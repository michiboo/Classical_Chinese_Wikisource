
《說文》曰：藪，大澤也。
《周禮》曰：揚州之澤藪曰具區，荊州之澤藪曰雲夢，豫州之澤藪曰甫田，青州之澤藪曰孟諸，兗州之澤藪曰大野，雍州之澤藪曰弦蒲，幽州之澤曰醫無閭，冀州之澤曰昭餘祁。〈虞候、祈望，皆官名也。〉
《國語》曰：穀、洛鬥，將毀王宮，王欲壅之。太子晉諫曰：「古之長民者不隳山，不崇藪，不防川，不竇澤。夫山，土之聚也；藪，物之歸也。」
又曰：其後伯禹念前之非度，〈度，法也。〉釐改制量，象物天地，比類百則，儀之於民，而度之於群生，共之從孫，四岳左焉。高高下下，疏川導滯，鍾水豐物，豐殖九藪，汨越九原，宅居九隩，〈隩內，九州之內，皆可宅居也。〉合通四海。故天無伏陰，地無散陽，水無沉氣，火無災燀，神無間行，民無淫心，時無逆數，物無害生，帥象禹之功，度之於軌儀，莫不嘉績，克厭帝心。皇天嘉之，祚以天下。
《爾雅》曰：魯有大野，〈今高平鉅野縣東北大澤。〉晉有大陸，〈今鉅鹿北廣河澤。〉秦有楊紆，〈音謳。今在扶風汧縣西也。〉宋有孟諸，〈今在梁國睢陽縣東北也。〉楚有雲夢，〈今南郡華容縣東南巴丘湖是也。〉吳越之間有具區，〈今吳縣南太湖，即震澤也。〉鄭有甫田，〈今滎陽中牟縣西甫田澤。〉周有焦獲，〈音互。今扶風池縣陽瓠中是也。〉謂之十藪。
《漢書》曰：司馬相如諭巴蜀父老文雲鷦雕鵬已翔於寥廓之宇，而羅者猶視於藪澤。
《風俗通》曰：藪，厚也。草木魚鱉所以厚養人君與百姓也。
《呂氏春秋》曰：昭餘祁，一名大昭，又名漚澤。《周禮》幷州藪，俗名鄢城泊是。按藪自太原祁縣連延西接至此。
《關中記》曰：弦蒲藪，案《周禮職方氏》雍州，其藪曰弦蒲。
《晉太康地誌》云：汧澤有蒲穀鄉弦中穀，乃雍州之弦蒲也。按《漢書地理志》取蒲藪即弦蒲藪是焉。
《水經注》曰：汧水，源出汧山蒲穀鄉雍中穀，決爲弦蒲藪。
《釋名》曰：下有水曰澤，言潤澤也。
又曰：水泆出所爲澤曰掌，水停處如手掌中也。今兗州人謂澤曰掌。
《說文》曰：坳澤在崑崙墟下。荷澤在山陽胡陸南。
《易》曰：麗澤，兌，君子以朋友講習。
又曰：澤中有雷，隨，君子以鄉晦入宴息。
又曰：上天下澤，履，君子以辨上下，定民志。
又曰：澤上有地，臨，君子以教思無窮，容保民無疆。
又曰：山上有澤，咸，君子以虛受人。
又曰：上火下澤，睽，君子以同而異。
又曰：澤上有雷，歸妹，君子以永終知敝。
又曰：山下有澤，損，君子以懲忿窒慾。
又曰：澤上於地，萃，君子以除戎器，戒不虞。
又曰：澤上有水，節，君子以制數度，議德行。
又曰：澤中有火，革，君子以治曆明時。
又曰：澤上有風，中孚，君子以議獄緩死。
又曰：澤滅木，大過，君子以獨立不懼，遁世無悶。
又曰：澤無水，困，君子以致命遂志。
又曰：象曰：澤上於天，夬，君子以施祿及下，居德則忌。
《河圖曰》曰：大跡出雷澤，華胥履之生伏犧。〈雷澤，澤也。〉
《書》曰：雷夏既澤，灉沮會同。〈孔安國注曰：雷夏，澤名。〉
《書大傳》曰：舜漁於雷澤。〈鄭玄注曰：雷澤，今屬濟陰。〉
《詩》曰：彼澤之陂，有蒲與荷。
《周禮》曰：川澤，其動物宜鱗物，其植物宜膏物，其民黑而津。
又曰：澤虞，掌國澤之政令，爲之厲禁，使其地之人守其財物，以時入於王府，頒其餘於萬民。
《禮》曰：獺祭魚，然後虞人入澤梁。
《禮稽命征》曰：王者，德禮之制者，澤谷有朱鳥白玉，赤蛇赤龍出焉。
《傳》曰：宣十五年，晉侯救宋。伯宗曰：「不可。古人有言，曰雖鞭之長，不及馬腹。天方授楚，未可與爭，雖晉之強，能違天乎？諺曰高下在心，〈度時制置。〉川澤納污，〈受污濁也。〉山藪藏疾。……君其待之。」
又曰：衛侯出奔齊，孫氏追之，敗公徒於柯澤。〈濟北東阿縣西南有大澤是也。〉
又曰：叔向母曰：「深山大澤，實生龍蛇。」
《廣雅》曰：方澤，祭地也。
《太公金匱》曰：夏桀之時，有芩山之水，桀常以十月發民鑿山穿陵，通於河。民諫曰：「孟冬鑿山穿陵，是泄天氣，發地藏，天子失子道，後必有敗。」桀殺之。期年，苓山一旦崩爲大澤。
《戰國策》曰：淳于髡一日見七人於齊宣王。王曰：「千里而一士，是比肩而立，百世而一聖，若隨踵而至。」淳于髡曰：「今求桔梗於沮澤，則累世不得一矣。」〈桔梗，山中之草。〉
《史記》曰：陳餘與張耳相失，余解印綬付耳，亡入澤中捕魚。
又曰：《封禪書》云：上郊雍，通回中道，春至鳴澤。
《漢書》曰：高祖以亭長送徒驪山，徒道亡，到豐西澤中停飲，夜皆解縱，曰：「公等皆去，吾亦從此逝矣。」
又曰：秦始皇帝常曰，東南有天子氣。於是，東游以厭當之。高祖即自疑亡匿，隱岩石之間，呂後與人俱求，常得之，高祖怪而問之，呂後曰：「季所居，上常有雲氣，故從往，常得季。」高祖心喜，沛中子弟或聞之，多欲附者。
《西域傳》曰：康居國西北二千里有奄蔡國，控弦十萬，臨大澤而居。
又曰：河有兩源，合東注鹽澤，一名昌蒲海，去玉門關三百里，廣輪四百里，水冬夏不減，皆以爲潛行地下。
《續漢書》曰：吳祐嘗牧豕於長垣澤中。
《晉中興書》曰：劉牢之至五橋澤中敗績，兵士殆盡，牢之馬超五丈澗得免。
《晉書》曰：陶侃少時，漁於雷澤，嘗網得一織梭，以掛於壁，有頃雷雨至，遂爲龍而去。
《穆天子傳》曰：天子北征，舍於珠澤。
《山海經》曰：稷澤。〈後稷神所憑，因以爲名也。〉
《帝王世紀》曰：雀山之地，一夕爲大澤，而深九尺。
戴延之《西征記》曰：巨澤，魯之西界，孔子獲麟處。
《管子》曰：北澤燒火照台下。管子曰：「萬乘之國，不可無薪而炊。今北澤燒，農夫得賣其薪蕘，一束十倍。」
又曰：涸澤數百歲水不絕者，生慶忌，其狀若人，長四寸，黃衣黃冠，戴黃蓋，乘水鳥，好疾馳，以其名呼之，可使千里外，一日反報，此涸澤之精也。
《文子》曰：高莫高於天，下莫下於澤，天高澤下，聖人法之。
《韓非子》曰：魯人燒積澤。天北風，火南倚，恐燒國。哀公懼，自將衆趨救之。
《新序》曰：晉公逐獸於碭，入大澤，迷不知所出，問漁者，送出澤，因以諫之。公令記其名，漁者曰：「公亟反國，臣亦反漁所。」
又曰：楚威王問於宋玉曰：「先生其有遺行也，何士民衆庶不譽之甚？」宋玉對曰：「鯨魚朝發崑崙之墟，暮宿於孟諸，夫尺澤之鯢，豈能與之量江海之大哉？世俗之民，又安知臣之所爲哉？
《風俗通》曰：水草交曰澤，言潤萬物以阜民用。
《水經注》曰：路溫舒，鉅鹿縣之東裏人，裏監門使溫舒牧羊澤中，取蒲葉用寫書，即此澤也。
又曰：坳澤，河水之所潛也，其源渾渾泡泡者也。東去玉門陽關一千三百里，廣輪四百里。其水澄停，冬夏不減。其中洄湍雷輪轉，爲隱淪之脈，當其圜流之上，飛禽奮翮於霄中者，無不墜於淵波。即河水之所潛，而出於積石也。
又曰：徐州豐西澤，即高祖斬白蛇之所。
又曰：中牟縣圃田澤，北與陽武分，水澤多麻黃草，故《述征記》曰：「踐縣境便睹斯卉，斯卉窮，則知逾界。」今雖不能然，諒亦非謬。《詩》所謂「東有甫草」也。皇武子曰：「鄭之有原圃，猶秦之有具囿。」澤在中牟縣，西限長城，東極官渡，北佩渠水，東西四十許裏，南北二十許裏，中有沙岡，上下二十四浦，津流徑通，淵潭相接，各有名焉。有大斬、小斬，有大灰、小灰、義魯、練秋、大白楊、小白楊、散嚇、禺中、羊圈、大鵠、小鵠、龍澤、蜜羅、大哀、小哀、大長、小長、大縮、小縮、伯丘、大蓋、牛眼等浦，水盛則北注，渠溢則南播。故《竹書紀年》云：梁惠成王十五年，入河水於甫田。又爲大溝而引甫水者也。
《圖經》曰：晉有大陸，《呂氏春秋》云：晉之大陸，猶趙之鉅鹿也。按《隋圖經》云：大陸、大鹿、大河，即一澤而異名也。《漢書》云：路溫舒取蒲於此也。澤亦《尚書》云：「納於大麓」，是此也。
《河南圖經》曰：廣成澤，在梁縣西四十里。
《後漢書》云：安帝永初元年，以廣成游獵地假與貧人，於時馬融作《廣成頌》云：「大漢之初基也，揆厥靈囿，營於南郊，右曫三途，左枕嵩岳，面據衡陰，箕背王屋，浸以波溠，演以榮洛，金山石林，殷起乎中，神泉側出，丹水湟池，怪石浮磬，焜乎其陂。」是此澤也。隋大業中，置馬牧焉。亦名廣陂，其灌溉之利，至今百姓賴之。
《輿地誌》曰：梓澤在王城西北三十里，與金穀相近。又《郡國志》云：「澤即金穀也，有金水出焉，故謂之金谷，晉石季倫別墅在焉。
《說文》曰：陂，池也。
《書》曰：九川滌源，九澤既陂。〈陂，澤也。〉
《詩》曰：彼澤之陂，有蒲與荷。
《史記》曰：高祖母雲劉媼，嘗息大澤之陂，夢與神遇，時雷電晦冥，見蛟龍於其上，巳而有娠，遂産高祖。
又曰：寧成抵罪得脫，乃詐馳傳出關歸家，稱曰：「仕不至二千石，賈不至千萬，安可比人乎？」乃貰貸，買陂田千餘頃，假貧民，役數千家焉。
《漢書》曰：汝南舊有鴻隙大陂，郡以爲饒，成帝時，關東數水，陂溢爲害。翟方進爲烝相，以爲決去陂水，其地肥美，省堤防之費，遂奏罷之。及翟氏敗後，鄉里歸惡於方進，言方進請陂下良田不得而奏罷陂。顧野王云：王莽時嘗苦旱，因追怨方進，童謠云：「壞陂誰？翟子威。飯我豆，食美芋。魁反乎覆，陂當復。誰言者？兩黃鵠。」建武中，太守鄧晨使許陽典復鴻郤，以陽爲都水掾。陽曰：「昔成帝夢上天，天帝怒曰：何故壞我濯龍池。」於是，乃因高下形勝，起塘四百餘里，數年乃立。
《續漢書》曰：郭林宗交汝南黃叔度，先過袁奉高，不宿而去，信從黃憲，累日方還。泰曰：「叔度之量，汪汪若萬頃之陂，澄之不清，擾之不濁，不可量也。」
謝承《後漢書》曰：汝南許陽，曉以術承地脈，太守鄧晨署爲平水掾，使治鴻郤陂，陂成，人譖陽言取錢，晨系陽於獄，戶自開，械自解，晨釋之出，時日暮，陂上有火光引前，清德之感也。
《魏略》曰：明帝出次摩陂，有龍見於井中，帝出觀龍，因改摩陂爲龍陂。
《異苑》曰：東鄉太湖，吳庚申歲於此有一軍士五百人，將破堰取魚，先以酒肉祈神，約令水涸。夜夢人云，塘水速竭，若見巨鱗，慎勿殺也；又有銅釜，幷不可發。明往決水，翕然而盡，得白魚，形狀非常，小人貪利，剖而治之，見昨所祭餘食充溢腸內。須臾復得釜，又取發，水便暴出，五百人一時沒溺。惟督監得存，具說事狀，於今猶名此湖爲五百陂。
《汝南先賢傳》曰：鄭敬去吏，隱居於蟻陂之陽，以漁釣自娛，彈琴詠詩，常方坐於陂側，隨杞柳之蔭，鋪茅蘼爲席。
《淮南子》曰：譬若同陂而溉田，其受水均也。
《孫綽子》曰：海人曰，橫海有魚，一吸萬頃之陂。
《抱樸子》曰：葛仙公每酒醉，常入家門前陂水中臥，竟日乃出。
《方輿記》曰：新蔡縣葛陂，費長房化竹之所，後漢於此立葛陂縣。
《河南圖經》曰：洛水，自苑內上陽宮南彌浸東注，當宇文愷版築之時，因築斜堤，今東北流。水衡作堰九所，形如偃月，謂之月陂。
《壽春圖經》曰：芍陂在安豐縣。《淮南子》曰：「楚相作期思之陂，灌雩婁之野。」又《輿地誌》、崔實《月令》雲，孫叔敖作期思陂，即此是也。故漢王景爲廬江太守，重修起之，境內豐給。又按芍陂上承渒水，南自霍山縣北界騶虞石入，號曰濠水是。北流注陂中，凡經百里，灌四萬頃。
