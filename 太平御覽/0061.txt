
《釋名》曰：河，下也，隨地下處而通流也。
《山海經》曰：崑崙山，縱廣萬里，高萬一千里，去蒿山五萬里，有青河、白河、赤河、黑河環其墟。其白水出其東北陬。屈向東南流爲中國河。河百里一小曲，千里一大麯，發源及中國，大率常然。東流潛行地下至規期山，北流分爲兩源，一出蔥嶺，一出于闐，其河復合，東注蒲昌海。復潛行地下，南出積石山，西南流，又東回入塞，過敦煌、酒泉、張掖郡南，與洮河合，過安定、北地郡，北流過朔方郡西，又南流過五原郡南，又東流過雲中、西河郡東，又南流過上都河東郡西而出龍門，汾水從東於此入，河東即龍門所在。
《呂氏春秋》曰：龍門未開，河出孟門東大溢，是謂洪水。禹鑿龍門，始南流，至華陰潼關，與渭水合。又東回過砥柱，砥柱山名，河水分流，包山而過，山見水中若柱然，今陝州東河北、陝縣三縣界，及洛陽孟津所在。至鞏縣與洛水合，至成皋與濟水合。濟水出河北，至王屋山而南截河渡，正對成皋。又東北流過武德與沁水合。至黎陽信都，信都今冀州，絳水所在，絳水亦曰潰水，一曰漳水。鉅鹿之北，遂分爲九河。鉅鹿，今邢州大陸所在。大陸，澤名。九河：一曰徒駭，二曰太史，三曰馬頰，四覆釜，五湖蘇，六簡，七絜，八鈎盤，九鬲津。又合爲一河而入海。齊桓公塞九河以廣田居，故館陶、貝丘、廣川、信都、東光、河間以東城地，九河舊跡猶存。漢代河決金堤，南北多罹其害，議者常欲求九河故跡而穿之，未知其所。是以班固云：自茲距漢已亡其八枝也。河之故瀆，自沙丘堰南分河出焉，故《尚書》稱，導河積石至於龍門。今絳州龍門縣界，南至於華陰，北至於砥柱，東至於孟津，在洛北，都道所湊，古今以爲津，東過洛汭，至於大伾，洛汭今鞏縣，在河洛合流之所也。大伾山，今汜水縣，即故成皋也。山再成曰伾。北過絳水至於大陸，其絳水，今冀州信都。大陸，澤名，今邢州鉅鹿，又北播爲九河，同爲逆河入海是也。同合出九河，又合爲一，名爲逆河。逆，迎也，言海口有潮汐，潮以迎河水。
《書》曰：九河既道。〈孔安國注曰：河水分爲九道。〉
《詩》曰：關關雎鳩，在河之洲。
又曰：新台有泚，河水瀰瀰。
又曰：河水洋洋，北流活活。
又曰：誰謂河廣？一葦航之。誰謂宋遠？跂予望之。
又曰：不敢暴虎，不敢憑河。
《大戴禮》曰：聖人有國，則河不滿溢。
《禮鬥威儀》曰：君乘土而王，其政太平則河溓。〈宋君注曰：河不災溢也。〉
《傳》曰：《周詩》有之曰：「俟河之清，人壽幾何。〈詩，逸詩也。言人壽促而河清遲，喻時之不可待也。〉
又曰：楚昭王有疾，卜河爲祟，大夫請祭。王曰：「江漢沮漳，楚之望也，河非所獲罪。」
《春秋考異郵》曰：河者，水之氣，四瀆之精，所以流化，故曰河潤千里。
《孝經援神契》曰：河者，水之伯，上應天漢。
《史記》曰：秦滅六國，自以爲獲水德之瑞，更名河爲德水。
《漢書》曰：河有兩源，一出蔥嶺山，一出于闐。于闐在南山下，其北流與蔥嶺河合，東注蒲昌海，一名鹽澤。
又曰：長水校尉高幷言，河決率常於平原、東郡左右，其地形下而土疏惡也。聞禹理河本空此地，以爲水隈，近察秦漢河決曹衛之域不過百八十里，可空此地，勿以爲官亭民室。
張璠《漢紀》曰：郭伋爲潁川太守，光武詔曰：賢能太守，去帝城不遠，河潤九里，冀京師幷蒙其福。
《魏志》曰：袁紹渡河，沮授臨舟嘆曰：「上盈其志，下務其功，悠悠黃河，吾其濟乎！」
《說苑》曰：甘茂使齊渡河，船人曰：「河水猶澗耳，君不能渡，何王之能說乎？」甘茂曰：「持楫隨流，臣不若子；說萬乘之君，子不如我。」
桓譚《新論》曰：大司馬張仲議曰：河水濁，一石水六斗泥，而民競決河溉田。今河不通利，至三月桃花水至則決，以其噎不泄也。可禁民勿復引河。
《韓詩外傳》曰：申徒狄非其世，將自投於河，崔嘉聞而止之曰：「聖人，民之父母也，今爲濡足之故，不救溺人，可乎？」申徒狄曰：「昔桀殺龍逢，紂殺比干，而亡天下；吳殺子胥，陳殺泄冶而滅其國。非無聖知，不用故也。」遂負石而沉於河。
《河圖始開圖》曰：黃帝問風後曰：「餘欲知河之始開。」風後曰：「河凡有五，皆始開乎崑崙之墟。」
《慎子》曰：西河下龍門，其流駛竹箭。
《抱樸子》曰：撮壤不能填決河，升水不能冷原火。
又曰：寸膠不能理黃河之濁，尺水不能卻蕭丘之火。
《淮南子》曰：武王伐紂，至孟津，陽侯之波逆流而擊，疾風晦暝，人馬不相見。於是，武王左操黃鉞，右執白旄，瞋目而麾曰：「餘在，天下誰敢害餘意者。」於是風濟波罷。
又曰：河以委蛇，〈委蛇音逶迤。〉故能遠；山以陵遲，故能高；道以優游，故能化。
又曰：河水九折注海而流不絕者，有崑崙之輸也。
《風俗通》曰：河，播也，播爲九州也。
《物理論》曰：河色黃，衆川之流蓋濁之也。百里一小曲，千里一曲一直。
《山海經》曰：從極之淵，深三百仞，惟冰夷恆都焉。〈冰夷，馮夷也。《淮南子》曰馮夷得道，以潛大川。〉馮夷人面，乘兩龍。〈乘雲車，駕二龍。〉
《水經注》曰：禹理洪水，觀於河，見白麵長人魚身，出曰：「吾河精也。」授禹河圖而還於淵。
又曰：昔淡檯子羽，賫千金之璧渡河，陽侯波起，兩蛟挾舟。子羽曰：「吾可以義求，不可以威劫。」操劍斬蛟，蛟死波休，乃投璧於河，三投而輒躍出，乃毀璧而去，示無吝意。
又曰：崑崙在北，去嵩山五萬里，地之中也。高萬一千里，河水出其東北。
蕭廣濟《孝子傳》曰：三洲人者，各一洲人，皆孤單煢獨，三人暗會樹下息，因相訪問。老者曰，寧可合爲斷金之業邪？二人曰：「諾。」即相約爲父子。因命二人於大澤中作舍，且欲成，父曰：「此不如河邊。」二人曰：「諾」。河邊舍幾成，父曰：「又不如河中。」二人復填河，二旬不立。有一書生過之，爲縛兩土豚投河中，會父往呼止之，曰：「嘗見河可填耶？觀汝行耳。」相將而去。明日俱至河邊，望見河中土高丈餘。
《禮記》曰：河出馬圖，言龍馬負圖也。
《河圖》曰：黃帝云：余夢見兩龍授圖，乃齋，往河洛而求，有魚折溜而止，魚泠得圖，跪而受之。
《運鬥樞》曰：舜與諸侯觀河洛，有黃龍負圖出置帝前，蹛入水而前去。〈{帶足}，之游反。又音帶。{帶足}，去也。〉
《拾遺記》曰：黃河千年一清，聖人之大瑞也。
《易乾鑿度》曰：帝王將起，河水先清，清變白，白變赤，赤變黑，黑變黃，各三日。
《中候》曰：榮光出河，休氣四塞，榮光即五色。
《論語》曰：河不出圖，吾已矣夫。
《穆天子傳》曰：天子西狩獵，獲白狐玄貉，以祭於河。
《禮記》曰：三王之祭川也，皆先河後海，此所以務本，言海之本源自河也。
《史記》曰：元光中，河決於瓠子，於是天子臨決河，沈白馬玉璧於河，令群臣從官自將軍以下皆負薪填決河，而取淇園之竹以爲堰。天子既臨決河，悼功之不成，乃作《瓠子之歌》。
《穀梁傳》曰：梁山崩，壅河三日不流，晉君召伯尊，伯尊遇輦者問焉。輦者曰：「君親素縞，帥群臣哭之，既而祠焉。」伯尊至，君問之，伯尊如其言，而河流矣。〈《左傳》曰伯宗。〉
《漢書》曰：成帝時，河決，潰金堤，凡灌四郡，河堤使者王延世塞以竹落，長四丈，大九圍，盛以小石，兩船夾載而下之，三十六日河堤成，改元爲河平。
又曰：賈讓奏言治河有上中下三策。若徙其當水沖之人以避之，放河使北入海，泠濫期月自定，不勞人力，此功一立，河定人安，千載無患，謂之上策。若多穿漕渠，使人得以溉田，雖非聖人法，然亦救敗之術也。今據堅地作石堤，東西水門但用木與土耳，旱則開東方水門以溉田，水則開西方高門以分河，此誠富國安民，興利除害，謂之中策。苟繕完故堤，增卑培厚，勞費無已，數逢此害，謂最下策也。
又曰：武帝元光中，河水決頓丘，發卒十萬救決河，起龍淵宮。〈武廟也。自作之，故曰官。〉
《呂氏春秋》曰：故龍門未開，呂梁未發，河出孟門，大溢逆流，名曰洪水。禹乃決江疏河，爲彭蠡之鄣，所治者千八百國，此禹之功。
《文子》曰：江河之大溢，不過三日。
《水經注》曰：漢平帝之世，河汴決壞，未及得修，汴渠東侵，日月彌廣，門閭故處，皆水中也。漢明帝永平十二年，議治汴渠，上乃引樂浪人王景問理水形便。景陳利害，應對敏捷，帝甚善之，乃賜《山海經》，《河渠書》、《禹貢圖》，以及錢帛。發卒數十萬，詔景與將作謁者王昊，治渠防築堤防修堨，起自滎陽，東至千乘海口，千有餘里。景乃商度地勢，鑿山開澗，防遏衝要，疏決壅積，十里一門，水更相回注，無復潰漏之患。明年渠成，帝親自巡行，詔濱河郡國置河堤員吏，如西京舊制。景由是顯名，王昊及諸從事者，皆增秩一等。順帝陽嘉中，又自汴河口以東，緣河積石爲堰，通淮，曰金堤。靈帝建寧中，又增修石門，以遏渠口，水盛則通注，津耗則輟流。
《春秋說題辭》曰：淮出桐柏，淮者，均也，均其務。
《釋名》曰：淮，圍也，圍繞揚州北界，東至海。〈《廣雅》同。〉
《說文》曰：淮出南陽平氏桐柏大復山東南。
《水經注》及《山海經》云：淮水出南陽平氏縣桐柏山，其源初則湧出，復潛流三十里，然後長騖東北，經大復山，從義陽郡北東，過江夏平春縣北，又東過新息縣南期思縣北，至原鹿縣南，與汝水合。又東過廬江安豐縣，與決水合。東北至九江壽春縣東，與潁水合。壽春縣北，與淝水合。又東至當塗縣北，與渦水合。東北至下邳淮陰縣，與泗水合。東至廣陵淮浦縣而入海也。近海數百里通朝夕潮，《尚書》稱導淮自桐柏，東會於泗沂，入于海是也。
《書》曰：淮沂其乂。
又曰：泗濱浮磬，淮夷蠙珠。
《周禮》曰：橘逾淮而北爲枳，此地氣然也。
《詩》曰：率彼淮浦，省此徐土。
《孟子》曰：禹排淮泗而注諸江。
焦貢《易林》曰：江河淮海，天之奧府，衆利所聚，可以饒有。
劉向《說苑》曰：莊周貧，往貸於魏文侯。文侯曰：「待吾邑粟之來而奉之。」周曰：「乃今者周之來，見道牛蹄中有鮒魚焉，太息謂周曰：「我尚可活也。」周曰：「須我爲汝向南詣楚王，決江淮以溉汝。鮒魚曰：「今命在盆瓮之中耳，乃爲我見楚王決江淮以溉我，汝即索我於枯魚之肆矣。」
《晉陽秋》曰：秦始皇東游，望氣者云：五百年後金陵有天子氣，於是始皇改曰秣陵，塹北山以絕其勢。今建康即秣陵，西北界所塹，即建康南淮也。〈今謂之秦淮。〉
《淮南子》曰：夫醉者超江淮，以爲尋常之溝也。
《釋名》曰：濟，濟也，言源出河北，濟河而南也。
《水經注》及《山海經》云：濟水出河東垣縣王屋山，初名沇水。《風俗通》云：「濟水出常山房子縣贊皇山。」此又別是一水耳，應氏以爲流入濟者，非也。東出溫縣西北，始名濟水。孔安國注《尚書》曰：「泉源爲沇，流去爲濟。」在溫西北平地，又東南流當鞏縣之北，而南入河，與河幷流，過成皋。成皋，今汜水縣。
《晉書地理志》曰：濟自大伾、入河，與河水鬥大伾，成皋，古成皋兼包鞏縣之界，溢出爲滎水，東流過陽武及封丘縣，又東過冤朐縣，南至定陶縣南，又東北流與菏水會，東至乘氏縣西，分而爲二。其一東北流入鉅野澤，過壽張西，與汶水合，又北過穀城縣西，又東北過廬縣北，經濟郡東萊郡而入海也。《尚書》稱導沇水，東流爲濟，河水所在也。又東北會於汶，又北東入于海是也。
《淮南子》曰：濟水通和宜麥。
《風俗通》曰：濟出常山房子縣贊皇山，廟在東郡林邑縣。濟者，齊也，齊其度量也。
戴延之《西征記》曰：濟水自大節岯入河，與河水鬥而東流。
劉向《說苑》曰：四瀆江河淮濟，何以視諸侯？能蕩滌垢濁焉，能通百川于海焉，能蕩出雲雨焉，爲德甚美，故視諸侯。
《周禮冬官》曰：鴝鵒不逾濟，地氣然也。
《左傳》曰：鄭伯之車僨於濟。
《韓子》曰：清濟濁河，足以爲限；長城巨防，足以爲塞：齊五戰之國也。
