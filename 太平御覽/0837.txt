
《周易》曰：日月麗乎天，百穀草木麗乎土。
《尚書》曰：稷降播種，農殖嘉穀。
《毛詩·穀風·信南山》曰：既沾既足，生我百穀。
《毛詩·甫田》曰：播厥百穀，既庭且碩，曾孫是若。
《周禮·天官》曰：太宰，以九職任萬民。一曰三農，生九穀。〈鄭司農云：九穀，稷、黍、秫、稻、麻、大小豆、大小麥。〉凡王之膳食用六穀。〈鄭司農云：稻、黍、稷、粱、麥、菰。菰，雕胡也。〉藥養其病。〈鄭玄註：五穀，麻、黍、稷、麥、豆。〉
又《夏官》曰：職方氏，掌天下之圖，辯其邦國都鄙九穀之數。揚州、荊州，其穀宜稻；豫州、并州，其穀宜五稷；〈鄭玄云：黍、稷、麥、稻、菽；〉青州，其穀宜稻麥；兗州，其穀宜四種；〈黍、稷、稻、麥。〉雍州、冀州，其穀宜稷；幽州，其穀宜三種。〈稷、黍、稻。〉
《禮記·月令》曰：孟春，天子乃以元日祈穀於上帝；孟夏，驅獸無害五穀；〈獸，麋鹿之屬，食穀苗，驅之，令勿害也。〉孟秋，農乃登穀，天子嘗新，先薦寢廟。〈黍稷之屬於是始熟。〉
又《王制》曰：五穀不時，不鬻於市。
又《樂記》曰：夫古者，天地順而四時當，民有德而五穀昌，疾疹不作，而無妖祥，德盛而教尊，五穀時熟，然後賞之以樂。
《大戴禮》曰：黃帝播百穀草木，節用水火，財物生而民得其利百年，民畏其神百年，亡而民用其教百年，故曰三百年。
又曰：食氣者神明而壽，食穀者智惠而巧，不食者不死。
《禮斗威儀》曰：君乘木而王，則草木豐茂，嘉穀並生也。
《左傳·襄公》曰：泰伯之弟鍼謂趙文子曰：「鍼聞之，國無道年穀和熟，天贊之也，鮮不五稔。」
又《襄公》曰：晉范宣子為政，賦《黍苗》。季武子興，再拜稽首，曰：「小國之仰大國也，如百穀之仰膏雨也。」
《穀梁傳·襄公二十四年》曰：京師大飢。五穀不升為大飢。〈升，成也。〉一穀不升謂之嗛，〈嗛，不足貌。〉二穀不升謂之飢，三穀不升謂之饉，四穀不升謂之康，〈康，虛也。〉五穀不升謂之大侵。
《春秋繁露》曰：金干土則五穀傷，土干金則五穀不成。
《春秋佐助期》曰：咸池主五穀。
《爾雅》曰：中有岱嶽，與其五穀、魚、鹽生焉。穀不熟為飢，仍飢為薦。〈郭璞注曰：言泰山有魚鹽之饒也。不熟，五穀不成。薦，連歲不成也。〉
《周書》曰：凡禾麥居東方，黍居南方，稻居中央，粟居西方，菽居北方。
《史記》曰：黃帝考定星曆，立五行，民神易業，敬而不黷，故神降之嘉生。〈嘉，穀也。〉
又曰：齊桓公欲封禪，管仲曰：「今鳳皇不來，嘉穀不生；而還蓬蒿藜莠茂，鴟梟數至。」
又曰：留侯性多病，即導引不食穀。〈服辟穀藥，而靜居行氣。〉
《漢書》曰：晁錯曰：「粟米布帛生於地，長於時，聚於力，非可一日成也。數石之重，中人弗勝，不為奸邪所利，一日弗得而飢寒至。是胡明君貴五穀而賤金玉。今海內為一，土地人民之眾不減湯、禹，加以亡天災數年之水旱，而蓄積之未及也，何也？地有遺利，民有餘力，生穀之土未盡墾，山澤之利未盡出也，游食之人未盡歸農也。」
又曰：宣帝即位，歲數豐穰，穀至石五錢。
《東觀漢記》曰：永平十五年，上始欲徵匈奴，與竇固等議出兵調度，皆以為塞外草美，可不須穀馬。案軍出塞無穀馬故事。馬防言常與穀，上曰：「何以言之？」防對曰：「宣帝時，五將出徵，案其奏，言匈奴候騎得漢矢，見其中有粟，知漢兵出，以故引去。以是言之，馬當與穀。」上善其用意微致，即下調馬穀。防遂見親也。
又曰：建武初，穀食尚少。趙孝得穀，炊將熟，令弟禮夫妻出北，還，孝夫妻共蔬食茹菜。禮夫妻來輒獨飴之，積久，禮心疑吝。後伺掩見，亦不復肯出。兄弟怡怡，鄉里歸德。
華嶠《後漢書》曰：馬援在河西，有穀數萬斛。乃嘆曰：「凡殖財者，貴以施也。否則守錢虜耳！」
袁宏《漢紀》曰：赤眉亂後，關中大飢，黃金一斤易五升穀。
《後漢書》曰：董卓築塢於，高原七丈，號曰萬歲塢，〈今案，塢舊基高一丈，周回一里，一百步也。〉積穀為三十年儲。自云：事成雄據天下；不成，守此足以畢老。
又曰：王莽末，天下大飢。建武二年，天下野穀旅生，麻菽尤盛。
《魏志》曰：自遭荒亂，率乏糧穀，曹公曰：「夫定國之術，在於強兵足食。秦人以急農兼天下，孝武以屯田定西域，此先世之良式也。」是歲乃募民屯田許下，得穀百萬斛。於是郡列置田官，所在積穀。
又曰：袁曜卿為魏國郎中令，及卒，太祖為之流涕，賜穀二千斛：一教以太倉穀千斛賜郎中令家，一教以垣下穀千斛與曜卿家。外不解其意，教曰：「以太倉穀者，官法也；以垣下穀者，親舊也。」
又曰：袁譚以王循為別駕。太祖破鄴，藉沒審配等家財物，貲以萬數。破南皮，閱循家，穀不滿十斛。
又曰：高堂隆諫曰：「祿賜穀帛，人主之所以惠養吏民，而為之司命。若令有廢，是奪其命。」
又曰：甄皇后三歲失父。後天下兵亂飢饉，百姓皆賣金銀珠玉寶物。時後家大有儲穀，頗以買之。後年十餘歲，白母曰：「今世亂而多買寶物，匹夫無罪，懷璧為罪。又左右皆飢乏，不如以穀振給親族鄰里，廣為恩惠。」舉家稱善。
《曹瞞傳》曰：太祖嘗賦廩穀不足，私謂主者如何，主者曰：「可以小斛以足之。」後軍中言太祖欺眾，太祖謂主者曰：「借汝一死厭眾。」乃殉曰：「小斛盜官穀。」即斬之。
《江表傳》曰：諸葛亮聞恪代徐詳，書與陸遜曰：「家兄年老而恪性疏，今使典主糧穀。糧穀，軍之要最，仆雖在遠，竊用不安，足下特為啟至尊轉之。」
王隱《晉書》曰：鄧攸為吳郡太守。吳人飢荒，攸輒出台倉穀振之。後被劾，攸曰：「善不可為也！」
《三國典略》曰：後梁有何山者，其射之妙，人莫能及。有烏噪於庭樹，蕭察惡之，謂山曰：「射中者，賜一車穀。」其烏雛並於枝上，山曰：「脫一箭中兩，請賜兩車；臣無車牛，願官為送。」察許之。於是山射，中其二項。察甚欣悅，即令載穀送之。
《後魏書》曰：韋珍遷顯武將軍、郢州刺史，在州有聲績。朝廷嘉之，遷龍驤將軍，賜驊騮二匹、帛五十五匹、穀三百斛。珍乃召集州內孤貧者，謂曰：「天子以我能綏撫鄉故，賜以穀、帛，吾何敢獨當？」遂以所賜悉分與之。
《北史》曰：盧義僖寬和畏慎，不妄交款，性情儉素，不營財利。少時，幽州頻遭水旱，先有數萬石穀貸人，義僖以年穀不熟，乃燔其契，州閭悅其恩德。雖居顯位，每至睏乏，麥飯蔬食，忻然甘之。
《唐書》曰：長壽二年元日大雪，其夜質明而晴。上謂侍臣曰：「俗雲元日有雪則百穀豐，末知此語有何故實？」文昌左丞姚璹對曰：「《汜勝書》云：『雪是五穀之精，以其汁和種，則年穀大穰。』又宋孝武帝大明五年元日降雪，以為嘉瑞。」上曰：「朕臨御萬方，心存百姓，如得年登歲稔，此即可為大瑞。雖獲麟鳳，亦何用為？」
《墨子》曰：一穀不收謂之饉，二穀不收謂之旱，三穀不收謂之凶，四穀不收謂之饋，五穀不收謂之飢。饉則大夫以下損祿五分之一，旱則二，凶則三，饋則四，飢則盡祿，廩食而已。
《孔叢子》曰：魏王問子慎曰：「寡人聞昔上天神異，后稷而為之下嘉穀，周遂以興；住中山之地，無故有穀，非人所為，雲天雨之。反以亡國，何？」答曰：「天雖至神，自古及今，未聞其下穀與人也。《詩》美后稷，能大教民種善穀，以利天下，所謂『稷降播種，農殖嘉穀』，其義一也。若中山之穀，妖怪之事，非所謂天祥也。」
《管子》曰：常山之東，河、汝之間，早生而晚殺，五穀之所蕃熟也。
《陳子要言》曰：食穀而鄙田，衣帛而笑蠶，是惑也。
《范子計然》曰：五穀者，萬民之命，國之重寶也。是故無道之君及無道之臣，皆不能積其盛有餘之時，以待其衰不足。
《星經》曰：八穀八星，在五車北。〈主黍稷稻梁麻麥烏麻。星明俱熟。〉
《師曠》曰：杏多實不蟲者，來年秋善。五穀之先，欲知五穀，但視五木，擇其木盛者，來年益種之。
京房《五星占》曰：五穀俱傷？何君無德也！
京房《易逆刺》曰：天雨穀，歲大熟。
《淮南子》曰：木勝土、土勝水、水勝火、火勝金、金勝木。故禾春生秋死，〈禾，禾也，木王而生，金王而死也。〉菽夏生冬死、〈菽，火也，火王而生，水王而死也。〉麥秋生夏死、〈麥，金也，金王而生，火王而死也。〉薺冬生仲夏死。〈薺，水也，水王而生，土王而死也。〉
又曰：稷墾草發甾，糞土樹穀，使五穀之五種，各得其宜，因地之勢也。
又曰：女夷鼓歌，〈女夷，天帝之女，下司時，和春陽，喜樂鼓歌也。〉以司天和，以長百穀禽獸草木。孟夏之月，以享穀本，雄鳩長鳴，為帝候歲。〈雄鳩養，長穀之鳥也。〉
《金樓子》曰：鬻官者，欲民之死；蓄穀者，欲歲之飢。船漏水入，囊洞內虛也。
《說苑》曰：楚、魏會於晉陽，將以伐齊。齊王患之，使人召淳于髡曰：「楚、魏謀欲伐齊，願先生與寡人共之。」淳于髡大笑而不應，三問而不應，王怫然作色曰：「先生以寡人國為戲乎？」淳于髡對曰：「臣不敢以王國為戲也。臣笑鄰之祠田也，以篋飲與一鮒魚，其祝曰：『下田ㄜ耶，得穀百車，{解土}〈戶買反。〉塊〈口對反。〉者宜禾。』臣笑其所以祠者少，而求者多。」王曰：「善。」賜之千金、革車百乘，立為上卿。
《山海經》曰：都廣之野，百穀自生，冬夏播琴。〈郭璞注曰：其城方三百里，蓋天地之中，素女所出也。播琴，猶播殖，方俗言耳。〉
揚雄《方言》曰：凡以火五穀之類，出自山東，齊楚以往曰熬，隴冀以往曰{福灬}，〈平力切。〉秦晉之間曰{取灬}。〈創眇切。〉
楊泉《物理論》曰：穀氣勝元氣，其人肥而不壽。養性之術，常使榖氣少，則病不生矣。梁者，黍稷之總名也；稻者，溉種之總名；菽者，眾豆之總名。三穀各二十種，為六十。疏、果之實助穀，各二十種。為百穀。故《詩》曰：「播厥百穀。」穀者，眾種之大名也。
《說文》曰：稑〈音六〉，疾熟也。穀，續也，百穀惣名也。
《賈誼書》曰：至於神農，嘗百草之實，察咸苦之味，教民食穀。
《汜勝之書》曰：雪者，五穀之精。
又曰：小豆忌卯，稻、麻忌辰，禾忌丑，秫忌未，小麥忌戍，大麥忌子。
桓譚《新論》曰：世俗咸言：漢文帝澤加黎庶，穀至石數錢。
《論衡》曰：謂天雨穀，從天而下，應變而生，非也。夫雲出於山，散而為雨，人見從天墜，謂天雨水也。夏日則雨，冬寒則凝為雪，發於丘山，不從天降，明矣！穀從地起，與疾風俱飄，集於地，人謂之天雨穀也。建武三十一年，陳留雨穀蔽地。視穀形，如米而黑，此夷狄地所生穀也。夷狄不粒食，穀生於草野，成熟，委於地，遭疾風吹揚，與之俱飛，風衰，穀集墜中國。中國見之，謂天雨穀。
《世要論》曰：學不勤，則不知道，耕不力則不得穀。
又曰：服一彩則念女工勞，御一穀則卹農夫勤。
《兵書》曰：軍中地生五穀，將軍得天道，大吉。
《夢書》曰：五穀為財飲食物。夢見穀，得財吉；五穀入家，家當盛。
《殷氏世傳》曰：殷謖，字伯起。遭世喪亂，埋穀數百石。後謖為賊所執，見掠責，具以穀告之，賊猶嫌其未實，欲刃焉。謖乃詈曰：「卿行劫害，當知人心，豈有出財還自殺耶？」則知其誠，遂免。
《羊祜別傳》曰：祜周行賊境七百餘里，往反四十餘日，刈賊穀以為軍糧，皆計頃畝送絹，還直使如穀價。
《風俗通》曰：建武之初，旅穀彌望，野繭被山。
盛弘之《荊州記》曰：桂陽郡西北接耒陽縣，有溫泉，其下流百里，恆資以溉灌。常十二月一日種，至明年三月新穀便登。重種，一年三熟。
《博物志》曰：馬食穀，則足重不能行。
又曰：扶海洲上有草焉，名曰蒒。其實食之如大麥。從七月稔熟，民斂獲至冬乃訖。名曰自然穀，或曰禹餘糧。
又曰：孝元竟寧元年，南陽山都雨穀，小者如黍、粟而青黑，味苦；大者如米、豆而赤黃，味如麥。下三日生根葉，狀如大豆初生時。
《幽明錄》曰：琅琊諸葛氏，兄弟二人，寓居晉陵。家甚貧耗，常假乞自給。穀在中，計日用未應盡，而早以空罄。始者謂是家中相竊盜，復封檢題識，而耗如初。後有宿客遠來，際夕至巷口，見數人擔穀從門出。客借問：「諸葛在否？」答云：「悉在。」客進內，言語之後因問：「卿何得大糶穀？」主人云：「告乞少穀，欲充口，云何復得糶之？」客云：「吾向來，逢見數人擔穀從門出。若不糶者，為何事？」主人兄弟相視，竊自疑怪。試入看封題，儼然如故。試開量視，即無十許斛。知前後所失，非人為之。
《異苑》曰：涼州張駿時，天雨五穀，殖之悉生，因名為天麥。
張衡《東京賦》曰：所貴惟賢，所寶惟穀。
曹植《謝賜穀表》曰：詔書念臣經用不足，以船河邸閣穀五千斛賜臣。
《謝玄書·奏》曰：糧穀十斛，是釣池上之所種。
