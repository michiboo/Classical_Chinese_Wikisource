
《家語》曰：孔子謂子路曰：「見長者不能黜其色，見幼者不能盡其辭，雖有疾風雨，吾不入其門矣。」
《白虎通》曰：門四出何？所以通四方。故《禮·三朝記》曰：「天子之宮四通。」
《太公金匱門之書》曰：敬遇賓客，貴賤無二。
蔡邕《明堂月令論》曰：《禮·古大明堂之禮》曰：」膳夫氏相，禮，日中出南闈，見九侯及門；日昃出西闈，親五闈之事；日暗出北闈，視帝績、帝猷。明堂之西北門稱闈。
《墨子》曰：夫城守之法，爲懸門沉機也。
《潛夫論》曰：貴戚願爲其宅吉而制令名，欲其門堅而造作鐵樞。卒其所以敗者，非苦禁忌而門樞朽，常苦崇財貨而驕僭耳。上不順天心，下不育人物，而任其私智，竊弄君威，反戾天地，欺誣神明，居累卵之危而圖泰山之安，爲朝露之行而思傳代之功，豈不惑哉？
《吳地記》曰：閶闔者，吳王闔閭所作也，名爲閶闔門，高樓閣道。後由此伐楚，改曰破楚門。
《世說》曰：楊修爲魏武主簿，作相國門，始構榱桷，魏武自看，使人題門作「活」字，便去。楊修見，即命壞之，曰：「門中活，闊字，王嫌門大也。」
《魯連子》曰：先生見孟嘗君於杏唐之門。
《說苑》韓昭侯造高門，屈宜咎曰：「昭侯不出此門。」曰：「何也？」曰：「不時。吾所謂不時者，非時日也，人固有利不利，昭侯嘗利矣，不作高門。往年秦拔宜陽，明年大旱民饑。不以此時恤民之急，而反益以奢，此謂福不重至，禍必重來者也。」高門成，昭侯卒，竟不出此門矣。
常璩《華陽國志》曰：秦孝文王以李冰爲蜀守。冰作石犀五頭以壓水精，在市橋門，今所謂石牛門。
《吳越春秋》曰：吳王闔閭爲太子聘齊女。齊女思之齊，日夜號泣，因而爲疾。闔閭乃爲起北門，名曰望齊門；作樓，令女往登，游其上。
又曰：子胥爲吳造大城。陸門八，象天造八風；水門八，法地之八聽。立閶門者，象天門通閶闔風也。立蛇門，以象地戶，亦名破楚門。亦名蛇門者，吳位辰，屬龍，故小城南門作龍，以厭蛇氣也。
又曰：吳赦越王，使歸國，送之蛇門外之，大縱酒，群臣祖道。
《晏子春秋曰》：晏子使楚，晏子身短，楚人爲小門於大門之側延晏子。晏子曰：「使狗國者，從狗門入。今臣使楚，不當從此門入。」乃更通大門。
《淮南子》曰：周文王作玉門，言以玉飾也。
又曰：崑崙山旁有四百四十門。
又曰：北極之山，曰寒門。《楚辭》曰：踔絕寒門。
又曰：自東北方曰方土之山，曰蒼門。東方曰東極之山，曰開明之門。東南方曰波海之山，曰陽門，南方曰南極之山，曰暑門。西南方曰編駒之山，曰白門。西方曰西極之山，曰閶闔之門，西北方曰不周之山，幽都之門。北方曰北極之山，曰寒門，八門之風，是節寒暑焉。
《神異經》曰：東北有鬼石室，三百里戶共一門，石榜題曰鬼門。西南銅關，頰榜題曰人往門。向東北銅闕，夾門榜題曰人來門。
張晏注《漢書》曰：龍樓門，門上有銅龍。
《漢宮殿名》曰：長安有宣平門、覆盎門、萬秋門、橫門、東都門、〈本名青門〉、宣德門、禮成門、青綺門、章義門、仁壽門、壽成門。有辟門，慈石門。
又曰：洛陽有太夏門、閶闔門、西華門、萬春門、蒼龍門、長秋門、景福門、永巷門、丙舍門、鴻都門、金牙門、不老門、章台門、濯龍門、定鼎門。
蔡質《漢官儀》曰：宮北朱雀門至止車門，內崇賢門，內建禮門。
《洛陽故宮名》曰：洛陽有飛兔門、含章門，又有建禮門、廣懷門，有明禮門、泰夏門、司馬門、閶闔門、南止車門、東西止車門、西華門、神虎門、雲龍門、東掖門、西掖門、千秋門、南端門、笙鏞門、神仙門、敬法門、卻非門、含德門、上東門、廣陽門、津門、小苑門、開陽門、中東門、司馬門、北闕門、玄武門、南掖門、北掖門、南端門、金門、九龍門、白虎門、春興門、青鎖門、金商門、宜秋門。
《古今地名》曰：河南定鼎門，九鼎新定。
《晉宮闕名》洛陽有承明門。
又許昌有崇禮門。
晉宮門又有大夏門、長春門、朱明門、青陽門。
《三輔黃圖》曰：又有章城門、直城門、洛城門。
《水經注》曰：神獸門東對雲龍門，衡�伏之上，皆刻雲龍鳳虎之狀。
又曰：�水東流建春門石橋下，即上東門也。一曰上�門，又曰閶闔門，漢之西上門。
又曰：陶水東南經高門南，蓋層阜墮缺，故有高門之稱矣。又經司馬子長墓北入於河，亦謂之龍門。《太史公自敘》云：「遷生於龍門」是也，在馮翊夏陽縣。
《郡國志》：賀州封陽有堤，陂內水深百尋，大魚自擲，登此門化爲龍，不過者曝鰓點額也。
又曰：同州龍門城帶龍門山，大魚點額暴鰓半死，謂此也。
司馬彪注《莊子》云：呂梁，即龍門也。
又曰：郢城南有三門，東曰龍門。《離騷》云：「過夏首而西浮，顧龍門而不見。」夏首即夏口也。
又曰：洞庭山有宮五門，東通林屋，西達峨眉，南接羅浮，北連岱嶽。東有石樓，樓下兩石鼓，扣之即清越，所謂神鉦也。
又曰：兗州乘丘，《左傳》「公子偃曰：『宋師不整，可敗也。』自雩門突出，蒙皋比而先犯之。大敗宋師於乘丘。」即此也。
又曰：長安縣，漢高祖五年置。故城在京西北二里，漢惠帝築。南爲南斗形，北爲北斗形，入街九陌，東面有青綺門，東陵侯邵平，秦破爲布衣，種瓜此門外。西北面有棘門，漢文屯兵之所。
又曰：魯城，伯禽邑也。西五門，東一曰鹿門，即臧孫紇斬鹿門關以出奔邾；第三曰稷門，即圉人犖能投蓋於稷門之所。
又曰：蜀望帝以褒斜爲前門，熊耳、靈關爲後戶。
又曰：畦州仙宮門，即漢武帝所游相思川也。伏陸縣有相思鄉。
又曰：洛陽南面最東曰開陽門，初未有名，夜有一柱飛在樓上，乃是琅琊開陽縣南門一柱飛去，遂記其年月日，以爲名。
又曰：鴻門在新豐縣西八里，沛公見項羽處。
又曰：薊城，慕容雋鑄銅馬於門側，謂曰銅馬門。今大廳前有石函，長二尺，高一尺，代不敢開，銘云：秦建元十年造銅虎馬。
又曰：汴州陳留郡，本春秋衛地，魏惠王自安邑徙都，亦稱梁惠王焉。士多髦俊，儒藝，游俠每集夷門，即侯羸抱關之處。
又曰：洪州西門、昌門。豫章生松陽門內，大二十五圍，嘗枯，永嘉中忽更榮茂，以爲元帝中興之瑞。故郭璞《南郊賦》云：「弊樟擢秀於祖邑。」以宣帝曾爲此郡守故也。
又曰：虬門，即吳大城門也。
又曰：廣州盧耽仕州爲治中，有仙術。刺史步騭惡之，以狀聞，後誅之。耽後題其門曰：「珠門，珠門，國雖存，無射年。欲知此書，盧耽還。」太守削之，隨削，字更生。
又曰：越州雷門，勾踐所立，以吳有蛇門，得雷而發，表事吳之意。吳以越在辰巳之地，作也門。
石虎《鄴中記》曰：鄴宮南面三門，西鳳陽門，高二十五丈，上六層，反宇向陽，下開二門；又安大銅鳳於其鎮，舉頭一丈六尺；門窗戶，朱柱白壁。未到鄴城七八里，遙望此門。
《述征記》曰：青門外有魏車騎將軍郭淮碑。小城最東一門名落索門，門裏有司馬京兆碑，郡民所立。
《豫章記》曰：郡，灌嬰所築，有六門；其一曰松陽門，其所以郡爲名。西二門，其一曰昌門，其一曰皋門。東及北一門，亦即以東北爲名。晉太元中，太守順陽范君更開門之北爲東陽門，以對皋門，開北門以對松陽門。今八門相望，通路直指。
《安城記》曰：郡大城舊有六門，今爲八。
《荊州圖記》曰：臨澧縣南三百里有高巒特立，素崖千里，望之有似香爐。吳永安六年，自然洞開，直朗如門，古老相傳名天門，門兩角上各生一竹，垂下爲之天帚雲。
《吳地記》曰：匠門，本名幹將門，門外有幹將墓。後語訛呼爲匠門，其言劍匠，因之名。
又《郡國志》云：申公巫臣家亦在西南面。
劉澄之《宋初山川古今記》曰：魏武聽政殿前有聽政門。
《丹陽記》曰：司馬門之名起漢世。案《列女傳》：「鍾離春詣齊司馬門。」《史記》又云：「司馬欣請事咸陽，留司馬門三日。」是則名起戰國，非獨漢也。今又曰公車門，而俗稱謝章門也。
《西京記》：秦阿房宮以磁石爲門，懷刃入者輒止之。
《西征賦》曰：門磁石而梁木蘭，構阿房之屈奇。
《蕪城賦》曰：制磁石以禦沖，糊�壞以飛文。
韋述《西京新記》曰：西京，俗曰長安城，亦曰京城。高一丈八尺。南面三門：中明德門，東啓夏門，西安化門。東面三門：中春明門，北通化門，南延興門。西面三門：中金光門，北開遠門，南延平門。皇城西：芳林門、金光門、朱雀門、通化門，春明門有蕭望之冢，啓夏門、先農壇。皇城南面六門：正南承天門，門外兩觀、肺石、登聞鼓，東長樂、廣運、重明、永春門，次西永安門。次北嘉猷，東西恭禮、安仁門。東西廊歸仁、納義門，次北太極門。西至殿北面三門：正北玄武，次東安禮門、玄德門。西面二門：南通明，北嘉猷門。太極殿旁東上西上閣門，東西廊左。右延明門。甘露殿門外東西永巷，日華、月華門，東西千步廊。東宮重明門，北左右永福門，內廊左右嘉善門，東西奉化門。
又曰：西京大明宮南面五門：正南丹鳳門，次東望仙、延政門，次西建福、興安門。
又曰：大明宮含元殿，東西通乾、觀象門，殿北宣政門，門設外屏，東崇明門，南出含曜門、昭訓門，西光順門，東西廊日華、月華門。紫宸殿，前紫宸門，門設外屏，東崇明門，南出含曜門、昭訓門；西光順門，南出昭慶門、光範門。
又曰：東京，俗曰洛陽城。城高一丈八尺。南面三門：正南曰定鼎門，東建春門，南永通門。北面二門：東安喜門，西徽安門。西面連苑。
又曰：東京紫微宮，城南面六門：正南應天門，門外觀相夾肺石、登聞鼓；次東興教門，重光門，太和門；次西光政門，洛南門。東面一門：重光北門。西南二門：南洛城西門，北嘉豫門。北面二門：西玄武，東安寧門。應天次北乾元門，門東萬春門，西千秋門，門外東西廊、左右延福門。又西會昌門，西北景運門。
又曰：上陽宮東西二門：南曰提象門，北星躔門。內門曰觀風門。
又曰：東都苑東面四門曰垂豫、上陽、新門、望春門。南面三門曰興善、興安、靈光門。西面四門曰延秋、游義、籠煙、靈溪門。北面四門曰朝陽、靈圃、望冬、應福門。
又曰：東都皇城南面三門：正南曰端門，東左掖門，西右掖門，東面一門賓曜門。西面二門：南曰麗景門，北曰宣耀門。
又曰：東都城東面一門：宣仁門。南面一門：永福門。北面一門：含嘉門。
又曰：萬年縣門，宇文愷所造。高宗末，太平公主出降，於縣廨爲婚第，以縣門窄隘，欲毀之。高宗敕曰：「其宇文愷所作，不須坼。」於他所開門，遂存。
《楚辭》曰：望長楸而太息，涕零零其若霰，過夏首而西浮，顧龍門而不見。
又曰：君之門兮九重。
又曰：魂兮下來入修門。王逸曰：修門，郢城門也。
摯虞《門銘》云：祿無常家，福無定門。人謀鬼謀，道在則尊。
李尤《平城門銘》曰：平門督司，午位處中。外臨僚侍，內達帝宮。正陽南面，炎暑赫融。
李尤《廣城門銘》曰：廣陽位孟，厥月在申。涼風時至，白露已紛。
李尤《上東門銘》曰：上東少陽，厥位在寅。條風動物，月當孟春。
李尤《中東門銘》曰：東處仲月，厥位在卯。倉庚有聲，鷹隼匿爪。除去桎梏，獄訟勿考。
李尤《旄城門銘》曰：旄門值季，位月在辰。順陽布惠，貧乏是振。
李尤《門銘》曰：門之設張，爲宅表會，納善閉惡，擊邪防害。
李尤《西上門銘》曰：上西在季，位月惟戌。菊黃豹祭，號令嚴悉。
李尤《夏門銘》曰：夏門值孟，位月在亥。不周用事，玄冥幽晦。陰陽不通，��匿彩。迎冬北壇，順陰所在。
李尤《�城門銘》曰：�門北中，位當於醜。太陰主刑，殺伐爲首。
班固《西都賦》曰：披三條之廣路，立十二之通門。
左思《吳都賦》曰：通門二八，水道陸衢，
《西京賦》曰：重門襲故，陽曜陰藏。
潘岳《懷縣作詩》曰：綠槐夾門植。
《魏文帝賦序》曰：王粲直賢門也，故篡之。
古詩曰：黃金爲君門，白玉爲君堂。
