
《尚書·舜典》曰：諮！四岳，有能典朕三禮？〈三禮，天神、地祗、人鬼之禮也。〉
《毛詩·國風》曰：《相鼠》，刺無禮也。衛文公能正其群臣，而刺在位承先君之化無禮儀也。相鼠有皮，人而無儀。〈相視無禮儀者，雖居尊位，猶爲暗昧之行。箋雲︰儀，威儀也。視鼠有皮，雖處高顯之處，偷食苟得，不知廉恥，亦與人無威儀者同。〉人而無儀，不死何爲？〈箋雲︰人以有威儀爲貴，今反無之，傷化敗俗，不知其死無所害也。〉相鼠有齒，人而無止。〈止，所止息。箋雲︰止，容止。《孝經》雲︰「容止可觀。」〉人而無止，不死何俟？〈俟，待也。〉相鼠有體，人而無禮。人而無禮，胡不遄死？〈遄，速也。〉
《毛詩·秦風》曰：《蒹葭》，刺襄公也。未能用周禮，將無以固其國焉。〈秦處周之舊土，其人披周之德教日久矣。今襄公親爲諸侯，未習周之禮法，故國人未服焉。〉蒹葭蒼蒼，白露爲霜。〈興也。蒹葭，蘆也。蒼蒼，盛也。白露疑戾爲霜，然後歲事成，國家待禮然後興。箋雲︰蒹葭在衆草之中蒼蒼然疆，至白露凝戾爲霜則成而黃。興者喻衆民之不從襄公政令者，得周禮以教之則服。〉所謂伊人，在水一方。
《周禮·天官》曰：太宰之職，掌建邦之六典。三曰禮典，以和邦國，以統百官，以諧萬民。
《周禮·地官·司徒》曰：司徒之職，掌施十有二教焉。一曰以祀禮教敬，則民不苟；二曰以陽禮教讓，則民不爭；三曰以陰禮教親，則民不怨；四曰以禮樂教和，則民不乖；五曰以儀辨等，則民不越；六曰以俗教安，則民不愉；七曰以刑教中，則民不暴；八曰以誓教恤，則民不怠；九曰以度教節，則民知足；十曰以世事教能，則民不失職；十有一曰以賢制爵，則民慎德；十有二曰以庸制祿，則民興功。
《周禮·地官》曰：大司徒以五禮防萬民之僞，而教之中。〈禮所以節止民之侈僞，使其行得中。鄭司農雲︰五禮謂吉凶賓軍嘉。〉
《周禮·春官·宗伯》曰：以嘉禮親萬民，〈嘉，善也。所以固人心所善者，而爲之制嘉禮之別有雲。〉以飲食之禮親宗族兄弟，〈親者，使之相親。人君有食宗族飲酒之禮，所以親之也。《文王世子》曰：族食世降一等。《大傳》曰：系之以姓而弗別，綴之以食而弗殊，百世而婚姻不通者，周道然也。〉以昏冠之禮親成男女，〈親其思，成其性。〉以賓射之禮親故舊朋友，〈《射禮》：雖王亦立賓主也。王者故舊朋友，爲世子時共在學者。天子時有友諸侯之義。武王誓曰：「我有邦冢君」是也。司寇職有議故之辟，議賓之辟。〉以饗燕之禮親四方之賓客，〈賓客謂朝聘者。〉以�番之禮親兄弟之國，〈�番，社稷宗廟之肉，以賜同姓之國，同福祿也。兄弟有共先王者，魯定公十四年天王使石來歸。〉以賀慶之禮親異姓之國。〈異姓，王婚姻甥舅。〉
《禮記·曲禮》曰：夫禮者，所以定親疏、決嫌疑、別同異、明是非也。道德仁義，非禮不成；教訓正俗，非禮不備；分爭辨訟，非禮不決；君臣上下，父子兄弟，非禮不定；宦學事師，非禮不親；班朝治軍，蒞官行法，非禮威嚴不行；禱祠祭祀，供給鬼神，非禮不誠不莊。是以君子恭敬、樽節、〈樽猶趨也。〉退讓以明禮。
《曲禮》曰：人有禮則安，無禮則危。故曰禮者不可不學也。夫禮者，自卑而尊，人雖負販者，必有尊也，而況富貴乎？〈負販者尤輕佻，志利宜，若無禮然。〉富貴而知好禮，則不驕不淫；貧賤而知好禮，則志不懾。〈懾猶怯惑。〉
又《曲禮下》曰：君子行禮，不求變俗。〈求猶務也。〉
又《禮運》曰：孔子曰：「夫禮，先王以承天之道，以治人之情。故失之者死，得之者生。」《詩》曰：「相鼠有體，人而無禮。人而無禮，胡不遄死？」〈相，視也。遄，疾。言鼠之有身體如人而無禮者矣。人之無禮可憎賤如鼠，不如疾死之愈。〉是故，夫禮必本於天，ゾ於地，列於鬼神，〈聖人則大之明，因地之利，取法度於鬼神，以制禮下教令也。旣又禮之，盡其敬也，教民嚴上也。鬼者，精魂所歸；神者，引物而出，謂祖廟山川五祀之屬也。〉達於喪祭、射禦、冠昏、朝聘。〈民知嚴上，則此禮達於下。〉故聖人以禮示之，故天下國家可得而正也。
又《禮運》曰：禮者，君之大柄也。所以別嫌明微、儐鬼神、考制度、別仁義，所以治政安君也。〈疾今失禮如此，爲言禮之大義也。柄所操以治事。〉
又《禮運》曰：是故，夫禮必本於太一，分而爲天地，轉而爲陰陽，變而爲四時，列而爲鬼神。
又《禮運》曰：故聖人之所以治人七情，修十義，講信修睦，尚辭讓，去爭奪，舍禮何以治之？〈惟禮可耳。〉飲食男女，人之大欲存焉。死亡貧苦，人之大惡存焉。故欲惡者，心之大端也。人藏其心，不可測度也。美惡皆在其心，不見其色也。欲一以窮之，舍禮何以哉？〈言人情之難知，明禮之重。〉
又《禮運》曰：故禮行於郊，而百神受職焉；禮行於社，而百貨可極焉；禮行於祖廟，而孝慈服焉；禮行於五祀，而正法則焉。〈言信得其禮，則神物與人皆應之。百神，列宿也。百貨，金玉之屬。〉
又《禮運》曰：故禮義也者，人之大端也。所以講信修睦，而固人之肌膚之會，箸骸之束也。所以養生送死，事鬼神之大端也。所以達天道、順人情之大竇也。〈竇，孔穴也。〉故惟聖人爲知禮之不可以已也；故壞國喪家亡人必先去其禮；〈言愚者之反聖人也。〉故禮之於人也，猶酒之有ろ也。君子以厚，小人以薄。〈皆得以爲美味，性善者醇耳。〉
又《禮器》曰：禮器，是故大備。大備，盛德也。〈禮器，言禮使人成器如耒耜之爲用也。情以爲田，修禮以耕之，此是也。大備，自耕至於食之而肥。〉禮，釋回，增美質，措則正，施則行。〈釋猶去也。回，邪辟也。質猶性也。措，置也。〉其在人也，如竹箭之有筠也，如松柏之有心也。二者居天下之大端矣，故貫四時而不改柯易葉，君子有禮，則外諧而內無怨。故物無不懷仁，鬼神饗德。先王之立禮也，有本有文。忠信，禮之本也；義理，禮之文也。無本不立，無文不行。
又《禮器》曰：禮也者，猶體也。〈若人身體。〉體不備，君子謂之不成人。設之不當，猶不備也。禮有大有小，有顯有微。大者不可損，小者不可益，顯者不可掩，微者不可大也。故經禮三百，曲禮三千，其致一也。〈致之言至也。一謂誠也。經禮謂《周禮》也。《周禮》六篇，其官有三百六十。曲猶事也。事禮謂今禮。今禮篇多亡，本數未聞，其中事儀三千。〉未有入室而不由戶者。
又《禮器》曰：君子曰：甘受和，白受采，忠信之人可以學禮。苟無忠信之人，則禮不虛道。是以得其人之爲貴也。
又《樂記》曰：是故先王有大事，必有禮以哀之；有大福，必有禮以樂之。哀樂之分，皆以禮終。〈大事謂死喪也。〉
又《經解》曰：禮之於正國也，猶衡之於輕重也，繩墨之於曲直也，規矩之於方圓也。故衡誠縣，不可欺以輕重；繩墨誠陳，不可欺以曲直；規矩誠設，不可欺以方圓。君子審禮，不可誣以奸詐。〈衡，秤也。縣謂重也。陳設謂彈畫也。誠猶審也。〉是故隆禮由禮，謂之有方之士；不隆禮不由禮，謂之無方之民。敬讓之道也。
又《經解》曰：故朝覲之禮，所以明君臣之義也。聘問之禮，所以使諸侯相尊敬也。喪祭之禮，所以明臣子之恩也。鄉飲酒之禮，所以明長幼之序也。婚姻之禮，所以明男女之別也。夫禮，禁亂之所由生，猶坊止水之所自來也。故以舊坊爲無所用而壞之者，必有水敗。以舊禮無所用而去之者，必有亂患。〈春見曰朝。小聘曰問。婚姻謂嫁娶也。婿曰婚，妻曰姻。自以由也。〉故婚姻之禮廢，則夫婦之道苦，而淫辟之罪多矣。鄉飲酒之禮廢，則長幼之序失，而爭鬥之獄繁矣。喪祭之禮廢，則臣子之恩薄，而倍死忘生者衆矣。聘覲之禮廢，則君臣之位失，諸侯之行惡，而倍畔侵陵之欺起矣。〈若謂不至不答之屬。〉故禮之教化也微，其止邪也於未形，使人日徙善遠罪而不自知也。是以先王隆之。
又《哀公問》曰：哀公問於孔子曰：「大禮何如？君子之言禮何其尊也。」孔子曰：「丘也小人，不足以知禮。」〈謙不答曰。〉君曰：「否。吾子言之也。」孔子曰：「丘聞之，民之所由生，禮爲大。非禮無以節事天地之神也；非禮無以辨君臣上下長幼之位也；非禮無以別男女父子兄弟之親、昏姻疏數之交也。君子以此之爲尊敬然。」〈言君子以此，故尊禮。〉
又曰：仲尼燕居，子張、子貢、言游侍，縱言至於禮。〈言游，言偃子游也。縱言，�說事。〉子曰：「居，女三人者。吾語女禮，使女以禮周流無不偏也。」〈居女三人者，女三人且坐也。使之坐。凡與尊者言，更端則起也。〉子貢越席而對曰：「敢問何如？」〈對，應也。〉子曰：「敬而不中禮謂之野，恭而不中禮謂之給，勇而不中禮謂之逆。」言游進曰：「敢問禮也者，領惡而全好者與？」子曰：「然。」〈領猶治也。好，善也。〉「然則何如？」子曰：「郊社之義，所以仁鬼神也；嘗之禮，所以仁昭穆也；饋奠之禮，所以仁死喪也；射鄉之禮，所以仁鄉黨也；食享之禮，所以仁賓客也。」〈仁猶存也。凡存此者，所以全善之道。郊社嘗饋奠，存死之善者也。射鄉食享，存生之善者也。郊有後稷，社有句龍。〉子曰：「明乎郊社之義、嘗之禮，治國其如指諸掌而已乎。是故，以之居處有禮，故長幼辨也；以之閨門之內有禮，故三族和也；以之朝廷有禮，故官爵序也；以之田獵有禮，故戎事閑也；以之軍旅有禮，故武功成也。」
又《仲尼燕居》曰：子曰：「禮者何也？即事之治也。君子有其事，必有其治。治國而無禮，譬猶瞽之無相與，倀倀乎其何之？譬如終夜有求於幽室之中，非燭何以見？若無禮，則手足無所錯耳，目無所加，進退揖讓無所制。」
又《坊記》曰：子云︰「夫禮者，所以章疑別微，以爲民坊者也。故貴賤有等，衣服有別，朝廷有位，則民有所讓。」〈位，朝位也。〉
又《中庸》曰：子曰：「吾說夏禮，杞不足征也；吾學殷禮，有宋存焉；吾學周禮，今用之。吾從周。」〈征猶明也。吾能說夏禮，顧杞之君不足與明故也。吾從周，行今之道。〉
《禮含文嘉》曰：禮者，履也。
《禮稽命征》曰：得禮之制，澤穀之中，有赤烏、白玉、赤蛇、赤龍、赤木。白泉生出，飲酌之，使壽長。
《禮稽命征》曰：禮之動搖也，與天地同氣，四時合信，陰陽爲符，日月爲明，上下和洽，則物獸如其性命。
