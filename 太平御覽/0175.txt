
《說文》曰：殿，堂之高大者也。
《釋名》曰：殿，典也。
摯虞《決疑要注》曰：凡太極殿乃有陛，堂則有階無陛也。右�戚左平，平者以文磚相亞次，�戚者爲陛級也。九錫之禮，納陛以登，謂受此陛以上殿。堂之正者爲路寢。凡殿堂坐位，以近尊爲上，無尊者則已；東向者以北爲上，南向者以西爲上，西向者以南爲上，北向者以東爲上也。殿堂之上，惟天子居床，其餘皆鋪幅席，席前設筵。幾天子之殿，東西九筵，南北七筵。
《史記》秦始皇以咸陽人多，先王之宮宇廷小，乃營作朝宮渭南楚苑中。先作前殿阿房，東西五百步，南北五十丈，上可以坐萬人，下可以建五丈之旗。周旋爲閣道，自殿下直指南山。表南山之巔以爲闕。爲復道，自阿房渡渭，屬之咸陽。
《漢書》曰：宣帝幸河東之明年，鳳凰集上林，乃作鳳凰殿，以答嘉瑞。〈事具祥瑞部《鳳凰》篇。〉
《後漢書》曰：《董卓傳》云：建安元年七月，帝還至洛陽，幸楊安殿。張楊以爲己功，故因以「楊」爲名殿。
范曄《後漢書》曰：中平三年，復修玉堂殿。
《東觀漢記》曰：明帝欲起北宮，尚書僕射鍾離意上書諫，出爲魯相。後欲起德陽殿，殿成，百官大會。上謂公卿曰：「鍾離尚書若在，不得成此殿。」
《魏志·明紀》云：青龍三年丁已，行還洛陽宮，命有司復崇華殿，改名九龍殿。又《高堂隆傳》云：帝遂復崇華殿，時郡國有龍九見，故改曰九龍殿。
又《張遼傳》曰：文帝引遼會建始殿，親問破吳賊意狀，帝嘆息顧左右曰：「此亦古之邵虎也。」爲起殿舍，又特爲遼母作殿。
《晉書》曰：張駿霸西河，於姑臧起謙光殿，畫以五色，飾以金玉，窮盡珍巧。四面各起一殿，東方曰宜陽青殿，南方曰朱陽赤殿，西方曰政德白殿，北方曰玄武黑殿。各同方色，各以時居之。
《晉載記》曰：石虎於襄國起太武殿，於鄴造東西宮，至是就。太武殿基高二丈八尺，以文石糸卒之，下穿伏室，置衛士五百人於其中，東西七十五步，南北六十五步。皆漆瓦金鐺，銀楹金柱，珠簾玉壁，窮極伎巧。又起靈台於顯陽殿後，選士庶之女以充之。後庭服綺縠、奇玩者萬餘人，內置女官十有八等，教宮人星占及馬步射。置女太史於靈台，仰視災祥，以考外太史之虛實。
《魏略》曰：青龍三年，起太極殿。
洛陽諸故宮，有卻非殿、銅馬殿、敬法殿、清涼殿、鳳皇殿、嘉德殿、黃龍殿、壽安殿、竹殿。
《晉中興書》曰：烈宗起清暑殿，讖者曰：「清暑，反語楚聲也。爲殿以酸楚之聲爲號，非吉祥也。」有頃，烈宗崩，桓玄自號楚。
又：孝武帝造太極殿，郭璞筮云：「二百一十年，此殿爲奴所壞。」後梁武帝毀之，捨身爲奴。
落享《燕書》曰：秋七月丁卯，營新殿。昌黎大棘城縣河岸崩，出鐵築頭一千一百七十四枚，永樂民郭陵見之，詣闕言狀，以是日到。詔曰：「經始崇殿，而築具出，人神允協之應也」。
《趙書》曰：劉曜召構殿巧手三千人，發陽平等十郡車牛五千乘運土，築建德殿台基。
《齊書·武穆裴皇后傳》云：寵姬荀昭華居鳳華柏殿。宮內禦所居壽昌畫殿南閣，置白鷺鼓吹二部。
又《魏虜傳》云：虜主宏率衆至壽陽，軍中黑氈行殿，皆烏漆楯、烏漆槊，綴以黑蝦蟆幡。登八公山，賦詩而去。
又《禮志》去：魏文修洛陽宮室，權都許昌，殿狹小，元日於城南立氈殿，青帷以爲門。
又《蕭赤斧子穎胄傳》曰：建武中，荊州大風雨，龍入柏齋中，柱壁上有爪足處。刺史蕭欣恐畏，不敢居之。穎胄改爲嘉福殿。
《隋書·宇文愷傳》云：時上北巡，愷造觀風行殿，上容侍衛者數百人，離合爲之，下施輪軸，推移倏忽，有若神功。戎狄見之，莫不驚駭。
唐太宗謂侍臣曰：「今天下無事，四夷賓服，惟須守此成功，以養百姓。」因指殿而言曰：「安百姓者如造此舍，經始斯畢，安可改移！若易一榱，增一瓦，人足竟踐，良工揮墨，搖其梁棟，所壞益多。亦猶百姓既安，因而撫養，若慕奇功，變法制，不恆其德必，必致勞擾。」
又曰：太宗謂侍臣曰：「朕頃觀《劉聰傳》，聰將爲劉後起皇�儀殿，廷尉陳元達諫，聰大怒，命斬之。劉後手疏，啓請甚切，聰怒解而甚愧之。人之讀書欲廣聞見，然非知之難也。朕近於藍田市木，將別爲一殿，取制兩儀，仍構重閣，其木已具，遠想聰事，斯作遂止。」
又曰：高祖引蘇世長宴於披香殿，世長酒酣奏曰：「此隋煬帝之所作耶，何雕麗之若此？」高祖曰：「卿好諫以直，其心實詐，豈不知此殿是吾所造，何須奸說疑煬帝乎？」對曰：「臣實不知。但見傾宮、鹿台琉璃之瓦，幷非受命帝王愛民節用之所爲也。若是陛下作此，誠非所宜。臣昔在武功，幸獲陪侍，見陛下宅宇，才蔽風霜，當彼時亦以爲足。今自隋之侈，民不堪命，數歸有道，而陛下得之，實謂懲其奢淫，不忘儉約。今初有天下，而於隋宮之內又加雕飠希，欲撥其亂，寧可得乎？」高祖每優容之。
又曰：玄宗嘗召張說及禮官學士等，賜宴於集仙殿。上謂說曰：「今與卿等賢才同宴於此，宜改殿爲集賢殿。」因下制，改麗正書院爲集賢殿書院。
又曰：麗正殿，高宗降誕之所。開元中，繕寫圖箱貯之。
《洛陽宮殿簿》有明光殿。《三秦記》云：明光殿在桂宮中，皆以金玉珠璣爲簾，晝夜光明。
太沖《吳都賦》曰：飾赤烏之��是也。
《三輔宮殿名》曰：未央宮有騏ら殿、椒房殿。
又曰：長樂宮前殿、宣德殿、通化殿、高明殿。
《漢宮殿名》曰：長安有臨華殿、神仙殿、高門殿、朱鳥殿、曾城殿、宣室殿、承明殿、鳳皇殿、飛雲殿、昭陽殿、鴛鴦殿、釣台殿、合歡殿、蕭何殿、曹參殿、韓信殿。
《成都記》曰：隋蜀王秀常造一殿，飛鳥不止其上。
戴延之《西征記》曰：太極殿上有金井闌、金博山、鹿盧，、蛟龍負山於井上，又有金獅子，在龍下。
伏滔《北征記》曰：梁城東有韓馮墓，去城三里。青蘭殿是宋王行殿。
山謙之《丹陽記》曰：太極殿，周制路寢也。秦、漢曰前殿，今稱太極曰前殿，洛宮之號始自魏。案《史記》，秦皇改命宮爲廟，以擬太極。魏號正殿爲太極，蓋采其義而加以太，亦猶漢夏門魏加曰太夏耳。咸康中，散騎侍郎庾闡議求改太爲泰，蓋謬矣。東西堂亦魏制，於周小寢也。皇后正殿曰顯陽，東曰含章，西曰徽音，又洛宮之舊也。含章名起後漢，顯陽、徽音亦起魏，曰明陽，晉避文帝諱改爲此。周禮亦有路寢、小寢，又其制度也。
《登真隱訣》云：寥陽殿、太和殿，皆雲玉清宮中殿名。
《二京雜記》曰：漢成帝設�帳、�幄、雲幕於甘泉紫殿，謂之三�殿。
《漢官典職》曰：德陽殿周旋容萬人，激洛水於殿下。
《郡國志》曰：秦州上邽縣北十六里有無疆古殿基，後魏太武築也。
王子年《拾遺記》曰：漢成帝造飛行殿，方丈如今之輦，選期門、羽林之士負之而趨，一名�雷宮。
《兩京記》曰：東京五殿，陰殿也。壁厚五丈，高九十尺，東西房廊皆五十餘間，西院有廚，東院有教坊、內庫。高宗常禦此殿。
又曰：流杯殿東西廊、殿南頭兩邊皆有亭子以間山池。此殿上作漆渠九曲，從陶光園引水入渠，隋煬帝常於此爲曲水之飲，在東都。
又曰：含元殿陛土高於平地四十餘丈，南去丹鳳門四百步。
王文考《魯靈光殿賦序》曰：魯靈光殿者，蓋漢景帝程姬之子恭王餘之所立也。初恭王始都下國，好治宮室，遂因魯僖基兆而營焉。遭漢中微，盜賦奔突，自西京未央、建章之殿皆見墮壞，而靈光巋然獨存，意者豈非神明依憑支持，以保漢室者耶？然其規矩制度上應星宿，亦所以永安也。
《晉宮閣名》曰：太極殿十二間：徽行殿、顯陽殿、輝章殿、含章殿、建始殿、仁壽殿、百福殿、清暑殿、章華殿、嘉福殿、宣光殿、修明殿、嘉樂殿、芙蓉殿、崇光殿、華光殿、蔬圃殿、華德殿、九華殿〈右在五殿有華林園。〉章陽殿、百兒殿、芳德殿、靈光殿、承光殿、永寧殿、景福殿、延休殿、百子殿、虞清殿、淵冥殿、安昌殿。
《建康宮殿簿》云：林光殿，在縣東北十里潮溝村覆舟山前，晉以爲藥園。
又云：陳永初中，於台城中起昭德、嘉德、壽安、乾明、有覺等殿。
又云：光嚴殿，在縣東北六里景陽山東。嶺南起重�、光嚴二殿。前爲兩樓。
又云：梁於台城中立曾城觀。觀曆四代修理，更起重閣七間，上名重�殿，下名光嚴殿。
又云：太初宮中有神龍殿，去縣三里。左太沖《吳都賦》曰：「抗神龍之華殿」是也。
又云：台城溫德門內又起三善、長春、勝辯等殿。
又云：鳳光殿，在縣東北五里一百步舊台城內。
又云：宋於台城立正福、清曜等殿。
又云：台城中有麗譙閣、麗日殿、飛香三重閣。
又云：台城溫德門內有永貞、溫文、文思、壽安等殿。
《輿地誌》云：未央後宮有鴛鴦、昭陽、飛翔、增地、合歡，蘭林，披香、鳳凰等八殿。
又云：丹陽郡建康縣文德殿，梁武帝移張衡渾儀置此殿。
又云：洛陽有顯陽殿，皇后正殿也。魏明所建。
又云：丹陽郡建康縣台城華光殿，梁武帝大通中毀，施與草堂寺，人洗取朱貨直百萬，以其地起重閣九間。
又云：丹陽郡建康縣台城寶�殿，梁武帝以施佛事。
又云：丹陽郡建康縣台城惠輪殿，梁武帝以供養佛。
又云：洛陽昭陽殿，魏明所治，在太極之北，鑄黃龍高四丈，鳳凰二丈，置殿前。
又云：新安郡新治縣西十里有太宰殿。晉武陵王晞爲太宰，桓溫詐言其反，徙新安。立第於此，葬第側，後喪還都。今空冢在。
楊龍驤《洛城記》曰：顯陽殿北有雲氣殿。
《洛陽宮殿簿》曰：明光殿、徽音殿、式乾殿、輝章殿、含章殿、建始殿、仁壽殿、嘉福殿、百福殿、芙蓉殿、九華殿、流圃殿、華光殿、崇光殿。
《建康宮闕簿》曰：赤烏殿在縣東北五里。吳昭明宮內制度上應星宿，亦所以永安也。
注《水經》曰：孔子廟東南去百步有雙石闕，即靈光之南闕也。闕北百餘步，即靈光殿基，東西二十丈，南北十二丈，高丈餘。東西廊廡別舍，中間方七百餘步。闕之東北有浴池，池方四十餘步，池中有鈎台方十步。池台之基岸悉石也，遺基尚整。故王延壽賦曰：「周行數里，仰不見日是也。是漢景帝程姬子魯恭王之所造也。殿之東南即泮宮也。在高門直北道西宮中，有台高八十尺，台南水東西一百步，南北六十步；台西水南北四百步，東西六十步。台池鹹結石爲之。」
