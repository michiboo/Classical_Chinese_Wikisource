
《說文》曰：筮易卦用著也。從竹巫。〈巫，古文也。〉
《周禮·春官上》曰：筮人掌三易，以辯九筮之名。一曰《連山》，二曰《歸藏》，三曰《周易》。九筮之名，一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫參，九曰巫，以辯吉凶。〈鄭玄曰：此九巫讀皆當為筮字之誤也。更謂筮遷都邑也。〉凡國之事，先筮而後卜。
《禮記·曲禮》曰：假爾太龜有常，假爾太筮有常。卜筮不過三，〈求吉不過三也。〉卜筮不相襲也。卜不吉則又筮，筮不吉則又卜，是瀆龜筮。卜筮者，先聖之所以使民信時日、敬鬼神、畏法令、決嫌疑、定猶豫也。
又《表記》曰：天子無筮，〈謂出徵巡狩也。天子至尊，大事皆用卜。《春秋傳》曰：先王卜徵伍，年襲其祥也。〉諸侯有守筮。〈守筮，守國之筮也。有事則用。〉天子道以筮，諸侯非其國不以筮。
《左傳·莊公》曰：初，懿氏卜妻敬仲。〈懿氏，陳大夫也。龜曰卜。〉其妻占之，曰：「吉。是謂『鳳皇於飛，和鳴鏘鏘。〈雄曰鳳。雌雄相和而鳴鏘鏘然，猶敬仲夫妻相隨，適齊有聲譽。〉有媯之後，將育於姜。〈媯，陳姓也。姜，齊姓也。〉五世其昌，並為正卿。八世之後，莫之與京。』」〈京，大也。〉陳厲公，蔡出也。〈娣妹之子曰出也。〉故蔡人煞五父而立之，〈五父，陳它。〉生敬仲。其少也，周內史有以《周易》見陳侯者，〈周太史也。〉陳侯使筮之，遇觀之否。曰：「是謂『觀國之光，利用賓於王。』此其代陳有國乎？不在此，其在異國乎？非在其身，在其子孫。光，遠而自他有耀者也。坤，土也；巽，風也；乾，天也。風為天於土上，山也。〈巽變為乾，故曰風為天。自二至四有艮象，艮為山也。〉有山之材，而照之以天光，於是乎居土上。故曰：『觀國之光，利用賓於王』。庭實旅百，奉之以玉帛，天地之美具焉，故曰『利用賓於王』。〈艮為門庭，乾為金玉，坤為布帛，諸侯朝王陣贄幣之象也。旅，陳也，百言物備也己矣。〉猶有觀焉，故曰『其在後乎』。〈因觀文以博占，故言猶有觀非在己之言，故知在子孫也。〉風行而著於土，故曰『其在異國乎』，若在異國，必姜姓也。姜，太岳之後也。山嶽則配天，物莫能兩大。陳衰，此其昌乎？」〈變而象艮，故知當尖於太岳之後也。得太岳之權，則有配天之大功，故知陳必衰也。〉
又《閔公》曰：晉獻公以魏賜畢萬，卜偃曰：「畢萬之後必大。〈卜偃，晉掌卜大夫也。〉萬，盈數也。魏，大名也。以是始賞，天啟之矣。天子曰兆民，諸侯曰萬民。今名之大，以從盈數，其必有眾。」初，畢萬筮仕於晉，遇屯之比。辛廖占之，曰：「吉。〈辛廖，晉大夫也。〉屯固比入，吉孰大焉？其必蕃昌。震為土，車從馬，足居之，兄長之，母覆之，眾歸之。六體不可易，合而能固，安而能煞，此公侯之卦也。公侯之子孫，必復其始。
又《閔公》曰：成季之將生也，桓公使卜。楚丘之父卜之，曰：「男也。其名曰友，在公之右。〈在蛹涸用事。〉間於兩社，為公室輔。〈兩社，同社、毫社也。兩社之間，朝廷執政所在。〉季氏亡，則魯不昌。」又筮之，遇大有之乾，曰：「同復於父，敬如君所。」及生，有文在其手曰友，遂以命之。
又《僖上》曰：秦伯伐晉，卜徒弗冗之，吉。「涉河，侯車敗。」詰之。〈秦伯涉河，則晉侯本敗，則秦伯不解，謂敗在己，故詰之。〉對曰：「乃大吉也。三敗必獲晉君。其卦遇蠱，曰：『千乘三去，三去之餘，獲其雄狐。』夫狐《蠱》，必其君也。〈於《周易》卦，利涉人川往有事也，亦秦勝晉之卦也。今此所言，蓋卜筮書雜辭以狐蟲為君，其義欲以喻晉惠公，其象未聞。〉蠱之貞，風也。其悔，山也。〈內卦為貞，外卦為悔。〉歲雲秋矣，我落其實，而取其材，所以克也。〈今歲己秋風吹落山木之實，則為人所取。〉實落材亡，不敗何待？」三敗及韓。〈晉侯本三壞也。〉
又曰：初，晉獻公筮嫁伯臣於秦，遇歸妹之暌。史蘇占之，曰：「不吉。其繇曰：『士羊，亦無血也；女承筐，亦無貺也。〈《周易》歸妹上六爻辭也。謐，血也；貺，賜也。羊，士之功；承筐，女之力也。離為中女，震為長男，故稱上女也。〉西鄰責言，不可償也。〈將嫁女於西而遇不吉之卦，故知有責讓之言，不可法償也。〉歸妹之暌，猶無相也。』〈歸妹，女嫁之卦也。暌，乖離之象，故曰無相相助也。〉震之離，亦離之震，為雷為火，為嬴敗臣。車說其輹，火焚其旗，不利行師，敗於宗丘。《歸妹》《暌》孤，寇張之弧。侄其從姑，六年其逋，逃歸其國，而棄其家，明年其死於高梁之虛。」及惠公之在秦，曰：「先君若從史蘇之占，吾不及此夫！」韓簡侍曰：「龜，象也；筮，數也。物生而後有象，象而後有滋，滋而後有數。先君之敗德，其可數乎？史蘇是占，勿從何益？」
又《僖中》曰：狐偃言於晉侯曰：「求諸侯莫如勤王。諸侯信之，且大義也。繼文之業，而信宣於諸侯，今為可矣。」使卜偃卜之。曰：「吉。遇黃帝戰於阪泉之兆。」公曰：「吾不堪也。」對曰：「周禮未改，今之王，古之帝也。」公曰：「筮之。」遇大有之暌，曰：「吉，遇公用享於天子之卦。戰克而王饗，吉孰大焉？且是卦也，天為澤以當日，天子降心以逆公，不亦可乎？大有去暌而復。亦其所也。」
又《成下》曰：晉楚將戰，苗賁皇言於晉侯曰：「楚之良，在其中軍王族而己。請分良以擊其左右，而三軍萃於王卒，必大敗之。」公曰：「筮之。」史曰：「吉。其卦遇《復》，曰：『南國蹙，射其元王，中厥目。』〈夏陽長之卦，陽氣起子，南行推陰，故曰南國蹙也，南國蹙勢則離授其咎。離為諸侯，又為日，陽氣激南，飛失之象，故曰射其元。〉國蹙王傷，不敗何待？」公從之。
又《襄九》曰：穆姜薨於東宮。〈太子宮也。穆姜嬌淫僑如，欲廢成公，徙從居東宮。事在《成十六年》。〉始往而筮之，遇艮之八。〈艮下艮上，艮。《周禮》太卜掌三易，然則雜用連山、歸藏、周易，其二易皆亡，以八為占，故言遇艮之八也。〉史曰：「是謂艮之隨，〈襄下兌上，隨。史疑占易，遇八為不利，故更以《周易》占變爻得隨卦而論之。〉隨其出也，〈史謂隨非閑固之卦。〉君必速出！」姜曰：「亡！〈亡，尾。〉是於《周易》曰：『《隨》，元亨利貞，無咎。』元，體之長也。亨，嘉之會也。利，義之和也。貞，事之也。體仁足以長人，嘉會足以合禮，利物足以和義，貞固足以事。然故不可誣也，是以雖隨無咎。今我婦人，而與於亂，固在下位〈婦人卑於丈夫。〉而有不仁，不可謂元。不靖國家，不可謂亨。作而害身，不可謂利。棄位而姣，〈姣，淫之別名。〉不可謂貞。有四德者，雖隨而無咎。我皆無之，豈隨也哉？我則取惡，能無咎乎？必死於此，弗得出矣。」
又《襄二十五》曰：齊棠公之妻，東郭偃之娣也。〈棠公，齊棠邑大夫可也。〉偃臣崔武子。棠公死，偃御武子以弔焉，見棠姜而美之，使偃娶之。〈為己娶也。〉偃曰：「男女辯姓。今君出自丁，臣出自桓，不可。」武子筮之，遇困之大過，史皆曰：「吉。」示陳文子，曰：「夫從風〈坎為中男，故曰夫也。變而為巽，故曰從風也。〉風隕，妻不可娶也。〈風能隕落，變隕落，故不可也。〉且其繇曰：『困於石，據於蒺藜；入於其宮，不見其妻，凶。』〈用六仁黨辭也。〉困於石，往不濟也；據於蒺藜，所恃傷也；入於其宮，不見其妻，凶，無所歸也。」崔子曰：「嫠也，何害？先夫當之矣。」〈寡婦曰嫠。言棠公己當此凶也。〉遂取之。
又《昭五》曰：初，穆子之生也，莊叔以《周易》筮之，〈莊叔，穆子父得臣也。〉遇明夷之謙。以示卜楚丘，〈楚丘，卜人姓名也。〉楚丘曰：「是將行，〈行，出奔也。〉而歸為子祀。〈秦祭祀也。〉以讒人入，其名曰牛，卒以餒死。《明夷》日也。日以數十，故有十時，亦當十位。自王已下，其二為公，其三為卿。日上其中，食日為二，旦日為三。明夷之謙，明而未融，其當旦乎！故曰『為子祀』。日之《謙》當鳥，故曰『明夷於飛，明而未融，故曰垂其翼。象日之動，故曰『君子於行』。當三在旦，故曰『三日不食』。離，火也。艮，山也。離為火，火焚山，山敗。於人為言。敗言為讒，故曰『有攸往主人有言』言必讒也。純《離》為牛，世亂讒勝，勝將適《離》，〈山焚則離勝。〉故曰『其名曰牛』。謙不足，飛不翔，垂不峻，翼不廣，故曰『其為子後乎』。吾子，亞卿也，抑少不終。」
又曰：衛襄公嬖人周合〈上音周，下音闔。〉生子，名之曰元。孔成子以《周易》筮之，曰：「元尚享衛國，主其社稷。」遇屯，又曰：「余尚立縶，尚克嘉之。」遇屯之《比》，以示史朝，史朝曰：「元亨，又何疑焉！」成子曰：「非長之謂乎？」對曰：「康叔名之，可謂長矣。孟非人也，將不列於宗，不可謂長。且其繇曰『利建侯』。詞吉，何建﹀啜非詞也。二卦皆雲，子其建之！康叔命之，二卦告之。筮襲於夢，武王所用也，弗從何為？」
又《昭十二》曰：南蒯之將叛也，枚筮之，遇坤之比，曰：「黃裳元吉。」以為大吉也。示子服惠伯，曰：「即欲有事，何如？」惠伯曰：「吾嘗學此矣，忠信之事則可，不然必敗。外強內溫，忠也；和以率貞，信也：故曰『黃裳元吉』。黃，中之色也；裳，下之飾也；元，善之長也。中不忠，不得其色。下不共，不得其飾。事不善，不得其極。外內倡和為忠，率事以信為共，供養三德為善，非此三者弗當。且夫《易》，不可以占險，將何事也？且可飾乎？中美能黃，上美為元，下美則裳。參成可筮，猶有闕也。筮雖吉，未也。」
又哀下曰：衛侯夢於北宮，見人登昆吾之觀，被髪北面而躁曰：「登此昆吾之虛，綿綿生之瓜。余為渾良夫，叫天無辜。」公親筮之，〈胥彌赦占之曰不害。〉與之邑，寘之，而逃奔宋。衛侯貞卜，其繇曰：「如魚窺尾，衡流而方羊。裔焉大國，滅之將亡。闔門塞竇，乃自後逾。」
又曰：巴人伐楚，圍。初，右司馬子國之卜也，觀瞻曰：「如志。」故命之。及巴師至，將卜帥，王曰：「寧如志，何卜焉？」使帥師而行，敗巴師於，故封子國於析。君子曰：「惠王知志。《夏書》曰：『官占，惟先蔽志，昆命於元龜。』其是之謂乎？《志》曰：『聖王不煩卜筮。』惠王其有焉。」
又曰：晉荀瑤伐齊。將戰，長武子請卜。知伯曰：「君告於天子，而卜之以守龜於宗祧，吉矣。吾又何卜焉？且齊人取我英丘，君命瑤，非敢武也，治英丘也。以辭伐罪足矣，何必卜？」
《周易系辭上》曰：大衍之數五十，其用四十有九。〈王弼曰：演天地之數，所賴者五十也。其用四十有九，則其一不用而用，以之通，非數而數，以之成。斯易之大極也，四十有九，數之極也。無不可以無明，必因於有，故常於有物之極，而必明其所由之宗也。〉分而為二以象兩，掛一以象三，揲之以四以象四時，歸奇於扌力以象閏，五歲再閏，故再扌力而後掛。〈奇凡四，揲之餘不足，復揲者也。分而為二，既揲之，余合掛於一，故曰再扌力而後掛，凡閏，十九年七閏為一章，五歲再閏者二，故略舉其凡也。〉天數五，〈五，奇也。〉地數五，〈五奇合為二十五。〉五位相得而各有合。天數二十有五，地數三十。〈五耦合為三十。〉凡天地之數五十有五，此所以成蜂化而行鬼神也。〈變化以此成，鬼神以此行。〉《乾》之策二百一十有六，〈陰爻六，一爻三十六策，六爻二百一十六策。〉《坤》之策百四十有四，〈陰爻六，一爻二十四策，六爻百四十四策。〉凡三百有六十。當期之日，二篇之策，萬有一千五百二十，當萬物之數也。〈二篇三百八十四爻，陰陽各半，合萬一千五百二十策。〉是故四營而成《易》，〈分而為二以象兩，一營也，卦一以象三，二營也。揲之以四，三營也。歸奇於扌力，四營也。〉十有八變而成卦，八卦而小成。引而伸之，〈伸之六十四卦。〉觸類而長之，天下之能事畢矣。顯道〈顯，明也。〉神德行，〈由神以成其用。〉是故可與酬酢，可與祐神矣。〈可以應對萬物之求，助成神化之功也，酬酢，應對也。〉
又曰：蓍之德圓而神，卦之德方以知。神以知來，知以藏往。探賾索隱，鈎深致遠，以定天下之吉凶，成天下之者，莫大乎蓍龜。
《歸藏》曰：蓍末大於本，為上吉；蒿末大於本，次吉；荊末大於本，次吉；箭末大於本，次吉；竹末大於本，次吉。蓍一五神，蒿二四神，荊三三神，箭四二神，竹五一神。筮五犯皆藏，五筮之神明皆聚焉。
《洪範五行傳》曰：若煩數溷瀆，或不精嚴，神不告也。或觀卦察兆，占不得也。或龜不神，蓍不靈，此其所以過差，聖人不得專用也。龜筮共違於人，神靈不佑也。
《漢書》曰：宣帝八月飲酎行祠孝昭廟。先驅旄頭劍挺墮首拂泥中，刃向乘與車，馬驚。於是召梁丘賀筮之，有兵謀，不吉。上還，使有司行祠。是時霍氏外孫代郡太守任宣坐謀反誅，宣子章為公車丞，亡在渭城。中夜玄服入廟，居郎間，執戟立廟門，待上至，欲為逆，事發，伏誅。
《後漢書》曰：許曼者。汝南平與人也。祖父峻，字季山，善卜占之朮，多有顯驗，時人方之前代京房。自雲少嘗篤病，三年不愈，乃謁太山請命。〈太山主人生死，故請命也。〉行遇道士張巨君，授以方術，所著《易林》至今行於代。曼少傳峻學，桓帝時，隴西太守馮緄始拜郡，開綬笥，有兩赤蛇，分南北走。緄令曼筮之，卦成象，曼曰：「三歲之後，君當為邊將官。有東名，當東北行三千里。復五年，更為大將軍南徵。」延熹元年，緄出為遼東太守，討鮮卑。至五年，復拜車騎將軍，擊武陵蠻賊，皆如占。其餘多此類雲。
《東觀漢記》曰：沛獻王輔善京氏《易》。永平五年，京師少雨，上饗雲台，自作卦，以《周易林》占之，其疏曰：「蟻封穴戶，大雨將至。」上以問輔，輔上書曰：「蹇，艮下坎氏。艮為山，坎為水，山出雲為雨。蟻穴居，知雨將至，故以蟻為興。」
又曰：孝順梁皇后永建三年春三月丙午選入掖庭，相工通見之，瞿然驚駭，卻再拜，賀曰：「此所謂日角偃月，相之極貴，臣所未嘗見。」太史卜之，兆得「壽房」。又筮之，得坤之比。
又曰：明德皇后嘗久病，至卜者家為卦，問咎祟所在。卜者卦定釋蓍，仰天嘆息，卜者乃曰：「此女明年小疾，必將貴。」遂為帝妃，不可言也。
《魏志》曰：管輅父為利漕。利漕民郭恩兄弟三人皆得疾，不知何故。使輅筮其所由，輅曰：「卦中有君本墓中有女鬼，非君伯母，當叔母也。昔飢荒之世，當有利其數升米者，排著井中，嘖嘖有聲，推一大石下，破其頭。孤魂冤痛，自訴於天。」於是恩涕泣服罪。
又曰：管輅往見安平太守王基，基令作卦。輅曰：「當有賤婦人生一男兒，墮地便走入竈中死。又床氏當有一大蛇銜筆，小大共視，須臾便去。又烏來入室，與燕共斗，燕死烏去。有此三怪。」基大驚，問其吉凶。輅曰：「直官舍久遠，魑魅魍魎為怪耳。兒生便走，非能自走，直宋無忌之妖將其入竈也。大蛇銜筆，直老書佐耳。烏與燕斗，直老鈴下耳。今卦見其象而不見其凶，非妖咎之徵，自無所憂也。」後卒無座。
又曰：館陶令諸葛原遷新興太守，管輅往祖餞，賓客並會。之原自起取燕卵、蜂巢、蜘蛛著於器中，使射覆。卦成，輅曰：「第一物，含氣須變，依於宇堂，雄雌以形分，翼翅舒張。此燕卵也。弟二物，家室倒懸，門戶眾多，藏精育毒，得秋乃化，此蜂窠也。弟三物，觳觫長足，吐絲成羅，尋網求食，利在昏夜，此蜘蛛也。」舉座驚嘆。
又曰：管輅舉秀才，吏部尚書何晏請之，曰：「聞君蓍爻神妙，試為作一卦，知位當至三公不。」又問：「夜連夢青蠅數十頭來鼻上，驅之不肯去，有何意故？」輅曰：「夫飛，天下賤鳥，及其在林食椹，則懷我好音，況輅心非草木，不敢不盡忠。昔元、凱之弼重華，宣慈惠和，周公之翼成，王坐而待旦，故能流光六合，萬國咸寧。此乃履道之休應，非卜筮之所明也。今君侯位重山嶽，勢若雷電，而懷德者鮮，畏威者眾，殆非小心翼翼多福之仁。又鼻者艮，此天中之山，〈臣松之案，相書鼻為天中，鼻有山象，故曰天中之山。〉高而不危，所以長守貴也。今青蠅臭惡而集之焉，位峻者顛，輕豪者亡。不可不思害盈之數，盛衰之期。是故山在地中曰謙，雷在天上曰壯。謙則裒多益寡，壯則非禮不履。未有損己而不光大，行非而不傷敗。願君侯上追文王六爻之旨，下思尼父彖象之義，然後三公可決，青蠅可驅也。」
又，管輅過魏郡太守鍾毓，共論《易》義。輅因言：「卜可知君生死之日。」毓使筮其生日月，如言無蹉跌。毓大愕曰：「君可畏人也。命以付天，不以付君。」遂不復問。
又曰：平原太守劉取印囊及山雞毛著器中，使筮。輅曰：「內方外圓，五色成文，含寶守信，出則有章，此印囊也。高岳鴨閡，有鳥朱身，羽翼玄黃，鳴不失晨，此山雞毛也。」
又曰：清河令徐季龍使人行獵，令管輅筮其所得。輅曰：「當獲其小獸，復非食禽。雖有爪牙，微而不強。雖有文章，蔚而不明。非虎非雉，其名曰狸。」獵人暮歸，果如輅言。
又曰：鄧艾當伐蜀，夢坐山上而有流水。問殄虜護軍爰劭，劭曰：「《易》卦，山上有水曰蹇。蹇繇曰：『蹇利西南，不利東北。』孔子曰：『蹇利西南，往有功也。不利東北，其道窮也。』往必克蜀，殆不還乎！」艾憮然不樂。
《吳志》曰：虞翻，字仲翔，會稽人。嘗與孔融書，示以所著《易注》，融答書曰：「聞延陵之理樂，睹吾子之理易。乃知東南之美者，非徒會稽之竹箭也，可謂探賾窮通矣。」關羽既敗，權使筮，遇節之臨，翻曰：「不出二日，必當斷頭。」果如其言。權曰：「卿不及伏羲，可與東方朔為比矣。」
又曰：陸機之克步闡，孫皓意張，乃使尚廣筮並天下，遇《同人》之《頤》，對曰：「吉。庚子歲，青蓋當入洛陽。」故皓不修其政，而常有窺上國之志。
王隱《晉書》曰：淳于智，字叔平，濟北人也。性沉深，有思義，少為諸生，善《易》。高平劉柔夜臥，鼠齧其左手中指。意甚惡之，以問智。智為筮之，曰：「鼠本欲煞君而不能，當相為，使之反死。」乃以朱書其手腕橫文後二寸為「田」字，辟方一寸二分。使夜露手臥。以其明，有大鼠伏死手前。譙國夏侯藻母病，因五鼓中出，詣智卜。有一狐當門，向之嗥喚，藻愁愕，遂馳詣智，智曰：「其禍甚急，君速歸，在狐嗥處撫心啼哭，令家人驚怪，大小畢出。一人不出，啼哭勿休，然後其禍僅可救也。」藻如之，母亦扶病而出啼。家人既集，堂屋五間ㄏ然暴崩。護軍張劭母病篤，智筮之，使西出市外，猴系母臂，令旁人捶拍，恆使作聲，三日三夜放去。」劭從之。其猴出門，即為犬所咋死，母於此漸差。
又曰：上黨鮑瑗家多喪病，貧苦。或謂之曰：「淳於叔平，神人也。君何不試就卜，知禍所在？」瑗性質直，不信卜筮，曰：「人生有命，豈卜筮所移？」會智適來，應思遠謂之曰：「君有通靈之思，而但為貴人用。此君寒士貧苦，多屯蹇，可為一卦。」智乃令詹作卦，卦成，謂瑗曰：「為君安宅者女子耶？」瑗曰：「是也。」「此人安宅失宜，既害其身，又令君不利。君舍東北有大桑樹。君徑至市，入門數十步，當有一人持荊馬鞭者，當就請買，還以懸此桑樹，三年當暴得財也。」瑗承其言，詣市，果得馬鞭。懸之正三年，浚井得錢十萬，銅鐵雜器復可二十餘萬，於是家業用展，病者亦愈。〈《搜神記》同。〉
又曰：韓友，字光景，廬江舒人也。善卜占，行京、費厭勝之朮。龍舒長鄧子林婦病積年，垂死，醫巫皆息。友為筮之，使畫作野豬象，著臥處屏風上，一宿覺佳，於是遂差。舒縣廷掾王睦病卒己復魄，友為卜之，令以丹畫板作日月，置床頭，及臥虎皮馬鄣泥，登時大愈。劉世則女病魅積年，巫為祈禱，伐空冢故城間，得鼉數十，猶不差。友筮之，令作布囊。女發時，張囊著窗牖間，友閉戶作氣，若有所驅逐。斯須之間，囊大脹如吹蔥葉，因便敗，女仍大發。友乃便作皮囊二枚，沓張之，施如前囊，復脹滿，因急縛囊口，懸著樹間。二十許日漸消下，開視有一二斤毛，狀如狐毛，女遂大差。
