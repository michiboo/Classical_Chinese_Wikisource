
《易·觀卦》曰：風行地上，觀，先王以省方、觀民、設教也。
《尚書·舜典》曰：歲二月，東巡狩，至於岱宗。柴，〈積柴以燎。〉望秩于山川，〈秩者，爲其秩次之奈也。〉肆覲東後，協時月正日，〈協，和。〉同律度量衡。〈同，齊同也。〉修五禮、五玉、〈五等諸侯瑞圭璧也。〉三帛、〈玄、纁、黃。〉二牲、〈羊、雁。〉一死〈雉也。〉贄，如五器，卒乃復。〈五器，上五玉，禮終則還之。三帛以下不還。〉五月，南巡狩，至於南嶽，如岱禮。〈南嶽，衡山。〉八月，西巡狩，至於西嶽，如初禮。〈西嶽，華山。〉十有一月，朔巡狩，至於北嶽，如初禮。〈朔，北方。北嶽，恆山。〉歸，格於藝，祖用特。〈藝，稱也。〉
《尚書大傳》曰：元祀巡狩四岳、八伯，壇四奧，沉四海，封十有二山，肇十有二州。
《毛詩·清廟》曰：《時邁》，巡狩告祭柴望也。〈巡狩告祭者，天子巡行郡國，至方岳之下而封禪也。〉
又曰：《般》，巡狩而祀四岳河海也。於皇時周，陟其高山。墮山喬岳，允猶翕河。〈高山，四岳。翕，合也。箋雲︰合者，河自大陸之北，敷爲九，祭者合爲一。〉
《周禮下·夏官》曰：職方氏掌天下之圖，王將巡狩則戒於四方。
《大戴禮》曰：十有二歲，天子巡狩。是故諸侯上不敢侵淩，下不敢暴小民。
《禮記·王制》曰：天子五年一巡狩。歲二月，東巡狩，至於岱宗，柴而望祀山川。覲諸侯，問百年者就見之。命太師陳詩，以觀民風；命市納賈，以觀民之所好惡，志淫好辟；命典禮，考時月定日，同律，禮、樂、制度、衣服，正之。山川神祗，有不舉者爲不敬，不敬者君削以地；宗廟有不順者爲不孝，不孝者君絀以爵；變禮易樂者爲不從，不從者君流；革制度衣服者爲叛，叛者君討。有功德於民者加地進律。
又《祭儀》曰：天子巡狩，諸侯待於境。天子先見百年者，〈問其國君，以百年者所在而見。〉八十九十者、東行西行者弗敢過。欲言政者，君就之可也。〈弗敢過者，謂道經則見之。〉
《禮記逸禮》曰：王者必制巡狩之禮何？尊天重民也。所以五年一巡狩何？五歲再閏，天道大備。所以至四岳者，盛德之山，四方之中，能興�致雨也。巡狩者何？巡，循也；狩，牧也。爲天循行牧民也。
《禮記外傳》曰：溥天之下，莫非王土。封建諸侯，各守天子之地，故巡行之。夏、殷五載一巡狩，〈五年再閏。〉周制十二年一巡狩，〈歲星一周。〉皆在仲月，以至岳下，〈仲者，中也，正也。〉燔柴告天。〈此因事而告至也。天下廣大，四方幽隱，南面之君多行威福，憂民之至，故問之。〉巡狩之年，四方諸侯先會岳之下以俟見。〈岳有湯沭之邑，助祭泰山，先齋戒以見天子。〉考其制度以齊同，〈書同文，車同軌，合其章律甲子。〉有善惡以黜陟之。
《左傳·莊公》曰：天子非展義不巡狩。注云︰天子巡狩，所以宣布德義。
又《僖下》曰：晉侯召王，以諸侯見，且使王狩。仲尼曰：「以臣召君，不可以訓。故書曰『天王狩於河陽』，言非其地，且明德也。」
《漢書》曰：人有告韓信反。陳平曰：「古者天子巡狩，僞游�夢也。」
又《武紀》曰：朕郊見上帝，巡於北邊，見群鶴留止，不以羅網，靡所獲獻薦於大畤，〈如淳曰：是時春也，非用羅網時，故無所獲。〉光景幷見。
又曰：元封五年，南巡狩，至於盛唐，〈註：如淳曰：「縣名。在南郡也。」〉望虞舜於九嶷。〈應劭曰：舜葬蒼梧。九疑，山名。今在零陵營道也。〉自尋陽浮江，親射蛟江中，獲之。舳艫千里，薄樅陽而出，〈縣名。屬廬江也。〉作《盛唐樅陽之歌》。
又曰：宣帝尊孝武廟爲世宗，行巡狩，郡國皆立廟。
又《食貨志》曰：天子始出巡郡國，東渡河，河東守不意行巡至，不辯，自殺。行西，逾隴，隴西守以行往卒，〈或曰：逾，度也。卒，倉卒。〉從官不得食，隴西守自殺。於是上北出蕭關，從數萬騎，行獵新秦中，以勒邊兵而歸。
《後漢書》曰：光武建武十八年二月，西巡狩，幸長安。三月，祠高廟，遂有事十一陵。曆馮翊界，進幸蒲阪，祠后土。夏四月，車駕還宮。
又曰：章帝元和二年二月丙辰，東巡狩。乙丑，帝耕於定陶，使使者祠唐堯於咸陽靈台。辛未，幸大山，柴告岱宗。有黃鵠三十從西南來，經祠壇上東北，過於宮屋，翱翔升降。進幸奉高。
又曰：章帝巡幸，詔曰：「惟巡狩之制，以宣聲教，考同遐邇，解釋怨結。」
又《和紀》曰：冬十月戊申，幸章陵，祠舊宅。癸丑，祠園廟，會宗室於宅，勞賜作樂。
《宋書·禮志》曰：古者天子巡狩之禮，布在方策。至秦漢巡幸，或以厭望氣之祥，或以希神仙之應，煩擾之役，多非舊典。惟後漢諸帝，頗有古禮焉。魏文帝值三分初創，方隅事多，皇輿亟動，略無寧歲，蓋應時之務，又非舊章也。明帝凡三東巡，所過存問高年，恤人疾苦，或賜�帛，有古巡幸之風焉。齊王正始元年巡洛陽縣，賜高年力田各有差。
又曰：元嘉四年二月，太祖東巡，至丹徒，告覲園陵。三月幸丹徒離宮，升京城北顧，饗父老舊勛于丹徒行宮，加賜衣裳各有差。蠲丹徒縣其年租賦。
《宋書》：文帝行幸丹徒詔：吾生在此城，及盧循肆亂，害流茲境。先帝以桑梓根本，實同休戚。復以蒙弱，猥預艱難，情義繾綣，夷險備經，遺蹤舊物，猶存心目。歲月不居，逝逾三紀，時人故老，與運遷落，眷惟旣往，倍深感嘆。
《越絕書》曰：禹巡狩大越，見耆老，納詩書，審銓衡，平斗斛。
《孟子》曰：夏諺曰：「吾王不游，吾何以休；吾王不預，吾何以助。」一游一豫，爲諸侯度也。
又曰：晏子對齊景公曰：「天子適諸侯曰巡狩，春省耕而補不足，秋省斂而助不給也。」
《孔叢子》曰：古者天子將巡狩，必造於祖禰，命告群祀及社稷，畿內名山大川，七日而遍。親告用牲，史用幣。
蔡邕《獨斷》曰：上巡狩，校獵還，公卿已下陳洛陽亭前街。上乘輿到，公卿以下拜。天子東，公卿親識顔色，然後還宮。
酈善長注《水經》曰：光武之徵秦豐，幸舊邑，置酒極歡。張平子以爲真人南巡觀舊里焉。
《三齊略》曰：堯山在廣固城西七里，堯巡狩所登，遂以爲名。山頂立祠，祠邊有柏樹，枯而復生，不知幾代樹也。又石上有堯跡，於今猶存。
《風俗通》曰：巡者，循也；狩者，守也。道德太平，恐遠近不同，故必自親行之，循功考德，黜陟幽明也。
《白虎通》曰：王者所巡狩者何？巡者，循也；狩者，收也。道德太平，恐遠近不同化，幽隱有不得所者，故必自親行之，謙敬重民之至也。何以知太平乃巡狩？以武王不巡狩，至成王乃巡狩也。
《黃帝太一密推》曰：師曠曰：「先知巡狩之年，當視太一與天目在四維之歲，法爲巡狩。若不出，則遣使者按行風俗。太一雖在四維，不出也。即出，知巡狩何方，以人主所在處之。」
班固《東巡頌》曰：事大而瑞盛，誠非一小臣所任頌述。不勝狂簡之情，謹上《岱宗頌》一篇。
班固《南巡頌》曰：是時聖上運天官之法駕，馮列宿而贊元。
崔駰《東巡頌》曰：登天靈之威輅，駕太一之象車；躬東作之上務，始八政於南行。
崔駰《南巡頌》曰：建初九年，秋�始登。猶斯嘉時，舉先王之大禮，假於章陵。遂南巡楚路，臨江川以望衡山，顧九疑，嘆虞舜之風。是時庶績咸熙，罔可黜陟。
崔駰《西巡頌》曰：惟永平三年八月己丑，行幸河東。志曰：君舉必書。是故工歌其詩，史曆春秋。若夫聲管不發，雅頌罔記。
崔駰《北巡頌》曰：元和三年正月，上旣畢郊祠之事，乃東巡。出於河內，經青、兗之郊，回冀州。遂禮北嶽。聖澤流浹，黎元被德，嘉瑞幷集，乃作頌曰……
張衡《巡狩頌》曰：初吉，帝將狩於岱嶽，展誼省方，觀風設教。丙寅，朏率群賓，備法駕，以祖於東門。乙酉，觀禮於魯，而休齊焉。己丑，屆於靈宮，是日有鳳雙集於台。
馬融《東巡頌》曰：敷六典，經八成。燮和萬殊，總領神明，類乎上帝，柴乎三辰，�祠乎六宗，祗燎乎群神。
《毛詩·閔予·載芟》曰：《載芟》，春籍田而祈社稷也。
《周禮·天官上·甸師》曰：掌帥其屬而耕耨王籍，以時入之，以供粢盛。
又《天官下·內宰》曰：上春，詔王后帥六宮之人，生種之種，而獻之於王。〈鄭玄曰：古者使後藏種，以佑王耕事，共郊也。鄭司農曰先種後熟謂之童，後種先熟謂之。〉
《禮記·月令》曰：是月也，天子乃以元日祈�於上帝。乃擇元辰，天子親載耒耜，措之於參保介之禦間，帥三公、九卿、諸侯、大夫，躬耕帝籍。天子三推，公五推，卿、諸侯九推。反，乃執爵於大寢。三公、九卿、諸侯、大夫皆禦。命曰勞酒。
又《祭義》曰：昔天子爲籍田千畝，冕而朱雲，躬秉耒耜；諸侯爲籍百畝，冕而青雲，躬秉耒耜；以事天地、山川、社稷、先公。醴酪粢盛於是乎取之，敬之至也。
又《祭義》曰：耕籍，所以教諸侯之養也。
又《祭統》曰：天子親耕於南郊，以供粢盛。王后蠶於北郊，以供冕服。天子、諸侯非莫耕也。王后、夫人非莫蠶也，身致其誠信而已矣。
又《表記》曰：天子親耕，粢盛鬯，以事上帝，故諸侯勤以輔事於天子。注言無事而居位食祿，是不義而富且貴。
《禮記外傳》曰：籍者，借也。天子耕千畝，但三推，發耒，三{代土}而止，借民力治之。所耕之�藏於神倉，以供事天地、宗廟、神祗、人鬼之用也。天子以身先天下，〈所以勸下民也。〉以建寅之月而郊，〈北郊，即祈穀之祭。〉郊而後耕。郊用辛日，〈擇吉日。〉而耕用亥日。享先農而後籍田。
《國語》曰：周宣王即位，不籍千畝。虢文公諫曰：夫民之大事在農，上帝之粢盛於是乎出，民之蕃庶於是乎生。是故稷爲大官。古者太史順時<見>土，土氣震發，先時九日，太史告稷曰：「陽氣俱蒸，土膏其動。」稷以告王，王即齋宮，百官禦事，王耕一�發。
《漢文》文帝詔曰：「夫農，天下之本也。其籍田，朕親率耕以給宗廟粢盛。」
又曰：昭帝始元元年，上耕於鈎盾弄田。〈應劭曰：昭帝年九歲，未能親耕帝籍。鈎盾官者近署，故往試耕爲戲弄也。〉
《續漢書·禮儀志》曰：正月始耕，有司請行事訖，就耕位，天子、諸侯、百官以次耕。
《晉書·禮志》曰：武帝末，有司奏：「古諸侯耕籍百畝，躬執耒耜，以奉社稷宗廟，勸率農功。今諸王臨國，宜依之。」竟不施行。
又《江彪傳》曰：哀帝即位，欲躬自籍田。彪以禮廢日久，儀注不存，中興以來所不行，宜停之。
《宋書·禮志》曰：親耕籍，晉武帝太始四年，詔曰：「夫民之大事在農。是以古之聖王躬耕帝籍，以供郊廟之粢盛，且以訓化天下。近代以來，耕籍於數久中，空有慕古之名，曾無供祀訓農之實，而有百官車徒之費。今修千里之制，當與群公、卿士躬稼穡之艱難，以帥天下。」
又曰：元嘉二十一年，太祖將親耕，而其儀久廢，使何承天撰定儀注。乃下詔曰：「國以民爲本，民以食爲天。古者從時脈土以訓農功，躬耕帝籍敬供粢盛。仰瞻前王，思遵令典，何可量處千畝。考上元辰，朕當親率百辟，致禮郊甸，庶幾誠素獎被斯民。」
又曰：籍田：皇帝冠通天冠，朱雲青介幘，衣青紗袞。侍中陪乘，奉車即秉轡。
又曰：車駕至籍田，侍中跪奏：「降車臨壇。」大司農跪奏：「先農已享，請皇帝親耕。」太史令贊曰：「皇帝親耕，三推三反。」於是群臣以次耕：王公、五等開國諸侯五推五反，孤卿大夫七推七反，士九推九反。籍田令率其屬耕竟畝，灑種即。
《齊書·禮志》曰：永明三年，有司奏：來年正月二十五日丁亥，可祀先農，即日輿駕親耕。宋元嘉、大明以來，幷用立春後亥日。尚書令王儉以爲亥日籍田，經記無文。太學博士劉蔓議：《禮》，孟春之月，立春迎春。又於是月以元日祈�，又擇元辰躬耕帝籍。盧植說禮通辰日。日，甲至癸也；辰，子至亥也。郊天，陽也，故以日；籍田，陰也，故以辰。陰禮卑後，必居其末。亥者辰之末，故《記》稱元辰，注曰吉亥。又據五行之說，木生於亥，以亥日祭先農，又其義也。
《隋書·禮志》曰：北齊籍於帝城東南千畝。每歲正月上辛後吉亥，使公卿以一太牢祠先農神農氏於壇上，無配饗。祭訖親耕。
《唐書》曰：貞觀三年春，太宗親祭先農，躬禦耒耜，籍於千畝之甸。初，晉氏南遷，後魏來自雲朔，中原分裂，又雜以獯戎，代曆周隋，此禮久廢，而今始行之，觀者莫不駭躍。於是秘書郎岑文本獻《籍田頌》以美之。
又曰：乾元中，耕籍田，至於先農之壇。因閱耒耜有雕刻文飾者，謂左右曰：「田器，農人執之，在於樸素，豈貴文飾乎？」乃命徹之。
又曰：儀鳳二年春，上親耕籍田於東郊。禮畢，作《籍田賦》以示群臣。
又曰：開元二十二年正月，上親耕於洛陽東門外。諸儒奏議，「以爲古者耦耕，以一撥爲推；今用牛耕，宜以一步爲一推。及親籍，太常告「三推禮畢」。上曰：「朕憂人知勤勞俯同。」九推而止。自是公卿已下，皆過於古。
《五經要義》曰：天子籍田千畝，以供上帝之粢盛。常孟春啓蟄即郊之後，身率公卿大夫而親耕焉。所以先百姓而致孝敬。
《說文》曰：帝籍千畝者，使民如借，故謂之籍。從耒，昔聲。
應劭《漢官儀》曰：天子東耕之日，率三公、九卿，戴青幘冠，青衣，載青旗，駕蒼龍，往出種堂，天子升壇。公卿耕訖，天子耕於壇，舉耒三。
應劭《漢官儀》曰：天子升壇，公卿耕訖，嗇夫下種。凡稱籍田爲千畝，亦曰帝籍，亦曰耕籍，亦曰東耕，亦曰親耕，亦曰王籍。
《六典》曰：凡籍田所收九�，納於神倉，以供粢盛、五齊、三酒之用。若有餘及穰槁，供飼犧牲焉。
又曰：兩漢及魏晉幷有其禮。過江，草創未暇，至宋始有也。黃瓊上書曰：「先農之禮，所宜躬親，以迎春和，以致時雨。」
《論衡》曰：立春，東耕。爲土象人，男女各二，秉耒鋤。或立土牛，象人土中，未必而耕也。從氣應時，示率下也。
《東京賦》曰：躬三推於天田，修帝籍之千畝。
繆襲《許昌宮賦》曰：太和六年春，上旣躬耕帝籍，發趾乎千畝，以帥先萬國。乃命群牧守相，述職班教，順陽宣化，蒸黎允示，訓德歌功，觀事樂業。是歲甘露降，黃龍見；海外有克捷之師，方內有豐穰之慶；農有餘粟，女有餘布；遐逖來享，殊俗內附，穆乎有太平之風。
潘岳《籍田賦》曰：伊晉之四年，皇帝親率群臣，籍於千畝之甸，禮也。於是乃使甸師清畿，野廬掃路，封人宮，掌舍設�牙。青壇蔚其岳立，翠幕黯以�布。結崇基之靈祉，啓四塗之廣阼。
任豫《籍田賦》曰：瞻望圭景，咫尺三川。緬彼帝籍，百有餘年。
曹植《籍田賦》曰：春，耕於籍田，郎中令侍寡人焉。顧而謂之曰：「營疇萬畝，厥田上上；經以大陌，帶以橫阡。奇柳夾路，名果被園；牢農實掌，是謂公田。此寡人之封疆也。」
