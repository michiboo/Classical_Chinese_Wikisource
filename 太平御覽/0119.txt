
《晉書·載記序》敘曰：劉元海以惠帝永興元年據離石稱漢。後九年，石勒據襄國稱趙。張氏先據河西，是歲，自石勒後三十六年也，重華自稱涼王。後一年，冉閔據鄴稱魏。後一年，符健據長安稱秦。慕容氏先據遼東稱燕，是歲，自符健後一年也，俊始僭號。後三十一年，後燕慕容垂據鄴。後二年，西燕慕容沖據阿房。是歲也，乞伏國仁據孢罕稱秦。後一年，慕容永據上黨。是歲也，呂光據姑臧稱涼。後十二年，慕容德據滑台稱南燕。是歲也，禿髮烏孤據廉川稱南涼，段業據張掖稱北涼。後三年，李玄盛據敦煌稱西涼。後一年，沮渠蒙遜殺段業，自稱後涼。四月，譙縱據蜀稱成都王。後二年，赫連勃勃據朔方稱大夏。後二年，馮跋殺離班，據和龍稱北燕。堤封天下，十喪其八，莫不龍旌帝服，建社開礻方，華夷鹹暨，人物斯在。或篡通都之鄉，或擁數州之地，雄圖內卷，師旅外幷，窮兵凶於勝負，盡人命於鋒鏑，其爲戰國者一百三十六載，抑元海爲之禍首雲。
崔鴻《十六國春秋·前趙錄》曰：劉淵，字元海，新興匈奴人。先夏后氏之苗裔曰淳維，世居北狄，千有餘歲，至冒頓，襲破東胡，西走月氏，北服丁零，內侵燕、岱，控弦四十萬。漢祖患之，使劉敬奉公主以妻之，約爲兄弟，故子孫遂冒姓劉氏。建武初，入居西河美稷。後漢中平，單于羌渠使子於扶羅將兵助漢，討平黃巾。會羌渠爲國人所殺，扶羅以其衆留漢，立爲單于。屬董卓之亂，寇掠太原、河東，屯於河內。扶羅死，弟呼廚泉立，以於羅子豹爲左賢王，即元海之父也。入朝，魏武因留之，爲分其衆爲五部，以左賢王豹爲左部帥，其餘帥皆以劉氏爲之。太康中改置都尉。雖分屬五部，皆家於晉陽汾、澗之賓。
豹妻呼延氏，魏嘉平中祈子於龍門，有一大白魚，頂有二角，軒鬐躍鱗而至祭所，久之乃去。巫覡皆異之，曰：「此嘉祉。」其夜，夢所見魚變爲人，左手把一物，大如鶏子，光景非常，授呼延曰：「此是日精，服之生貴子。」寤以告豹，豹曰：「吉徵也。」自是十二月而生淵。淵生，左手有文曰淵海，遂以名焉。幼而好學，不舍晝夜，常謂同門生朱紀、範隆等曰：「吾每觀書傳，常鄙隨、陸無武，絳、灌無文。一物之不知，固君子恥之也。二生遇高皇不能建封侯之業，兩公屬太宗不能開庠序之美，惜哉！」於是學武事，幷皆工絕，猿臂善射，膂力過人。身長八尺四寸，須長三尺餘，當心有赤毫毛三根，長三尺六寸。太原王渾虛衿友之，命子濟拜焉。
咸熙中，爲任子在洛陽，晉文王深待之，時東萊王彌等皆憑結渾，言之於晉武帝。帝召見，與言，大悅之。後謂王濟曰：「劉元海容貌風儀，機談鑒智，雖由餘、日磾無以加也。」會父豹卒，帝以淵代爲左部帥，轉寧朔將軍，監五部軍事。
大安中，惠帝失政，諸王迭相殘廢，州郡奸豪，所在蜂起。從祖北部都尉、右賢宣等議曰：「右左賢淵姿器絕人，幹宇超世，天下恢崇單于，終不虛生此人也。」於是共推淵爲大單于。淵曰：「當爲崇岡峻阜，何能爲培螻乎！夫帝王豈有常哉，大禹生於西戎，文王生於東夷，顧惟德所授耳。今見衆十餘萬，皆一當晉十，鼓行摧亂晉，猶拉枯耳。上可成漢高之業，下不失爲魏氏，何呼韓耶足道哉！」宣等稱善。
元熙元年，遷於左國城，晉人東附者數萬。宣等上尊號，淵曰：「今晉氏猶在，四方未定，可仰遵高皇初法，且稱漢王，權停皇帝之號，聽宇宙混一當更議之。」十月，爲壇南郊，僭漢王位，改晉永興元年爲元熙元年，大赦天下，追遵劉禪爲孝懷皇帝，立三宗五祖之神主而祭之。置百官，以劉宣爲丞相，拜授各有差。四部之東萊王彌起兵青、徐，遣使來降，拜鎮東大將軍、青州刺史、東萊郡公。四月，汲桑叛，自稱趙王，選置州郡。十一月，石勒及胡部等帥衆來降。
永鳳元年秋七月，鳳凰集於蒲子，丞相劉宣等六十四人上尊號。十月，僭即皇帝位於南郊，大赦，改元。以衛將軍和爲大將軍，撫軍劉聰爲車騎大將軍，建武曜爲龍驤大將軍。河瑞元年，遷都平陽，汾水中得玉璽，大赦，改元。二年，以大司馬、梁王和爲皇太子。八月，淵寢疾，以劉洋爲太傅，延年爲太宰，司徒聰爲大司馬、大單于，幷錄尚書，置單于台平陽西。淵薨於光極殿，太子和即位。聰自西明門攻，斬和於西室。九月，葬淵永陵，謚曰光文皇帝，廟號高祖。
崔鴻《十六國春秋·前趙錄》曰：劉聰，字玄明，一名載，淵第四子。母張夫人之孕，夢日入懷，寤而告淵，淵曰：「吉徵也。」自是十五月而生聰，夜有白光之異。左耳有一白毫，長二尺餘。幼而聰寤，究通經史百家之言，孫吳兵法靡不通之。猿臂善射，彎弓三百斤，膂力驍捷，冠絕一時。以永嘉四年僭即帝位於光極前殿，大赦，改年光興元年。以衛尉呼延宴爲前鋒大都督，配禁兵二萬七千，自宜陽入洛州；命東萊彌、龍驤曜、鎮軍勒進軍會之。比及河南，十二敗晉師，長驅圍洛陽，陷之，縱兵大掠。幽晉帝於端門，殺晉太子及諸百官已下二行餘人，洛水北築爲京觀。遷帝及太后、侍中庾瑉等於平陽。大赦，改元興爲嘉平元年。二月，晉帝進號儀同三司、會稽郡公。聰引帝入宴，謂曰：「卿爲豫章王時，朕曾與王武子相造，武子示朕於卿，言聞其名久矣。以卿所作樂府歌文示朕，謂朕曰：『聞君善爲辭賦，試爲看之。』朕時與武子俱爲《盛德頌》，卿稱善久之，又引朕射於皇堂，朕得十二籌，卿與武子俱得九籌，卿贈朕柘弓、銀硯，頗憶不？」帝曰：「臣敢忘之，俱恨爾日不早識龍顔。」聰曰：「卿家骨肉相殘，何其甚也？」帝曰：「此殆非人事，皇天之意。大漢將應乾受曆，故爲陛下自相驅除。且臣家若能奉武皇之業，九族敦睦者，陛下何由得之！」三年正月，宴於光極前殿，逼晉帝行酒，庾瑉、王雋等起而大哭，聰惡之。二月丁未，懷帝崩於平陽，於是誅瑉等。三月，立貴嬪劉氏爲皇后。四月，湣帝即位於長安，車騎曜等攻長安。河東地震，雨於平陽。
建元元年正月，黑霧四塞，著人如墨，五日而止。辛酉庚時，日落地，三月相承出於西方東行，平陽地震，崇明觀陷爲池，水赤如血，赤氣至天，有赤龍奮迅而去。流星起於牽牛，入紫微，龍形逶迤，其光照地，落於平陽北十里。視之，則肉臭聞於平陽，長三十步，廣二十七步，肉旁常有哭聲，晝夜不止。聰甚惡之。癸未，劉後産一蛇一虎，各害人而走，尋之不得，頃之，見在隕肉之旁。己丑，劉氏卒，乃失此肉，哭聲亦止。十一月，以晉王粲爲國相、大單于，總百揆。十二月，宣光陵石人皆行數步，宮中鬼哭。
麟嘉元年，武庫陷入地一丈五尺。聰自去冬至是，遂不復受朝賀，軍國之事一決於粲，立市於後庭，與宮人宴戲，或三日不醒。秋七月，河東大蝗，惟不食粟豆。司隸靳准率部民收而埋之，哭聲聞於十餘里，然後鑽土飛出，復食黍豆。大司馬曜攻陷長安外城。九月，犬與豕交於宮門，有豕著進賢冠，升聰御坐。犬冠帶綬，與豕幷升。俄而，鬥死殿上，宿衛莫有見其入者。長安饑甚，死半。麯允爲粥以供帝膳，帝泣曰：「今窘厄如此，外無救援，勢不自支。」乃使侍中宗敞奉箋降曜。敞隨使者至，帝肉袒牽羊，輿櫬銜璧，出降東門。曜受璧焚櫬，遷湣帝及司徒梁汾、驃騎麯允等諸臣百餘人至於平陽。聰臨光極殿，帝稽顙於前，麯允伏地大哭，扶不能起，聰大怒，允自殺。以帝爲光祿大夫、懷安侯。以大司馬曜假黃鉞，大都督陝西諸軍事、太宰、秦王。
二年正月，東平王約卒。十一月，聰校獵上林，以晉帝行車騎大將軍，戎服執戟前導，行三驅之禮。觀者皆指帝曰：「此故長安天子。」聚而觀之，故老亦有悲泣者。十二月，大饗於光極前殿，聰欲觀晉臣之意，使帝行酒洗爵更衣，又使帝執蓋。多有涕泣，或有失聲者。尚書郎辛賓起而抱帝大哭，引出斬之。戊戌，湣帝崩於平陽。
三年，聰所居螽斯則百堂災，會稽王康已下二十一子焚焉而卒。自此鬼哭宮，至於九月，夜聲不絕。四月，尚書令王監、崔懿之等極諫，聰大怒，收監等斬之。七月，鬼哭於光極殿，聰晝見東平王約，甚惡之。征秦王曜爲丞相，錄尚書事；固辭，仍以丞相領雍州牧。靳准爲大司空，領司隸校尉。癸亥，薨於建始殿。甲子，粲即位，大赦，改年漢昌。葬宣光陵，爲謚昭武皇帝，廟號烈宗。八月，以丞相曜爲相國、大都督；司空靳准爲將軍，領尚書事。粲荒酗酒色，游宴後庭，軍國之事一決於准。准遂勒兵入宮，執粲，數而殺之。追謚靈帝。劉氏無少長男子盡刑於市，發掘二陵，焚燒宗廟。鬼大哭，聲聞百里。准自號漢大王，置百官，遣使稱藩於晉。相國曜自長安赴難。
《前趙錄》曰：麟嘉元年十二月，大將軍、東平王約卒，一指猶暖，遂不殯殮。至甲戌乃蘇，言見淵於不周山，經五日，遂復從至崑崙山，三日而復反於不周，見諸王公卿將相死者悉在，大有人民宮室，甚壯麗，號曰蒙珠離國。淵謂約曰：「東北遮須夷國，無主久，待汝父爲之。汝後二年當來，後國中大亂相殺害，吾家死亡略盡，但可永明輩十數人在耳。汝但還，後年當來，見汝不遲。」不久，約拜辭而歸，道過一國曰猗尼渠餘國，引約入宮，與皮囊一枚，曰：「爲吾遺漢皇帝。」約辭而歸，謂約曰：「劉郎後年來必見過，當以女相妻。」約歸，置皮囊於機上，俄而蘇，謂左右曰：「機上取囊來。」左右取得，開有一方白玉，題文曰：「猗尼渠餘國天王敬信遮須夷國天王，歲在攝提，當相見。」馳使奏呈聰曰：「若當如此，吾不懼死也。」及聰以戊寅歲薨，與此玉幷葬焉。
崔鴻《十六國春秋·前趙錄》曰：劉曜，字永明，淵之族子。少孤，見養於淵。幼而聰慧，性托落高亮，與衆不群。鐵厚一寸，射而洞之。身長九尺三寸，手垂過膝，生而眉白，目有赤光，須不過百餘根，皆長五尺。光初元年十月，太保呼延宴等自平陽來奔，上尊號於曜，僭即皇帝位。十二月，靳准左右軍騎喬太、王騰等殺准，奉六璽來降。
二年夏四月，徙都長安，立子熙爲皇太子。六月，繕宗廟，社祭，南北郊於長安，令曰：「蓋王者之興，必禘始祖，我皇家之先出自夏後，居於北夷，世跨燕朔，光文以漢有天下歲久，恩德結於民庶，故立漢祖宗之廟以懷民望，昭武因循，遂未悛革。今欲除宗廟，改國號，禦以大單于爲太祖，其速議以聞。」於是太保呼延宴等議曰：「今宜承晉母子傳號，以光文本封盧奴，中山之屬城，陛下勛功懋於平、洛，終於中山，中山分野屬大梁，趙也。宜革稱大趙，遵以水行。」曜從之。於是以冒頓配天，淵配上帝。
三年五月，西明門內大樹風吹折，一宿，樹撥撥變爲人形，須長一尺，鬚眉長三寸，皆黃白色，有斂手之狀，亦有兩腳著履之形，惟無目鼻，每夜有聲，十日而生柯條，遂爲大樹，枝葉甚茂。
四年，將於霸陵西南營壽陵。侍中喬豫、和苞上疏諫曰：「伏聞敕旨營陵，將周回四十，下深二十五丈，以銅爲棺槨，黃金飾之。臣聞堯葬谷林，市不改肆；顓頊葬廣陽，下不及泉。聖王之終也如是。秦始皇下固三泉，周逾七里，身亡之後，毀不旋踵，暗王之終也如此。從喪亂已來，漢帝諸陵咸見踐辱，惟霸陵獨全。此雖太宗之達至然，抑亦釋之之功。興亡奢儉，冏然於前，惟陛下覽之。」曜大悅。終南山崩，崩所得白玉一尺，有字曰：「皇亡，皇亡，敗趙昌。」以爲己瑞，群臣咸賀。中書監劉均曰：「山崩石壞，國傾民亂。『皇亡，皇亡，敗趙昌，』者，此言皇室將爲趙所敗，趙因之而昌。大趙都於秦、雍，而勒跨全趙，趙昌之應，當在石勒，不在我也。」曜撫然改容。
五年，曜後羊氏卒，故晉惠後也，洛陽之陷納之。
六年正月，天裂，廣一丈餘，長五十丈。
十一年七月，石虎帥衆四萬人寇擾河東，進攻蒲阪。曜盡中外精銳，自潼關北濟。虎懼，引師而還。曜追而敗之，枕屍二百餘里，虎奔朝歌。遂攻石生於金墉，分遣諸將攻討汲郡、河內。十二月，勒自帥衆拒之，陣於洛西。曜性少酗酒，末年尤甚。將戰，飲數斗。常乘赤馬無故跼頓，乃乘小馬。比出，復飲斗餘。至於西陽門，撝陣就平，勒將石堪因而乘之，師遂大潰。曜昏醉奔退，馬陷石渠，墜於水上，爲堪所執。勒將還襄國，喻曜使與太子毗書，令速降，曜但敕毗「與諸大臣匡維社稷，勿以吾易意。」建平末，爲勒所殺。
十二年正月，太子毗、大司馬南陽王胤等議欲西保秦州，遂相率奔上邽。石虎乘勝追戰，枕屍千里，上邽潰。虎執毗及王公已下三千餘人皆殺之。自劉淵建號西河，至是二十有六載。
《晉書·載記》曰：曜在位十年而敗。始，元海以懷帝永嘉四年僭立，至曜三世，凡二十有七載，以成帝咸和四年滅。
