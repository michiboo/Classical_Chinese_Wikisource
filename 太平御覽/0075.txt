
《釋名》曰：田間之水曰溝，溝者，構也，從橫相交構也。
《爾雅》曰：溪注穀曰溝。
《周禮》曰：匠人爲溝洫，九夫爲井，間廣四尺，深四尺謂之溝。方十里爲城，城間廣八尺，深八尺謂之洫。〈《風俗通》又載也。〉
《傳》曰：梁伯好土功，乃溝公宮。
又曰：魯將與齊戰，師不逾溝，樊遲曰，請三刻而逾之。衆從之。〈如樊遲約，乃逾溝。〉
又曰：哀公九年，吳城邗，溝通江淮。杜預注曰：於邗江築城穿溝，東北通射陽湖，西北至末口入淮，通糧道也。今廣陵邗江是。故《史記》云：邗溝即吳王夫差所開漕運，以通上國。
《國語》曰：吳王夫差既殺申胥，不稔於歲，〈稔熟稱歲也。〉乃起師北征，開爲深溝，通於商魯之間，〈開，掘地。商，宋也。〉北屬之沂，西屬之濟，以會晉定公於黃池。
《論語》曰：禹盡力於溝洫。
《史記》曰：漢王四年，王軍廣武，關中兵益出，當此時，彭越起兵居梁地，往來弱楚兵，絕其糧道，齊王信又進擊楚，項羽恐，乃與漢王約，中分天下，割鴻溝以西者爲漢，鴻溝而東者爲楚，項羽歸漢王父母妻子，軍皆呼萬歲，羽解而東，漢王欲引而西，用張良陳平計，乃進兵追項羽。
《博物志》曰：徐偃王治其國，仁義著聞，欲周行上國，乃通溝陳蔡之間，得朱弓朱矢。
又曰：酒泉延壽縣南有山，石水出處，如莒地爲溝。
酈善長《水經注》曰：高唐縣有甘棗溝，水側多棗，故俗取名溝焉。
《殷氏世傳》曰：殷褒爲滎陽令，先多霪雨，百姓饑饉，君乃穿渠入河四十餘里，疏導原隰，用致豐年，民賴其利，號曰殷溝而頌之。
《莊子》曰：尋常之溝洫，巨魚無所還其體，而鯢魷爲之制。
《孟子》曰：思天下之民，匹夫匹婦有不被堯舜之澤者，若己推內之溝中。
《楊子圖經》曰：六合縣東三十里，從岱石湖入四里至溝中心，與陵分界。案《後漢書》張綱爲廣陵太守，濟惠於百姓，勸課農桑，於東陵村開此溝，引湖水灌田，以此號爲張綱溝。
阮勝之記曰：吳王濞開茱萸溝，通運至海陵倉，北有茱萸村，故以村立名。故《史記》云：邗溝，即吳王夫差所開漕運以通上國。
崔豹《古今注》曰：羊溝者，言羊喜抵觸垣墻，故爲溝以隔之。一曰，植高楊於其上，故謂之楊溝。
《古詩》曰：今日鬥酒別，明日溝水頭。蹀躞禦溝上，溝水東西流。
《禮記月令》曰：季春之月，道達溝瀆開通道路。
《爾雅》曰：溝注澮曰瀆。〈水流不絕曰瀆。〉
《漢舊儀》曰：祭四瀆用牲。
崔鴻《十六國春秋前秦錄》曰：建元十二年，堅以關中水旱不時，議依鄭白故事，發王侯以下及豪強富民僮隸三萬人，開涇水上源，鑿山起堤，通渠引瀆以溉田，民賴其利。
伏滔《北征記》曰：姑熟西北有甘寧墓，孫皓時，占者雲，墓有王氣，皓鑿其後十許裏曰直瀆。
《越絕書》曰：銅姑瀆長一百五十步，去縣二十里。
《史記河渠書》曰：禹以爲河所從來者高，難以行平地，數爲敗，乃釃二渠〈《漢書音義》曰：釃，分也。〉以引其河載之高地，過降水，至於大陸，播爲九河也。鄭國間說秦，令鑿涇，自中山南，西交瓠口爲渠，溉斥鹵之地四萬餘頃，收皆畝一鍾，於是關中爲沃野，無凶年，秦以爲富強，卒幷諸侯，因命曰鄭國渠。
《漢書》曰：禹作二渠以引河，武帝時，穿渠水岸若崩，乃鑿井深四十丈，井下相通，井渠自此始。得龍骨，故龍首渠。起谷口，入櫟陽，注渭中，因名渠，民得其饒。歌曰：「田於何所？池陽穀口。鄭國在前，白公起後。舉鍤爲雲，決渠爲雨。」
又曰：張掖郡有千金渠。
范曄《後漢書》曰：樊密所起廬舍，皆有深堂高閣，陂渠灌注，又池魚牧畜，有求必給。
《魏志》曰：遼西單于蹋頓尤強，公將征之，鑿渠自滹沱入泒水，名平虜渠。又從溝河口鑿入潞河，名泉州渠，以通海。
又曰：建安十八年九月，鑿渠引漳水入白溝以通河。
又曰：賈逵爲豫州刺史，通運渠二百餘里，所謂賈侯渠。
《北史》曰：郭衍爲開漕渠大監，部率水工鑿渠引渭水，經大輿城北，東至潼關，漕運四百餘里，關中賴之，名曰富人渠。
《隋書》曰：薛胄爲兗州刺史，先是兗州城東沂、泗二水合而南流，泛濫大澤中，胄遂積石堰之，使決令西注，陂澤盡爲良田，又通轉運，利盡淮海，百姓賴之，號爲薛公豐兗渠。
《唐書》曰：溫造爲郎州刺史，在任開後鄉渠九十七里，溉田二千頃，郡人獲利，乃名爲右史渠，造自起居舍人出郡。
《水經注》曰：漢司空漁陽王梁之爲河南也，將引穀水以溉京師，渠成而水不流，故以坐免。後張純堰洛以通漕，洛中公私懷贍。是以渠今引穀水，蓋純之創也。
又曰：漢明帝之世，司徒伏恭薦王景善能治水，顯宗詔與謁者王吳始作浚儀渠，吳用景法，水乃不害，此即景時所修故瀆也。渠流東注浚儀，故復謂之浚儀渠也。明帝十五年東巡狩至無鹽，帝嘉景功，拜河堤謁者。
又曰：魏武帝又堰漳水回流東注，世號天井堰。二十里中作十二磴，磴相去三百步，令互相灌注，一原分爲十二流，皆懸水門，自城西東入，徑銅雀台下，伏流入城，東流謂之長明渠。
戴延之《西征記》曰：洛陽城外四面有陽渠水，周公所制也，建春門外二橋最大，一從一橫。
《續述征記》曰：按《河渠書》《溝洫志》引河爲洪溝。一說秦至魏鑿渠引河灌大梁，名曰洪溝焉。
崔實《政論》曰：戰國海內十二分，魏州有史起引漳水灌鄴，民以興歌，蜀郡李冰鑿離堆通二江，益部至今賴之。秦開鄭國，漢作白溝，而關中號爲陸海。
《郡國志》曰：瀛州平舒縣古五渠水，魏延興初，文安縣人孫願等捕魚此水，先祭，忽有群魚從西而來，有一人異甚，謂願曰：「若得大魚勿殺。」及下網，果得大魚，乃殺之，腹中盡得其祭而食，群魚幷飛，遂不復得，因名此處爲飛魚口。
《鄴城故事》曰：西門豹爲令，造十二渠，決障水以溉民田，因是戶口豐饒。今渠一名安澤陂是也。
《內黃圖經》曰：前漢倪寬遷內黃令，吏民大信，表開六輔渠以大灌溉，民極獲利，因曰倪公渠。
《說文》曰：甽，水流也。
《周禮》曰：倍洫曰甽。
稽康《養生論》曰：或益之以甽澮。
《說文》曰：澮，水流澮澮也。廣二尋，深二仞。
《書》曰：予決九川，距四海，浚畎澮。
《爾雅》曰：穀注溝曰澮。
《釋文》曰：澮，會也，小溝之所會也。
《續述征記》曰：齊人謂湖爲泛，泛中有九十九台，皆生結蒲，因此蒲生自結。
《風俗通》曰：泛，莽也，言其平望泛莽，無涯際也。
酈善長注《水經》曰：沅水，又東曆臨沅縣西，爲明月池白壁灣，灣狀半月，清潭鏡澈，上則風籟空傳，下則泉響不斷，行者莫不擁楫嬉遊，徘徊愛玩。
《江夏記》曰：敗舶灣，在縣西北七里。按《吳志》云：「孫權與群臣泛觴於大船江中，西上逢惡風，權遣柁工張頡取氵羅洲，穀利抜劍擬柁工急取樊口，未及至口，灣中船破，因名敗舶灣。權至岸，謂穀利曰：「何怯於水也？」穀利曰：「大王萬乘之主，欲涉不測之淵，一旦傾危，社稷何寄？」因登陸路而歸。
《潯陽記》曰：蠡湖西灣，夏秋水渺漲，商徒縈紆牽舟循繞，人力疲勞，號爲西疲灣，亦云西灣。又有白溝灣，亦在湖西，泛漲驚波似雪，洶湧溝灣，因是名焉。又有落星灣，灣內有落星石，周圍百步許。又有神林，下有廟，祈福而獲前進，由是名焉。又有女兒廟，祈禱亦有靈應，即不許，所值亦無害。
《永嘉郡記》曰：樂城縣三原亭，去郡百二十里，溪水清如鏡，曩昔有得一死鮎者，鰭大五六圍，一鰭輒得數十斛鮓，此灣無所不容。有人能食者，常自譬腹如三原灣，無所不容。
《水經注》曰：渭水東南與神澗水合，《開山圖》所謂靈泉池也，俗名爲萬石灣。泉深不測，實爲靈異，先後漫遊者，多罹其害。
《鄱陽記》曰：清灣，在縣東南七里，隋開皇中，太守梁文謙蒞官清潔，取此灣水以自供，後人思其恩德，號爲清灣。
《說文》曰：浦，水濱也。
《詩》曰：率彼淮浦，省此徐土。
《郡國志》曰：夏曰浦有龍魚，昔禹南濟黃龍夾舟之處。
《楚詞》曰：望涔陽之極浦。
《述異記》曰：上虞縣有石駝步，水際謂之步也。瓜步在吳中，吳人賣瓜於江畔，因以名也。江中有魚步，龜步，湘中有靈妃步。按吳楚間謂浦爲步，蓋語訛耳。
《吳錄》曰：富陽浦，漢末爲吳縣於津，吳大帝時有浦通浙江至廬及桐溪，故曰桐廬縣。東有大溪注廬口，淥波青岩，昔晉徵士散騎侍郎戴勃游此，自言山水之極致也。
《郡國志》曰：金陵西浦，亦云項口，即張碩捕魚遇杜蘭香處也。
《江夏記》曰：南浦，在縣南三里。《離騷》曰：「送美人兮南浦。」其源出京首山，流入大江，春冬涸竭，秋夏泛漲，商旅往來，皆於浦停泊，以其在郭之南，故稱南浦。
《續搜神記》曰：廬江箏笛浦，浦中有大舶覆水內，漁人宿旁，聞箏笛之聲及香氣氤氳，雲是曹公載妓船覆於此。
