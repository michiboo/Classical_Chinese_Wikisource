
《六典》曰︰鴻臚卿之職，掌賓客及凶儀之事，領典客、司儀二署，以率其官屬，而供其職務；少卿爲之貳。凡四方夷狄君長朝見者，辨其等位，以賓待之。凡二王之後及夷狄君長之子襲官爵者，皆辨其嫡庶，詳其可否。若諸蕃大酋渠有封禮命，則受冊而往其國。
韋昭《辨釋名》曰︰腹前肥者臚，言以京師爲心腹，王侯外國爲四體以養之也。辨雲︰鴻臚，本故典客，掌賓禮。鴻，大也；臚，陳序也。欲以大禮陳序賓客也。
《漢書》曰︰田序字子公，連擒大奸，征爲大鴻臚。
又曰︰典客，秦官，掌諸侯、歸義蠻夷，有丞。景帝中元六年，更名大行令。武帝太初元年，更名大鴻臚。
《東觀漢記》曰︰大鴻臚，漢舊官，建武元年復置，屬官有丞一人、大行丞一人，有理禮員四十七人，主齋祠、儐贊九賓之禮。
《續漢書》曰︰大鴻臚卿一人，中二千石。諸王入，當郊迎，典其禮儀，及郡國上計幷屬焉。皇子拜王，贊授印綬；及拜諸侯嗣子及四方夷狄封者，鴻臚召拜之。
謝承《後漢書》曰︰陳紀字元方，遭父太丘長實憂，嘔血絕氣。豫州嘉其至行，表上尚書，圖畫百城，以勵風俗。袁紹以太尉讓紀，紀不受；拜大鴻臚。卒官，子群爲三公。天下以爲公慚卿，卿慚長。
又曰︰白嵩字季山，爲濟南相。甘露降於郡，安帝嘉其致瑞，征拜大鴻臚。
《漢官解詁》曰︰鴻，聲也；臚，傳也。所以傳聲，贊導九賓也。
又曰︰昔唐虞賓於四門，此則禮賓之制與鴻臚之任亦同。
《漢雜事》曰︰蕭由爲陳留太守，入爲鴻臚，不任賓贊，還官。
《魏志》曰︰崔林字德儒，清河東武城人也。遷大鴻臚。龜茲王遣侍子來朝，朝廷嘉其遠至，褒賞其王甚厚。餘國各遣子來朝，問使連屬，林恐所遣或非真的，權取疏屬賈胡，因通使命，利得印綬，而道路護送，所損滋多。勞所養之民，資無益之事，爲夷狄所笑，此曩時之所患也。乃移書敦煌諭旨，幷錄前世待遇諸國豐約故事，使有恆常。
《魏略》曰︰韓宣字景然，爲大鴻臚。始南陽曲阜韓暨以宿德，在宣前爲大鴻臚。及宣在官，亦稱職，故鴻臚中爲之語曰︰「大鴻臚，小鴻臚，前後治行相曷如。」
《蜀志》曰︰杜瓊字伯瑜，後主立爲大鴻臚。爲人靜默少言，闔門自守，不與世事。
《吳志》曰︰張儼字子節，吳人也。弱冠知名，早曆顯位，以博聞多識拜大鴻臚。使於晉，皓謂儼曰︰今南北通好，以君有出境之才，故相屈行。」對曰「皇皇者華，臣蒙其榮，懼無古人延譽之美，磨厲鋒鍔，思不辱命。」既至，車騎將軍賈充、尚書令裴秀、侍中荀勖等欲傲以所不知而不能屈。尚書僕射羊祜、尚書何禎幷結縞帶之好。
《唐書·官品志》曰︰鴻臚卿位視尚書右丞，掌導護贊拜。
《山濤啓事》曰︰鴻臚，職主胡事，前後爲之者率多不善了。今缺，當選御史中丞刁攸，不審可爾不？
《後魏職令》曰︰鴻臚少卿第四品上，第二清，用雅學詳當、明樞達理者。
《隋書》曰︰煬帝時，蠻夷朝貢，前後相屬。帝從容謂宇文述、虞世基等曰︰「四夷率服，觀禮華夏，鴻臚之職，須歸令望。寧有多才藝、美容儀可以接對賓客者爲之乎？」咸以蘇夔對，帝然之，即日拜鴻臚少卿。
《漢書》曰︰武帝以移中監蘇武爲典屬國。
又曰︰宣帝甘露二年，以常惠爲典屬國。
又曰︰典屬國，秦官，掌蠻夷降者。成帝河平元年，省幷大鴻臚。
《六典》曰︰司農卿之職，掌邦國倉儲委積之事，總上林、太倉、鈎盾、導官四署與諸監之官屬，謹其出納而修其職務；少卿爲之貳。凡京都百司官吏祿廩，皆仰給焉。
《周禮》曰︰冢宰有大府下大夫。鄭玄注曰︰「大府爲王治藏之長，若今司農矣。」
《史記》曰︰韓信歸漢，漢以爲治粟內史。
《漢書》曰︰治粟內史，秦官，掌穀貨。景帝更名大農令，武帝更名大司農。
又曰︰鄭當時，字莊，爲司農。戒門下︰「客至，無貴賤無留門者。」執賓禮以下人。山東諸公翕然稱莊上曰︰「吾聞鄭莊行，千里不賫糧。」
又曰︰朱邑爲北海太守，以治行第一，入爲大司農。身爲列卿，居處節儉，性公正，不可交以私，天子器之，朝廷敬焉。及卒，詔稱揚其節行，賜邑子黃金百斤，以奉其祭祀。
又曰︰田延年爲大司農，坐盜都內錢三千萬，自殺。
又曰︰平帝元始元年，改大司農曰羲和，以劉歆爲之。
《東觀漢記》曰︰劉據爲大司農，以職事被譴，召詣尚書，將加捶撻，尚書左雄諫帝曰︰「九卿位亞三公，行則鳴玉，孝明永平始加撲罰，非古制也。」帝從之，卿於是始免撲捶。
又曰︰高詡字季回，以儒學征拜大司農。在朝以清白方正稱。
又曰︰辛融字子優，爲大司農，性明達，稱爲名卿。
《續漢書》曰︰李固爲大司農。上信閹官，天下牧守多其宗親舊故。及受貨賄，有詔特拜，不由選試，亂生彌甚。固乃上表具陳盜賊所以興，由官非其人也。
又曰︰大司農卿一人，中二千石，掌諸錢穀金帛。
又曰︰趙典字仲經，爲大司農，閉門卻掃，非德不交。
又曰︰耿國字叔慮，爲大司農，曉邊事，能論議，數上便宜事，天子器之。
又曰︰鄭玄，公車征爲大司農，給安車一乘，所過長吏送迎。
張《漢記》曰︰陳寵爲廣漢太守，風聲大行，入爲大司農。
應劭《漢官儀》曰︰大司農，古官也。唐虞分命羲和，四子敬授民時。高祖受命，懲秦之弊，與民休息。逮至文景，國家無事，家給人足，京師之錢，累百巨萬，貫朽而不可校。太倉之粟，陳陳相因，充溢露積，腐敗而不可食。
《魏志》曰︰梁習爲幷州二十餘年，政治爲天下最，乃征拜大司農。
《吳志》曰︰樓玄爲大司農。玄從九卿持刀侍衛，正身率衆，奉法而行，應對切直，數迕皓意，漸見責怒。後人誣白玄與賀劭相逢，駐共耳語大笑，謗訕政事，遂被詔詰責，送付廣州。
《晉陽秋》曰︰司農桓範，字元則，出奔，曹爽雲︰「大司農印在吾手中，所在得開倉而食。」
《宋書》曰︰大司農卿一人，《書》稱棄，後稷其職也。
《齊職儀》曰︰司農卿耕籍則掌其禮儀。
《隋書》曰︰趙元淑轉潁川太守，甚有惠政，因入朝，會司農不時納諸郡租穀，元淑奏之。帝謂元淑曰︰「如卿意者，幾日當了？」元淑曰︰「如臣意，不過十日。」帝即日拜元淑爲司農卿，納天下租，如言而了，帝悅焉。
《唐書·官品志》曰︰司農卿，位視散騎常侍，主農功、倉廩，統太倉、導官、籍田、上林令。
韓揚《天文要集》曰︰天倉者，大司農也。
《異苑》曰︰吳郡岑淵爲吳郡，時大司農卿碑注在江乘湖西。太元中，村人見龜載從田中出，還其先處，萍藻猶著腹下。
史游《急就篇》曰︰司農少府，國之泉也。
《後魏職令》曰︰司農少卿第五清，用堪勤有幹能者。
《唐書》曰︰韋宏機爲司農少卿，受詔檢校東都營田、園苑之事。高宗謂之曰︰「兩都是朕東西二宅也。今之宮館，隋代所造，歲序既淹，漸將頽頓，欲有修造，又費財力，何如？」宏機奏曰︰「臣任司農，向已十年，前後省費，今見貯錢三千萬貫；若以供葺理，可不勞而就也。」上大悅之。
《漢書·百官表》曰︰水衡屬官有上林令。
《續漢書》曰︰上林苑令六百石，主苑中禽獸；有民居，皆主之；捕得獸，送大官。
《李郃別傳》曰︰郃以郎謁者，爲上林苑令。
揚雄《上林苑令箴》曰︰芒芒天田，芃芃作穀。山有陵陸，野有林麓。夷原汙藪，禽獸攸伏。魚鱉以時，芻蕘咸植。國以殷富，民以家給。
《六典》曰︰太倉署令，掌九穀廩藏之事；丞爲之貳。凡鑿窖、置屋，皆銘甎爲庾斛之數，與其年月日，受領粟官吏姓名。又立碑如其銘焉。
《漢書》曰︰淳于意爲太倉令。
《續漢書》曰︰太倉令一人，秩六百石。主受郡國轉漕穀。
《梁冀別傳》曰︰太倉令秦宮，出入冀妻壽所，語言、飲食獨往獨來，屏去御者。〈宮，冀倉頭。〉壽姊夫宗欣不知書，因壽氣力起家，拜太倉令。
《齊職儀》曰︰太倉令，周司徒屬官，有廩人、倉人則其職也。
《六典》曰︰導官令掌導擇米麥之事。凡有九穀之用，皆隨其精麄，差其耗損而供之。
《漢書·百官表》曰︰少府屬官有導官。〈如淳曰︰太官之別主酒也。〉
《續漢書》曰︰導官令一人，主舂御米及作乾糒導擇也。
《六典》曰︰太府卿之職，掌邦國賦貨之事，總京都四市、平準、左右藏、常平八署之官屬，舉其綱目，修其職務；少卿爲之貳。以二法平物︰一曰度量，二曰權衡。
《周禮》曰︰天官屬有太府下大夫，掌貢賦，受其貨賄之入。
《梁書》曰︰天監七年，置太府，班第十三，掌金帛，府帑，統右藏令、上庫丞、太市、南市、北市令、關津亦皆屬焉。
《後魏書》曰︰楊播字延慶，弘農華陰人也。播少修敕，奉親盡禮。累遷右衛將軍，從車駕南巡，到懸瓠除太府卿。
《唐書》曰︰楊崇禮爲太府少卿，雖錢帛充仞，丈尺間皆躬自省閱，時議以爲稱職。擢拜太府卿，每歲勾剝省便常出數百萬貫。在職二十年，公清如一。時太平日久，御府財物山積，以爲經楊卿者，無不精好。
《唐書·官品志》曰︰太府卿位視宗正，掌金帛府帑，統右藏令。
《後魏職令》曰︰太府少卿第四品上，士人官上用勤篤有幹，細務無滯者。
《新唐語》曰︰狄光嗣，仁傑長子也。睿宗朝起復除太府少卿，光嗣頻表不起，乃降敕︰「朕念卿家門忠於王室，奪卿情理，以答殊恩。卿屢表固陳，詞理懇至，循環省覽，有足可矜。令遂所請，用勸浮薄，待卿情禮雲畢，更候後命，仍編入史。」
《六典》曰︰京都、諸市令，掌百族交易之事；丞爲之貳。凡建標立候，陳肆辨物，以二物平市，〈謂秤以格，鬥以概也。〉以三賈均平市。〈精爲上賈，次爲中賈，粗爲下賈。〉凡賣買不和而攉固，〈攉謂專略其利，固謂障，固其市。〉及更出開閉共限一價，〈謂賣物以賤爲貴，買物以貴爲賤也。〉若參市而規自入者幷禁之。〈謂在旁高下其價以相惑亂。〉
《史記》曰︰司馬談祖爲漢市長。
《漢書·百官表》曰︰內史，屬官有長安市長，又長安西市令長、丞，屬左馮翊。
《東觀漢記》曰︰祭遵從征河北，爲軍市令，舍中兒犯法，遵格殺之。上怒，命收遵。時主簿陳副諫曰︰「明公常欲衆軍整齊，今遵奉法不避，是教令行也。」上乃貸之，以爲刺奸將軍，語諸將曰︰「當備祭遵，吾舍中兒犯令尚殺之，必不私諸卿也。」
《晉書》曰︰石苞賣鐵於鄴市，市長沛國趙元儒名知人，見而異之，便與結交。嘆其遠量，當至公輔。
《齊職儀》曰︰市令，周有司、廛、肆、師、司、市、皆其任也。
《六典》曰︰平準令掌供官市易之事；丞爲之貳。凡百司不任用之物，則以時出貸；其沒官物者，亦如之。
韋昭《辨釋名》曰︰釋雲︰平準令，主染色。色有常平之法，準的之也。辨雲︰主平物價，使相依准。
《史記》曰︰桑弘羊以物多騰躍，請置平準於京師，受天下委輸，盡籠天下之貨物，貴則賣之，賤則買之，如此則富商大賈無所牟大利矣。始置平準焉。
《漢書·百官表》曰︰司農屬官有平準令、丞。
《漢書》曰︰趙廣漢清潔下士，有名譽。州舉茂才，拜平準令。
《續漢書》曰︰平準令，秩六百石。
《齊職儀》曰︰染署，掌染繒色。少昊置五雉爲工正，雉氏設五色之工。周有染人之職，掌絲帛以爲服。
《六典》曰︰左藏令掌邦國庫藏之事；丞爲之貳。凡天下賦調，先於輸場閱其合尺度斤兩者。卿及御史監閱，然後納於庫藏，皆題以州縣、年月，以別粗良，辨新舊也。
又曰︰右藏置令掌邦國寶貨之事；丞爲之貳。凡四方所獻金玉、珠貝、玩好之物皆藏之，出納禁令，如左藏之職。
《齊職儀》曰︰右藏庫，周天府內府之任。天府，物所藏也。內府，掌邦市之出入，以待王用。後漢中藏府令、丞，掌幣帛、金銀諸物；晉置中黃左右藏。
