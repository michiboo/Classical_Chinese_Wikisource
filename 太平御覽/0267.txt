
《禮記》曰︰成人有兄死而不爲衰，聞子皋爲成宰，而爲之衰，成人曰︰「蠶則績而蟹有筐，範則冠而蟬有綏，兄則死而子皋爲之衰。」
《韓詩外傳》曰︰宓子賤治單父，彈鳴琴，身不下堂，而單父治。巫馬期戴星而出，戴星而入，以身親之，而單父亦治。巫馬期問於子賤，子賤曰︰「我任人，子任力；任力者勞，任人者逸。」
《家語》曰︰孔子仕爲中都宰。爲養生送死之節，長幼異食，強弱異任，男女別途，路不拾遺，器不雕僞，市不二價。爲四寸之棺，五寸之槨，因丘陵爲墳，不封不樹，行之一年而西方諸侯皆則。〈魯國在東，故言西方諸候。〉
又曰︰子路治蒲三年，孔子過之，入其境曰︰「善哉，由乎！恭敬以信矣。」入其邑曰︰「善哉，由乎！忠信以寬矣。」至其庭曰︰「善哉，由乎！明察以斷矣。」子貢執轡而問曰︰「夫子未見由之政而三稱其善，可得聞乎？」孔子曰︰「吾見其政矣。入境田疇辟，溝洫深，此其恭敬以信，故其人盡力也。入其庭，甚清閑，諸下用命，此其明察以斷，故其政不擾也。以此觀之，雖三稱善，庸盡其美乎！」
《史記》曰︰西門豹爲鄴令。豹到鄴，會長老，問民之所疾苦。長老曰︰「鄴三老、廷掾常歲賦斂百姓，收取其錢得數百萬，爲河伯取婦。當其時，巫行視人家女好者，雲︰『是當爲河伯婦』，即聘取。洗沐之。如嫁女床蓆，令女居其上，浮之河中。浮行數十里乃沒。其人家有好女者，恐大巫祝爲河伯取之，以故多持女逃亡。」豹曰︰「河伯取婦時，願三老語之。」至其時，豹往河上，呼河伯婦來，曰︰「是女不好，煩大巫嫗爲入報河伯，得更求好女，後日送之。」即使吏抱大巫嫗投河中。豹顧曰︰「巫嫗不來，復欲使廷掾與豪長一人趣之。」皆叩頭，血流地，後不敢言爲河伯取婦。豹即發民鑿渠十二，引灌民田，田皆灌溉，至今皆得水利。
《漢書》曰︰邵信臣，字翁卿，九江壽春人，補雲陽長。舉高第，遷上蔡長。其治，視民如子，所居見稱。
《後漢書》曰︰卓茂爲密令，勞心諄諄，視民如子，民不忍欺。光武初即位，詔曰︰「前密令卓茂，能爲人所不能爲。夫名冠天下，當受天下重賞。今以茂爲太傅，封褒德侯，食邑二千戶。」茂長子爲太中大夫，次子爲郎中。
又曰︰劉昆，字桓公，爲江陵令。縣連失火，昆輒向火叩頭，多能降雨止風。
又曰︰戴封，字平仲，爲西華令。大旱祈禱無獲，乃積薪自焚，火起而雨大至。
又曰︰王渙爲洛陽令，人爲立祠。及桓帝事黃老，道毀諸旁祀，惟特詔密縣留卓茂廟及渙祠也。
《東觀漢記》曰︰卓茂，字子康，南陽人。遷密令，視民如子，口無惡言，吏民親愛而不忍欺之。民嘗有言部亭長受其米肉遺者，茂問之曰︰「亭長從汝求乎？」爲汝有事屬之而受乎？將平居以恩意遺之乎？「民曰︰」往遺之耳。「茂曰︰」遺之而受，何故言邪？」民曰︰「竊聞賢明之君，使民不畏吏，吏不取民。今我畏吏，是以遺之。」茂曰︰「凡人所以貴於禽獸者，以有仁愛，知相敬事也。今鄰里尚致饋，此乃相親，況吏民乎？凡人之生，群居雜處，故有經紀禮儀以相交接。汝獨不欲修之，寧能高飛遠去，不在人間耶？」民曰︰「苟如此，律何故禁之？」茂笑曰︰「律設大法，禮從人情。今我以禮教汝，必無怨惡；以律治汝，何所措其手足乎？」時天下大蝗，河南二十餘縣，皆被其災，獨不入密界。督郵言之，太守不信，自出按幸，見乃服焉。
又曰︰韓棱字伯師，潁川人也。爲下邳令，視事未期，吏民愛慕。時鄰縣皆雹傷稼，惟下邳界獨無。
又曰︰王阜，字世公。爲重泉令，吏民向化，鸞鳥集止學宮，阜使校官掾長涉疊，爲張雅樂擊磬。鳥舉足垂翼，應聲而舞，翱翔復上縣庭屋，十餘日乃去。
又曰︰孔奮，字君魚，右扶風茂陵人。守姑臧長七年，詔書以爲奮在姑臧，治有絕跡，賜爵關內侯。奮素孝，供養至謹。在姑臧惟老母極膳，妻子飯食蔥芥。時人笑之，或嘲奮曰︰「置脂膏中不能自潤。」而奮不改其操。
又曰︰鍾離意爲堂邑令。初到市無屋，意乃出俸錢作屋。民賫茅竹或持材木爭赴趣作，不日而成。既畢，爲解土祝曰︰「興功役者令也，如有禍祟，令自當之。」民皆大悅。
《後漢書》曰︰戴封，字平仲。拜議郎，遷西華令。汝、潁多蝗災，獨不入西華界。時督郵行縣，蝗忽大至，督郵其日即去，蝗亦頓除，一境奇之。其年大旱，封禱請無獲，乃積薪艾坐其上以自焚。火起而大雨暴至，遠近嘆服。
又曰︰童恢爲不其令。吏有犯違禁法，輒隨方曉示。若吏稱其職，人行善事者，皆賜以酒肴之禮，以勸勵之。耕織種牧，皆有條章。一境清靜，牢獄連年無囚。比縣流人歸化，徙居三萬餘戶。人常爲虎所害，乃設檻捕之，生獲二虎。恢聞而出，咒虎曰︰「天生萬物，惟人爲貴。虎狼當食六畜，而殘暴於人。王法殺人者死，傷人則論法。汝若是殺人者，當垂頭服罪；自知非者，當號呼稱冤。」一虎低頭閉目，狀如震懼，即時殺之。其一視恢鳴吼，踴躍自奮，遂令放釋。
又曰︰劉矩爲雍丘令，以禮讓化之，其無孝義者，皆感悟自革。人有爭訟，矩常引之於前，提耳訓告，以爲忿恚可忍，縣官不可入。使歸更尋思，訟者感之，輒各罷去。其有路得遺者，皆推尋其主。
又曰︰王渙爲洛陽令，有善政。元興元年病卒，百姓市道莫不諮嗟。男女老壯皆相與賦斂，致奠醊以千數。〈醊，音張芮反。《說文》曰︰祭酹守也。〉渙喪西歸，道經弘農，人庶皆設盤案於路。吏問其故，咸言平常持米到洛，爲卒司所鈔，恆亡其半。自王君任事，不見侵枉，故來報恩。其政化懷物如此。人思其德，爲立祠於安陽亭西，每食輒弦歌而薦。
又曰︰虞延爲細陽令。每至歲時伏臘，輒休遣徒系，各使歸家，幷感其恩德，應期而還。有囚於家被病，自載詣獄，既至而死。延率掾吏殯於門外，百姓感悅之。
又曰︰虞延遷洛陽令。是時陰氏有客馬成者，常爲奸盜，延收考之。陰氏屢請，獲一書輒加篣二百，〈篣，捶也。音彭。〉信陽侯陰就乃訴帝，譖延多所冤枉。帝乃臨御道之館，親錄囚徒，延陳其獄狀可論者在東，無理者居西。成乃回欲趨東，延前執之，謂曰︰「爾人之巨蠹，久依城社，不畏熏燒，今考實未竟，宜當盡法。」成大呼稱枉，陛戟郎以戟刺，延叱使置之。帝知延不私，謂成曰︰「汝犯王法，身自取之。」呵使速去，後數日伏誅。於是外戚斂手，莫敢幹法。
又曰︰法雄除平氏長，善政事，好發レ奸伏，盜賊希發，吏人畏愛之。南陽太守鮑得上其理狀，遷宛陵令。
《續漢書》曰︰魯恭爲中牟令，導民以孝，推誠而治。建初中，郡國螟傷稼，犬牙緣界，不入中牟。河南尹袁安疑其不實，遣仁恕掾肥親往察廉之。恭隨行阡陌，俱坐桑下，有雉過，止其傍。傍有童兒，親曰︰「何不系之？」兒言︰「雉方將雛。」親瞿然而起，與恭訣曰︰「所以來者，欲察治之善惡耳。今蟲不犯境，此一異也；化及鳥獸，此二異也；竪子有仁心，此三異也。久留，徒擾賢者耳。」還府，以狀白安，安美其治，以勵屬縣。
又曰︰祭彤除偃師長，視事五年，縣無盜賊，州課第一，遷襄賁令。時盜賊鈔掠，彤到官，誅鉏奸猾，縣界清靜，詔書增秩一等，賜縑百匹，冊書勉勵。
又曰︰劉寵除東平陵令。是時民俗奢泰，寵到官，躬儉訓民以禮，上下有序，都鄙有章。視事數年，以母病，去官歸，百姓士女攀車拒輪，充塞道路，車不得前，乃止亭，輕服潛遁。
又曰︰劉駼騊爲湞陽長，政化大行，道不拾遺。以病去官，童謠歌之曰︰「邑然不樂，思我劉君。何時復來，安此下民。」
又曰︰公孫述補清水長，太守以其能，使兼治五縣，政事修理，奸盜不發，郡中謂之神明。
又曰︰胡紹爲河內懷令，三日一視事，十日一詣倉。受俸米於閣外炊作乾飯食之，不設爹灶。得一強盜，問其黨與，得數百人皆誅之。政教清平，爲三河表。
又曰︰牟融舉茂才，爲豐令。視事二年，政化流行，縣無獄訟，吏畏而愛之。治有異跡，爲州郡最。
又曰︰度尚，字博平，山陽人。除上黨長，治政嚴峻，明於疑理，縣中謂之神明。
謝承《後漢書》曰︰鄭弘，字巨君。爲鄒令，勤行德化，部人王逢等得路遺寶物，懸於道衢，求主還之。魯國當春大旱，五穀不豐，鄒獨致雨偏熟。永平十五年，蝗起泰山，流被郡國，過鄒界不集。郡國以狀聞，詔書以爲不然，遣使案行，如言也。
又曰︰方儲，字聖明。曉風角占候，爲句章長。時人田還，置餘粟一石及刀鋤于田陌，明日求，亡去，疑其旁家。儲曰︰「此人非偷。」自呼縣功曹謂曰︰「君何取人粟置家後積茭中？」功曹嘆服。後爲洛陽令。功曹是憲客，爲憲所諷，夜殺人斷頭著奩中廄門下，欲令儲去官。儲摩死者耳邊問︰「誰所殺？」有頃曰，死人言爲功曹所殺。收功曹，拷竟具服。
又曰︰賈彪，字偉節。補新息長，政多奇異。小人迫困貧，産子不能舉養，彪禁有犯者，以殺人罪罪之，縣境震慄。人養子，僉曰︰「賈父所長，」男女以賈爲名。
華嶠《後漢書》曰︰劉平爲全椒令。掾吏五日一朝，罷門闌，卒署各遣就農。人感懷，至或增資就賦，或減年從役。刺史行部，獄無囚徒，民各自以爲職，不知所問，惟班詔書而去。先是，縣多虎爲害。平到，修政選進儒良，黜貪殘，視事三月，虎皆渡江而去。
又曰︰劉永國，字叔儒，爲東城令。民聞其名，枉者更直，濁者強清，肅然無事，惟以著作爲務。
袁山松《後漢書》曰︰範丹爲萊蕪長。去官，常便賣卜以自給，步行無車，被囊自隨。
《漢官儀》曰︰明帝臨觀，見洛陽令車騎，意河南尹定，至而非，尤其太盛，敕去軒綏。時偃師長治有能名，以事詣台，因取賜之下縣，遂以爲故事。
《魏志》曰︰鄭渾，字文公。避難淮南。太祖聞其篤行，召爲邵陵令。天下未定，民皆不念産殖，其生子無以相活，率皆不舉。渾所在奪其漁獵之具，課使耕種，又兼開稻田，重去子之法。民初畏罪，後稍豐給，無不舉育，所育男女，多以鄭爲名。
又曰︰胡質，字文德，楚國壽春人也。爲頓丘令。縣民郭政通於從妹，殺其夫程他，郡吏馮諒系獄爲證。政與妹皆耐掠隱抵，諒不勝，痛自誣，當反其罪。質至官，察其情色，更詳其事，檢驗具服。
又曰︰王修，字叔治。守高密令。高密孫氏素豪俠，人客數犯法。民有相劫者，賊入孫氏，吏不能得。修將吏民圍之，畏憚不敢近。修令吏民︰「敢有不攻者，與同罪！」孫氏懼，乃出賊。由是豪強懾服。
又曰︰趙儼，字思伯。爲朗陵長。縣多豪猾，無所畏忌。儼取其尤甚者，收縛案驗，皆得死罪。儼既囚之，乃表府解放，自是威恩幷著。
又曰︰張暨，字德容，馮掖高陵人也。舉茂才，爲新豐令。治爲三輔第一。
又曰︰司馬朗，字伯達，河內溫人也。爲堂陽長，其治務寬惠，不行鞭杖，而民不犯禁。
又曰︰吉茂，字叔暢，馮翊池陽人也。世爲著姓，好書，不恥惡衣惡食，而恥一物之不知。建安初，關中始平，茂與扶風蘇則共入武功南山隱處，精思數歲，州舉茂才，除臨汾令。居官清靜，吏民不忍欺。
又曰︰太祖平袁氏，以高柔爲管長。縣中素聞其名，奸吏數人皆引去。柔教曰︰「昔邴吉臨政，吏嘗有非，猶尚容之。況此諸吏，於吾未有失乎！其召復之。」咸還，皆自礪，成爲佳吏。
《蜀志》曰︰董和，字幼宰，南郡人也。益州牧劉璋以爲成都令。蜀土富實，時俗奢侈，貨殖之家，侯服玉食，婚姻葬送，傾家竭産。和躬率以儉，惡衣蔬食，防遏逾僭，爲之軌制，所在皆移風變善，畏而不犯。
又曰︰呂義，字季陽，遷新都綿竹令，乃心隱恤，百姓稱之，爲一州諸城之首。
《吳錄》曰︰張舉，字子清，爲句章令。有婦殺夫者，因焚屋，言燒死。其弟疑而訟之。舉按屍，開口視無灰。令人取豬二頭，殺一生一，而俱焚之；開視其口，所殺者無灰，生者有灰，乃明夫先死，婦遂首服焉。政化流行，民歌遺澤。
《晉書》曰︰陸雲爲浚儀令。縣居都會之要，名爲難理。穀到官，下不能欺，市無二價。人有見殺者，主名不立，雲錄其妻，而無所問。十許日遣出，密令人隨後，謂曰︰「其去不出十里，當有男子候之與語，便縛來。」既而果然。問之具服，雲︰「與此妻通，共殺其夫，聞妻得出，欲與語，憚近縣，故相要候於是。」一縣稱爲神明。郡守害其能，屢譴責之，雲乃去官。百姓追思之，圖畫形像，配食縣社。
又曰︰範廣爲堂邑令。大旱米貴，廣散私穀賑饑人，至數千斛，遠近流寓歸投之，戶口十倍。
又曰︰曹攄爲洛陽令。仁惠明斷，百姓懷之。時天大雨雪，宮門夜失行馬，群官檢察，莫知所在。攄使收門士，衆官咸謂不然。攄曰︰「宮掖禁嚴，非外人所敢盜，必是門士以燎寒耳。」詰之，果服。
又曰︰曹攄爲臨淄令。縣有寡婦，守節不移。姑湣之，密自殺。親黨告婦殺姑，官爲考鞫，寡婦不勝苦楚，乃自誣。獄當決，攄察其有冤，更加辯究，具得情實，時稱其明。
《晉中興書》曰︰范寧，字武子。解褐除餘杭令。在縣興學校，養生徒。潔己志行之士，莫不來宗，期年之後，風化大行。自中興已來，崇學敦教，未有如寧者也。
《宋書》曰︰顧憲之爲建康令。清儉強力，爲政甚得人和，故都下飲酒者，醇旨輒號爲顧建康，謂其清且美焉。
又曰︰顧憲之爲建康令。時有盜牛者，被主所認，盜者亦稱已牛，二家辭理等，前後令莫能決。憲之至，覆其狀，謂二家曰︰「無爲多言，吾得之矣。」乃令解牛，任其所去。牛徑還本主宅，盜者始伏其辜。發奸レ伏，多如此類，時人號曰神明。
又曰︰顧凱之遷山陰令。山陰民戶三萬，海內劇邑，前後官長，晝夜不得休，事猶不舉。凱之理繁以約，縣用無事，晝日垂簾，門階閑寂，自宋世爲山陰，務簡而績修，莫能尚也。
《齊書》曰︰傅琰爲山陰令，有賣針賣糖老姥爭團絲，來詣琰，琰不辯，乃縛團絲於柱鞭之，密視有鐵屑，乃罰賣糖者。又二野父爭鶏，琰各問「何以食鶏」，一人云「粟」，一人云「豆」，乃破鶏得粟，罪言豆者。縣內咸稱神明，無敢復爲盜者。
又曰︰傅琰，字季珪，爲山陰令。父僧祐，亦爲山陰令，父子幷著奇績。世雲︰「諸傅有《治縣譜》，子孫相傳，不以示人。」
《梁書》曰︰傅岐除始新令。縣民有因鬥相毆而死者，死家訴郡，郡錄其仇人，考掠備至，終不引咎，郡乃移獄於縣，岐即命脫械，以和言問之，便即自服。法當償死，會冬節至，岐乃放其還家，使過節一日復獄。曹掾固爭曰︰「古者乃有此，於今不可行。」岐曰︰「其若負信，縣令當坐，主者勿憂。」竟如期而反。太守深相嘆異，遽以狀聞。岐後去，縣民無老小皆出境拜送，啼號之聲，聞於數十里。
又曰︰蕭景，字子昭。爲永寧令。永嘉太守榜郡門曰︰「諸縣有疑滯，可就永寧令決之。」
又曰︰丘仲孚遷山陰令。居職甚有聲稱，百姓爲之謠曰︰「二傅沈劉，不如一丘。」
又曰︰丘仲孚爲山陰令。仲孚長於撥煩，善適權變，吏民敬服，號稱神明，治爲天下第一。
又曰︰何遠，字義方。自武昌太守除名，後起爲武康令，正身率職，愈勵廉節，除淫祀。高祖聞其能，擢爲宣城太守。自縣令爲邦畿大郡，近代未之有也。
又曰︰孫謙爲錢塘令，治煩以簡，獄無繫囚。及去官，百姓以謙在職不受餉遺，追載縑帛以送之，謙卻而不受。
又曰︰裴子野出爲諸暨令。在縣不行鞭罰，民有爭者，示之以理。
