
《春秋運斗樞》曰：揺星散為烏。
《左傳》曰：子元以車六百乘伐鄭。諸侯救鄭，楚師夜遁。鄭人將奔桐丘，諜告曰：「楚幕有烏。」乃止。
又曰：晉侯伐齊，齊師夜遁。師矌告晉侯曰：「鳥烏之聲樂，齊師其遁。」〈鳥烏得空營，故樂也。〉叔向告晉侯曰：「城上有烏，齊師其遁。」
《毛詩》曰：莫赤匪狐，莫黑匪烏。
又曰：瞻烏爰止，於誰之屋？具曰予聖，誰知烏之雌雄！
又曰：弁彼鸒斯，歸飛提提。
《爾雅》曰：鸒斯，鵯鶋。〈楚烏也。又曰雅烏，小而多聲，腹下白。〉
又曰：烏鵲醜，其掌縮。〈飛，則縮腳於腹下。〉
又曰：燕，白脰烏；鸀，山烏。〈鸀，似烏而小，赤嘴，穴乳，出西方。〉
《春秋運斗樞》曰：飛翔羽翮為陽，陽氣仁，故烏反哺。
《春秋元命苞》曰：火流為烏。烏，孝鳥。何知孝烏？陽精，陽天之意，烏在日中，從天以昭孝也。
《尚書緯》曰：火者，陽也。烏有孝名。武王卒大業，故烏瑞臻。
《漢書》曰：成帝時，御史府有列栢樹，常有野烏數千棲宿其上，晨去暮來，號曰「朝夕烏」。
又曰：黃霸為潁川太守，遣吏有所伺察。吏出，不敢舎郵亭，食於道旁，烏攫其肉。民有欲詣府言事，適見之，霸與語道此。後日，吏還見，覇迎勞之曰：「甚苦！食於道旁，乃為烏攫其肉。」吏大驚，以霸具知其起居，所問毫釐不敢有所隠。
《後漢書》：馬援曰：「當居在浪泊、西里間，敵未滅時，腹如湯火。下潦上霧，毒氣重蒸。仰視烏鳶，跕跕墮水中。」
謝承《後漢書》曰：廣漢儒字叔林為東郡太守，烏巢於㕔事屋樑，兎産於床下。
司馬彪《續漢書》曰：桓帝時，童謡曰：「城上烏，尾畢逋，一年生九雛。公為吏，子為徒。一徒死，百乘車。」
《吳厯》曰：吳王為神主來，立廟蒼龍門。時有烏巢朱雀門上。
《晉書·載記》曰：慕容沖之亂，有羣烏數萬翔鳴於長安城上。其聲甚悲。占者以為鬭羽不終，年有甲兵入城之象。
《梁書》曰：髙國有烏，旦旦集王殿前，為行列，不畏人。日出然後散去。
《陳書》曰：司馬申短毛喜於後主，使其廢錮。又與施文慶、李脫児比周，譖殺傅緯，奪任忠部曲，以配蔡徴。申嘗晝寢於尚書省，下有烏啄其口，流血及地。時論以為譖賢之報也。
《北史》曰：西魏裴俠，年七歲不能言。後於洛城西見羣烏蔽天從西來，舉手指之而言。從此誠識聰慧，甚異常童。
又曰：齊蕭倣字希然，居䘮以孝聞。廬前，有二慈烏來集，各據一樹為巢。自午以前，馴庭前飲啄，午後更不下樹。每到倣臨哭時，舒翅悲鳴，全似哀泣。家人伺之，未常有闕。
又曰：齊世辨性怯。懦武平末，為開府。周師入鄴，辨以千餘騎覘候，出隘口，登髙阜西望，遙見羣烏飛起，謂是西軍旗幟，即馳還。比至紫陌橋，不敢返顧。
《後周書》曰：宗懍遭母憂，去職，哭輒嘔血，兩旬之內，絶而復蘇者三。每旦，有羣烏數千集於廬舎，候哭而來，哭止而去。
又曰：皇甫遐，字永覽，少䘮父，事母以孝聞。後母亡，廬於墓側，負土為墳。乃有鴟、烏各一，徘徊悲鳴，不離墓側，若助遐者。
《隋書》曰：煬帝起宮丹陽，將遊江左。有烏鵲來巢於帷幄，驅不能去。
《唐書》曰：武德中，張志寛純孝。丁母憂，於墓側，負土成墳。有烏巢於墓前樹上，志寛哭臨，烏輙悲鳴。髙祖聞之，遣使吊，賜帛三十叚，表其門閭。
又曰：李義府召見，太宗試令詠烏，其末云：「上林多少樹，不借一枝棲，」帝曰：「吾將全樹借爾，豈唯一枝？」
又曰：貞元四年夏，鄭、汴二州烏羣飛集，入田緒、李納境內，銜木為城，髙二三尺，方十餘里。緒、納惡而命焚之，信宿如故。烏口皆流血。
又曰：栁中郢為尚書左僕射、東都留守。盜發先人墓，棄官歸華原。除華州刺史，不拜。後以本官為天平軍節度，受節鉞於華原別墅，卒於鎮。初，仲郢自拜諫議，後每遷官，羣烏大集於昇平里第庭樹，㦸架皆滿，凡五日而散。詔下，不復集。家人以為候，唯除天平，節度烏不復集。
又曰：長慶中，濮州雷澤縣百姓張憲莊榆樹有烏巢，因風墜二雛。有鵲巢於東南樹，引所墜二雛於其巢，哺之。
《太公六韜》曰：武王登夏臺，以臨殷民。周公旦曰：「臣聞之，愛其人者，愛其屋上烏。憎其人者，憎其餘胥。」
《燕丹子》曰：燕太子丹質於秦，王遇之無禮，不得意，欲歸。秦王不聽，謬言：「曰令烏白頭，馬生角，乃可。」丹仰天嘆烏即白頭，馬為生角。秦王不得已而遣之。
《韓子》曰：夫馴烏者，斷其下翎，則必摶人而食焉，得不馴乎？夫明主之畜臣亦然。全臣不得全利。夫利君之祿，不得無服上之名，君焉得不復祿？
《淮南子》曰：堯時，十日並出。堯命羿仰射十日，中其九。烏皆死，墮其翼。
《抱朴子》曰：石先生丹法：取烏之未生毛羽者，以真丹和牛肉，使吞之。至長其毛羽，皆赤，乃殺烏陰乾，擣服百日，得壽五百歲。
《說苑》曰：孔子曰：「存亡禍福，皆在已而已，天災地妖亦不能殺也。昔者殷王帝辛之時，爵生烏於城之隅，工人占之曰：『凡小以生巨，國家必壯，王名必倍。』帝辛喜爵之得，不治國家，凶暴無極，外寇乃至，遂亡殷國。此逆天之時，說福反為禍也。」
《楚辭》曰：羿焉彃日？烏焉解羽？
焦氏《易林》曰：城上有烏，自鳴破家。
《風俗通》曰：案《明帝起居注》曰：上東廵泰山，到滎陽，有烏飛鳴乘輿上。虎賁王吉射之，中而祝曰：「烏烏啞啞，引弓射，洞左腋。陛下壽萬年，臣為二千石。」帝賜錢二百萬，令亭壁悉畫為烏。
又曰：「烏號弓」者，柘桑枝條暢茂，烏登其上，垂下着地，烏適飛去，從後撥殺。取以為弓，因名山「烏號」。
《說文》曰：烏，孝鳥也。
《異苑》曰：楊顔以純孝著聞。後有羣烏銜鼓集顔所居之村，烏口皆傷。一境以為顔至孝，故慈烏來萃。銜鼓之異欲，令聾者逺聞。即於鼔處立縣，而名為「烏傷」。王莽改為孝，烏以章其行跡雲。
崔豹《古今注》曰：烏，一名鷙鳥。
《述征記》曰：相風：烏在靈臺上，有千里風則動。
成公綏《烏賦序》曰：有孝烏集余之廬，乃喟然嘆曰：余無仁惠之德，祥禽曷為而至哉？夫烏為瑞久矣，以其反哺識養，故為吉烏。是以《周書》神其流變，詩人瞻其所集。國有道則見，無道則隠。斯鳳鳥之德，何以加焉？，鵩惡烏，而賈生懼之；烏，善禽，而吾嘉焉。懼惡而作歌，嘉善而賦之，不亦可乎？
《洞林》曰：寧逺參軍弘景則，其姊適吾，病四十餘年，暫來歸，在其家。令吾卜之，得《明夷》之《小過》。其病每欲動時，輙有烏來鳴，即便發作。案卦中，當得一獨蹄豬畜之。〈江東名之為獨足豬。〉後婦人始欲眠，而見一丈夫，衣服盡黑，在戶前立，遙呼婦人，語其來前，不肯，言有所避，遂泣而去。病始小間。吾與殷化共論此事，曰：「烏，日之禽；豬，月畜。水火相忌，自然之數。故取畜隂之伏物，用消太陽此飛精。日中三腳，故以獨足者當之。」
《南越記》曰：烏賊魚，常自浮水上，烏見以為死，便啄之，乃卷取烏，故謂「烏賊魚」。今匹烏化為之魚。
《地理志》：孤山正在江中，有烏飛入舡，人以飲與之，烏且飛且啖。
《譙子法訓》曰：夫孝，行之本。替本而求，未有得之者也。如或得之，君子不貴矣。烏者獨有反哺之心，況人而無孝心者乎？
《孝子傳》曰：李陶，交趾人。母終，陶居於墓側，躬自治墓，不受鄰人助，羣烏銜塊助成墳。
劉義慶《世說》曰：徐幹木年少時，嘗夢烏從天而下，銜長斗傘，樹其庭前。烏復上天銜繖下，凡樹三繖竟，烏大鳴，作惡聲而去。徐後果得疾，遂以惡終。
《春秋運斗樞》曰：維星得，則日月光。烏三足，禮義修，物類合。
《春秋元命苞》曰：有三足烏者，陽精，其僂呼也。〈僂呼，濕潤生長之言。〉
《東觀漢記》曰：章帝元和二年，三足烏集沛國。三年，代郡髙栁烏生子三足，大如雞，色赤，頭上有角，長寸餘。
《後周書》曰：明帝三年秋七月，丙申、順陽獻三足烏。八月甲子，羣臣上表稱慶，詔曰：「夫天不愛寳，地稱表瑞，莫不威鳳巢閣，圖龍躍治。豈直日月珠連，風雨玉燭？是以《鈞命決》曰：『王者至孝則出。』《元命苞》曰：『人君至治所有。』虞舜烝烝，來茲異趾；周文翼翼，翔此靈禽。文考至德下覃，遺仁爰被，逺符千載，降斯三足。將使三方歸本，九州翕定。惟此大體，景福在民。予安敢譲宗廟之善，弗宣大惠？可大赦天下，文武官普進三級。」
《隋書》曰：大業四年，蜀郡獲三足烏，張掖獲玄狐各一。
《唐書》曰：天授元年，有進三足烏者，天后以為周室嘉應。睿宗時為皇嗣，言曰：「烏前足偽也。」天后不恱。須臾，一足墮地，果如其言。
又曰：寳應元年秋七月己夘，京兆府萬年縣獲三足烏，獻之。
《淮南子》曰：日中有踆烏，月有蟾蜍。
《抱朴子》曰：《青泠傳》云：「熒惑，火精，生朱烏。」《古今注》所謂「赤烏」者，朱鳥也。其所居高逺，日中三足烏之精。降而生三足烏。何以三足？陽數奇也。是以有虞至孝，三足集其庭；曾參鋤瓜，三足萃其冠。
司馬相如《大人賦》曰：吾乃覩西王母，皜然白首母，戴勝而穴處，有三足烏為之使。
《論衡》曰：儒者言：日中有三足烏。日，火也。烏入火中燋爛，安得立？然烏，日氣也。
張衡《靈憲》曰：日，陽精之宗，積而成烏。烏有三趾，陽之數類竒。
《括地圗》曰：崑崙之弱水中，非乘龍不得至。有三足神烏，為西王母取食。
《孫氏瑞應圗》曰：三足烏，王者慈被萬姓，則來。
《晉諸公贊》曰：世祖時，西域獻三足烏。遂累有赤烏來集此昌陵縣。按：「昌」字重「日」；烏者，日中之烏。有託體陽精，應期曜質，以顯至德者也。
《尚書中侯》曰：周太子發渡孟津，有火自天止於王屋，流為赤烏。
又曰：有火自上覆於王屋，流為烏，其色赤，其聲魄。
《瑞應圗》曰：赤烏，武王時衘糓米至屋上，兵不血刃而殷服。一本曰：王者不貪天下，而重民命，則至。
《墨子》曰：赤烏銜珪，降周之岐社，曰命周文王伐殷。河出籙圖，地出乘黃，天鍚武王黃烏之旗。
《帝王世紀》曰：豐公，家於沛之豐邑中陽里。其妻夢赤烏若龍，戱己而生執嘉，是為太公，即太上皇。
《吳志》曰：赤烏元年八月，詔曰：間者赤烏集於殿前，朕所親見，若神靈，以為嘉祥者。改年，宜以「赤烏」。
又曰：孫休永安三年春三月，西陵言赤烏見。
常璩《華陽國志》曰：僰道縣孝子吳順，養母至孝，赤烏巢於其門。
《孝子傳》曰：吳叔和，犍為人，性至孝。母沒，負土成墳。有赤烏巢門，甘露降戶。
薛綜《作赤烏頌》曰：赫赫赤烏，惟日之精，朱羽丹質，希代而生。
《孝經援神契》曰：王者德至鳥獸，則白烏下。
《漢書》曰：孝昭元鳳三年，有白烏數千，下集於㤗山萊蕪山之南。
《古今注》曰：成帝和平四年，白烏下集孝文廟殿下，黒烏從之。和帝元興元年，白烏一見廬江，足皆赤。
王隠《晉書》曰：虞溥為鄱陽內史，勸勵學業，為政嚴而不猛，寛裕簡素。白烏巢郡庭，止於棗樹，就執不動。
《宋起居注》曰：元嘉十三年，陽羨縣民談合送白烏，皓質潔映，有若輝璧。爰稽圖，瑞實惟嘉祥。
《齊書》曰：髙帝時，有獻白烏。帝問此何瑞，范雲位卑，最後答曰：「臣聞王者敬宗廟，則白烏至。」時謁廟始畢，帝曰：「卿言是也，感應之理，一至此乎？」
薛琮《作白烏頌》曰：粲焉白烏，皓體如素。宗廟致敬，乃胥來顧。
《禮斗威儀》曰：江海不揚波，東海輸之蒼烏。
又曰：君乘木而王，其政昇平，南海輸以蒼烏。
《孫氏瑞應圖》曰：文王時見蒼烏。王孝悌，則至。一本曰：賢君王帝主修行，孝慈被於萬姓，不好殺生，則來。
《隋書》曰：髙祖受禪之年三月辛巳，髙平獲赤雀，太原獲蒼烏。
