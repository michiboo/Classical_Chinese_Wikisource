
《說文》曰：直言曰言，語議曰語。
《釋名》曰：言，宣也，宣彼此之意也。語，敘也，敘己所欲說述也。
《易·繫辭》曰：同心之言，其臭如蘭。
又曰：子曰：「書不盡言，言不盡意。」
又曰：君子出其言善，則千里之外應之，況其邇者乎？出其言不善，則千里之外違之，況其邇者乎？言出乎身，加乎民；行發乎邇，見乎遠。言行，君子之樞機；樞機之發，榮辱之主也。
又曰：將叛者其辭慚，中心疑者其辭枝，吉人之辭寡，躁人之辭多，誣善之人其辭游，失其守者其辭屈。
《尚書·益稷》曰：帝曰：「來，禹！汝亦昌言。」〈咎繇謀九德，故呼禹使亦陳昌言也。〉
又《無逸》曰：其在高宗，時舊勞於外，爰暨小人，作其即位，乃或諒暗，三年不言；其惟不言，言乃雍。
又《秦誓》曰：予誓告汝群言之首。
《毛詩·雨無正》曰：哿矣能言，巧言如流，俾躬處休。〈箋云：巧，猶善也。謂以事類風切，如水之流急，忽然而過之，故不悖逆，使身居安休如之也，亂世之言順而爲上也。〉
又《小弁》曰：君子毋易由言，耳屬於垣。〈箋云：猶用也，王母輕用讒人之言，將有屬耳，於垣壁聽也。〉
又《巧言》曰：巧言如簧，顔之厚矣。
又《都人士》曰：彼都人士，狐裘黃黃。其容不改，出言有章。
又《蕩之什》曰：白圭之玷，尚可磨也；斯言之玷，不可爲也。
《禮記·玉藻》曰：動則左史書之，言則右史書之。
又《少儀》曰：言語之美，穆穆皇皇。
又《中庸》曰：故君子語大，天下莫能載焉；語小，天下莫能破焉。君子言顧行，行顧言也。
又《表記》曰：天下無道，則言有枝葉。
又曰：子曰：「事君，大言入則望大利，小言入則望小利，〈大言可以立大事，小言可以立小事。立，謂君受。〉故君子不以小言受大祿，不以大言受小祿。」
又《緇衣》曰：子曰：「王言如絲，其出如綸。王言如綸，其出如。故大人不倡游言。〈游，浮也，不可用之浮也。〉可行也，不可言也，君子弗言也。可言也，不可行也，君子弗行也。則民言不危行，而行不危言也。」
《左傳·僖中》曰：介子推曰：「言，身之文也。身將隱矣，焉用文之，是求顯也？」
又《襄二十五年》曰：仲尼曰：「言以足志，文以足言。〈足，猶成也。〉不言，誰知其志？言之無文，行而不遠。」
《左傳·昭公》曰：晉叔向�鄭，蔑惡，欲觀叔向，從收器者立於堂下。一言而善。叔向聞之曰：「必明也。」
又《定上》曰：鄭子太叔卒，晉趙簡子爲臨，甚哀，曰：「黃父之會，〈賈逵解曰：黃父會在昭五年。〉夫子語我九言，曰：無始亂，〈無爲亂始。〉無怙富，無恃寵，無違同，無傲禮，無驕能，無復怒，無謀非德，無犯非義。」
又《哀上》曰：吳舍衛侯。衛侯歸，效夷言。子之尚幼，曰：「君必不免，其死於夷乎！執焉，而又說其言，從之固矣。」
《論語》曰：詩三百，一言以蔽之曰：「思無邪。」
又曰：君子欲訥於言而敏於行。
又曰：定公問：「一言而可以興邦，有諸？」孔子對曰：「言不可以若是其幾也。人之言曰：爲君難，爲臣不易。如知爲君之難也，不幾乎一言而興邦乎？」
又曰：言語：宰我，子貢。
又曰：群居終日，言不及義，好行小惠，難矣哉！
又曰：君子不以言舉人，不以人廢言。
又曰：有德者必有言，有言者不必有德。
又曰：可與之言而不與言，失人；不可與言而與之言，失言；知者不失人，亦不失言。
又曰：侍於君子有三愆：言未及之而言謂之躁，言及之而不言謂之隱，未見顔色而言謂之瞽。
又曰：子曰：「予欲無言。」〈疾時利口多言無賢也。〉子貢曰：「子如不言，則小子何述焉？」子曰：「天何言哉？四時行焉，百物生焉，天何言哉？」
《孝經》曰：口無擇言，身無擇行，言滿天下無口過。
《家語》曰：仲孫何忌問於顔回曰：「仁者一言而必有益於仁，知者可得仁乎？」顔回曰：「一言而有益於知，莫若蒙；一言而有益於仁，莫如恕。」
又曰：顔回問孔子曰：「小人之言有同乎？君子者不可不察也。」子曰：「君子以行言，小人以舌言。」
又曰：孔子北游登農山，子路、子貢、顔回侍側。孔子四望，喟然嘆曰：「二三子各言爾志。」子路進曰：「由願得白羽若月，赤羽若日，鐘鼓之音上振於天，旌旗紛紛下蟠於地，由當一隊而敵之，必也攘地千里，搴旗執馘，使二子者從我焉。」夫子曰：「勇哉。」子貢復進曰：「賜願使齊楚合戰，兩壘相當，旗鼓相望，埃塵連接，挺刃交兵，賜縞衣白冠，陳說其間，推論利害，使二國釋患，惟賜能之，使夫二子者從我焉。」夫子曰：「辯哉。」回曰：「願得明王聖主而相之，敷其五教，導以禮樂，使城郭不修，溝池不越，鑄劍戟爲農器，放牛馬於原藪，室家無離曠之思，千載無鬥戰之患，使由無所施其勇，賜無所用其辯。」孔子曰：「美哉，德之大也！」
《史記》曰：孔子�周，問禮於老子。老子曰：「子所言者，其人與骨皆已朽矣，獨其言在耳。」辭去，而老子送之曰：「吾聞富貴者送人以財，仁人者送人以言。吾不能富貴，竊仁人之號，送子以言，曰：『聰明深察而近於死者，好議人之非也；博辯弘大而危其身者，發人之惡者也。爲人子者，無以有己也。』」〈《家語》同。〉
又曰：沛公至灞上，召秦父老曰：「秦苛法：誹謗者族，偶語棄市。」
《漢書》曰：漢王與項羽臨廣武間而語。
又曰：太尉周勃迎代王，請間，宋昌曰：「所言公，公言之；所言私，王者無私。」
又曰：石建奏事於上前，即有可言，屏人乃言極切。至庭見，如不能言。上以是親而禮之。
又曰：袁盎求見丞相申屠嘉，良久乃見。因跪曰：「願請間。」丞相曰：「使君所言公事，之曹與長史掾議之，吾且奏之；則私，吾不受私語。」盎即起。
《東觀漢記》曰：馬援謂官屬曰：「吾從弟少游常哀吾慷慨大志，曰：士生一世，但取衣食裁足，乘下澤車，禦款段馬，爲郡掾吏，守墳墓，鄉曲稱善人，斯可矣。當吾在浪泊、里間，虜未滅之時，下潦上霧，毒氣熏蒸，仰視烏鳶ㄢㄢ墮水中，臥念少游平生時語，何可得也。」
《蜀志》曰：龐統字士玄，襄陽人。少時樸鈍，未有識者。潁川司馬徽清雅有人倫鑒，統弱冠往見徽，徽採桑樹上，統桑下共語，自晝達夜。徽甚異之，稱統當爲南州士之冠冕，由是顯名。
《晉書》曰：武帝問孫皓曰：「聞南人好汝語，頗爲不？」皓因舉觴奉帝而言曰：「昔爲汝國鄰，今爲汝國臣。勸汝一杯酒，願汝壽萬春。」帝悔之。
沈約《宋書》曰：謝莊，孝建玄年遷左衛將軍。初，世祖嘗賜莊寶劍，莊以與豫州刺史魯爽別。後叛，世祖因宴集，問劍所在，答曰：「昔與魯爽別，竊爲陛下杜郵之賜。」上甚悅也，當時以爲知言。
《鄧析書》曰：一言而非，駟馬不能追；一言而急，駟馬不能及。
《晏子》曰：曾子將行，晏子送之曰：「君子贈人以軒，不若贈人以言。」
《老子》曰：多言數窮，不如守中。善言無瑕謫。
又曰：信言不美，美言不信。
又曰：天之道，不言而善應。
《墨子》曰：子禽問曰：「多言有益乎？」墨子曰：「蝦蟆、蛙黽日夜而鳴，舌乾，擗然而不聽。今鶴鶏時夜而鳴，天下振動。多言何益？惟其言之時也。」
《孫卿子》曰：贈人以言，重於金石珠玉；傷人以言，重於刀戟；觀人以言，美於黼黻文章，聽人以言，樂於鍾鼓琴瑟。
又曰：《金人銘》曰：「周太廟右階之前有金人焉，三緘其口而銘其背曰：我古之慎言人也。戒之哉，無多言，無多事！多言多敗，多事多害。」〈《皇覽》云：出《太公金匱》。《家語》、《說苑》又載。〉
《莊子》曰：言者所以在意也，得意而忘言。吾安得忘言之人與之言哉？
《說苑》曰：梁君出獵，見白雁群。梁君下車，彀弓欲射之。道有行者觀，勸梁君止，雁群駭，梁君怒，欲殺行者。其禦公孫龍下車對曰：「昔者齊景公之時，天旱三年，卜之曰：必以人祠乃雨。景公曰：吾昔所以求雨者，爲吾民也。今以人祠乃雨，寡人將自當之。言未卒，天大雨方千里。今主君以白雁故而欲殺之，無異於狼虎。」梁君援其首與上車，歸入郭門，呼萬歲，曰：「樂哉！」今日獵也，獨得善言。」子思子曰：「同言而信，信宰稍前。」
《申子》曰：明君治國，三寸之機運而天下定，方寸之謀正而天下治。一言正而天下定，一言倚而天下靡。
《淮南子》曰：人有多言者，百舌之聲也。
又曰：得萬人之兵，不若聞一言之當。
《新序》曰：晉文逐麋而失跡，問農夫老古曰：「麋何在？」老古以足指曰：「如是行往。」公曰：「寡人問子，子以足指，何也？」老古振衣而起曰：「虎豹之居也，厭閑而之近，故得；魚鱉之居也，厭深而之淺，故得；諸侯之居也，厭衆而遠游，故亡其國。」公恐，歸曰：「寡人逐麋而失之，得善言，故有悅色。」欒武子曰：「其人安在？」公曰：「吾未與來也。」欒武子曰：「取人之言，而棄其身，盜也。」公曰：「善。」遂載老古與俱歸。
《楊子》曰：大哉，聖人言之至也！開之，廓然見四海之內；閉之，寂然不睹墻垣之里。良玉不雕，至言不文。
賈誼《新書》曰：言有四術：言敬以禮，朝廷之言也；言文有序，祭祠之言也；幷氣折聲，軍旅之言也；言若不足，喪紀之言也。
《郭子》曰：孫安國〈盛字安國。〉往殷中軍許共語，〈殷，名浩也。〉往返精苦，客主無間。左右進食，冷而復暖者數四。彼我奮擲，塵麈尾毛悉隨落滿餐飯中，賓主遂至暮忘餐。殷方語孫卿曰：「公勿作強口馬，我當幷卿控。」孫亦曰：「卿勿作穴鼻牛，我當穿卿頰。」
《尸子》曰：言美則響美，言惡則響惡。
《五帝本紀》曰：黃帝弱而能言。
《神仙傳》曰：老子生而能語。
《衛�別傳》曰：太尉王君見阮千里而問曰：「老莊與聖教同異？」阮曰：「將無同。」太尉善其言，辟之爲掾，世號曰「三語掾」。王君嘲之曰：「一言可召，何假於三？」阮曰：「苟足天下民望，亦可無言而辟，復何假於一？」
《管輅別傳》曰：裴冀州、何、鄧二尚書及鄉里劉太常、潁川兄弟，常歸服之，輅曰：「自與此五君共言論，使人精神清發，至昏不暇寐。自此已下，殆白日欲寢。」
《零陵先賢傳》曰：張飛嘗就劉巴宿，巴不與語，遂忿恚。諸葛亮謂巴曰：「張飛雖實武人，敬慕足下。足下雖天素高亮，宜少降意。」曰：「丈夫處世，當交四海英雄，如何與兵子語？」備聞之，怒曰：「孤欲定天下，而子初專亂之！」
《括地圖》曰：太極山采華之草，一日服之，通萬里語。
《世說》曰：晉文王稱阮嗣宗天下之至慎，每與之言，言及玄遠，未嘗臧否人物。
又曰：諸葛瑾爲豫州，遣別駕到台，語云：「小兒知談，卿可與語。」於張輔吳座中相遇，別駕呼恪「咄咄郎君」。恪因嘲之曰：「豫州亂矣，何咄咄之有？」答曰：「君明臣賢，未聞有亂。」恪復云：「昔唐堯在上，四凶在下。」答曰：「非惟四凶，亦有丹朱。」
又曰：或問王濟云：「昨游有何語議？」濟曰：「張華善說《史》、《漢》，裴逸民敘前言往行，袞袞可聽，王戎道子房、季札之間，陶然玄著。」
又曰：郝隆爲桓公南蠻參軍。三月三日作詩，不能者罰酒。隆攬筆作一句云：「陬隅躍清池。」桓曰：「И隅是何物？」答曰：「蠻名魚爲И隅。」桓曰：「作詩何以作蠻語？」隆曰：「千里投公，始得蠻府參軍，那得不作蠻語？」
又曰：裴僕射，時人謂言談之林藪。
又曰：殷中軍〈三告。〉嘗至劉尹〈惔，字子長。〉所，殷理屈而游詞不已，劉亦不復答。殷去乃言曰：「田舍兒學人作爾馨語。」
又曰：陸士龍、荀鳴鶴未相識，俱會於張茂先座。張介令共語，以其幷有大才，可勿作常談。陸抗手曰：「�間陸士龍。」荀曰：「日下荀鳴鶴。」陸曰：「既開青雲睹白雉，何不張爾弓，挾爾矢？」荀曰：「本謂雲龍騤騤，乃是山鹿野麋。獸微弩強，是以發遲。」張乃拊手大笑。
又曰：王武子、孫子荊各言鄉里土地人物之美。王云：「其地坦而平，其水淡而清，其人廉且貞。」孫云：「其山崔嵬以嵯峨，其水氵甲渫而揚波，其人礌而英多。」
又曰：宋處宗甚有思理才，常買得一長鳴鶏，愛養之甚，至恆籠盛著{穴總}間。鶏遂作人語，與處宗談語，極有言思，終日不輟。處宗因此言遂大進。
又曰：謝太傅一生語未嘗誤，每共說，退後敘說向言皆得次第。後忽一誤，自知當必死，其年而薨。
又曰：桓南郡與殷荊州語次，因作了語。顧愷之曰：「火燒平原無遺燎。」桓曰：「白布纏棺樹旒旐。」殷曰：「投魚深淵放飛鳥。」次復作危語。桓曰：「矛頭淅米劍頭炊。」殷曰：「百歲老翁攀枯枝。」顧曰：「井上轆轤安嬰兒。」殷有一參軍在坐，云：「盲人騎瞎馬，夜半臨深池。」殷曰：「咄咄逼人！」仲堪眇目故也。
蘇彥《語箴》曰：利輕春露，害重冬霜。蘧充室，戚施滿堂。
《孫楚反金人銘》曰：晉太廟左階前有石人焉，大張其口，而書其胸曰：「我古之多言人也。無少言，少言少事，則後生何述焉。夫惟立言，名乃長久。胡爲塊然，坐緘其口？」
