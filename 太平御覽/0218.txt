
《六典》曰︰刑部尚書、侍郎之職，掌天下刑法及徒隸勾覆、關禁之政令。其屬有四︰一曰刑部，二曰都官，三曰比部，四曰司門，總其職務而行其制命。凡中外百司之事，由於所屬，鹹質正焉。
《唐書》曰︰柳公綽爲刑部尚書。京兆人有姑鞭婦致死者，府斷以償死，公綽議曰︰「尊毆卑非鬥，且其子在，以妻而戮其母，非教也。」竟減死。
又曰︰李適之拜刑部尚書。適之雅好賓友，飲酒一斗不亂，夜則宴賞，晝決公務，庭無留事。
《唐書》曰︰太宗謂侍臣曰︰「張亮有義兒五百，畜養此輩，將何爲也？正欲反耳。」命百僚議其獄，多言亮當誅，惟將作少匠李道裕言亮反形未具，明其無罪。太宗既盛怒，竟斬於市，籍沒其家。歲餘，刑部侍郎有缺，令執政者妙擇其人，累奏皆不可。太宗曰︰「朕得其人也。往者李道裕議張亮雲反形未具，此言當矣。當時雖不即從，至今追悔。」遂授道裕刑部侍郎。
又曰︰劉�彖轉刑部侍郎。�彖精於法律，選大中已前二百四十四年制敕可行用者二千八百六十五條，分爲六百四十六門，議其輕重，別成一家法書，號「大中統類」奏行用之。
《六典》曰︰刑部郎中、員外郎各二員，掌舉其典憲而辨其輕重。凡文法之名有四︰一曰律，二曰令，三曰格，四曰式。凡律一十有二章，一曰名例，二曰衛禁，三曰職制，四曰戶婚，五曰廄庫，六曰擅興，七曰盜賊，八曰鬥訟，九曰詐僞，十曰雜律，十一曰捕亡，十二曰斷獄，而大凡五百條焉。
《唐書》曰︰長慶中刑部員外郎孫革奏准︰「京兆府雲陽縣力人張蒞，欠羽林官騎康憲錢米。憲征之，蒞乘醉拉憲，氣息將絕。憲男買德，年十四，將救其父。以蒞角力人，不敢解，遂持木鍤擊蒞之首見血，後三日致死者。准律文︰「爲人所毆，人往救，擊其人折傷，減凡鬥三等，致死，依常律。」即買德救父難，是性孝，非暴；擊張蒞是心切非凶。以髫之歲，正父子之親，若非聖化所加，童子安能及此？《王制》稱︰五刑之理，必原父子之親以權之，測淺深之量以別之。《春秋》之義，原心定罪。周書所訓，諸罰有權。今買德生被皇風，幼符至孝，哀矜之宥，伏在聖慈。職當讞刑，合分善惡。先具事由陳奏，伏冀賜下中書門下商量。」敕旨︰「康買德尚在童年，得知子道，雖殺人當死，而爲父可哀。若從沉命之科，是失原情之義，宜付法司，減死罪一等處分。」
《南史》曰︰徐孝克爲都官尚書。自晉已來，尚書官僚皆攜家屬居省，省在台城內下舍，門中有閣道，東西跨路通於朝堂。其第一即都官省，西抵閣道，年代久遠，多有鬼怪。每夜昏之際，無故有聲光，或見人著衣冠從井中出，須臾覆沒，或門閣自然開閉，居者多死雲。尚書周確卒於此省，孝克代確，便即居之，經兩載，妖變皆息。時人咸以爲貞正所致。
《梁書》曰︰羊侃遷都官尚書，時尚書令何敬容用事，與之幷居，未嘗游造。有宦者張僧胤候，侃曰︰「我床非閹人所坐。」竟不前之，時論美其貞正。
《後周書》曰︰梁元帝以沈重領江陵，遷都官尚書，領羽林監察；又令重於合歡殿講《周禮》。
《六典》曰︰比部郎中、員外郎，掌勾諸司百僚俸料、公廨、贓贖、調斂、徒役、課程、逋懸數物，以周知內外之經費而總勾之。凡內官料俸以品第高下爲差，外官以州、縣、府之上、中、下爲差。
《魏志》曰︰何貞奏《許都賦》，明帝奇之，擢爲比部郎中。
李綽《尚書故實》曰︰杜牧嘗於宰執求小儀，不遂；請小秋，又不遂。嘗夢人謂曰︰「辭春不及秋，昆腳與皆頭。」後果得比部員外。
《六典》曰︰司門郎中、員外郎，掌天下諸門及關出入往來之籍賦，而審其政。凡關二十有六，而爲上中下之差。所以限中外，隔華夷，設險作固，閑邪正禁者。
《周禮·司徒職·司門》︰下大夫二人掌授管鍵，以啓閉國門。幾出入不物者，正其賄貨。凡財物犯禁者舉之，以財養死政之老與其孤。
《六典》曰︰禮部尚書、侍郎之職，掌天下禮儀、祭饗、貢舉之政令。其屬有四︰一曰禮部，二曰祠部，三曰膳部，四曰主客，總其職務而行其制命。凡中外百司之事，由於所屬，皆質正焉。
《尚書·堯典》帝曰︰「諮！四岳，有能典朕三禮？」僉曰︰「伯夷！」帝曰︰「俞，伯夷，汝作秩宗。」
《家語》曰︰父子不親，長幼失序，君臣上下乖離異志曰不和，不和則飭宗伯。」〈飭謂整攝。〉
《後魏書》曰︰孝文車駕征馬圈，留宋弁以本官兼祠部尚書，攝七兵事。及行，執其手曰︰「國之大事在祀與戎，故令卿綰攝二曹。」弁頓首辭謝。〈東晉始置祠部尚書，宋、齊、梁、陳、後魏、北齊皆同。東晉至隋乃更爲禮部尚書。〉
《唐書》曰︰韋陟爲禮部侍郎。陟好引接後輩，尤鑒於文，雖詞人後生靡不諳練。曩者主司取與，皆以一場之善，登其科目，不盡其才。陟先責舊，乃令舉人自通所工詩筆，先試一日，知其所長，然後依常式考核，片善無遺，美聲盈路。
又曰︰賈至轉禮部侍郎，是歲至以時艱歲歉、舉人赴省者，奏請兩都分試，從之。兩都試舉人，自此始也。
又曰︰高郢拜禮部侍郎時，應進士舉者多務朋游，馳聲名。每歲冬，州府薦送後惟追奉宴集，罕肄其業。郢性剛正，尤嫉其風。既領職，拒絕請托，雖同列通熟無敢言者。志在經藝，專考程試。凡掌貢部三歲，進幽獨，抑浮華，朋濫之風翕然一變。
又曰︰貶劉太真爲信州刺史。太真爲禮部侍郎，性愜懦詭隨。其掌貢舉，宰臣、姻族、方鎮子弟先收擢之。又嘗敘陳少游勛擬之桓文，大招物議，因斯貶。
《六典》曰︰禮部郎中、員外郎掌二尚書、侍郎，舉其儀制而辨其名數。
《梁書》曰︰武帝謂徐勉雲︰「今帝業初構，須一人有學藝解朝儀者爲尚書儀曹郎。」勉曰︰「孔休源識見清通，詳練故事，自晉宋《起居注》略誦上口。」遂拜爲儀曹郎。
《唐書》曰︰韋叔夏授春官員外郎，則天將拜洛及享明堂，皆別受制，共當時大儒祝欽明、郭山惲撰定儀注。凡所立議，衆鹹推服之。
《六典》曰︰祠部郎中、員外郎，掌祠祀享祭、天文漏刻、國忌廟諱、卜筮醫藥、僧尼之事。凡祭祀之名有四︰一曰祀天神，二曰祭地祗，三曰︰享人鬼，四曰釋奠於先聖先師。其差有三︰若昊天上帝、五方帝、皇地祗、神州、宗廟爲大祀，日、月、星、辰、社稷、先代帝王、岳鎮、海瀆、帝社、先蠶、孔宣父、齊太公、諸太子廟爲中祀，司中、司命、風師、雨師、衆星、山林、川澤、五龍祠等及州縣社稷、釋奠爲小祀。
《梁書》曰︰賀德基少游學都下，積年不歸，衣資罄乏，又車服故弊，盛冬止衣夾襦褲。嘗於白馬寺前逢一婦人，容服甚盛，呼德基入寺門，脫白綸巾以贈之，乃謂曰︰「君方爲重器，不久貧寒，故以此相遺耳。」問姓名，不答而去。德基於《禮記》稱爲精明，位尚書祠部郎，雖不至大官，而三世儒學俱爲祠部郎，時論美其不墜。
《六典》曰︰主客郎中、員外郎，掌二王後及諸蕃朝聘之事。
《後漢書》何遠少有美望，公府中十辟，一無所就。由是名重華夏，起家爲尚書主客郎。
《六典》曰︰膳部郎中、員外掌邦之牲豆、酒膳，辨其品數。凡郊祀天地、日月、星辰、岳瀆，享祀宗廟、百神。在京都者，用牛羊豕，滌養之數，省閱之儀，皆載於廩犧之職焉。
《五代史·後唐書》曰︰膳部郎中鄭З先奏︰「諸司諸使職掌人吏，乘暖坐帶銀魚席帽，輕衣肥馬參雜，庭臣尊卑無別，污染時風，請下禁止。」上嘉其事，促行之；中書覆爲「不可」；趙鳳亟言於執政曰︰「此禮誡人，不可不切。」爲權吏所庇，竟寢其事。
《六典》曰︰工部尚書、侍郎之職，掌天下百工、屯田、山澤之政令。其屬有四︰一曰工部，二曰屯田，三曰虞部，四曰水部；總其職務而行其制命。凡中外百司之事，由於所屬，鹹質正焉。
《隋書》曰︰長孫平爲工部尚書，名爲稱職。時有人告大都督邴紹非毀朝廷爲憒憒者，上怒，將斬之。平進諫曰︰「川澤納污，所以成其深；山嶽藏疾，所以就其大。臣不勝至願，願陛下弘山海之量，茂寬裕之德。鄙諺曰︰不痴不聾，不堪作大家翁。此言雖小，可以喻大。邴紹之言不應聞奏，陛下又復誅之，臣恐百代之後，有虧聖德。」上於是赦紹。
《唐書》曰︰閻立本代兄立德爲工部尚書，兄弟相代爲八座，時論榮之。
《五代史·晉書》曰︰裴�知貢舉，擢桑維翰進士第。後維翰居相位，征拜�工部尚書，舍於相國寺，維翰謁之，不迎不送。或問之，答曰︰「�見維翰於中書則庶僚也，維翰見�於館則門生也，何送迎之有？」人重其耿介。
《五代史·周書》曰︰盧文紀，嗣業之子，爲工部尚書。時新除工部郎中於鄴公參文紀，文紀以父名同音，不見。或謂鄴曰︰「南宮故事︰郎中入省，如本行尚書、侍郎，不容參，何以省上？」鄴憂畏太過，一夕醉歸，遂經於室。其甥鄭鐐以事聞，謫文紀爲石州司馬。
《六典》曰︰工部郎中、員外郎掌經營興造之衆務。凡城池之修浚，土木之繕葺，工匠之程式，咸經度之。凡興建修築，材木、工匠則下少府、將作，以奉其事。
《六典》曰︰屯田郎中、員外郎，掌天下屯田之政令。凡軍州邊防鎮守，轉運不給，則設屯田以益軍儲。其水陸腴瘠，播植地宜，功庸煩省，收率等鹹取決焉。諸屯田役力，各有程數。
《三國典略》曰︰裴讓之十七舉秀才，爲屯田郎中，與祖班俱聘宋邢邵。省中語曰︰「多奇多能祖孝征，能賦能詩裴讓之。」讓之弟讞之、謀之、納之、謁之幷清立，楊愔曰︰「河東上族，京官不少；裴讓兄弟，都無鄉音，裴文季爲不亡也。」
《隋書》曰︰柳爲屯田郎。時三品以上門皆列戟。左僕射高穎子弘德封應國公，申牒請戟。判曰︰「僕射之子更不異居，父之戟槊已列外門。尊有厭卑之義，子有避父之禮，豈有外門既設，內閣又施！」事竟不行，穎聞而嘆伏。
《唐書》曰︰沈扶字�翔，太和初爲屯田郎中。五年，充山南道宣撫使。至鄧州奏︰「內鄉縣行市、黃澗兩場倉督鄧琬等，先主掌湖南江西運到糙米至浙川縣，於荒野中囤貯。除支用外，六千九百四十五石爛成灰塵。度支牒征元掌所由，自貞元二年鄧琬父子兄弟至玄孫，相承系二十八年，前後禁死九人。今琬孫及玄孫見在枷禁者。」敕曰︰「如聞。鹽鐵度支兩使，此類極多。其鄧琬等四人，資産全已賣納。禁系三代，瘐死獄中，實傷和氣。鄧琬等幷疏放。天下州府監院，如有此類，不得禁經三年已上。速便疏理以聞，物議嘉扶，有宣撫之才。」
《六典》曰︰虞部郎中、員外郎，掌天下虞衡山澤之事，辨其時禁。凡采捕畋獵，必以其時。
《六典》曰︰水部郎中、員外掌天下川瀆陂池之政令，以導達溝洫，堰坎河渠。凡舟楫溉灌之利，鹹總而舉。
《梁書》︰劉孝綽兼尚書水部郎，奉啓陳謝，手敕答曰︰「美錦未可便制，簿領亦宜稍習。」頃之即真。
