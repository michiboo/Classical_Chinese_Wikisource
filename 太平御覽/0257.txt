
《後魏書》曰︰李崇爲揚州刺史。先是，壽春縣人苟泰有二子，三歲遇賊，亡失數年，不知所在。後見在同縣人趙奉伯家，泰以狀告。各言己子，幷有鄰證，郡縣不能斷。崇曰︰「此易知耳。」二父與兒各在別處，經禁數旬，然後遣人告之曰︰「君兒遇患，向已暴死，有教解禁，可出奔哀也。」苟泰聞即號啕，悲不自勝，奉伯諮嗟而已，殊無痛意。崇知之，乃以兒還泰，詰奉伯詐狀。奉伯乃款引「先亡一子，故妄認之」。
又曰︰李崇除兗州刺史。兗土舊多劫盜，崇乃村置一樓，樓懸一鼓，盜發之處，雙槌亂擊。四面諸村始聞者槌一通，次復聞者以二爲節，次後聞者以三爲節，各擊數千槌。諸村聞鼓，皆守要路，是以盜發俄頃之間，聲布百里。其中險要悉有伏人，盜竊始發，便爾擒送。諸州置樓懸鼓，自崇始也。
又曰︰韋崇除南潁川太守，不好發レ細事，常雲︰「何用小察，以傷大道？」吏民感之，郡中大治。高祖聞而嘉賞，賜帛二百匹。
又曰︰崔亮爲雍州刺史。城北渭水淺不通船，行人艱阻。謂寮佐曰︰「昔杜預乃造河梁，況此有異長河，且魏晉之日亦自有橋，吾今決欲營之。」咸曰︰「水淺，不可爲浮橋，�長無常，又不可施柱，恐難成立。」亮曰︰「昔秦居咸陽，橫橋渡渭，以像閣道，此即以柱爲橋。今惟慮長柱不可得耳。」會天大雨，山水暴至，浮出長木數百根。藉此爲用，橋遂成立，百姓利之，至今猶名崔公橋。
又曰︰任城王雲爲冀州刺史。雲留心政事，甚得下情，於是合州民各請輸絹五尺、粟伍升以報雲恩。高祖嘉之。
又曰︰城陽王長壽之子徽除幷州刺史。先是，州界下霜，人庶逃散。徽輒開倉賑之，文武咸共諫止。徽曰︰「昔汲長孺，郡守耳，尚輒開倉，救人饑弊，況我皇家親近，授委大藩，豈可拘法而不救人困也。」先給後表。肅宗嘉之。
又曰︰李平，字曇定。爲相州刺史，勸課農桑，修飾太學，簡試通儒，以充博士，選五郡聰敏者以教之，圖孔子及七十二弟子於講堂，親爲立贊。前來台使頗好侵取，平畫《履虎尾》《踐薄冰》於客館，注頌其下，以示誡焉。
又曰︰韋彧爲東豫州刺史。彧以蠻俗荒梗，不識禮儀，乃表立太學，選諸郡生徒於州總教，又於城北置崇武館，以習武焉。境內清肅。
又曰︰韋珍遷郢州刺史。在州有聲績，朝廷嘉之。遷龍驤將軍，賜驊騮二匹、帛五十匹、穀三百斛。珍乃召集州內孤貧者，謂曰︰「天子以我能綏撫卿等，故賜以穀帛，吾何敢獨當。」遂以所賜悉分與之。
又曰︰韓麒麟除齊州刺史，假魏昌候。麒麟在官，寡於刑罰，從事劉普慶說麒麟曰︰「明公仗節方夏，而無所斬戮，何以示威？」麒麟曰︰「刑罰所以止惡，蓋不得已而用之。今民不犯法，何所戮乎？若必須斬戮以立威名，當以卿應之。」普慶慚懼而去。
又曰︰李崇沉深有將略，寬厚善御衆，在揚州凡經十年，養壯士數千人，寇賊侵邊，所向摧破，號曰臥虎。
又曰︰陸俟長子馥多智，有父風。高祖見而悅之，謂朝臣曰︰「吾常嘆其父智過其軀，是復逾於父矣。」少爲內都下大夫，出爲刺史，假長廣公。爲政清平，抑強扶弱。州中有舊德宿老名望素重者，以友禮待之，詢之政事。如此者十人，號曰「十善」。於是發奸摘伏，事無不驗。百姓以爲神明，無敢寇盜。征爲散騎常侍，人乞留者千餘人。
又曰︰崔休爲青州刺史。青州九郡民單扌剽、李伯徽、劉通等一千人，上書訟休德政，靈太后善之。休在幽、青五六年，皆清白愛民，甚著聲績，二州懷其德澤，百姓追思之。
又曰︰任城王澄爲揚州刺史。下車，封孫叔敖之墓，毀蔣子文之廟，表請復皇宗之學，開四門之教，詔從之。
又曰︰阮孚拜冀州刺史，勸課農桑，境內稱爲慈父，鄰州號曰神君。先是，州人張孟都、張洪建、馬潘、崔之憐、張叔緒、崔思哲等八人，皆屯保林野，不臣王命，州郡號曰八王。孚至，皆請入城，願致死效力。
《北齊書》曰︰趙郡王睿除北朔州刺史，都督北燕、北蔚、北恆三州及庫堆以西黃河以東長城諸鎮諸軍事。睿慰撫新遷，量置烽戍，內防外御，備有條法，大爲兵民所安。有無水之處，禱而掘井，鍬插裁下，泉源湧出，至今號曰「趙郡王泉」。
又曰︰魏蘭根爲岐州刺史。從行台蕭寶寅討破宛川，俘其人爲奴婢，以美女十人賞蘭根。蘭根曰︰「此縣介於強虜，故成背叛。今當恤其饑寒，柰何幷充僕隸。」於是盡以歸其父兄。部內麥多五穗，鄰州田鼠爲災，犬牙不入岐土。
又曰︰韓軌遷秦州刺史，甚得邊和。神武巡秦州，欲以軌還，仍賜城人戶別絹布兩匹。州人田昭等七千戶皆辭不受，惟乞留軌。神武嘉嘆，乃留焉。
《北史》曰︰齊任城王諧爲幷州刺史。時有婦人臨汾川浣衣，有乘馬人換其新靴馳而去者。婦人持故靴詣州言之，諧召居城諸嫗以靴示之，紿曰︰「有乘馬人於路被賊劫害，遺此靴焉，得無親屬乎？」一嫗撫膺哭曰︰「兒昨著此靴向妻家。」如其語捕獲之，時稱明察。
又曰︰齊平覽遷懷州刺史。鑒奏請於州西故軍道，築城以防西軍，從之。尋而西魏來攻。時新築城，糧仗未集，素乏水，南門有大井，隨汲即竭。覽具衣冠俯井而祝，至旦而井泉涌溢，有異於常。
又曰︰齊彭城王氵攸爲滄州刺史。有人從幽州來，驢馱鹿脯至滄州界，腳痛行遲，偶會一人爲伴，遂盜驢及脯去。明旦告州，乃令左右及府僚吏分市鹿脯，不限其價。其主見識之，推獲盜者。
又曰︰竇熾爲原州刺史。熾挫抑豪右，申理幽滯，在州十載，甚有政績。州城北有泉水，屢經游踐，嘗與僚吏宴於泉側，因酌水自飲曰︰「吾在此州，惟當飲水而已。」
又曰︰申微爲襄州刺史。時南方初附，舊俗，官人皆通餉遺。微性廉慎，乃畫楊震像於寢室以自戒。及代還，人使送者數十里不絕。微自以無德於人，慨然懷愧，因賦詩題於清水亭。長幼聞之，皆競來讀，遞相謂曰︰「此是申使君手跡。」幷寫誦之。
又曰︰赫連達爲雲州刺史，性鐮儉。邊境胡人或饋達羊，達欲招異類，報以繒帛，主司請用官物，達曰︰「羊入我廚，物出官庫，是欺上也。」命取私帛與之，識者嘉其仁恕。
《三國典略》曰︰賀祥爲荊州刺史。祥有惠政，遠近款附。梁岳陽王詧欽其清素，乃贈以竹屏風。祥難違其意，取付所司。太祖聞之，幷以賜祥。
《後周書》曰︰獨孤信爲秦州刺史。先是，守宰暗弱，政令乖方，民有冤訟，歷年不能決。信在州，事無擁滯，示以禮教，勸以耕桑；數年之中，公私富實，流民願附者數萬家。太祖以其信著遐邇，故賜名爲信。
又曰︰達奚武之在同州也，時屬大旱。高祖敕武祀華岳，而廟在舊山下。當往祈禱，武謂寮屬曰︰「吾備位三公，不能燮理陰陽，遂使盛農之月，久絕甘雨，天子勞心，百姓惶懼，忝寄既重，憂責實深。不可同於衆人，在常祀之所，必須登峰展誠，須其靈奧。」岳既高峻，千仞壁立。武年逾六十，惟將數人，攀藤援棘，然後得上。於是稽首祈請，陳百姓懇誠。晚不得還，即於岳上藉草而宿。夢見白衣人來，執武手曰︰「快辛苦，甚相嘉尚。」武遂驚覺，益用祗肅。至旦，雲霧四起，俄而澍雨，遠近沾浹。高祖聞之，璽書慰勞。
又曰︰韋�，字世珍。魏恭帝二年，賜姓宇文氏。三年，除瓜州刺史。州通西域，蕃夷往來，前後刺史，多受賂遺。胡寇犯邊，又莫能御。�雅性清儉，兼有武略。蕃夷贈遺，一無所受。胡人畏威，不敢爲寇。公私安靜，夷夏懷之。
又曰︰長孫儉授荊州刺史、東南道行台僕射。所部鄭縣令泉璨爲民所訟，推理獲實。儉即大集僚屬而謂之曰︰「此由刺史教誨不明，信不被物，是我之愆，非泉璨之罪。」遂於廳事前肉袒自罰，舍璨不問。於是州城肅勵，莫敢犯法。魏文帝璽書勞之。
又曰︰王思政遷荊州刺史。州境卑濕，城塹多壞。思政乃命都督藺小歡督工匠繕治之。掘得黃金三十斤，夜中密送之。至旦，思政召佐吏以金示之曰︰「人臣不宜有私。」悉封金送上。太祖嘉之，賜錢二十萬。
又曰︰泉企爲東雍州刺史。性清約，纖毫不擾於民。在州五年，每於鄉里運米以自給。
《隋書》曰︰令狐熙拜滄州刺史。時山東承齊之弊，戶口簿籍類不以實。熙曉喻之，令自歸首，至者一萬口。在職數年，風教大洽，稱爲良二千石。開皇四年，上幸洛陽，熙來朝，吏民恐其遷易，悲泣於道。及熙復還，百姓出境迎謁，歡叫盈路。在州獲白烏、白獐、嘉禾，甘露降於庭前柳樹。
又曰︰令狐熙，時上祠泰山還，次汴州，惡其殷盛，多有奸俠，於是以熙爲汴州刺史。下車禁游食，抑工商，民有向街開門者杜之，船客於郭外星居者勒爲聚落，僑人逐令歸本，其有滯獄，幷決遣之，令行禁止，稱爲良政。上聞而嘉之，顧謂侍臣曰︰「鄴都，天下難理處也。敕相州刺史豆盧通，令習熙之法。」其年來朝，考績爲天下之最，賜帛三百匹，頒告天下。
又曰︰楊達，字士達，爲鄯、鄭、趙三州刺史，俱有能名。平陳之後，四海大同，上差品天下牧宰，達爲第一，賜雜采五百段，加以金帛。
又曰︰慕容三藏授廓州刺史。州極西界，與吐谷渾鄰接，奸宄犯法者皆遷配彼州，流人多有逃逸。及三藏至，招納綏撫，百姓愛悅，繈負日至，吏民歌頌之。高祖聞其能，屢有勞問。其年，當州畜産繁孳，獲醍醐奉獻，賴物百段。
又曰︰衛玄出爲資州刺史，以鎮撫之。玄既到官，時獠攻圍大牢鎮，玄單騎造其營，謂群獠曰︰「我是刺史，銜天子詔安養汝等，勿驚懼也。」諸賊莫敢動。於是說以利害，渠帥感悅，解兵而去，前後歸附者十餘萬口。高祖大悅，賜縑二千匹。
又曰︰郭衍爲瀛州刺史，遇秋霖大水，其屬縣多漂沒，民皆上高樹，依大冢。衍親備船筏幷賫糧拯救之，民多獲濟。衍先開倉賑恤，後始聞奏，上大善之。
又曰︰辛彥之拜隋州刺史。於時州牧多貢珍玩，惟彥之所貢幷供祭之物，高祖善之，顧謂朝臣曰︰「人安得無學。彥之所貢，稽古之力也。」
又曰︰梁彥光爲岐州刺史，甚有惠政，嘉禾連理，出於州境。開皇二年，上幸岐州，悅其能，乃下詔曰︰「賞以勸善，義兼訓物。彥光操履平直，識用凝遠，布政岐下，恩惠在人，廉慎之譽，聞於天下。三載之後，自當遷陟，恐其匱乏，且宜旌善。可賜粟五百斛，物三百段，御傘一枚，庶使有感朕心，日增其美。四海之內，凡百官人，慕高山而仰止，聞清風而自勵。」
又曰︰梁彥光爲相州刺史。有塗陽人焦通，性嗜酒，事親禮闕，爲從弟所訟。彥光弗之罪，將至州學，令觀於孔子廟。於時廟中有韓伯瑜母杖不痛，哀母力弱，對母悲泣之像。通遂感寤，既悲且愧，若無自容。彥光訓諭而遣之。後改過勵行，卒爲善士。以德化人，皆此類也。
又曰︰公孫景茂遷息州刺史，法令清靜，德化大行。時屬平陳之後，征人在路，有疾病者，景茂撤減俸祿，爲粥湯藥，分賑濟之，賴以全活者以千數。上聞而嘉之，詔宣告天下。
又曰︰薛胄爲兗州刺史。城東有沂、泗二水，合而南流，泛濫大澤中。胄遂積石堰之，使決，令西注，陂澤盡爲良田。以通轉運，利盡淮海，百姓賴之，號爲「薛公豐兗渠」。
又曰︰梁毗出爲西寧州刺史，改封邯鄲縣侯。在州十一年。先是，蠻夷酋長皆服金冠，以金多者爲豪俊，由此遞相陵奪，每尋干戈，邊境略無寧歲。毗患之。後因諸酋長相率以金遺毗，於是置金座側，對之慟哭而謂之曰︰「此物饑不可食，寒不可衣。汝等以此相滅，不可勝數。今將此來，欲殺我耶？」一無所納，悉以還之。於是蠻夷感悟，遂不相攻擊。高祖聞而善之。
又曰︰趙爲冀州刺史，甚有威德。常有疾，百姓奔馳，爭爲祈禱，其得民情如此。冀州俗薄，市井多奸詐，爲銅鬥鐵尺，置之於肆，百姓便之。上聞而嘉焉，頒告天下，以爲常法。
又曰︰蔡王智積爲同州刺史，儀衛資送甚盛。頃之，以修謹聞，高祖善之。在州未嘗嬉戲游獵，聽政之暇，端然讀書，門無私謁。有侍讀公孫尚儀，山東儒士，府佐楊君英、蕭德言，幷有文學，時延於座，所設惟餅果，酒才三酌。家有女妓，惟年節嘉慶，奏於太妃之前。其簡靜如此。
又曰︰公孫景茂爲道州刺史。悉以秩俸買牛犢鶏豬，散惠孤弱，不自存者。好單騎巡人家，至戶入，閱視百姓産業。有循理者，於都會時乃褒揚稱述。如有過惡，隨即訓導，而不彰也。由是人行義讓，有無均通，男子相助耕耘，婦人相助紡績。大村或數百戶，皆如一家之務。其後請致仕，上優詔聽之。仁壽中，上明公楊紀出使河北，見景茂神力不衰，還以狀奏。於是就拜淄州刺史，賜以馬輿，便道之官。前後曆職，皆有德政，論者稱爲良牧。
又曰︰梁彥光爲相州刺史。初，齊亡後，衣冠士人多遷關內，惟伎巧、商販及樂戶之家移實州郭。由是人情險詖，妄起風謠，訴訟官人，萬端千變。彥光欲革其弊，乃用秩俸之物，招致山東大儒，每鄉立學，非聖哲之書不得教授。常以季月召集之，親臨策試。有勤學異等，聰令有聞者，升堂設饌，其餘幷座廊下。有好諍訟，惰業無成者，坐之庭中，設以草具。及大成，當舉行賓貢之禮，又於郊外祖道，幷以財物資之。於是人皆克勵，風俗大改。
又曰︰韋世康。尉遲回之作亂也，高祖憂之，謂世康曰︰「汾、絳舊是周、齊分界，因此亂，恐生搖動，今以委公，善爲吾守。」因授絳州刺史，以雅望鎮之，闔境清肅。
又曰︰豆盧爲渭州刺史，甚有惠政，華夷悅服，德澤流行，多致祥瑞。鳥鼠山，俗呼爲高武隴，其下渭水所出。其山絕壁千尋，由來乏水，諸羌苦之。馬足所踐，忽飛泉湧出。有白烏翔止廳前，乳子而後去，又白狼見於襄武。民爲之謠曰︰「我有丹陽，山出玉漿。濟我民夷，神鳥來翔。」百姓因號其泉爲玉漿泉。
