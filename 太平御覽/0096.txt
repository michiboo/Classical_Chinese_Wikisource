
《晉書》曰：景皇帝諱師，字子元，宣帝長子也。雅有風采，沉毅多大略。少流美譽，與夏侯玄、何晏齊名。晏常稱曰：「惟幾也能成天下之務，司馬子元是也。」魏景初中，拜散騎常侍，累遷中護軍。爲選用之法，舉不越功，吏無私焉。宣帝之將誅曹爽，深謀秘策，獨與帝潛畫，文帝弗知之也，將發夕乃告之。既而使人覘之，帝寢如常，而文帝不能安席。晨會兵馬司門，鎮靜內外，置陣甚整。宣帝曰：「此子竟可也。」初，帝陰養死士三千，散在人間，至是一朝而集，莫知其所出也。事平，以功封長平鄉侯，食邑千戶，尋加衛將軍。正元元年春正月，天子與中書令李豐、後父光祿大夫張緝、〈七入反。〉黃門監蘇鑠〈音藥。又書藥切。〉等謀以太常夏侯玄代帝輔政。帝密知之，使舍人王羨以車迎豐。豐見迫，隨羨而至，帝數之。豐知禍及，因肆惡言。帝怒，遣勇士以刀環築殺之。逮捕玄、緝等，皆夷三族。三月，乃諷天子廢皇后張氏，因下詔曰：「奸臣李豐等靖譖庸回，陰構凶慝。大將軍糾虔天刑，致之誅辟。周勃之克呂氏，霍光之擒上官，曷以過之。其增邑九千戶，幷前四萬。」帝讓不受。天子以玄、緝之誅，深不自安。而帝亦慮難作，潛謀廢立，乃密諷魏永寧太后。秋九月甲戌，太后下令遣使迎高貴鄉公於元城而立之，改元曰正元。天子受璽情惰，舉趾高，帝聞而憂之。及將大會，帝訓於天子曰：「夫聖王重始，正本敬初，古人所慎也。明當大會，萬衆瞻穆穆之容，公卿聽玉振之音。《詩》云：示人不佻，是則是效。《易》曰：出其言善，則千里之外應之。雖禮儀周備，猶宜加之以祗恪，以副四海顒顒式仰。」癸巳，天子詔帝登位相國，增邑九千，幷前四萬戶；進號大都督、假黃鉞，入朝不趨，奏事不名，劍履上殿，帝固辭相國。二年春正月，有彗星見於吳楚之分，西北竟天。鎮東大將軍毋丘儉、揚州刺史文欽舉兵作亂，矯太后令移檄郡國，爲壇盟於西門之外，各遣子四人質於吳以請救。二月，儉、欽帥衆六萬，渡淮而西。帝會公卿謀征討計，朝議多謂可遣諸將擊之，王肅及尚書傅嘏、中書侍郎鍾會勸帝自行。戊午，帝統中軍步騎十餘萬以征之。倍道兼行，召三萬兵，大會於陳許之郊。甲申，次於隱橋，儉將史招、李續相次來降。儉、欽移入項城，帝遣荊州刺史王基進據南頓以逼之。帝深壁高壘，以待東軍之集。諸將請進軍攻其城，帝曰：「諸君得其一，未知其二。淮南將士本無反志。且儉、欽欲蹈縱橫之跡，習秦儀之說，謂遠近必應。而事起之日，淮北不從，史招、李續前後瓦解。內乖外叛，自知必敗，困獸思鬥，速戰更合其志。雖雲必克，傷人亦多。且儉等欺誑將士，詭變萬端，少與持久，詐情自露，此不戰而克之也。」乃遣諸葛誕督豫州諸軍自安風向壽春，征東將軍胡遵督青、徐諸軍出譙宋之間，絕其歸路。帝屯汝陽，遣兗州刺史鄧艾督太山諸軍進屯樂嘉，示弱以誘之。欽進軍將攻艾，帝潛軍銜枚，徑進樂嘉，與欽相遇。欽子鴦，年十八，勇冠三軍，謂欽曰：「及其未定，請登城鼓譟，擊之可破也。」既謀而行，三噪而欽不能應，鴦退，相與引而東。帝謂諸將曰：「欽走矣。三鼓而欽不應，其勢已屈，不走何待？」欽將遁，鴦曰：「不先折其勢，不得去也。」乃與驍騎十餘摧鋒陷陣，所向皆披靡，遂引去。帝遣左長史司馬璉督驍騎八千翼而追之，欽父子與麾下走保項城。儉聞欽敗，棄衆宵遁淮南。安風津都尉追儉，斬入，傳首京都。欽遂奔吳，淮南平。初，帝目有瘤疾，使醫割之。鴦之來攻也，驚而目出。六軍大恐，蒙之以被，痛甚，嚙被敗而左右莫知焉。閏月疾篤，使文帝總統諸軍。辛亥，崩於許昌，時年四十八。武帝受禪，上尊號曰景皇帝，陵曰峻平，廟稱世宗。
《晉書》曰：文皇帝諱昭，字子上，景皇帝之母弟。魏景初三年，封新城鄉侯。正元初，爲洛陽典農中郎將。值魏明奢侈之後，帝蠲除苛碎，不奪農時，百姓大悅。轉散騎常侍。大將軍曹爽之伐蜀也，以帝爲征蜀將軍，副夏侯玄出駱穀，次於興勢。蜀將王林夜襲帝營，帝堅臥不動。林退，帝謂玄曰：「費禕以據險拒守，進不獲戰，攻之不可，宜亟旋軍，以爲後圖。」爽等引還，禕果馳兵趣三嶺，爭險乃得過。還，拜議郎。及誅曹爽，帥衆衛二宮，以功增邑千戶。高貴鄉公之立也，以參定策，進封高都侯，邑二千戶。毋丘儉、文欽之亂，大軍東征，帝兼中領軍，留鎮洛陽。及景帝疾篤，帝自京師省疾，拜衛將軍。景帝崩，天子命帝鎮許昌，尚書傅嘏帥六軍還京師。帝用嘏及鍾會策，自帥軍而還。至洛陽，進位大將軍，加侍中，都督中外諸軍、錄尚書事，輔政，劍履上殿。固辭不受。甘露元年春，加大都督，奏事不名。夏六月，進封高都公，地方七百里，加之九錫，假斧鉞，進號大都督，劍履上殿。又不受。秋八月庚申，加假黃鉞，增封三縣。二年夏六月辛未，鎮東大將軍諸葛誕殺揚州刺史樂琳，以淮南作亂，遣子靚爲質於吳以請救，議者請速伐之。帝曰：「誕以毋丘儉輕疾傾覆，今必外連吳寇，此爲變大而遲，吾當與四方同力，以全勝制之。」秋七月，奉天子及皇太后東征，徵兵青、徐、荊、豫，分取關中游軍，皆會淮北。師次於項城，假廷尉何楨節度，使淮南，宣慰將士，申明逆順，示以誅賞。甲戌，帝進軍丘頭。因命合圍。三年春正月，諸葛誕、文欽等出攻長圍，諸軍逆擊，走之。初，誕、欽內不相協，及至窮蹙，轉相疑貳。會欽計事於誕，忤，誕手刃殺欽。欽子鴦攻誕，不克，逾城降。以爲將軍，封侯，使鴦巡城市而呼。帝見城上持弓者不發，謂諸將曰：「可攻矣！」二月乙酉，攻而拔之，斬誕，夷三族。四月，歸於京師，魏帝令改丘頭爲武丘，以旌武功。五月，天子以幷州太原、上黨、西河、樂平、新興、雁門、司州之河東、平陽八郡，地方七百里，封帝爲晉公，加九錫，進位相國，九讓，乃止。景元元年夏四月，天子既以帝三世宰輔，政非已出，情不能安，又慮廢辱，將臨軒召百僚而行放黜。五月戊子夜，使冗從僕射李昭等發甲於淩雲台，召侍中王沉、散騎常侍王業、尚書王經，出懷中黃素詔示之，戒嚴俟旦。沈、業馳告於帝，帝召護軍賈充等爲之備。天子知事泄，帥左右攻相府，稱有所討，敢有動者族誅。相府兵將止不敢戰，賈充叱諸將曰：「公畜養汝輩，正爲今日耳！」太子舍人成濟抽戈犯蹕，天子崩於車中。帝召百僚謀其故，僕射陳泰不至。帝遣其舅荀顗輿致之，定於曲室，謂曰：「玄伯，天下其如我何？」泰曰：「惟腰斬賈充，征以謝天下。」帝曰：「卿更思其次。」泰曰：「但見其上，不見其次。」於是歸罪成濟而斬之。與公卿議，立燕王宇之子常道鄉公璜爲帝。二年秋八月甲寅，天子使太尉高柔授帝相國印綬，司空鄭沖致晉公茅土九錫，固辭。三年夏四月，肅慎來獻楛矢、石弩、弓甲、貂皮等，天子命歸大將軍府。四年夏，帝將伐蜀，徵四方之兵十八萬，使鄧艾自狄道攻薑維於沓中，雍州刺史諸葛緒自祁山軍於武街，絕維歸路，鎮西將軍鍾會帥前將軍李輔、征蜀護軍胡烈等自駱穀襲漢中。秋八月，軍發洛陽，大賚將士，陳師誓衆。將軍鄧敦謂蜀未可討，帝斬以徇。九月，使天水太守王頎攻維營，隴西太守牽弘邀其前，金城太守楊欣趣其後。鐘會分爲二隊，入自斜谷，使李輔圍王含于樂城，又使部將易愷攻蔣斌於漢城。會直指陽安，護軍胡烈攻陷關城。姜維聞之，引還，王頎追，敗維於強川。維與張翼、廖化合軍守劍閣，鍾會攻之。冬十月，天子以諸侯獻捷交至，詔加九錫，帝乃受命。十一月，鄧艾帥萬餘人，自陰平逾絕險，至於江由，破蜀將諸葛瞻於綿竹，斬瞻首傳道。進軍雒縣，劉禪降。天子命晉公以相國總百揆，於是上節傳，去侍中、大都督、錄尚書之號焉。咸熙元年春正月乙丑，帝奉天子西征，至於長安。遣護軍賈充持節，督諸軍，據漢中。鍾會遂反於蜀，監軍衛瓘、右將軍胡烈攻會，斬之。丙辰，帝至自長安。三月乙卯，進爵爲王，增封幷前二十郡。冬十月丙午，天子命中撫軍新昌鄉侯炎爲晉世子。二年五月，天子命帝冕十有二旒，建天子旌旗，出警入蹕，乘金根車，駕六馬，備五畤副車，置旄頭雲罕，樂舞八佾，設鐘虡宮懸，位在燕王上。進王妃爲王后，世子爲太子，王女王孫爵命之號皆如帝者之儀。秋八月辛卯，帝崩於露寢，時年五十五。九月癸酉，葬崇陽陵，謚曰文王。武帝受禪，追尊號曰文皇帝，廟稱太祖。
《晉書》曰：武皇帝諱炎，字安世，文帝長子也。寬惠仁厚，沉深有度量。魏嘉平中，封北平亭侯，曆給事中，奉車都尉，中壘將軍，加散騎常侍，累遷中護軍，假節。迎常道鄉公於東武陽，遷中撫軍，進封新昌鄉侯。及晉國建，立爲世子，拜撫軍大將軍，開府、副貳相國。初，文帝以景帝既宣皇之嫡，早世無後，以帝弟攸爲嗣，特加愛異，自謂攝居相位，百年之後，大業宜歸攸。每曰：「此景帝之天下也，吾何與焉。」將議立世子，屬意於攸。何曾等固爭曰：「中撫軍聰明神武，有超世之才。發委地，手過膝，此非人臣之相也。」由是遂定。咸熙二年五月，立爲晉王太子。八月辛卯，文帝崩。太子嗣相國、晉王位。十一月乙未，令諸郡中正以六條舉淹滯。是時晉德既洽，四海宅心。於是天子知歷數有在，乃使太保鄭沖奉策曰：「諮爾晉王：我皇祖有虞氏誕膺靈運，受終於陶唐，亦以命於有夏。惟三後陟配於天，而咸用光敷聖德。自茲厥後，天又輯大命於漢。火德既衰，乃眷命我高祖。方軌虞夏四代之明顯，我弗敢知。惟王乃祖乃父，服膺昭哲，輔弼我皇家，勛德光於四海。格爾上下神祗，罔不克順，地平天成，萬邦以乂。應受上帝之命，協皇極之中。肆予一人，祗承天序，以敬授爾位，歷數實在爾躬。允執其中，天祿永終。於戲！王其欽順天命。率修訓典，厎綏四國，用保天休，無替我二皇之弘烈。」帝初以禮讓，魏朝公卿及何曾、王沉等固請，乃從之。太始元年冬十二月丙寅，設壇於南郊，百僚在位及匈奴南單于四夷會者數萬人，柴燎告類於上帝。於是大赦，改元。賜天下爵，人五級。三年春正月癸丑，白龍二見於弘農、澠池。丁卯，立皇子衷爲皇太子。九月甲申，詔曰：「古者以德詔爵，以庸制祿，雖爲下士，猶食上農，外足以奉公忘私，內足以養親施惠。今在位者祿不代耕，非所以崇化之本也。其議增吏俸。」四年十一月已未，詔王公卿尹及郡國守相，舉賢良方正直言之士。十二月，班五條詔書於郡國：一曰正身，二曰勤百姓，三曰撫孤寡，四曰敦本息末，五曰去人事。庚寅，帝臨聽訟，觀錄廷尉洛陽獄囚，親平決焉。八年春正月癸亥，帝耕於籍田。二月乙亥，禁雕文綺組非禮法之物。詔內外群官舉任邊郡者三人。帝與右將軍皇甫陶論事，陶與帝爭言，散騎常侍鄭徽表請罪之。帝曰：「讜言謇諤，所望於左右也。人主常以阿媚爲患，豈以爭臣爲損哉！徽越職妄奏，豈朕之意？」遂免徽官。咸寧四年十一月，太醫司馬程據獻雉頭裘，帝以奇伎異服非典禮，焚之於殿前。五年，大舉伐吳，遣鎮東將軍、琅琊王伷出徐中，安東將軍王渾出江西，建威將軍王戎出武昌，平南將軍胡奮出夏口，鎮南大將軍杜預出江陵，龍驤將軍王浚、廣武將軍唐彬率巴蜀之卒浮江而下，東西凡二十餘萬。以太尉賈充爲大都督，行冠軍將軍楊濟爲副，總統衆軍十萬。太康元年春正月己丑朔，五色氣冠日。癸巳，王渾克吳尋陽賴鄉諸城，獲吳武威將軍周興。二月戊午，王濬、唐彬等克丹陽城。庚申，又克西陵。壬戌，浚又克夷道樂鄉城。甲戌，杜預克江陵。三月壬申，王浚以舟師至於建業之石頭，孫皓大懼，面縛輿櫬，降于軍門。浚杖節解縛焚櫬，送於京師。收其圖籍，克州四，郡四十三，縣三百一十三，戶五十二萬三千，吏三萬二千，兵二十三萬。男女二百三十萬。其牧守以下皆因吳所置，降其苛政，示之簡易，吳人大悅。乙酉，大赦，改元，賜酺五日，恤孤老困窮。九月，群臣以天下一統，屢請封禪，帝謙讓弗許。泰熙元年春正月辛酉，改元。夏四月己酉，帝崩於含章殿，時年五十五，在位二十五年，葬峻陽陵，廟號世祖。
謝靈運論曰：世祖受命，禎祥屢臻，苛慝不作，萬國欣戴。遠至邇安，德足以彰，天啓其運，民樂其功矣。反古之道，當以美事爲先。今五等罔刑，井田王制，凡諸禮律，未能定正，而采擇嬪媛，不拘華門者。昔武王伐紂，歸傾宮之女，不以助紂爲虐。而世祖平皓，納吳妓五千，是同皓之弊。婦人之封，六國亂政。如追贈外曾祖母，違古之道。凡此非事，幷見前書，誠有點於徽猷，史氏所不敢蔽也。
唐太宗《晉武帝紀論》曰：武皇承基，誕膺天命，握圖禦宇，敷化弘道，民以佚而代勞，世以治而易亂。絕縑綸之貢，去雕琢之飾，制奢俗以變約，俾澆風而反淳。雅好直言，留心采擢，劉毅、裴楷以質直而見容，嵇紹、許奇雖仇仇而不棄。仁以禦物，寬而得衆，宏略大度，有帝王之量焉。於時民和俗靜，家給民足，聿修武用，思啓封疆。決神算於深衷，斷雄圖於議表。馬隆西伐，王浚南征，師不延時，獯虜削跡，兵無血刃，揚越爲墟。通近代之不通，服前王之不服。禎祥顯應，風教肅清，天地之功成矣，霸王之業大矣。雖登封之禮，讓之而不爲，而驕泰之心，因期以起。見土地之廣，謂萬葉而無虞；睹天下之安，謂千年而永治。不知處廣以思狹，則廣可長存；居治而忘危，則治無常治。加之建立非所，委寄失才，志欲就於昇平，行先迎於禍亂，是猶將適越者指沙漠而遵途，欲登山者涉舟航而覓路，所趣逾遠，所向轉難。南北倍殊，高下相反，求其至也，不亦難乎！況以新習易動之基，而無久安難拔之慮，故賈充凶竪，懷奸志而擁權，楊駿豺狼，包禍心以專輔。及乎宮車晚出，諒暗未周，藩翰變親以成疏，連兵競滅其本；棟梁回忠而起僞，擁衆各舉其威。曾未數年，綱紀大亂，以至海內版蕩，宗廟播遷。帝道王猷，反居文身之俗；神州赤縣，翻成被髮之鄉。棄所大以資人，掩其小而自托，爲天下笑，其故何哉？良由失慎於前，所以貽患於後。且知子者賢父，知臣者明君；子不肖則家亡，臣不忠則國亂；國亂不可以安也，亡家不可以全也。是以君子防其始，聖人閉其端。而世祖惑荀勖之奸謀，迷王渾之僞策，心屢移於衆口，事不定於己圖。元海當除而不除，卒令擾亂區夏；惠帝可廢而不廢，終使傾覆洪基。夫全一人者德之輕，極天下者功之重，棄一子者忍之小，安社稷者孝之大；況乎資二世而成業，延三孽以喪身，所謂取輕德而舍重功，畏小忍而忘大孝。聖賢之道，豈若斯乎！雖則善始於初，而乖令終於末，所以殷勤史策，不能無慷慨焉。
