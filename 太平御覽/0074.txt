
《錄異傳》曰：文翁者，廬江人，爲兒童時，乃有神異，及長，當起曆下陂以作田，文翁晝日斫伐薪以爲陂塘，其夜忽有數百頭野豬以鼻戴土著柴中，比曉成塘。
《吳地記》曰：壇塘一名陌城，夫差十二年，既殺子胥，後悔之，與群臣臨江作塘，創設祭奠，百姓因以立廟。《吳越春秋》雲，夫差設祭，杯動酒盡。
劉道真《錢塘記》曰：防海大塘在縣東，去邑一里，往時郡議曹華家信富，乃議立此塘以防海水，始開，募有能運土石一斛，即與錢一升。旬日之間，來者雲集，塘未成而譎不復取，於是載土石者棄置而去，塘以之成，既遏絕潮源，一境蒙利也。
《述異記》曰：今烏江長亭，亭下有騅馬塘，即當時烏江亭長艤舟待項王處。
《南越志》曰：丹城縣有釜塘，金沙自是而出。
裴淵《廣州記》曰：彰平縣朱沙塘，水如絳，魚鱉皆赤。
《荊州記》曰：長沙郡東十餘里，有郡人劉壽墓，有石闕四所，壽漢順帝時爲司徒。其東有龜塘，周回四十五里，有靈龜出其中，故塘因名焉。
盛弘之《荊州記》曰：始安熙平縣東南有山，山西其形長狹，水從下注塘，一日再增減盈縮，因名爲潮汐塘。〈《幽明錄》又載。〉
《幽明錄》曰：耒陽縣東北有廬塘，淹地八頃，其深不可測，中有大魚，常至五日一躍奮出水，大可三圍，其狀異常，每躍出水，則小魚奔迸，隨水上岸，不可勝計。
《異記》云：廬塘有鮫魚，五日一化，或爲美婦人，或爲男子，至於變亂尤多，郡人相戒，故不敢有害心，鮫亦不能爲計，後爲雷電殺之，此塘遂涸。
劉欣期《交州記》曰：鑿南塘者，九真路之所經，去州五百里。馬援積石爲塘，以通于海，達於象浦，建標爲南極之界。
《淮南子》曰：壞塘取龜，髮屋求狸，桀跖之徒，君子不爲。
《爾雅》曰：墳，大防也。謂堤。
《梁書》曰：始興忠武王憺，字僧達，爲荊州刺史，遇大江溢，堤壞，憺親率將吏，冒雨築之，水勢甚猛，人皆恐懼，或請避之，憺曰：「王尊尚欲身塞河堤，我心何獨以危避。」登堤嘆息，遂輟膳而刑白馬以祭江神，以身爲百姓請命，言終而水退堤出。
《郡國志》曰：長沙金牛堤，漢武時，有異人牽金牛入此堤內，因以名焉。
《水經注》曰：涿郡王尊，自益州刺史遷東郡太守，河水盛溢泛浸瓠子金堤，尊躬率吏民，投沉白馬祈水神河伯，親執圭璧，請身填堤，廬居其上，吏民皆走，尊立不動，水齊足而止，公私壯其勇節。
又曰：漢安帝永初七年，令謁者太山矛岑，於石門東積石八所皆如小山，以捍沖波，謂之八激堤。
《釋名》曰：海中可居曰島，到也，人所奔到。
《漢書》曰：田橫懼誅，入居海島中。〈孟康曰：海中山曰島。〉
《魏志》曰：王傾討勾驪，入沃沮，人云嘗乘船捕魚，風吹十日，東得一島，上有人，常以七月取童女沉海。
《齊地記》曰：嶗山東北五里入海有管彥島，是黃巾賊帥管承後也。
又曰：東牟城東有盤島，城東北有牛島，常以五月，海牛及海狸與鳥産乳其上。
《臨海記》曰：去郡七里東有樊續嶼，嶼上空冢裏，猶餘敗鼓角，或呼爲樊府君墓。今郡公田，在此嶼下。
《爾雅》曰：岸下地曰滸。
《詩》曰：綿綿葛藟，在河之滸。
《爾雅》曰：重涯曰岸。
《詩》曰：高岸爲穀。
又曰：淇則有岸。
《晉書》曰：殷仲堪於江濱見流棺而葬焉，旬日之間，門溝忽起爲岸。其夕有人自稱感君之恩，堪因問岸何祥也？答曰：「水中有岸曰州，君將牧州。」言終而沒。至是，果得荊州也。
《水經注》曰：船官浦東即黃鵠山，林間甚美，譙郡戴仲若野服居之山下，謂之黃鵠岸。
又曰：昆明池有金堤石岸，益州有金堤，左思曰：西逾金堤，東越玉津。
《孫卿子》曰：泉生珠而岸不枯。
《說文》曰：泥，黑土，在水中者也。
《易》曰：井泥不食，舊井無禽。〈在井之下故曰泥。井而泥則不可食。〉
《書》曰：淮海惟揚州，厥土惟塗泥。
《詩含神霧》曰：夫齊之地，處孟春之位，海岱之間，土地污泥，流之所歸，利之所聚。
《傳》曰：晉楚將戰，呂錡夢射月中之，退入於泥。
《論語》曰：子夏云：雖小道，必有可觀者焉，致遠恐泥，是以君子不爲。〈小道，今諸子書。泥，滯陷不通也。〉
《漢書溝洫志》曰：涇水一石，其泥數斗，且溉且糞，長我禾黍。
又曰：禹泥行乘橇。
《東觀漢記》曰：隗囂將王元說囂使背漢。曰：「請以一丸泥爲大王東封函谷關，此萬世一時也。」
又曰：鄧訓將黎陽宮兵屯漁陽，遷護烏丸校尉。黎陽宮故吏皆戀慕，知訓好以青泥封書，從黎陽步推鹿車載青泥至上穀遺訓。其得人心如此。
《隴右記》曰：武都紫水有泥，其色亦紫而粘，貢之用封璽書，故詔誥有紫泥之美。
《帝王世紀》曰：周穆王征犬戎，得煉剛赤刀，用之割玉，如割泥焉。
《神仙傳》曰：童奉君居廬山，嘗大旱，縣令於士彥詣奉說大旱之意，奉因仰視其屋曰：「貧家屋皆見天，不可以得雨，如何？」令解其意，身率將吏爲起屋，屋成當泥壁，作人已掘土，欲取江水沃泥。奉曰：「不須，日暮當雨也。」其夜果大雨，聚壤成泥。
顧微《廣州記》曰：鬱林郡山東南有池，有石牛在池下，民常祀之。歲旱，百姓殺牛祀之，以牛血和泥泥石牛背，祠畢，天雨洪注，洗背泥盡而後晴。
《曾子》曰：白沙在泥，與之皆黑。
《淮南子》曰：琬琰之玉在污泥之中，雖廉者不釋也。
《世說》曰：石崇以椒爲泥泥屋，王君夫以赤石脂泥壁。
《雜五行書》曰：二月上壬取土泥屋四角，宜蠶，吉。
《釋名》曰：小石曰礫，礫，析也，小石相支，其間析析然。
《抱樸子》曰：軍術曰：地生瓦礫，不去，有大禍。
蔡伯喈《青衣賦》曰：金生沙礫，珠出蚌泥。
盧子雲《相風賦》曰：楚石雜結綠，沙礫厠隋珠。
《龍魚河圖》曰：蚩尤兄弟八十一人，幷銅頭鐵額，食沙石。
《韓詩外傳》曰：孔子南遊適楚，至於阿穀之隧，有女子佩瑱而浣者，孔子曰：「彼婦人其可與言乎？」執觴以授子貢曰：「善爲之辭。」婦人答曰：「阿穀之隧，隱曲之汜，欲飲則飲，何問於婢子？」授子貢觴，跪坐置之沙上曰：「禮不親授。」
又曰：自西河至於流沙，千里而遙，〈雍州是也。〉
《家語》曰：得其人，如聚沙而雨之；非其人，如會聾而鼓之。
《史記》曰：張良以鐵椎擊秦始皇於博浪沙，中其副車。
又曰：上在雒陽南宮，從復道望見諸將往往相與坐沙中語。
又曰：武帝元封元年旱，於是天子乃禱萬里沙。
《戰國策》曰：齊襄王立，田單相之。過淄水，有老人涉水而寒，不能行，坐沙中，田單見其寒也，解裘而衣之。襄王曰：「不早圖，恐後悔之。」
《漢書》曰：韓信擊龍且，夾睢水，夜令人爲萬餘囊盛沙，以壅水上流。
《東觀漢記》曰：朱鮪等共會洧水上，沙中設壇，立聖公爲天子。
《博物志》曰：石蕃，衛臣也，背能負千二百石沙。
《廣志》曰：流沙在玉門關外，南北二千里，東西數百里，有三斷，名曰三隴。
《列子》曰：牛缺者，上地之大儒也。之邯鄲，遇盜於耦沙。
《魯連子》曰：朝露之蒲，工女不能治；淄澠之沙，計兒不能數。
《韓子》曰：孫叔敖請漢間之地，沙石之處。
《曾子》曰：白沙在泥，與之皆黑。
《淮南子》曰：河水欲清，沙壤穢之。
又曰：寒凝水，熱焦沙。
《抱樸子》曰：穆王南征，一軍盡化，小人爲蟲沙。
《說苑》曰：湯之時，大旱七年，焦沙爛石。
葛洪《肘後方》曰：治溺死，熬沙以覆死人，使上下有沙，但出口鼻。
《古今注》曰：宣帝地節元年，上都沙中夜風，有火如粟。
《曹瞞傳》曰：操征馬超，隔渭水。婁子伯說曰：「今天寒，可起沙爲城，以水灌之，可一夜而成。」
《劉根別傳》曰：潁川太守高府君到官，民人疫，郡中掾史死者過半，夫人郎君悉得病，從根求消除病氣。根曰：「於廳事之亥上穿地取沙三斛著中，以醇酒三升沃其上。」府君從之，病者悉得愈，疫氣絕。
《搜神記》曰：有物處於江水，其名曰蜮，一曰短狐，能含沙射人，以術方抑之，則得沙石於肉中。
段國《沙州記》曰：澆河西有黃沙，沙南北一百二十里，東西七里，西極大楊川，望黃沙猶人委乾糒，地不生草木，黃沙蕩然，沙州取號焉。
《豫章記》曰：龍沙在郡北帶江，沙甚潔白，高峻而峙，陂陀有龍形，舊俗九月九日登高上處也。
《新安記》曰：錦沙村，傍山依壑，素波澄膜，錦石舒文，冠軍吳喜聞之而造焉，鼓柁游泛，彌旬忘返。嘆曰：「名山美石，故不虛賞，使人喪朱門之志。」
《王孚記》曰：袁州有水，春交則上白沙如米，於兩岸九十餘里，呼爲米沙，若一岸遍米，其方豐熟。
《湘中記》曰：白沙如霜雪，赤岸似朝霞。
《遁甲開山圖》曰：沙土之浦，雲陽之墟，可以長生，可以隱居。沙土，即長沙也，雲陽，古仙人也。
《郡國志》曰：杭州浙江有江沙漲，昔武烈爲郡吏赴府，鄉人餞之，會此沙上。父老曰此沙狹而長，君必爲長沙太守。果然。
又曰：伊州，鐵勒國也，而路多沙磧，磧內時聞叫喚聲，不見人，或聞歌笑之聲，蓋鬼物也。
《鄱陽記》曰：新昌水有一沙堆，在縣東北五十里，其形狀如覆船，鮮淨特異，每年豐稔，其沙即堆積如舊，若沙移河岸，其年儉，古來相傳，以爲常驗。
