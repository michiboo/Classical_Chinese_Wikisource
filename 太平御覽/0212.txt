
韋昭《辯釋名》曰︰尚，上也。言最在上，總領之也。辯雲︰尚，猶奉也。百官言事，當省案平處奉之，故曰尚書。尚食、尚方亦然。
《周禮》曰︰司會，中大夫二人。注︰司會主天下之大計，計官之長，若今之尚書。
《漢書·百官表》曰︰成帝初，置尚書員五人。〈如淳曰︰主天子書、主天子物皆曰尚，如主婿曰尚主者也。〉
《東觀漢記》曰︰章帝東巡過任城，乃幸鄭均舍，敕賜尚書祿以終其身，故時人號爲白衣尚書。
又曰︰章帝賜尚書劍各一，手署姓名︰韓棱，楚龍泉；郅壽，蜀漢文劍；陳寵，濟南鍛成。一室丙兩刃，其餘皆平劍。其時，論者以爲棱淵深有謀，故得龍泉；壽明達有文章，故得蜀漢文劍；寵敦樸，有善於內，不見於外，故得鍛成劍。皆因名而表意。
《後漢書》曰︰楊喬爲尚書，容儀偉麗，數上言政事。桓帝愛其才貌，詔妻以公主。喬固辭，不聽。遂閉口不食，七日而死。
《續漢書·百官志》曰︰尚書，秩六百碩。成帝建始四年，罷中書宦官，置尚書。員五人，一人爲僕射，分爲四曹，通掌圖書、秘記、章奏，各有曹任常侍，主丞相、御史、公卿事。二千石曹主刺史郡國事，民曹主吏民上書事，客曹主外國夷狄事。而成帝又置三公曹，主斷獄，共爲五曹。世祖又分增三公爲二曹，其一曹主歲盡課州郡事，改常侍曹爲吏曹，主選舉祠祀；民曹主繕治、攻作、鹽池、苑囿；客曹主護駕、羌胡朝賀；二千石曹主辭訟；中都官主水火盜賊。與三公爲六曹。
又曰︰李固上疏雲︰「陛下之有尚書，猶天之有北斗，北斗爲天喉舌，尚書爲陛下喉舌。」
謝承《後漢書》曰︰陳禁字子雅，拜尚書。公卿朝，日晏無詔。禁問臺上︰「故事何時可罷？」對言︰「已食輒有詔罷，今已宴。」禁曰︰「寧可白耶！」尚書郎以上方宴樂，不敢白，禁使罷。公卿既罷，上問左右︰「今未有詔而罷朝，何也？」尚書直對曰︰「陳禁命罷。」上曰︰「勿復問也。」禁在台二年，嘗病，令僕射數奏，久病滿百日，請輒免。有詔賜金帛醫藥。
又曰︰張陵字處仲，爲尚書。首歲朝，梁冀帶劍入省，陵叱冀令出，敕虎賁奪其劍，冀跪謝。陵劾之，詔以歲俸贖罪，百僚肅然。冀弟不疑曾舉陵，後疾冀。不疑謂曰︰昔舉君所以自罰也。」陵曰︰「明府不以陵不肖，誤見擢序陵申公憲，非報私恩耳！」不疑有慚色。
又曰︰翟�字子廣，爲侍中。時尚書有缺，詔將軍大夫六百石以上，試對政事、天文、道術，以高第者補之。由是，�對第一，拜尚書。
又曰︰魏朗字少英，入爲尚書，再升紫微，謇諤禁省，不屈豪右，爲百僚所服。以黨事免。朗性矜嚴，閉門整法，長吏希見，動有禮序，室家相待如賓，子孫如事嚴君焉。
又曰︰蔡邕字伯喈，以持書御史遷尚書，三月之間，周曆三台。
又曰︰鍾離意，字子阿，明帝征爲尚書。交趾太守坐贓伏法，以資物簿入大司農。詔頒賜群臣，意得珠璣，悉以委地而不拜。帝怪，問其故，對曰︰「臣聞孔子忍渴於盜泉之水，曾參回車於勝母之鄉，惡其名也。贓穢之寶不敢拜。」帝笑曰︰「清乎，尚書！」賜錢三十萬。
又曰︰荀緄字伯條，拜尚書。緄性明亮，敏於衆職，以勖群僚，秉機平正，直而行之。是時，內外公卿大夫莫不敬憚焉。
又曰︰韋彪上疏曰︰「欲急世所務，當先除其患，其源在尚書。尚書典樞機，天下事一決之，不可不察。」
《漢官解詁》曰︰士之權貴不過尚書。
又曰︰唐虞曰︰「納言，周官爲內史，機事所總，號令攸發。
《漢官儀》曰︰尚書，唐虞官也。《書》曰︰「龍作納言。」《詩》雲︰「仲山甫，王之喉舌。」秦改稱尚書，漢亦尊此官典機密也。
應劭《漢官》︰漢明帝詔曰︰「尚書，蓋古之納言，出納朕命，機事不密則害成，可不慎歟？」
張《漢記》曰︰朱穆黨事禁固，征拜尚書。正月，百官朝賀畢，虎賁當陛置弓於地，謂群僚曰︰「此天子弓，誰敢幹越！」百僚皆迴避，不敢當。穆乃呵之曰︰「天子弓當載之於肩首之上，乃敢置地，大不謹不敬！」即收虎賁付詔獄治罪。莫不肅然，服其忠烈。
《魏志》曰︰陳群爲尚書，制九品爲官人之法，群所建也。
又曰︰許混字子劭，清淳有鑒識，明帝時爲尚書。
又曰︰丁謐字彥靜，曹爽宿與相親，拔爲散騎常侍，轉爲尚書。在台閣，數有所彈駁，以勢屈於爽，爽亦敬之。時謗書謂台中有三狗︰二狗崖柴不可當，一狗憑點作疽囊。三狗謂何、鄧、丁也。點者，爽小字也。意言三狗皆欲嚙人而謐尤疽囊也。
又曰︰孔禮字德遠，爲尚書。明帝方修台署，節氣不和，天下少穀。禮固爭，因罷役，制曰敬納讜言。
《魏略》曰︰帝游晏在內，選女子知書可付信者六人爲女尚書，使典省外奏事，處當書可雲也。
《吳志》曰︰尚書熊睦見孫皓酷虐，微有諫，皓使人以刃環撞殺之，身無完肌也。
《晉書》曰︰杜預爲尚書，損益萬機，不可勝數，朝野服焉。號曰杜武庫，言其無所不有。
又曰︰山濤轉尚書，表辭年老。詔曰︰「方今多事，嘉謀良圖委以老成也。」
又曰︰劉頌爲尚書，孫秀等推崇趙倫功宜加九錫，百僚莫敢異議。頌獨曰︰「昔漢之錫魏、魏之錫晉，皆一時之用，非可通行。今宗廟�安，雖嬖後被退，勢臣受誅，用周勃誅諸呂而尊孝文，霍光廢昌邑而奉孝宣，幷無九錫之命。亂舊典而習權變，非先王之制。九錫之議，謂無所施。」
《晉康帝起居注》︰詔曰︰「尚書，萬事之本，朕所責成也。而廩秩儉薄，甚非治體。今雖軍國多費，不爲元凱惜祿，其依令、僕給尚書各親信五十人廩賜。」
《晉中興書》曰︰蔡謨爲尚書，上疏曰︰「八座之任，非賢莫居。前後選用，名資有常。孔愉、諸葛恢，幷以清節令才，素有名望。昔愉爲御史中丞，臣尚爲司徒長史；恢爲會稽太守，臣爲尚書郎；恢尹丹陽，臣守小郡。名輩不同，階級殊懸。今猥以輕鄙，超逾等匹，上亂聖朝貫魚之次，下違群士准平之論，豈惟微臣斯亡之誡，實貽聖政維塵之累。」
《宋書》曰︰凡尚書官，大罪則免，小罪則出，出者百日無代人，聽還本職。
《宋志》曰︰今朝士詣三公，尚書丞郎詣令僕射尚書，幷門外下車履，度門閫乃納履。
《齊職儀》曰︰尚書六人，品第三，秩六百戶，進賢兩梁冠，納言幘，絳朝服，佩水蒼玉，執笏負荷。
《梁書》曰︰陸杲遷尚書，殿中曹郎拜日，八座丞、郎幷到上省交禮，而杲至晚，不及時刻，坐免官也。
又曰︰周舍問劉杳︰「尚書官著紫荷，相傳雲挈囊，竟何所出？」答曰︰「張安世傳雲︰持橐簪筆事孝武帝數十年。注云︰囊，囊，也，近臣簪筆以待顧問也。」
《後魏書》曰︰肅宗靈太后，曾宴於華林園，舉觴謂群臣曰︰「袁尚書朕之杜預，欲以此杯敬屬元凱，今爲盡之。」侍座者莫不羨仰。翻名位俱重當時，賢達咸推與之。
《隋書》曰︰于仲文，上以尚書文簿繁雜，吏多奸計，令仲文勘錄省中事，其所發レ甚多。上嘉其明斷，厚加勞賞焉。
《唐新語》曰︰玄宗欲以牛仙客爲尚書，張九齡諫曰︰「不可。尚書古之納言，有唐已來多用舊相居之。不然，曆踐內外清貴之地，妙有德望者充之。仙客本河湟一使典耳，拔升清流，齒班常伯，此官邪也。」
《益都耆舊傳》曰︰太尉李固薦楊淮累世服事台閣，既閑練舊典，且有�用，宜在機密，特拜尚書。固薨，免官。尚書令陳蕃表行狀，復征爲尚書。
《會稽典錄》曰︰鄭弘拜尚書。《舊典》︰科郎滿，補縣長令史爲丞尉。弘奏以爲台職尊而賞薄，人無樂者，請使郎補縣令史爲長。上從其議。自此爲始。
《通典》曰︰尚書，出納王命，敷奏萬機，蓋王政之所由宣，選舉之所由定，罪賞之所由正。斯乃文昌天府，衆務泉藪，內外所折衷，遠近所稟仰。故李固雲︰「陛下之有尚書，猶天之有北斗，斟酌元氣，運平四時，是爲喉舌。」
郭子曰︰王公有幸妾，姓雷，頗預政事、納貨，蔡公謂之雷尚書。
又曰︰傅嘏字蘭石，爲尚書，大小無不總。
桓子《新論》曰︰昔堯試舜於大麓。麓者，領錄天下事，如今之尚書官矣。宜得大賢智，乃可使處議持平。
王昶《考課事》曰︰尚書侍中考課︰一曰掌建六材以考官人，二曰綜理萬機以考庶績，三曰︰進視惟允以考讜言，四曰出納王命以考賦政，五曰罰法以考典刑。
應璩書曰︰知楊生翻然遂登納言，雖有所越，亦其宜也。傅說棄板築而爲殷相，呂望投渭竿而爲周師，卓茂起閭里而爲漢宰。若此翁者，乃奇耳。瑣瑣尚書，執憲之吏，曷以爲異哉！
