
《說文》曰：帶，紳也。男子鞶帶，婦人帶絲，象系珮之形。帶必有巾，故從巾。
《釋名》曰：帶，蒂也，著於身如物蒂也。
《易·訟卦》曰：或賜之鞶帶，終朝三褫之。〈鞶，命服之草帶上飾也。〉
《禮記·玉藻》曰：革帶博二寸。
《漢書》曰：文帝遺匈奴黃金飾具帶一，黃金犀毗。
又班固《與竇將軍箋》雲，復賜固犀毗金頭帶，此將軍所帶也。
《東觀漢記》曰：楊賜拜太常，詔賜自所服冠幘綬玉，兼革帶。
又曰：鄧遵破匈奴，上賜金剛鮮卑緄帶一具。
《典略》曰：文帝嘗賜劉楨廓落帶，其後師死，欲取之為象，因與啁楨云：「夫物因人而貴，故在賤者之所不御至尊之側。」楨答曰：「荊山之璞，耀元後之寶；隨侯之珠，燭眾女之好；南垠之金，登窈窕之首；鼲鼯之尾，綴侍臣之幘。此皆伏朽壞之下，潛污泥之中，而揚光欽簇之上，發彩疇昔之外。楨所帶無他妙飾，若實殊異，上可納也。」
《魏略》曰：疏勒王獻大秦赤石帶一枚。
又曰：漢陽嘉三年，疏勒王獻海西責石金帶。
《吳書》曰：陸遜破曹休於石亭，上脫御金校帶以賜遜，又親以帶之，為鈎絡帶。
《吳錄》曰：鈎絡者，鞍飾革帶也，世名為鈎絡帶。
《齊書》曰：張融形貌短醜，精神清徹。王敬則見融革帶寬，殆將至骼，謂曰：「革帶太急。」融曰：「既非步吏，急帶何為？」
《後周書》曰：隨文作相，李穆曰：「周德既衰，愚智共悉，天時若此，豈能違天？」乃遣使謁隨文帝，並上十三金帶，蓋天子服也，以微申其意。
《戰國策》曰：魯仲連謂田單曰：「將軍黃金橫帶，而馳乎淄澠之間，有生之樂，無死之心。」
《楚漢春秋》曰：北郭先生獻帶於淮陰侯，曰：「牛馬為人任用，力盡猶不置其革。」
吳時《外國傳》曰：大秦國人皆著褶、絡帶。
又曰：扶南人悉著鈎絡帶。
《穆天子傳》曰：天子北徵，舍於珠澤，獻白玉食，天子賜黃金之環三五，朱帶具飾三十。西徵至赤烏氏，先出自周宗，乃賜赤烏之人具帶五十。
《鄴中記》曰：石虎皇后女騎腰中著金環，參縷帶。
《述異記》曰：夏侯祖欣為兗州刺史，喪於官，沈僧榮代之。祖欣見形詣僧榮，沈床氏有一織成乏飾絡帶，夏侯曰：「此帶殊好，豈能見之與？」沈曰：「甚善。」夏侯曰：「卿直許，終不見關，必以為施，可命焚與沈。」沈對前燒，視此帶，己在夏腰矣。
應璩《新詩》曰：革帶繩為復，舄穿無底。
《論語·衛靈公》曰：子張問行。子曰：「言忠信，行篤敬，雖蠻貉之邦行矣。言不忠信，行不篤敬，雖州里行乎哉？」子張書諸紳。〈紳，大帶。〉
《詩·芄蘭》曰：容兮遂兮，垂帶悸兮。〈容儀可觀，珮玉遂遂然垂，其紳帶悸悸焉有節度。〉
又《野有死》曰：無感我兮，無使ζ也吠。
又《都人士》曰：彼都人士，垂帶而厲。彼君子女，卷髪如蠆。匪伊垂之，帶則有餘。匪伊卷之髪則有旟。〈旟，揚也。〉
又《鳴鳩》曰：淑人君子，其帶伊絲，其帶伊絲，其弁伊騏。〈騏，騏文也。弁，皮弁也。其帶伊絲，謂大帶也。大帶用素絲以雜色飾馬，騏當作琪，以玉為之。〉
《禮·玉藻》曰：凡侍於君，紳垂足如履齊。〈紳重則磬折，齊裳下緝。〉
又曰：紳長制：士三尺，有司二尺有五寸。子游曰：「三分帶下，紳居二焉，結三齊。
又曰：素帶終辟，大夫素帶垂辟，士練帶率下辟，居疏圊帶，弟子縞帶。〈素帶終辟，謂諸侯也。辟讀如裨冕之裨，謂以繒彩飾其側也。〉
《釋名》曰：上曰衣，下曰裳。裳，障也，以自障也。
《易·坤卦·六五》曰：黃裳元吉。《象》曰：黃裳元吉，文在中也。
又《易·系》曰：黃帝堯舜垂衣裳而天下治。
《尚書大傳》曰：舜曰：「精華己竭，褰裳去之。」
《詩·緇衣》曰：子惠思我，蹇裳涉洧。
又《雞鳴》曰：東方未明，顛倒衣裳。〈箋云：朦壺氏掌漏刻之節，東方未明而為己明也。〉
又《葛屨》曰：摻摻女手，〈摻摻猶縴縴也。〉可以縫裳。要之衤棘〈音戟〉之，好人服之。〈要，礻要；衤棘，領也。〉
又《七月》曰：載玄載黃，我朱孔陽，為公子裳。〈陽，明也。〉
又《鴻雁》曰：乃生男子，載衣之裳，載弄之璋。
《禮·玉藻》曰：衣正色，裳間色。
又《曲禮上》曰：諸母不漱裳。
《左傳》曰：華登以吳師救華氏。齊烏枝明曰：「用少莫如齊致死，齊致死莫如去備。彼多兵矣。請皆用劍從之。」華氏北，復即之。廚人濮以裳裹首，而荷以走，曰：「得華登矣。」遂敗華氏於新里。
《春秋演孔圖》曰：驅除名政，衣吾衣裳，坐吾曲床，濫長九州滅六王，至於沙丘亡。
《後漢書》曰：祭遵為人廉約，夫人裳不加緣。
《東觀漢記》曰：鮑宣妻桓氏女，字少君。宣嘗就少君父學，父奇其清苦，以女妻之，裝送甚盛。宣謂妻曰：「少君生富驕習美飾，而吾貧賤，不敢當。」妻乃悉歸侍御服飾，更著短布之裳。
《續漢書與服志》曰：樊噲常持鐵盾。聞項羽有意煞漢王，噲裂裳以裹盾，冠之入軍門，立漢王旁。
《管子》曰：桀之時，女樂三千人，無不服盾文繡衣裳者。
《鄧析子》曰：責疲者以舉千鈞，督跛者以及走兔，驅騏驥於廷，求猿猴於檻。斯逆理而求之，猶倒裳以索領也。
《晏子春秋》曰：景公飲酒，數日衣縠繡之裳，一衣而五彩具焉。
又曰：景公飲酒數日，去冠披裳，自鼓盆甕而己。
《淮南子》曰：楚欲攻宋。墨子聞之，自魯趨而往，十日十夜，足重繭而不休息，裂裳而裹之，至於郢，見楚王。
《風俗通》曰：禹入裸國，欣起而解裳。俗說禹治水，乃播入裸國。君子入俗，不改其恆，於是欣焉而解裳也。原其所以，當言皆裳。裸國，今吳即是也。被髪文身，裸以為飾，蓋正朔所不及也，猥見大聖之君，悅禹文德，欣然皆著衣裳矣。
郭子橫《洞冥記》曰：東方朔生三日而母死，鄰母得而養之。經歲，母忽失朔，累月暫歸。後復去家萬里，見一枯樹，脫白布裳掛樹，裳化為龍。
《嵇康集·目錄》曰：孫登字公和，於汲郡北山中為土窟，夏則編草為裳，冬則以髪自覆。
崔駰《達旨》曰：有事則褰裳，濡足。
劉梁《七舉》曰：黼黻之服，紗縠之裳。繁飾參差，微鮮若霜。
《古樂府·陌上桑》曰：秦氏有好女，自名為羅敷。緗綺為下裳，紫綺為上襦。
傅玄《裳銘》曰：上衣下裳，天地則也；服從其宜，君子德也。
《楚辭》曰：青雲衣兮白霓裳。
又曰：彩薜荔以為裳。
又曰：披彩裳之芬芳。
又曰：制芰荷以為衣兮，集芙蓉以為裳。
揚雄《反騷》曰：被芙蓉之朱裳。
《釋名》曰：裙，下裳也，連接裙幅也。緝，下橫縫緝，其下也。緣，裙之緣也。
又曰：裙，裡衣也。古服裙不居外，皆有衣籠之。
揚雄《方言》曰：陳魏之間謂裙為帔，〈音披〉繞衿謂之裙。
《東觀漢記》曰：王良為司徒司直，妻布裙，徒跣曳柴。
《續漢書》曰：漢明德太后禿裙不緣。
又《五行志》曰：獻帝時女子好為長裙，而上甚短。
《魏略》曰：惇煌俗，婦人作裙，攣縮如羊腸，用布一匹，皇甫隆為太守，禁改之。
《魏志》曰：管寧恆著布裙。
《宋書》曰：羊欣字敬元，年二十，時王獻之為吳興太守，甚知愛之，欣嘗夏月著新絹裙晝寢。獻之入縣見之，書裙數幅而去，欣書本工。因此彌善。
《齊書》曰：魚復侯子響不道，帝以兵圍之。有司奏絕子響屬籍，賜為蛸氏。子響密作啟數紙，藏妃王氏{君巾}腰中，具自申明，云：「輕舫還闕而不得見，此苦之深，惟願矜之，無使竹帛，齊有反父之子，父有害子之名。」
《後魏書》曰：河間人齊與太武攻赫連昌，帝以微服入其城。齊固諫，不許，乃與數人從帝入城內。既覺，諸門悉閉，帝及齊等因入其宮中，得婦人裙，系之槊，帝乘而上，因此得拔，於齊有力焉。
《北齊書》曰：世祖為胡皇后造真珠裙，積所費不可勝計。後被火燒之。
《晉東宮舊事》曰：皇太子納妃，有絳紗復裙，絳碧結綾復裙，丹碧紗紋雙裙，紫碧紗紋雙裙，紫碧紗紋繡纓雙裙，紫碧紗縠雙裙，丹碧杯文雙裙。
《山陵故事》曰：梓宮有緗絳雙裙，無腰。
《晉宋舊事》曰：崇進皇太后為太皇太后，有絳碧絹雙裙，絳絹褥裙，緗絳紗復裙，白絹裙。
《四王起事》曰：惠帝還洛陽，得蘿骺車一乘，以單帛裙為幃。
《河東記》曰：西河無蠶桑，婦女著碧纈裙，上加細布裳。
《秦州記》曰：婦人著裙，制乃三十餘幅。
崔鴻《十六國春秋·後趙錄》曰：孟卓字君偉，少修苦之志，著單裙，十年不換。
《西京雜記》曰：趙飛燕為皇后，其女弟上織成↓裙。
《列女傳》曰：梁鴻妻孟光，布裙荊釵。
《汝南先賢傳》曰：戴良嫁五女，皆布裙，無緣裙四等。
《真人內傳》曰：南極夫人被錦，服青羽裙。
《俗說》曰：車武子婦大妒，夜恆出掩襲車。車後呼其婦兄顏熙夜宿共眠，取一絳裙掛著屏風上。其婦果來，拔刀徑上床，發欲刃床氏人。定看，乃是其兄，於是慚羞而退。
繁欽《定情詩》曰：何以合歡欣，紈素三條裙。
束《近游賦》曰：著紫裙之裨蓰。
又曰：帽有四角之隆，裙有三條之煞。
《晉書》曰：王澄之荊州，送者傾城，澄脫衣，著犢鼻禈，上樹取鵲[B218]〈音寇〉旁若無人。
《晉記》曰：客詣劉伶，值其裸袒，因責伶。伶笑曰：「吾以天為屋，以屋為禈，諸君不當入，何怨乎？」
《宋書》曰：桂陽侯義融孫冕字茂德，性庸鄙，為郢州刺史，暑月露禈上廳事。
《齊書》曰：鬱林王常裸袒，著紅縠緄。
《梁書》曰：周弘正善玄理，為當世所宗。藏法師於開善寺講說，門徒數百。弘正年少未知名，著紅禈錦絞髻，踞關而聽，眾卻曙之，弗譴也。既而乘閑進難，舉坐盡傾。法師疑非世人，覘知，相賞狎。弘正後為左民尚書，夏月著犢鼻禈，衣朱衣，為有司所奏彈。其放達如此。
又曰：吉士瞻，少時嘗於南蠻國中擲搏，無禈褰露，為儕輩所侮。及平魯休烈軍，得絹三萬匹，乃作百禈，其外並賜軍士，不以入室。
又曰：謝幾卿性通脫，在省署夜著犢鼻禈，與門生登ト道，飲酒酣呼，為有司糾奏，坐免。
《西京雜記》曰：司馬相如初與卓文君至成都，遂相謀還成都賣酒，相如自著犢鼻禈滌器，以恥王孫也。
《世說》曰：范宣潔行廉約。韓伯字康伯，為豫章太守，遺百匹絹不授，減五十匹復不授。如是減半，遂至一匹，既終不授。韓後與范載，就車中裂二丈與范，云：「人寧可使婦無禈耶？」范笑而授之。
阮籍《大人先生傳》曰：群虱之處禈，逃於深縫，自以為吉宅。君子之處城中，何異虱處禈中乎？
《竹林七賢論》曰：諸阮皆儒學富財，惟阮咸好酒，家貧。俗七月七日曬衣，諸阮庭中並列糹弟錦，咸以長竿掛犢鼻布衤昆。人問之，曰：「未免能俗，聊復爾爾。」
《語林》曰：桓宣武性儉，著故禈，上馬不調，禈敗，五形遂露。
