
《毛詩》曰：《鶏鳴》，刺不說德也。「知子之來之，雜佩以贈之。知子之順之，雜佩以問之。」
又曰：惟士與女，伊其相謔，贈之以芍藥。
又曰：《渭陽》，康公念母也。康公之母，晉獻公之女。文公遭驪姬之難，未返，而秦姬卒。穆公納文公。康公時爲太子，贈送文公於渭之陽，念母之不見也。「我見舅氏，如母存焉。我送舅氏，曰至渭陽。〈渭，水名。秦時都雍至渭陽者，蓋東行送舅氏於咸陽之地。〉何以贈之？輅車乘黃。我送舅氏，悠悠我思。何以贈之？瓊瑰玉佩。」
《禮記》曰：孔子之衛，遇舊館人之喪，入而哭之哀。出，使子貢脫驂而賻之。子貢曰：「無乃已重乎？」夫子曰：「余向者入而哭之，遇於一哀而出涕；餘惡夫涕之無從也，小子行之！」
《左傳》曰：鄢陵之戰，卻至三遇楚子之卒，必下，免胄而趨風。楚子使工尹襄問之以弓，曰：「方事之殷，有韋之跗注，君子也。�見不穀而趨，無乃傷乎？」卻至見客，免胄承命。
又曰：越圖吳，趙孟使楚隆使於吳王曰：「黃池之役，君之先臣志父得承齊盟，曰好惡同之，今君在難，無恤不敢憚勞。非晉國之所能及也，使陪臣敢展布之。」王拜稽首曰：「寡人不佞，不能事越，以爲大夫憂。拜命之辱。」與之一簞珠。
又曰：吳公子札聘於鄭，見子産如舊相識，與之縞帶，〈縞帶，大帶也。〉子産獻紵衣焉。〈紵衣，禪衣。〉謂子産曰：「鄭之執政侈，難將至矣。政必及子，子爲政，慎之以禮，不然鄭國將敗。」
又曰：叔鮒欲求貨於衛，淫芻蕘者。〈淫，放也。使欲衛患之而致貨焉。〉衛人使屠伯饋叔向羹，與一篋錦，〈屠伯，衛大夫。〉曰：「諸侯事晉，未敢攜貳，況衛在君之宇下，〈屋宇之下，喻近。〉而敢有異志？芻蕘者異於它日，敢請之。」〈請正之意。〉叔向受羹反錦。〈受羹示不逆其意。且非貨賂也。〉
《論語·鄉黨》曰：康子饋藥，拜而受之。曰：「丘未達，不敢嘗。」〈饋，遺也。拜受，敬也。曰：「丘未達」，言不服之意。藥從中制外，故當慎也。〉
又《微子》曰：齊人饋女樂，季桓子受之，三日不朝，孔子行。
《漢書》曰：文帝賜趙它書，上褚五十衣、中褚三十衣遺王。〈上褚、下褚，謂之多少、厚薄，夾復之名。〉
范曄《後漢書》曰：李恂徵拜謁者，領西域副校尉。西域殷富，多珍寶，諸國侍子及督使賈胡數遺恂奴婢、宛馬、金銀、香�之屬，一無所受。
《東觀漢記》曰：陳遵爲大司農護軍，嘗使匈奴，過辭於王丹。臨訣，丹謂遵曰：「俱遭時反覆，惟我二人爲天地所遺。今子當之絕域，無以相贈，贈子以不拜。」遂揖而別，遵甚悅。
《後漢書》曰：王丹，字仲回。資性清白，少修節義。時京師大豪陳遵朋友喪親，遵爲護喪事，賻縑數百匹。丹懷縑一匹至喪主前，出縑授之，謂曰：「如丹是縑，出自機杼。」遵有慚色。
又曰：閔中叔，太原人。好黃老，清志潔行，不仕王莽之世，恬靜養神，弗役於物。與周黨相友，黨過叔舍，共含菽飲水，無菜茹黨。嘗遺其生麻，叔嘆曰：「我欲省煩耳。」受而不食。
又曰：光祿勛杜林與馬援鄉里，親厚。援南方還時，林馬適死，援遣子將馬一匹遺林曰：「朋友有車馬之饋，可以備之。」居數月，林還之。
後漢書曰：或問第五倫曰：「公有私乎？」對曰：「昔人有與吾千里馬者，雖不受，每三公有所選舉，心不能忘而亦終不用也。吾兄子嘗病，一夜十往，退而安寢。吾子有病，雖不省視而竟夕不眠。若是者，豈謂無私乎？」
又曰：張奐少立志節，常與士友言曰：「大丈夫處世，當爲國家立功邊境。」及爲將帥，果有勛名。董卓慕之，使其兄遺縑百匹。奐惡卓爲人，絕而不受。
《吳志》曰：太史慈，字子義。曹公聞其名，遺慈書，以篋封之，發省無所道，而但貯當歸。
《蜀志》曰：宗預東聘吳，孫權捉預手，涕泣而別曰：「君每銜命結二國之好。今君年長，孤亦衰老，恐不復相見！」遺預大珠一斛。
《宋書》曰：王弘之徵爲通直散騎常侍，不就。從兄敬弘常解貂裘與之，即著以采藥。
又曰：王弘之隱居，性好釣。日夕載魚入往上虞郭，經親故門，各以一兩頭置門內而去。
又曰：《陶潛傳》：顔延之爲始安郡，經過，日日造潛，每往必酣飲致醉。臨去，留二萬錢與潛，潛悉送酒家，稍就取酒飲。
《宋書》曰：郭原平。高陽許謠之居在永興，罷建安郡丞還家，以綿一斤遺原平，不受，送而復反者前後數十。瑤之乃自往曰：「今歲過寒，而建安綿好，以此奉尊上耳。」平乃拜而受之。
《齊書》曰：庾易徵辟不就，以文義自樂。安西長史袁彖欽其風，通書致遺。易以連理機竹翹書格報之。
又曰：張融，字思光，吳郡吳人也。祖禕，晉琅琊王國郎中令。父暢，宋會稽太守。融年弱冠，道士同郡陸修靜以白鷺羽尾扇遺融，曰：「此既異物，以奉異人。」
又曰：何點隱居不仕，豫章王命駕造門，點從後門逃去。竟陵王子良聞之，曰：「豫章王尚不屈，非吾所議。」遺點嵇叔夜酒杯、徐景山酒槍以通意。
范享《燕書》曰：高祖少有大度，雄略傑出。晉安北將軍張華鎮薊，總禦諸部。高祖童冠往見，華甚異之，謂高祖曰：「君必爲命時之器，匡時濟難者也。」脫所著幘簪以遺高祖，結殷勤而別。
崔鴻《後燕錄》曰：王猛伐洛陽，將發，謂慕容垂曰：「吾將遂清東夏，或爲東山之別。見物思人，卿將何以爲信？」垂以佩刀遺之。
崔鴻《前秦錄》曰：慕容沖進逼長安，苻堅遣使送錦袍一遺沖。使者稱有詔：「古人兵交，使在其間。卿遠來草創，得無勞乎！今送一袍，以明本懷，朕於卿恩分如何？而於一朝忽爲此變！」
《後魏書》曰：西域厭達、波斯諸國，各因公使幷遺任城王澄駿馬一匹，請付太僕，以充國閑。詔曰：「王廉貞之行，有過楚相，可敕付廄以成君子大哉之美。」
《陳書》：賀德基少游學於京邑，積年不歸，衣資罄乏，又恥衣服故弊，盛冬止衣夾襦�。嘗於白馬寺前逢一婦人，容服甚盛，呼德基入寺門，脫白綸巾以贈之。仍謂德基曰：「君方爲重器，不久貧寒，故以此相遺耳。」德基問嫗姓名，不答而去。
《唐書》曰：陸贄以博學弘詞登科，授華州鄭縣尉。罷秩，東歸省母，路由壽州，刺史張鎰有時名，贄往謁之。鎰初不甚知，留三日，再見與語，遂大稱賞，請結忘年之契。及辭，遺贄錢百萬，曰：「願備太夫人一日之膳。」贄不納，惟受新茶一串而已。曰：「敢不承君厚意。」
又曰：陸贄丁母憂，東歸洛陽，寓居嵩山豐樂寺。藩鎮賻贈乃別陳餉遺，一無所取；與韋皋布衣時相善，惟西川致遺，奏而受之。
《家語》曰：子路將行，辭於孔子。子曰：「贈汝以車乎，贈汝以言乎？」對曰：「請以言。」孔子曰：「不疆不達，不勞無功，不忠無親，不信無復，不恭失禮，慎此五者而已矣。」子路曰：「由請終身奉之。」
《戰國策》曰：蘇秦說李兌，抵掌而談。李兌送蘇秦以明月之珠，和氏之璧，黑狐之裘，黃金百鎰。蘇秦得以爲用，西入於秦。
又曰：張儀爲秦破從連橫，說楚王遺車百乘，獻駭鶏之犀、夜光之璧於秦王。
梁祚《魏國統》曰：初，太祖過故人呂伯奢也。遂行，日暮，道逢二人，容貌威武，太祖避之路。二人笑曰：「觀君有奔懼之色，何也？」太祖始覺其異，乃悉告之。臨別，太祖解佩刀與之曰：「以此表吾丹心，願二賢慎勿言。」
劉向《說苑》曰：田子方使人遺子思狐白之裘，恐其不受，因謂之曰：「吾與之也，如棄之。」子思辭曰：「�聞：妄與不如遺棄於溝壑。�雖貧，不忍以身爲溝壑也。」
《說苑》曰：孔子之楚，有漁者獻魚，孔子不受。獻魚者曰：「天暑市遠，賣之不售，思慮欲棄之，不若獻之君子。」孔子再拜受，謂弟子曰：「掃除將祭之。」弟子曰：「夫人將棄之，今夫子將祭之，何也？」孔子曰：「吾聞之務施而不腐餘財者，聖人也。今受聖人之賜，可無祭乎？」
劉向《列仙傳》曰：安期先生者，時人皆言千歲公。秦始皇請與語，三日三夜，賜金璧數千萬，出於阜鄉亭，皆置去，留書，以赤玉舄一量爲報。曰：「後千歲求我於蓬萊山下。」
《費禕別傳》曰：孫權以手中嘗所執寶刀贈禕，答曰：「臣不才，何以堪明令？然刀所以討不庭，禁暴亂者也。但願大王勉建功業，同獎漢室，臣雖暗弱，不負采顧。」
《蜀王本紀》曰：蜀王獵於褒谷，見秦王，以金一笥蜀王，報以禮物，盡化爲士。秦王大怒。臣下拜賀曰：「土者，地也。」
葛洪《西京雜記》曰：朱買臣爲會稽太守，懷章綬，至金亭，而國人未知也。所知錢勃，見其曝露，乃勞之曰：「得無罷乎？」遺以紈扇。買臣至郡，引爲上客。
《雜記》曰：公孫弘爲國士所推，上爲賢良。國人郵長贈以生芻一束、素絲一糸遂、樸玉一枚。
孟儀《周載》曰：悼公時，晉智伯爲政，強暴好侵伐，欲謀襲衛，乃遺衛君野馬四、白璧一，以結好。
《韓子》曰：仲尼爲政於魯，齊景公患之。黎鉏謂景公遺哀公女樂。景公曰：「善！」乃以女樂二人遺哀公，哀公果怠於政。仲尼諫，不聽，去而之齊。
又曰：晉獻公欲伐虞虢，乃遺之屈産之乘、垂棘之璧、女樂二八，以縈其心，而亂其政。
《孔叢子》曰：子思居貧，其友有饋之粟者，受二車焉。或獻樽酒束修，子思弗爲當。或曰：「子取人粟而辭吾酒，是辭少取多也。」子思曰：「�不幸而貧於財，至乃睏乏，將絕先人祠。夫所以受粟，爲周乏也。酒脯則飲宴，方乏於食，而乃飲宴，非義也，吾豈以爲介哉！」
又曰：孔子使宰予於楚，楚昭王以安車蒙飾，因宰予遺孔子焉。宰予曰：「夫子無以此爲也。臣竊見其行不離道，動不違仁，貴義尚德，清素好儉，仕而有祿，不以爲費，不合則去，退無吝心，妻不服彩，妾不衣帛，車器不雕，馬不食粟，道行則樂其治，不行則樂其身，臣知夫子之不用此車也。」
古詩曰：客從遠方來，贈我一端綺。文作雙鴛鴦，裁爲合歡被。
謝惠連詩曰：客從遠方來，贈我鶴文綾。裁爲親身服，著以便寢興。
古詩曰：客從遠方來，贈我一端綺。相去萬餘里，故人心尚爾。
張衡《四愁詩》曰：美人贈我金錯刀，何以報之英瓊瑤。
又云：美人贈我翠琅玕，何以報之雙玉盤。
又云：美人贈我錦綉緞，何以報之青玉案。
又云：美人贈我貂�プ，何以報之明月珠。
傅玄《四愁詩》曰：美人贈我明月珠，何以報之比目魚。
又云：美人贈我蘇合香，何以報之翠鴛鴦。
張載《擬四愁詩》曰：美人遺我綠綺琴，何以贈之雙南金。
《琴操》曰：許由無有杯器，手掬水。人見由無器，以瓠瓢遺之。由操飲，飲訖，掛於樹枝，風吹樹動，有歷歷聲。由以爲煩憂，取損之。
《楚辭》曰：折疏麻兮瑤華，〈疏麻，神麻也。瑤，玉華。〉將以遺兮離居。〈離居，隱者也。〉
皇甫規《與劉司空箋》曰：明公至德，佐國憂世，雖贈兩梁冠及鮐魚一雙，服厚尊貺，榮施其弘。
《班固集》曰：竇憲餉身所服物：虎頭綉盤囊一雙，又遺身所服襪三具，錯鏤鐵一。
魏武帝《與楊彪書》曰：今贈足下青氈床褥三具。
慕容晃《與顧和書》曰：今致綉鞋一兩。
《張敞集·敞答朱登書》曰：登爲東海相，遺敞蟹醬，敞答曰：蘧伯玉受孔子之賜必以及其鄉人，敞謹分斯貺於三老尊行者，曷敢獨享之。
