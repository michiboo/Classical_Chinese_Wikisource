
《晉書》曰︰杜預爲都督荊州諸軍事，南土美而謠之曰︰「後世無叛由杜翁，孰識智名與勇功。」
又曰︰陶侃爲都督荊、雍、益、梁四州諸軍事。是時荊州大饑，百姓多饑死。侃至秋熟輒糴，至饑復價糶之，士庶歡悅。咸蒙濟賴。
又曰︰羊祜都督荊州諸軍事。招俊以禮，懷遠以德，吳人悅服，呼爲羊公。
又曰︰庾翼都督江、荊、益三州刺史，制度規模每出於人。數年之中，軍國充實，人情翕然，稱其才明。由是自河以南，皆懷歸附。
又曰︰陳勰爲陶侃廣州長史。侃夢有司馬以鎧與侃，勰以爲司馬國姓，鎧者捍國之器，節下當進位。果除都督交州。
又曰︰張實都督涼州，下令曰︰「忝繼前蹤，庶幾刑政不爲百姓之患；而比年饑旱，殆由庶事有缺。竊慕箴誦之言，以補不逮。自今有面刺孤罪者，酬以束帛；翰墨陳孤過者，答以筐篚；謗言於市者，報以羊米。」
又曰︰石苞都督揚州諸軍事。苞因入朝。當還，辭高貴鄉公，留語盡日。既出，白文帝曰︰「非常主也。」數日而有成濟之事。
又曰︰劉胤代溫嶠都督江州諸軍事，領江州刺史、假節。胤位任轉高，放豪日甚，縱酒耽樂，不恤政事，大殖財貨，商販百萬。初，胤之代嶠也，遠近皆謂非選。陶侃、郤鑒咸雲胤非方伯才，朝廷不從。或問王悅曰︰「今大難之後，繩紀頓絕。自江陵至於建康，三千餘里，流人萬計，布在江州。江州，國之南藩，要害之地，而胤以侈汰之性，臥而對之，不有外變，必有內患。」悅曰︰「聞溫平南語家公雲，連得惡夢，思見代者。尋雲可用劉胤。此乃溫意，非家公也。」是時朝廷空罄，百官無祿，惟資江州運漕。而胤商旅繼路，以私廢公。有司奏免胤官。書始下，而爲郭默所害。
又曰︰王恭爲都督兗、青、冀、幽幷徐州、晉陵諸軍事，平北將軍，假節，鎮京口。初，都督以北爲號者，累有不祥，故桓沖、王坦之、桓彝之後，不受鎮北之號。恭表讓軍號，以超授爲辭，而實惡其名，於是改號前將軍。
《北史》曰︰賀蘭祥除都督荊州刺史，見有發掘古冢，暴露骸骨，乃謂守令曰︰「此豈仁者爲政耶！」命所在收藏。時夏亢陽，即日降雨。
《唐書》曰︰宋璟轉廣州都督，仍爲五府經略使。廣州舊俗，皆以竹茅爲屋，屢有火災。璟教人燒瓦，改造店肆，自是無復延燒之患，夷夏懷惠，立碑以紀其政。
又曰︰王方翼爲夏州都督。屬牛疫，無以營農，方翼造人耕之法，施關鍵使人推之，百姓賴焉。
《後周書》曰︰長孫儉爲荊州總管，嘗詣闕奏事。時值大雪，遂立於雪中待報，自旦達暮，竟無惰容。其奉公勤至，皆此類也。
又曰︰赫連達遷大將軍、夏州總管、三州五防諸軍事。達雖非文吏，然性質直，遵守法度，輕於鞭撻，而重慎死罪。性又廉儉，邊境胡民或饋達以羊者，達欲招納異類，報以繒帛。主司請用官物，達曰︰「羊入我廚，物出官庫，是欺上也。」命取私帛與之。識者嘉其仁恕焉。
《北史》曰︰韋孝寬爲延州總管。兄�至州，與孝寬相見，將別，孝寬以所乘馬及轡勒與�。�以其華飾，心不欲之，謂孝寬曰︰昔人不棄遺簪墜履者，惡與之同出而不與同歸。吾之操行雖不逮前烈，然舍舊策新，亦非吾志也。」乃乘舊馬以歸。
《隋書》曰︰元褒爲原州總管。有商人爲賊所劫，其人疑同宿者而執之，褒察其色寬其辭正，遂舍其人。商詣闕訟褒受金縱賊，上遣使窮治之。使者簿責褒曰︰「何故利金而舍盜也？」褒便即引咎，初無異詞。使者與褒俱詣京師，遂坐免官。其盜尋發於他所，上謂褒曰︰「公朝廷舊人，位望隆重，受金舍賊非善事，何至自誣也？」曰︰「臣受委一州，不能息盜賊，臣之罪一也。州民爲人所謗，不付法司，懸即放免，臣之罪二也。牽率愚臣，不顧刑法，不恃文書約束，至今爲物所疑，臣之罪三也。臣有三罪，何所逃責？臣又不言受賂，使者復將有所窮究，然則縲紲橫及良善，重臣之罪，是以自誣。」上嘆異之，稱爲長者。
又曰︰元景山爲毫州總管。先是，州民王回洛、張季真等聚結亡命，每爲劫盜，前後牧守不能制。景山下車遂捕之，回洛、季真挺身奔江南。擒其黨與數百人，皆斬之。法令明肅，盜賊屏跡，稱爲大治。
又曰︰韋世康嘗因侍宴，再拜陳讓曰︰「臣無尺寸之功，位亞台鉉。今犬馬齒截，不益明時，恐先朝露，無以塞責。願乞骸骨，退避賢能。」上曰︰「朕夙夜庶幾求賢若渴，冀與公共治天下，以致太平。今之所請，深乖本望，縱令筋力衰謝，猶屈公臥治一隅。」於是出拜荊州總管。時天下惟置四大總管，幷、揚、益三州，幷親王臨統，惟荊州委於世康，時論以爲美。世康爲政簡靜，百姓愛悅，合境無訟。
又曰︰韋藝遷營州總管。藝容貌瑰偉，每夷狄參謁，必整儀衛，盛服以見之，獨坐滿一榻。蕃人畏懼，莫敢仰視。
又曰︰薛道衡，聲名藉甚一時。仁壽中，楊素專掌朝政，道衡既與素善，上不欲道衡久知機密，因而檢校襄州總管。道衡久蒙驅策，一旦違離，不勝悲戀，言之哽咽。高祖愴然改容曰︰「爾光陰晚暮，侍奉誠勞。朕欲令爾將攝，兼撫氓俗。今爾之去，朕如斷一臂。」於是賫物三百幷，九環金帶，幷時服一襲，馬十匹，慰勉遣之。
又曰︰樊子蓋轉循州總管，許以便宜從事。十八年，入朝奏嶺南地圖，賜以良馬、雜物。
又曰︰令孤熙拜桂州總管十七州諸軍事，許以便宜從事，刺史已下官得承制補授。給帳內五百人，賜帛五百匹，發傳送其家累，改封武康郡公。熙至部，大弘恩信，其溪洞渠帥更相謂曰︰「前時總管皆以兵威相脅，今者乃以手教相諭，我輩其可違乎？」於是相率歸附。先是，州縣生梗，長吏多不得之官，寄政於總管府。熙悉遣之，爲建城邑，開設學校，華夷感激，稱爲大化。
又曰︰李安領行軍總管，率蜀兵順流東下。時陳人屯白沙，安謂諸將曰︰「水戰非北人所長。今陳人依險泊船，必輕我而無備。以夜襲之，賊可破也。」諸將以爲然。安率衆先鋒，大破陳師。高祖嘉之。
《唐書》曰︰田留安拜魏州總管。劉闥之亂也，來攻州城。於時山東豪猾多殺長吏以應賊，百姓、凶人咸懷異志。凡諸守皆以心腹自衛，多所猜防。由是上下情隔，怨叛者多。留安獨撫結所部，示無疑阻。凡有白事者，無間疏遠，皆至臥內。謂人曰︰「吾與卿輩，同爲國守，自宜一心，無爲疑貳也。必欲棄同即異，背順歸逆，亦任卿輩斬吾頭而去矣。」城中父老遞相誡勵子弟曰︰「田公以赤心相付，何得負之。」由是人情遂固。州人苑竹林者，劉闥之黨也。初有異圖，留安陰知之而不發其事，因引置左右，委以關鑰。竹林感其意，遂歸心焉。卒收其力用。
又曰︰劉世讓拜廣州總管，將之官，高祖問以備邊之策。世讓答曰︰「突厥比數南寇者，徒以馬邑爲其中路耳。如臣計者，於崞城置一智勇之將，多貯金帛，有來降者厚賞賜之。數出奇兵，掠其城下，踐其禾稼，敗其生業。不出歲餘，彼當無食，馬邑不足圖也。」高祖曰︰「非公無可任者。可馳驛至彼，善爲經略。」世讓於是以兵臨馬邑。高滿政以其地來降，突厥患之，遣曹繁陀來詣中國，言世讓與可汗通謀，將爲亂。由是得罪，籍沒其家。及突厥來降，言世讓無逆謀，始原其妻子。
《漢書》曰︰宣帝時，匈奴日逐王欲降漢，使人與鄭吉相聞。吉發渠犁、龜茲諸國五萬人迎日逐王，吉送三千人、小王將十三人隨吉至河曲，頗有亡者，吉追斬之，將詣京。漢封日逐王爲歸德侯。吉既破車師，降日逐，威震西域，遂幷護車師以西，故號爲都護。都護之置，自吉始焉。上嘉其功，乃下詔曰︰「都護西域騎都尉鄭吉，撫循外蠻，宣明威信。封吉爲安遠侯。」漢之號令班於西域，始自張騫，成於鄭吉也。
又曰︰段會宗爲人好大節，矜功名，爲西域都護，與谷永相友善。永閔其老復遠出，與書戒之曰︰「足下以柔遠之靈德，復典都護之重職，甚休！願吾子因循舊貫，無求奇功，萬里之外，以身爲本。願詳思愚言。」
又曰︰元帝時，甘延壽爲西域都護，陳湯爲副。郅支單于數困辱漢使，湯與延壽謀曰︰「郅支所在絕遠，無金城強弩之守，如發屯田吏士，從烏孫直指其城，可以成功。」延壽欲奏之，湯曰︰「國家與公卿議大策，非凡所見，必不從。」會延壽久病，湯獨矯制發兵，延壽聞之欲止焉。湯怒，按劍叱延壽曰︰「大衆已集，竪子欲阻衆耶？」延壽遂從之，部勒行陣，益置揚威、白虎、合騎之校，〈張晏曰︰西域陣法之名也。〉即日引軍分行。遂斬郅支單于頭送京師。延壽封茂成侯，湯封關內侯。功大賞少，爲石顯、匡衡所抑。
應邵《漢官儀》曰︰西域都護，武皇帝始開通西域三十六國，其後稍分至五十餘國，置使者校尉以領護之。宣帝神雀三年，改曰都護，秩二千石。平帝時省都護，令戊巳校尉領之。
沈約《宋書》曰︰初，漢宣帝置西域都護，以加騎都尉，若諫大夫，護西域諸國。光武建武初，始有督軍諸使。至獻帝建安中，魏武相漢，遣大將外出督十軍二十軍者，始號都督。曹、袁、張、楊之徒，雖以三公假節領州郡，然無都督之號也。三國時亦有都護、中都護左右都護，將軍兼督諸軍，猶是舊制意也。黃初三年，上軍大將曹真始都督中外諸軍事，總諸軍。高貴鄉公正元二年，晉文帝都督中外諸軍事，尋加大都督之號。太始中置小都督，江左亦時有也。吳朝鎮將總兵亦曰都督，大軍出爲二部，則曰左、右都督。分武昌爲兩部，亦曰左、右部大督，其總一者，則曰大都督。又繞帳、羽林、無難之屬，隨事有督，無常號也。至諸葛恪以下輔政乃都督中外諸軍事。蜀關羽在江陵亦督軍、州，至張飛、薑維亦爲中外都督，如吳、魏也。晉氏以來，宰輔任重者爲中外大都督；方伯望隆者，亦如大都督之號。凡諸都督，雖軍號有輕重，無假節也。
《唐書》曰︰馬總爲安南都護。總敦儒學，長於政術，在南海累年，清廉不撓，夷獠便之。於漢所立銅柱之處，以銅一千五百斤特鑄二柱，刻書唐德，以繼伏波之跡。
