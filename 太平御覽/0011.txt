《河圖帝通紀》曰：雨者，天地之施也。
《遁甲開山圖》曰：霍山南嶽有雲師雨虎。〈(榮氏解曰：雲師如蠶，長六寸，有毛，似兔。雨虎如蠶，長七八寸，似蛭，雲雨之時，出在石上，肉甘，可熟而食。)〉
又曰：鄭有不毛山，上有無為之君，分佈雲雨於九州之內。〈(榮氏曰：不毛山，不生樹木，古無為君常處其上，布灑雲雨，九州之內平均。)〉
《河圖秘征》曰：君急恚怒，無雲而雨。
《黃帝素問》曰：清陽為天，濁陰為地。地氣上為雲，天氣下為雨。雨出地，氣出天。
又曰：天氣下而為雨。
《太公金匱》曰：武王師到牧野，陣未畢，而暴風疾雨，雷電幽冥前後不見。太公曰："善。雷電者，是吾軍動應天也。"
《太公伏符陰謀》曰：紂常以六月獵於西土，西土之老少相與謀曰："君王逆天，此其命固不壽也。"後數日而暴風大雨發屋拔木，漂殺人民六畜。明年，諸侯謀合，四海兵起。
又曰：武王兵入商都，前歌後舞，甲子進兵，乙丑而雨。
《太公兵法》曰：將有三禮。武王曰："敢問三禮。"太公曰："將冬日不服裘，夏日不操扇，天雨不張幔蓋，名將禮。"
《太公對敵權變逆順法》曰：夫軍出逢天無雲而雨，天泣也。軍沒不還。
《魏武帝兵書接要》曰：大軍將行，雨濡衣冠，是謂灑兵，其師有慶。
又曰：三軍將行，其旗墊然若雨，是謂天露。三軍失徒，將陣，雨甚，是謂浴屍，先陣者敗亡。
又曰：大將始行，雨而薄，不濡衣冠，是謂天泣。其將大兇，其卒散亡。
《雜兵書》曰：諸雲氣，諸變暈，日月蝕，風散之，雲振之，雨壓之，皆解。
又曰：大人之兵如虎如狼，如風如雨，如雷如電，振振暝暝，天下盡驚。
又曰：軍始營，風雨從後來，沾衣裳，大吉。
又曰：有大雲雨，軍內滂沱甚者，軍罷無功。
桓寬《鹽鐵論》曰：孔子，大聖也。嘗居上位，相魯三月，不令而行，不禁而止，沛若時雨之灌萬物，莫不興起也。
王充《論衡》曰：道至天者，翔風起，甘雨降，霽而陰曀者，謂之甘雨，非謂雨水味甘也。
又曰：太平之時，五日一風，十日一雨。
又曰：周公時，雨不破塊，風不鳴條，旬而一雨，雨必以夜，丘陵高下皆熟。
《神異經》曰：西海上有人焉，乘白馬朱鬛，白衣素冠，從十二童子，馳馬西海上如飛，名曰河伯使者。其所至之國，雨水滂沱。
《樂動聲儀》曰：焦明至，為雨備。〈(焦明，水鳥。)〉
《楚辭》曰：雷填填兮雨冥冥。
潘尼《苦雨賦》曰：瞻中堂之浩汗，聽長霤之涔涔。
成公綏《陰霖賦》曰：沉竈生蛙，中庭運舟。
傅咸《愁霖詩》曰：舉足沒泥濘，市道無行車。蘭桂賤朽腐，柴粟貴明珠。
張孟陽《雜詩》曰：雲根臨八極，雨足灑四溟。霖瀝過二旬，散漫亞九齡。階下伏泉湧，堂上水衣生。尺燼重尋桂，紅粒貴瑤瓊。
又詩曰：騰雲似湧煙，密雨如散絲。
劉楨詩曰：和風從東來，玄雲起西山。夜中發此氣，明旦飛甘泉。
應璩《與韋誕書》曰：夫以原憲懸磬之居，而值皇天無已之雨。室宇漸而作漏，堂館洽而為泥。
《禮記·月令》曰：孟夏大雩，帝命有司禱祀山川，古之卿士有益於人者，以祈穀實。〈(雩者，祭天祁雨之名。大雩，為用盛樂也。)〉
《漢書》曰：董仲舒為江都相，理國以《春秋》災異之變推陰陽所以錯行，故求雨，閉諸陽，縱諸陰，其止雨反是者。(義雲，祈雨，閉南門止雨。)
范曄《後漢書》曰：諒輔仕郡，為五官椽。時夏大旱，太守自出禱山川，連日而無所降。輔乃自暴庭中，慷慨咒曰："輔為股肱，不能進諫納忠，和調陰陽，至令天地否隔，萬物焦枯，咎盡在輔。今敢有所請，若至日中不雨，乞以身塞無狀。"於是積薪聚艾茅以自環，構火將自焚。未及中時，天雲晦合，須臾澍雨。
謝承《後漢書》曰：戴封，字平仲，遷西華令。其年大旱，禱請無獲，乃積薪坐其上以自焚。火起而大雨，遠邇嘆服，遷中山相。
又曰：爰延轉議郎。徐州遭旱，延使持節到東海請雨。豐澤應澍雨，與京師同日俱霈，還拜五官中郎將。
又曰：周暢性仁慈，為河南尹。夏旱，久禱無應，因收葬洛城傍客死骸骨萬餘人，應時澍雨，歲乃豐稔。
又曰：章和元年，有詔以鄭宏為大尉。時旱，朝廷百僚皆暴請雨，夏炎熱，小雨，郡官即還舍。宏彌日不旋，大雨澍，稼穡遂豐。
又曰：汝南周獲善占天文，為郡門下椽，鮑昱為汝南太守。時郡境大旱，昱自往問，何以致雨，獲曰："急罷三部督郵，明府當自北出，到四十里亭，雨可致也。"昱從之，果得大雨，每行縣，輒軾其閭。
《東觀漢記》曰：曹褒為河內大守，時旱，春至六月無雨，穀貴，百姓頗流離。褒到，省吏職，退去貪殘，屢得澍雨。其秋大熟，百姓給足，流民皆還。
又曰：和熹鄧後，永初二年三月，京師旱，至五月朔，太后幸雒陽，省獄舉冤。未還宮，澍雨大降。
司馬彪《續漢書》曰：永元六年，張奮代劉方為司空。時歲災旱，祈雨無應，乃表即時引見，口陳時政之宜。明日和帝召太尉、司徒幸洛陽，即大雨三日。
《蜀本紀》曰：秦王誅蜀侯惲後迎葬咸陽，天雨三月，不通，因葬成都，故蜀人求雨祠蜀侯必雨。
王隱《晉書》曰：束晳。太康中，郡大旱，苗稼敗，晳乃命邑人躬共請雨，三日中雨水三尺。眾人以其有術數，精誠感神明，百姓歡喜，為之歌曰："束先生，通神明，請天三日甘雨零。我黍以萌。我稷以生。何以酬之，報束長生。"
高閭《燕志》曰：太平十五年，自春不雨，至於五月。有司奏右部王荀妻產妖，傍人莫覺，俄而失之，乃暴荀妻於社，大雨普洽。
魚豢《典略》曰：舊制求雨，太常禱天地宗廟社稷山川，已賽，如其常祭，牢禮。四月立夏旱，乃求雨，立秋雖旱不禱。求雨到七月畢，賽之。秋冬春三時不求雨。
崔鴻《十六國春秋前燕錄》曰：建熙七年五月，慕容暐下書曰："朕以寡德，蒞政多違，亢陽三時，光陰錯緒，農植之辰而零雨莫降。其令有司徹樂，大官以菜食常供祭奠。"既而澍雨大降。
又《前涼錄》曰："張植為西城校尉，與奮威將軍牛霸率騎救張沖，六月至於流沙，無水，士卒渴甚。植乃剪發肉袒徒跣升壇，慟泣請雨，俄而雲起西北，雨水成川。植殺所乘馬祭天而去。
又《前秦錄》曰：沙公，西域沙門也。有秘術，每旱，苻堅常使咒龍，龍便下缽中，天輒大雨。
《後魏書》曰：孝文太和二年，京師旱，祈雨，天子於北苑親自禮焉，減膳，避正殿，澍雨大洽。三年，帝祈雨於北苑，閉陽門，是日大澍雨。
《益都耆舊傳》曰：趙瑤為閬中令，遭旱，請雨於靈星，應時大雨。
《葛仙公傳》曰：吳主曾與仙公坐於榭上，望見道間人民請雨，土人累時不得。仙公曰："雨可得耳。"即書符著社廟中，日午大雨尺餘水。
《長沙耆舊傳》曰：祝良為洛陽令。時亢旱，天子祈雨不得。良暴身階庭，告誡引罪，紫雲沓起，甘雨乃降。
《佛圖澄傳》曰：石虎時，自正月至六月不雨，澄詣滏口祠，稽首暴露，即有二白龍降祠下，於是雨遍數千里。
干寶《搜神記》曰：湯既克夏，大旱七年，洛川竭。湯乃以身禱於桑林，剪其發，自以為犧牲，祈福於上帝。於是大雨總至，洽於四海。
又曰：湘東新年縣有一龍穴，穴中有黑土。歲旱，人則共壅水於此穴，穴淹則立大雨。
《宋永初山川記》曰：鄱陽長壽山，山形似馬，白雲出於鞍中，不崇朝而雨。
盛弘之《荊州記》曰：佷山縣有一山獨立峻絕，西北有石穴，北行百步許，二大石其間相去一丈許，俗名其一為陽石，一為陰石。水旱為災，鞭陽石則雨，鞭陰石則晴。
又曰：湘東有雨母山，山有祠壇，每祈禱無不降澤，以是名之。
又曰：耒陽縣有雨瀨，此縣時旱，百姓共壅塞之，則甘雨普降。若一鄉獨壅，雨亦偏應，隨方所祈，信若符刻。
顧微《廣州記》曰：鬱林郡山東南有一池，池邊有一石牛，人祭祀之，若旱，百姓殺牛祈雨，以牛血和泥，泥石牛背，祀畢則天雨大註。
《抱樸子》曰：使者甘宗所奏西域事云：方士能神祝者臨泉禹步吹氣，龍即浮出，長數十丈；更吹，龍輒縮至長數寸，乃掇取著壺中，壺中或有四五龍，以少水養之。聞有旱處，便賫龍往賣，一龍直數十斤金。發壺出一龍，著潭中，復禹步吹之，長數十丈，須臾而雲雨四集。
又曰：歷陽有彭祖仙室，請雨必得。
《晏子春秋》曰：齊景公時，旱欲祠靈山。晏子曰："山以石為身，草木為發，天茍不雨，發焦身熱，獨不欲雨乎，祠之何益？"公曰："祠河伯可乎？"曰："河伯以水為國，魚鱉為民，久旱，國將亡，民將滅，獨不欲雨乎？君避殿暴露，其索雨乎？"公出野暴露，天果大雨。
《淮南子》曰：土龍致雨。許慎註曰："湯遭旱，作土龍以象雲從龍也。"
又曰：董仲舒請雨，秋用桐木魚。
《山海經》曰：東荒北隅有山名土丘，應龍處南極，殺蚩尤與誇父不得，復上，故下數旱，旱而為應龍之狀，乃得大雨。〈(今之土龍本此也。)〉
《遁甲開山圖》曰：絳北有陽石山，有神龍池。黃帝時遣雲陽先生養於此，帝王歷代養龍之處，國有水旱不時，即祀池請雨。
《爾雅》孫炎註曰：攝木生江上，有奇枝高三四丈，生毛，一名楓子，天旱以泥塗之即雨。
傅咸《自敘》曰：太始九年，自春不雨，涉夏節，聖皇勞慮，分使祈禱。余以太子洗馬兼司徒蒞事，三朝，雨大降，退作《喜雨賦》。
《說文》曰：霽，雨止也；霋，雨齊也。霩，雨止雲罷貌。
《魏略·五行志》曰：延康元年，大霖雨五十餘日，魏有天下乃霽，將受魏祚之應也。
《晉中興征祥記》曰：鹹和四年，陰霖五十餘日，蘇峻滅，乃霽。
《長沙耆舊傳》曰：文度，字仲儒，為郡功曹吏。時霖雨，廢人業，太守憂悒，召度補戶曹。度奉教齋戒，在社三日，夜夢白頭翁謂曰："爾來何遲！"翌旦，度具白所夢於太守，曰："昔禹夢青繡文衣男子，稱蒼水使者，禹知水脈當若椽。此夢將其比也。"明日果大霽。
《扶南日南傳》曰：金陳國入四月便雨，六月乃止，少有晴日。六月不雨常晴。歲歲如此。
