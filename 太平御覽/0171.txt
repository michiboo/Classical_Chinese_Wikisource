
《十道志》曰：越州，會稽郡。《禹貢》揚州之域。春秋時越國。
《春秋元命苞》曰：牽牛流爲揚州，分爲越國。
《史記》曰：越王勾踐，其先禹之苗裔，夏後少康之庶子也。封於會稽，以奉守禹之祀。文身斷穀，披草萊而邑焉。
《吳志》曰：會稽南面連山萬重，北帶滄海千里。
《輿地誌》曰：順帝時，陽羨人周嘉上書，請分浙江以西爲吳郡，東爲會稽郡。
《宋略》曰：會稽山陰編戶三萬，號爲天下繁劇。王羲之云：「每行山陰道上，如鏡中游。」王獻之望鏡湖澄澈，清流瀉注，乃云：「山川之美，使人應接不暇。」
《郡國志》曰：越王北面以事吳，後終滅吳。
《漢志》曰：會稽郡，秦置。高帝六年爲荊國，十二年更名吳。景帝四年屬江都。領曲阿等縣三十六。
《吳越春秋》曰：禹巡行天下，歸還大越，會計修國之道，以會計名山，仍爲地號也。
《漢志》曰：剡縣，屬會稽。莽曰盡忠。
《南史》曰：張稷爲剡令，至嵊亭，生子，因名嵊，字四山。
《漢志》曰：諸暨縣，屬會稽郡。莽曰疏虜。
《十道志》曰：縣有暨浦諸山，因以爲名。
《會稽志》曰：龜山之下有東武裏，即琅琊東武縣。山一夕移於此，東武人皆從此，故里不動。
《十道志》曰：歙州，新安郡。《禹貢》揚州之域。春秋時屬越。秦屬丹陽郡。
《漢志》曰：歙，都尉治。屬丹陽郡。
《漢志》曰：黝縣，屬丹陽郡。漸江水出焉。成帝鴻嘉二年，爲廣德國。王莽曰愬虜。師古曰：黝音伊，字與黟同。
《晉書》曰：孔愉，字敬康，會稽人。永嘉之亂，避地入新安山谷中，以稼穡、讀書爲業，信著鄉里。後奄忽而去。人皆以爲神，爲之立廟孔靈村。
《梁書》曰：任惔爲新安太守，調楓香二石，始入三兩，便止，不欲遺之後人。及下任，惟有桃花米二十石。
《圖經》曰：績溪縣，以界內乳溪與徽溪相去一里，回轉屈曲，幷流離而復合，謂之績溪，縣因名焉。
《圖經》曰：任惔爲新安太守，因行春至此，愛其雲溪，緣源尋幽，累日不返。百姓因名其溪爲惔溪，村名惔村。
又曰：新安貢柿心墨、木黝之字，縣職此之由。
又曰：祈門縣，本名閶門，著於秦、漢之代縣，有巨石夾流水兩相對，其狀似門，故號閶門。
又曰：婺源縣，本晉休寧縣。
《東陽記》曰：上應婺女，故名之。
《十道志》曰：明州，餘姚郡。古舜爲餘姚之墟。
《史記》曰：越王勾踐平吳，徙夫差於甬東。
《漢志》曰：餘姚，屬會稽郡。本鄮縣之地。
《風土記》曰：舜支庶所封，故曰餘姚。
《輿地誌》曰：邑人以其海中物産于山下鄮易，因名鄮縣。
《圖經》曰：鄮縣有甬東及句章故城。
《十道志》曰：台州，古越州，會稽郡之地。《禹貢》揚州之域。春秋時越國。秦屬閩中郡。後越王無疆七代孫閩君搖率越人佐漢伐秦，惠帝錄其功，封搖爲東海王，都於甌。
《山海經》曰：甌在海中。郭璞注云：今臨海永寧縣即東甌故地也。若在南海中鬱林郡爲西甌。
《吳地記》曰：《漢書》：「閩越圍東甌，東甌告急於天子，天子遣太中大夫嚴助發兵往救，未至，閩越止兵；東甌乃舉國徒中國，處之江淮間。」而後遺人往往漸出，乃以東甌地爲回浦縣。
《漢志》曰：回浦，東部都尉理。屬會稽郡。楊雄解嘲曰：「東南一尉，西北一候。」
《十道志》曰：唐武德四年，討平李子通，於臨海縣置海州。五年，改海州爲台州。
《圖經》曰：處州，縉�郡。古縉�之墟也。秦爲會稽郡地。漢初爲東甌地，後以爲回浦縣。光武更名章安。晉分爲永嘉郡。
《輿地誌》曰：永嘉郡，本會稽東部地。晉明帝大寧元年，分臨海等立永嘉郡。
《圖經》曰：麗水縣有惡道，惡道有突星瀨。謝靈運與弟書曰：「聞惡道溪中，九十九里有五十九灘。」《永嘉記》曰：王右軍游惡道，嘆其奇絕，遂書突星瀨於石。
《輿地誌》曰：松陽縣，本章安南鄉，漢末立爲縣。《吳地記》曰：縣東南臨大溪有松陽樹，大八十一圍，腹中空可容三十人坐，故取此爲名。王右軍嘗往看之。《永嘉記》曰：青田縣有草葉似竹，可染碧，名爲竹青。此地所豐，故名青田。《浮丘公相鶴經》曰：青田之鶴。
《十道志》曰：溫州，永嘉郡。會稽之東境也。漢永建四年，置永寧縣。
《郡國志》曰：永嘉爲東甌，鬱林爲西越，斯地蠶一年八熟。
《圖經》曰：永嘉縣，漢治縣之地，後漢改爲章安縣。
《漢志》曰：冶，本閩越地。屬會稽郡。
《十道志》曰：婺州，東陽郡。《禹貢》揚州之域。春秋時爲越之西界。秦屬會稽郡。漢初屬荊、吳二國。
《郡國志》曰：婺州，正得東越之地，漢時其地屬會稽，爲東揚州。人俗輕躁，少信行，好淫祀。
鄭緝之《東陽記》曰：此境於會稽西部，嘗置都尉理於此矣。吳寶鼎元年，始分會稽置東陽郡。隋平陳，置婺州，蓋取其地於天文爲婺女之分野。
《異苑》曰：東陽顔烏以淳孝著聞，群鳥助，銜土塊爲墳，烏口皆傷。一境以爲至孝所致，因以縣名烏傷。
《十道志》曰：唐武德七年，改烏傷爲義烏。
《十道志》曰：衢州，信安郡。土地所屬與婺州同。唐武德四年，平李子通，於信安縣置。西有三衢山，因以爲名。
《輿地誌》曰：後漢獻帝初平三年，分太末縣立新安縣。晉太康元年，以弘農有新安，改名爲信安。
《左傳》曰：越伐吳，王孫彌庸觀越，見姑蔑之旗。杜注云：今東陽太蔑縣是。
《輿地誌》曰：太蔑，秦、漢爲太末縣，今龍丘及《春秋》東陽太末縣也。
《十道志》曰：潭州，長沙郡。《禹貢》揚州之域。春秋及戰國時，爲黔中郡之南境。晉懷帝永嘉元年，分荊州置湘州。隋平陳，改湘州爲潭州。
《史記天官書》曰：翼、軫爲楚分。傍一小星，爲長沙星。
《漢書》曰：高帝封番君芮爲長沙王。
又曰：長沙定王發，景帝二年立，以母微無寵，故王卑濕貧國。應劭曰：景帝後二年，諸王來朝，有詔更前稱壽歌舞。定王但張袖小舉手，左右笑其拙。上怪問之，對曰：「臣國小地狹，不足迴旋。」帝乃以武陵、零陵、桂陽屬焉。
《郡國志》曰：炎帝神農氏葬於長沙。長沙之尾，東至江夏，謂之沙羨，是其地。
《十三州志》曰：西自湘江，至東萊萬里，故曰長沙。
《湘州記》曰：始皇二十五年，幷天下，分黔中以南之沙鄉爲長沙郡，以統湘川，蓋取星以名焉。
《遁甲經》曰：長沙之地，雲陽之墟，可以長生，可以避世。
《湘中記》曰：其地有舜之遺風，人多純樸，今故老猶彈五弦琴，好爲《漁父吟》。
《湖南風土記》曰：長沙下濕，丈夫多夭折。俗信鬼，好淫祀，第蘆爲室，頗雜越風。
《十道志》曰：岳州，巴陵郡。《禹貢》荊州之域，古三苗國地。春秋及戰國時屬楚。秦屬長沙郡。晉分長沙之巴陵，置建昌郡，在巴陵。齊武封子倫爲巴陵王。梁封齊明帝子寶義爲巴陵王，奉齊後，以備三恪。隋平陳，改爲岳州。
《尋江記》曰：羿屠巴蛇於洞庭，其骨若陵，故曰巴陵。
《淮南子》曰：斬修蛇於洞庭。
《十道志》曰：巴陵縣，本漢下雋縣之巴丘地。
《漢書·地理志》曰：下雋縣，屬長沙郡。
《十道志》曰：華容縣，本漢孱陵縣。
《十道志》曰：衡州，衡陽郡。春秋時屬楚。秦屬長沙郡。漢爲酃縣地，屬長沙國。吳分長沙之東部，立爲湘東郡。隋平陳，罷郡爲衡州，因衡山以取名。
《尚書·禹貢》曰：荊及衡陽惟荊州。
甄烈《湘州記》曰：宋大明中，望氣者雲湘東有天子氣，遣日者巡視，斬岡以厭之。�湘東王爲天子。〈即明帝也。〉
《圖經》曰：茶陵縣者，所謂陵谷生茶茗焉。
《十道志》曰：永州，零陵縣。《禹貢》荊州之域。春秋及戰國時，楚之南境。秦屬長沙郡。漢屬長沙國。晉以零陵屬湘州。隋平陳，置永州，因永爲水名。
《梁書》曰：孫謙，字長遜。爲零陵太守，有善績，吏人安之。先是，部多猛獸，謙至絕跡；乃去官之夜，猛獸即害居人。
甄烈《湘州記》曰：石燕山，石形似燕，大小如一山，明淨即頡頏飛翔。
羅含《湘中記》曰：石燕在泉陵縣，雷風則群飛，然其土人稀有見者。
又《十道志》曰：零陵縣，本漢泉陵縣。
《十道志》曰：道州，江華郡。《禹貢》荊州之域。春秋及戰國時屬楚。漢屬長沙國。唐貞觀八年，爲道州。
《圖經》曰：昔舜封象有鼻國，即其地。
《十道志》曰：郴州，桂陵郡。《禹貢》荊州之域。春秋及戰國時屬楚。秦屬長沙郡。漢高祖二年，分長沙南境立桂陽郡，屬荊州部，居郴。梁元帝爲盧陽郡，屬衡州。隋平陳，改爲郴州。
《史記》曰：項羽徙義帝於長沙，都郴。
《十道志》曰：連州，連山郡。春秋時楚地。秦爲長沙郡之南境。二漢爲桂陽郡之桂陽縣。吳屬始興郡，晉因之，宋於此立宋安郡，後盾齊如之。梁爲陽山郡。唐武德四年，改爲連州，以郡南黃連嶺爲名。
《十道志》曰：邵州，邵陽郡。《禹貢》荊州之域。春秋時屬楚。秦爲長沙郡。漢爲昭陵縣，屬零陵郡。吳分零陵北部爲邵陵郡，屬荊州，即今州也。晉武改昭陽爲邵陽。唐貞觀十年，改爲邵州。
又曰：邵陽縣，本漢昭陵縣地，屬長沙國。
《十道志》曰：黔州，黔中郡。《禹貢》荊州之域。戰國爲楚黔中地，秦昭王伐楚，置黔中郡，其地又屬焉。漢武陵郡之酉陽縣地，武陵五溪蠻之西界也。周武帝保定四年，蠻帥田思鶴以地內附，置奉州。建德三年，改爲黔州。
《吳錄》曰：黔陽，屬武陵郡。黔陽，今辰州三亭縣西故城是也。
《十道志》曰：思州，寧夷郡。《禹貢》荊州之域。春秋楚地。隋開皇十八年，始置務川縣，屬庸州。唐武德元年，以務川當適者柯要路，置務州。貞觀八年，改爲思州，因思邛水爲名。
《十道志》曰：費州，涪川郡。《禹貢》荊州之域。春秋時屬楚。漢武帝元鼎六年，通牂柯道，置發柯郡，其地屬焉。江山阻遠，爲俚獠所居，多不臣附。周宣政元年，獠王元殊多質等歸國，遂立州，取費水爲名。
《九州要記》曰：九丘之外，有費州。
《十道志》曰：辰州，盧溪郡。《禹貢》荊州之域。春秋時屬楚，其地即古蠻夷之地。秦昭王使白起伐楚，略取蠻夷，置黔中郡。漢改黔中爲武陵郡。隋開皇平陳，改爲辰州。
《沅陵記》曰：五溪十洞頗爲邊患，自馬伏波征南之後，雖爲郡縣，其民叛擾，代或有之，蓋恃山險所致。
《十道志》曰：壺頭山，後漢馬援征五溪蠻，取壺頭山。賊乘高守險，水迅，舡不得進。士卒多疫死，援亦中病，穿岸爲室，以避炎氣，遂卒於此。《武陵記》曰：山邊有石窟，即馬援所穿屋也。室內有大蛇如舡，雲是援之餘靈。
《十道志》曰：故老云：「楚子滅巴，巴子兄弟五人流入黔中。漢有天下，名曰酉、辰、巫、武、沅等五溪，爲一溪之長，故號五溪。」
《十道志》曰：錦州，盧陽郡。歷代土地與辰州同。唐武德初，以辰州之地析置錦州。
《十道志》曰：溪州，靈溪郡。《禹貢》荊州之域。歷代土地所屬與辰州同。唐武德中，立溪州，蓋取五溪相會於此。
又曰：大鄉縣，本漢沅陵、零陵二縣地，屬武陵郡，梁分立大鄉縣。三亭縣，本漢靈陽縣地，屬武陵郡，唐分大鄉縣。縣有小酉山、黔山、大酉山。
《十道志》曰：敘州，潭陽郡。古蠻夷之地。戰國時爲楚黔中地。唐貞觀八年，爲巫州。天授三年，以巫山不在州界，改爲沅州，以沅江水爲郡名。開元十三年，仍舊爲巫州。至大曆五年，爲敘州。
《五溪記》曰：民多射生而鼻飲，啖蛇鼠，捕蝦蟹，朝營夕用，故無宿給。
《十道志》曰：施州，清江郡。《禹貢》荊州之域。春秋時巴國。七國時爲楚巫郡地。秦昭王伐楚，置黔中郡，巫地屬焉。周武帝建德二年，酋長向鄒兄弟四人相率內附，置施州。
又曰：清江縣，本漢巫縣地，屬南郡。巫縣，今夔州巫山縣是也。吳、晉及周，爲沙渠之地。隋於此置清江縣。
《十道志》曰：播州，播川郡。秦夜郎縣之西南隅。惠王十四年，欲得楚黔中地，以武關之外易之。今隸黔府，即總謂黔中地。漢武元鼎六年，平西南夷，置發柯郡，其地屬焉。以且蘭有掾舡牂柯，因此立郡以名焉。貞觀九年，於此界置郎州，後省。十三年，又於其地置播州，以其地有播川，因名焉。
《漢書》曰：唐蒙上書說武帝曰：「聞夜郎國有精兵可得十餘萬，浮舟牂柯，出其不意以制越，此一奇也。」
《十道志》曰：珍州，夜郎郡。古山獠夜郎國之地。晉永嘉五年，分牂柯置夜郎郡，兼置充州。唐貞觀十七年，廓辟邊夷，置播川鎮。後因川中有降珍山，因以鎮爲珍州，取山名郡也。
《九州志》曰：夜郎自古非臣伏州郡之地，漢武開拓南邊，始置夜郎縣，屬牂柯郡，即牂柯尉居之。
《後漢書》曰：夜郎者，臨沅江，江廣百餘步，足以行舡。
《十三州志》曰：沅者，江中山名也。
《十道志》曰：夷州，義泉縣。古僥外蠻夷之地。漢置發柯郡。歷代恃險，不聞臣附。隋大業七年，始招慰，置綏陽縣，屬明陽郡。唐武德四年，置夷州。
《十道志》曰：葉州，龍溪郡。古蠻夷之地，唐置葉州，後爲龍溪郡。
《十道志》曰：溱州，溱溪郡。古蠻夷之地。唐貞觀八年，開拓南蠻，於榮懿縣立溱州，地多貢象牙，後或爲溱溪郡。
