
《史記》曰：蘇秦說趙王，王乃飾車百乘、黃金千鎰、白璧百雙、錦綉千純，以游諸侯。
又曰：蘇秦說齊王曰：「齊三軍之良、五家之兵，戰如雷霆，解如風雨。」
又曰：蒯通對高祖曰：「秦失其鹿，天下共逐之。」
又班彪《王命論》曰：游說之士比天下於逐鹿也。
又曰：漢王使隋何說淮王，隋何曰：「臣請與大王持劍，而歸漢王。」
又曰：蒯通爲奇策感通韓信，佯以相人說信。
又曰：子貢之晉，謂晉君曰：「臣聞慮不先定不可以應卒，兵不先辯不可以勝敵。今吳戰勝，必以其兵臨晉。」晉君大恐。
又曰：田常欲爲亂於齊，憚高、國、鮑、晏，故移兵欲伐魯。子貢說田常曰：「臣聞之，憂在內者攻強，憂在外者攻弱。今君憂在內，破魯以廣齊，戰勝以驕主，求以成大事難矣。」
又曰：范陽人蒯通君說范陽令曰：「今諸侯叛秦矣。武信君兵且至，而君堅守范陽，少年皆爭殺君，下武信君。君急遣臣見武信君，可轉禍爲福，在今矣。」
又曰：田肯說高祖曰：「秦，形勝之國也，得百二焉。地勢便利，其以下兵於諸侯，譬猶居高屋之上建瓴水也。」
又曰：漢王數困滎陽、成皋，計欲捐成皋以東，屯鞏、洛以距楚。酈生曰：「臣聞知天之天者，王事可成。王者以人爲天，而人以食爲天。夫倉敖，天下輸久矣。」
又曰：子貢一出說，存魯，亂齊，破吳，強晉而霸越也。
又曰：漢王數困滎陽、成皋，計欲捐成皋，以東，屯鞏、洛以距楚。酈生因曰：「臣願足下急復進兵，收取滎陽，據敖倉之栗，塞成皋之險，杜太行之道，距飛狐之口，守白馬之津，則天下知所歸矣。」
又曰：韓非知說之難，爲《說難》書曰：「凡說之難，在知所說之心，可以吾說當之。」
又曰：韓信既殺龍且，項恐，使武涉說信曰：「足下右救則漢王勝，左救則項王勝。項王今日亡，則次取足下矣。」
又曰：蒯通說韓信曰：「酈生一士，伏軾掉三寸之舌，下齊七十餘城。」案《漢書》曰：「食其憑軾下齊。」
又曰：張儀聞蘇秦死，乃說楚王曰：「今秦與楚接境壤，大王誠能聽臣，臣請使秦以秦女爲大王箕帚之妾，長爲昆弟之國，臣以爲計無便於此者。」楚從其計。
又曰：李斯說秦王曰：「自孝公以來，周室卑微，諸侯相兼，關東爲六國，秦之乘勝役諸侯，蓋六世矣。今諸侯服秦，譬若郡縣。夫以秦之強，大王之賢，如老嫗灶上掃除，足以滅諸侯，成帝業。今怠而弗急，諸侯復強，相聚約從，雖有黃帝之資，弗能幷也。」秦王聽其計。
又曰：李左車說成安君陳餘曰：「臣聞韓信涉西河，虜魏王，擒夏悅，新喋血閼與，今乃輔以張耳，議欲以下趙，此乘勝而遠鬥，其鋒不可當。臣聞千里饋糧，士有饑色。今井陘之道，車不得方軌，騎不得成列，其勢糧食必在其後。願足下假臣奇兵三萬人，從間道絕其輜重。彼前不得鬥，退不得還，吾奇兵絕其後，野無所掠，不至十日，兩將之頭可致麾下。」
又曰：酈食其說齊王曰：「知天下所歸乎？」齊王曰：「天下何歸？」曰：「歸漢。」「何以言之？」曰：「漢王與項王戮力西面擊秦，約先入咸陽者王之。項王負約不與而王之漢中。又還殺義帝，漢王聞之，起蜀漢之兵，責義帝之罪。降城即以侯其將，得財即以分其士，蜀漢之粟方船而下。項羽有背約之名，殺義帝之負，於人之罪無所忘。天下之士歸於漢王，可坐而觀。今以據敖倉之粟，塞成皋之險，守白馬之津，杜太行之陵，距飛狐之口，天下後服者先亡。王疾下漢王，齊國社稷可得而保；不下漢王，危亡可立而待。」乃聽酈生。
又曰：高祖使陸生賜尉他印，爲南越王。陸生進說它曰：「足下中國人，親戚昆弟墳墓在真定。今反天姓，棄冠帶，欲以區區之越與天子抗衡，禍且及身。乃欲以新造未集之越，屈強於此。漢使一偏將將十方衆臨越，則殺王降漢，如反覆手耳。」
《漢書》曰：張耳、陳餘北略地燕界。趙王爲燕軍所獲，燕因留之，欲與分地。趙有廝養卒，乃走燕壁，問曰：「知臣何欲？」燕將曰：「若欲得王耳。」曰：「君知張耳、陳餘何人也？」燕將曰：「賢人也。」曰：「其志何欲？」燕將曰：「欲得其王耳。」趙卒嘆曰：「君未知兩人所欲也。夫武臣張耳、陳餘，杖馬下趙數十城，亦各欲南面王。夫臣之與主，豈可同日道哉！兩人亦欲分趙而王，時未可耳。今兩人名爲求王，實欲燕殺之，此兩人分趙而王。夫以一趙尚易燕，況以兩王右提左挈而責義殺王，滅燕易矣。」燕以爲然，乃歸趙王。養卒爲禦而歸。
又曰：陸賈說尉他，他賜賈橐中，裝直千金。張晏注曰：「珠玉之寶裝里也。」
又曰：魏豹叛漢王，漢王謂酈生曰：「緩頰往說之。」
又曰：蒯通知天下權在於韓信，欲說令背漢。曰：「臣願披心腹，墮介肝膽，效愚忠，恐足下不能用也。」曰：「夫功者難成而易敗，時者難值而易失。時不再來，願足下無疑臣之計。」信猶豫，不忍背漢，遂謝通。通乃陽狂爲巫。
又曰：漢三年，與項羽相距京、索間，上數使使勞苦丞相。鮑生謂蕭何曰：「數勞苦君者，有疑君。今爲君計，遣君子孫昆弟能勝兵者，悉詣軍所，上益信君。」於是何從其計，漢王大悅。
又曰：項羽擊陳留、外黃，外黃不下。數日降，羽悉令男子年十五以上詣城東，欲坑之。外黃令舍人兒年十三，往說羽曰：「彭越強劫外黃，外黃恐，故降以待大王，大王至，又皆坑之，百姓豈有所歸心哉！從此以東，梁地十餘城皆恐，莫肯下矣。」羽然其言，乃赦外黃當坑者。而東至睢陽，聞之皆爭下。
又曰：漢王至雒陽，新城三老董公遮說漢王曰：「臣聞順德者昌，逆德者亡；兵出無名，事故不成。故曰明其爲賊，敵乃可服。項王爲無道，放殺其主，天下之賊也。夫仁不以勇，義不以力，三軍之衆爲之素服，以告諸侯，爲此東伐，四海之內莫不仰德。此三王之舉也。」漢王曰：「善！非夫子無所聞。」於是漢王爲義帝發喪，哀臨三日，發使告諸侯。
又曰：婁敬，齊人也。漢五年，戍隴西，過雒陽，帝在焉。敬脫�免輅，見齊人虞將軍曰：「臣願見上言便宜。」虞將軍入言，上召見，賜食。敬說曰：「陛下都洛陽，豈欲與周室比隆哉？」上曰：「然。」敬曰：「陛下取天下，與周異。周之先積德累善十有餘世。武王伐紂，成王即位，周公之屬傅相焉，乃營成周都雒陽，以爲天下中，諸侯四方納貢職，道里均矣，有德則易以王，無德則易以亡。今陛下與項籍戰滎陽，大戰七十，小戰四十，使天下之民肝腦塗地，哭泣之聲不絕，傷疾者未起，而欲比隆成康之時，臣竊以爲不侔矣。且夫秦地被山帶河，四塞以爲固，卒然有急，百萬之衆可具。夫與人鬥，不扌益其亢，拊其背，未能全勝。今陛下入關而都，按秦之故，此亦扌益天下之亢而拊其背也。」高帝即日西都關中。
又曰：陳豨反，上自將，至邯鄲，而韓信謀反關中，呂後用蕭何計誅信。上已聞信誅，便拜何相國，益封五千戶，令卒五百人一都尉爲相國衛。諸君皆賀，邵平獨吊，謂何曰：「禍自此始矣。上暴露於外，而君守內，非被矢石之難，而益君封置衛者，以今者淮陰新反於中，有疑君心。夫置衛君，非以寵君也。讓封勿受，悉以家私財佐軍。」何從其計，上喜悅。
又曰：齊悼惠王時，曹參爲相，禮下賢人，請蒯通爲客。初，齊王田榮怨項羽，謀舉兵叛之。齊處士東郭先生、梁石君在劫中，強從。及田榮敗，二人醜之，相與入山深隱居。客謂通曰：「先生之於曹相國，拾遺舉過，顯賢進能，齊國蔑若先生者。先生知梁石君、東郭先生，士俗所不及，何不進於相國乎？」通曰：「諾。臣之里婦，與里諸母相善也。里婦夜亡肉，姑以爲盜，怒而逐之。婦晨去，過所善諸母，語以事而謝之。里母曰：『汝安行，我今令而家追汝矣。』即束請火於亡肉家，曰：『昨暮，犬夜得肉，爭鬥相殺，請火治之。』亡肉家遽追呼其婦。故里女非談說之士也，束蘊乞火非還婦之道也，然物有相感，事有�可。臣請乞火於曹相國。」曰：「婦人有夫死三日而嫁者，有幽居守寡不出門者，足下即欲求婦，何取？」曰：「取不嫁者。」通曰：「然則求臣亦猶是也，彼東郭先生、梁石君，齊之俊士，隱居不嫁，未嘗卑節下意以求仕也。願足下使人禮之。」曹相國曰：「敬受命。」皆以爲上賓。
又曰：袁盎逢丞相申屠嘉，下車拜謁，丞相從車上謝。盎還，愧其吏，乃之丞相舍上謁，求見丞相，曰：「且陛下從代來，每朝，郎官者上書疏，未嘗不正輦受其言。言不可用，置之；言可采，未嘗不稱善。何也？欲以致天下賢士，日聞所不聞，以益聖。今君自閉鉗天下之口，而日益愚。夫以聖主責愚相，君受禍不久矣。」丞相乃再拜曰：「嘉鄙人，乃不知，將軍幸教。」引與之坐，爲上客。
范曄《後漢書》曰：更始，尚書令謝躬留魏郡，太守陳康守鄴，自率諸將擊五萊賊。世祖因躬在外，乃使吳漢襲其城。漢先令辯士說陳康曰：「蓋聞之，上智不處危以僥幸；中智能因危以爲功；下愚安於危以自亡之。智在人所由，不可不察。今京師敗亂，四方�擾，公所聞也。蕭王兵強士附，河北歸命，公所見也。謝躬內背蕭王，外失衆心，公所知也。公今據孤危之城，待滅亡之禍，義無所立，節無所成，不若開門內軍，轉禍爲福，免下愚之敗，收中知之功。此計之至者也。」康然之，於是開門內漢。
又曰：袁紹奔冀州，董卓購募求紹。時侍中周秘、城門校尉伍瓊等陰爲紹說卓曰：「夫廢立大事，非常人所及。袁紹不識大體，恐懼出奔，非有它志。今急購之，勢必爲變。袁氏樹恩四世，門生故吏遍於天下，若收豪傑以聚徒衆，英雄因之而起，則山東非公之有也。不如赦之，拜一郡守，紹喜於免罪，必無患矣。」卓經爲然，乃遣授紹渤海太守。
又曰：袁紹以書要公孫瓚，以襲冀州，收韓馥。紹乃使外甥陳留高�及潁川荀諶等說馥曰：「公孫瓚乘勝來南，而諸郡應之。袁車騎意未可量也。竊爲將軍危之。」馥懼曰：「然則爲之奈何？」諶曰：「君自料寬仁容衆，爲天下所附，孰與袁氏？」馥曰：「不如也。」「臨危叱決，智勇邁於人，又孰與袁氏？」馥曰：「不如也。」「世布恩德，天下之蒙其惠，又孰與袁氏？」馥曰：「不如也。」諶曰：「今將軍資三不如之勢，久處其上，袁氏一時之傑，必不爲將軍下也。且公孫提征伐之卒，其鋒不可當。夫冀州天下之重資，若兩軍幷力，兵交城下，危亡可立而待也。夫袁氏將軍之舊，且同盟。當今之計，莫若舉冀州以讓袁氏，厚德將軍，公孫瓚不能復與之爭矣。是將軍有讓賢之名，而身安於太山也。願勿有疑。」馥性怯，因然其計。
又曰：沮授說袁紹曰：「將軍累葉台輔，世濟忠義。今朝廷播越，宗廟殘毀，觀諸州郡，雖外托義兵，內實相圖，未有匡正社稷恤民之意。且今州城粗定，兵強士附，西迎大駕，即宮鄴都，挾天子令諸侯，畜士馬以討不庭，誰能禦之？」
又曰：曹操與袁紹相持於官渡，紹遣人求助，劉表許之，而不至，亦不助曹操，且欲觀天下之變。從事中郎南陽韓嵩、別駕劉先說袁曰：「今豪傑幷爭，兩雄相持，天下之重在於將軍。將軍若欲有，起乘其弊可也；如其不然，因將軍所宜從。豈可擁甲十萬，坐觀成敗，求援而不能助，見賢而不肯歸！此兩怨必集於將軍，恐不得復中立矣。」
又曰：曹操軍至新野，蒯越、韓嵩、傅巽等說劉琮曰：「逆順有大體，強弱有大勢。以人臣拒人主，逆道也；以新造之楚禦中國，必危；以劉備敵曹公，不當也。三者皆短，欲以抗王師之鋒，必亡之道也。將軍自料何與劉備？」琮曰：「不若也。」巽曰：「誠以劉備不足禦曹公，則雖保全楚不能自存也，誠以劉備足禦曹公，則備不爲將軍下也。願將軍勿疑。」琮乃請降。
又曰：閻忠說皇甫嵩曰：「將軍指揮足以展風�，叱咤可以興雷電。」
《東觀漢記》曰：隗囂將王玄說囂曰：「昔更始，四方響應，天下喁喁，謂之太平，一旦壞敗。今南有子陽，北有文伯，江湖海岱，王公十數，而欲牽儒生之說，棄千乘之基，計之不可者也。今天水完富，士馬最強，北取西河，東收三輔，案秦舊跡，表里山河，玄請以一丸泥爲大王東封函谷關，此萬世一時也。若計不及此，且畜養士馬，據隘自守，曠日持久，以待四方之變，圖王不成，其弊猶足以霸。」囂然其計。
又曰：更始，大司馬朱鮪守洛陽，吳漢諸將圍守，數月不下。世祖以岑彭嘗爲鮪校尉，令彭說鮪曰：「赤眉已得長安，今公誰爲守乎？蕭王受命，平定燕、趙，百姓安土鮪歸心，賢俊四面�集。今北方清淨，大兵來攻洛，保一城欲何望乎？不如亟降。」鮪曰：「大司徒公被害時，鮪與其謀，又諫更始無遣上北伐，自知罪深，故不敢降耳。」彭還，詣河陽白上，上謂彭復往曉之：「夫建大事者，不忌小怨。今降，官爵可保，況誅罰乎？」上指水曰：「河水在此，吾不食言。」彭奉上旨，復至城下說鮪，因曰：「彭往者得執鞭侍從，蒙薦舉拔擢，深受厚恩，思以報義，不敢負公。」鮪從城上下索曰：「當如此來。」彭趨索欲上。鮪見其不疑，即曰：「旦蚤與我會，上東門外。」彭如期往，與鮪交馬語。鮪輕騎詣，降，彭爲殺羊具食。鮪身爲降虜，未見吳公，諸將不敢食。彭即令鮪自縛，與俱見吳公。將詣行在所河津亭，上即時解鮪縛，復令彭夜送歸洛陽。
又曰：更始使侍御史黃黨即封世祖爲蕭王，罷兵，耿曰：「今使者來，欲罷兵，不可聽也。兵一罷，不可復會也。」上曰：「國家已都長安，天下大定，何用兵爲？」曰：「青、徐之賊，銅馬、赤眉之屬數十輩，輩數十萬衆，皆東至海，所向無前，聖公不能辨也，敗必不久。」帝起坐曰：「卿失言，我擊卿。」曰：「大王哀厚如父子，故披赤心爲大王陳事。」上曰：「我戲卿耳。何以言之？」曰：「百姓患苦，王莽苛刻日久，聞劉氏復興，莫不欣喜，望風從化，而去虎口，就慈母，倒戟橫矢，不足以喻。明公首事，南破昆陽，敗百萬師；今復定河北，以義征伐，表善懲惡，躬自剋薄，以待士民，發號響應，望風而至，天下至重，公可自取，無令他姓得之。」上曰：「卿若東得，無爲人道之。」曰：「此重事，不敢爲人道也。」
又曰：馮異因間進說曰：「天下同苦王氏，思漢久矣。更始諸將縱橫暴虐，所至虜掠，百姓失望。今公專命方面，施行恩德。夫有桀紂之亂，乃見湯、武之功；民人饑渴，易爲充飽。宜急分遣官屬，徇行郡縣，理冤結，布惠澤。」上納之。
又曰：隗囂既立，便聘平陵方望爲軍師。望至，說囂曰：「足下欲丞天順民，輔漢今而起，立者乃在南陽，王莽尚據長安，雖欲以漢爲名，其實無所受命，將何以見信於衆？宜急立高廟，稱臣奉祠，所謂神道設教，求助民神者也。且禮有損益，質文無常。削地開兆，茅茨土階，以致其肅敬。雖未備物，神明其舍諸？」囂從其言。
又曰：蜀郡功曹李熊說公孫述曰：「方今四海波蕩，匹夫橫議。將軍割據千里，地方十城，若奮發盛德以投天隙，霸王之業成矣。宜改名號，以鎮百姓。」述曰：「吾亦慮之，公言起我意。」於是自立爲蜀王。熊復說述曰：「今山東饑饉，人民相食；兵所屠滅，城邑丘墟。蜀地沃野千里，土壤膏腴，果實所生，無�而飽。女工之業，覆衣天下。名材竹�，不可勝用，又有魚鹽銀銅之利，浮水轉漕之便。北據漢中，杜褒、斜之途，東守巴郡，拒杆關之口；地方數千餘里，戰士不下百萬。見利則出兵而略地，無利則堅守而力農。東下漢水以窺秦地，南順江流以震荊、仰所謂用天因地，成功之資也。君有爲之聲，聞於天下，而名號未定，志士狐疑，宜即大位，使遠人有所依歸。」述遂自立爲天子。
又曰：荊邯東方漸平，兵且西向，說公孫述曰：「兵者，帝王之大器，古今所不能廢也。昔秦失其守，豪傑幷起，漢祖無有前人之跡，立錐之地，起於戰陣之中，躬自奮擊，兵破身困數矣。然軍敗復合，創愈復戰。何則？死而功成，逾於卻就於滅亡。臣之愚計，以爲宜及天下之望未絕，豪傑尚可招誘，急以此時發國內精兵，令田戎據江南之會，倚巫山之固，築壘堅守，傅檄吳、楚，長沙已南必隨風而靡。令延岑出漢中，定三輔，天水、隴西拱手自服。如此，海內震搖，冀有大利。」
又曰：鄧禹聞上安集河北，即杖策比渡，追及於鄴。上欣其至，禹進說曰：「更始雖都關西，今山東未安，赤眉、青犢之屬，動以萬數，三輔假號，往往群聚。更始既未有所挫，而自聽斷，諸將皆庸人屈起，志在財幣，爭用威力，朝夕自快，非有忠良明知，深慮遠圖，欲尊主安民者。明公雖建蕃輔之功，猶恐無所成立。於今之計，莫如覽延英雄，務悅民心，立高祖之業，救萬民之命。以公而慮天下，不足定也。」上大悅，因令左右號禹曰鄧將軍，常宿止於中，與定計議。
又曰：光武以寇恂爲河內太守，行大將軍事。恂同門生董崇說恂曰：「上新即位，四方未定，而君以此時據大郡，此讒人所側目，怨禍之府也。宜思功遂身退之計。」恂然其言，因病不視事。
