
《周禮·地官下》曰：凡屠，斂其皮角筋骨，入於王府。〈以當稅給作器物也。〉
《史記》曰：魏公子毋忌，請朱亥奪晉鄙軍，亥笑曰：「臣乃市井鼓刀屠者，公子親數存之。所以不報謝者，小禮無所用。今乃臣效命之秋也。」
又曰：淮陰屠中少年有侮韓信者，曰：「汝雖長大，好帶刀劍，中情怯耳！」
又曰：樊噲，少以屠狗為事。
《東觀漢記》曰：閔仲叔客居安邑者，老病家貧，不能買肉，日買一片豬肝，屠者不肯為斷。
王隱《晉書》曰：愍懷太子令人屠肉，自己分齊，手揣輕重，斤兩不差。公曰：「其母本屠家女。」
《齊書》曰：王敬則少時屠狗，商販遍於三吳。後為吳興太守，入烏程，從市過，見屠肉開，嘆曰：「是我少時在此作也！」召故人飲酒，說平生，不以屑也。
蕭子顯《齊書》曰：帝於芳樂苑立市，太官每旦進酒肉雜餚，使宮人屠酤。
《周書》曰：太祖常游上黨，有市屠壯健，眾多畏憚。太祖氣凌之，嘗醉，命屠進幾割肉，小不如意叱之。屠坦其腹，謂太祖曰：「爾豪則刺我。」太祖即事刂其腹。市人駭觀，執之屬吏，李繼韜惜而逸之。
《孔叢子》曰：子高謂齊王曰：「昔臣嘗行臨淄市，見屠商焉，身修八尺，須髯如戟，市易之男女未有敬之者，無德故也。」
《莊子》曰：楚昭王謂司馬子綦曰：「屠羊說居處卑賤，陳義甚高，子為我延之以三旌之位。」說曰：「夫三旌之位，吾知其貴於屠羊之肆；萬鍾之祿，我知其富於屠羊之利。然豈可貪爵祿，使吾君有妄施之名。願復反吾屠羊之肆。」遂不受也。
又曰：朱氵平漫學屠龍於支離益，單千金之家，技成而無所用。
《尉繚子》曰：太公望行年七十，屠牛朝歌。
《尸子》曰：屠者割肉，則知牛長少。
又曰：宋人有公斂皮者，適市反，呼曰：「公斂皮。」屠者遽收其皮。
《燕丹子》曰：荊軻與武陽入秦，過陽翟。軻買肉，爭輕重，屠辱軻，武陽欲擊，軻止之。
《淮南子》曰：命屠而享其肉，或以酸，或以甘。齊和萬方，其本一牛之體也。
又曰：屠牛坦一朝解九牛，而刃可以剃毛；庖丁為刀十九年，刃如新砥硎。〈庖丁，宋人。砥，磨也。〉何則？游乎眾虛之門。
《賈誼書》曰：屠牛坦朝解十二牛，而芒刃不頓，剝割皆中理。
《鹽鐵論》曰：騏驥免鹽車，垂頭於太行之阪，屠者脫之。
桓譚《新論》曰：關東鄙語曰：「人聞長安樂，出門西向笑。知肉味美，則對屠門而嚼。」〈魏文帝與吳質書亦云也。〉
《三輔舊事》曰：太上皇不樂關中，思慕鄉里。高祖徙豐沛屠兒、酤酒、賣餅商人，立為新豐縣。故一縣多小人。
又曰：更始遣將軍李松攻王莽。屠兒、賣餅者皆從之。屠兒杜虞手殺莽。
《涼州異物志》曰：大秦之國，斷首去軀，操刀屠人。
《杜夷幽求》曰：齊宣王見屠牽羊，哀其無罪，以豕代之。
《傅咸集》曰：屠牛、酤酒，鑿錢作錫，皆有損害。
《毛詩·鹿鳴·伐木》曰：有酒氵胥我，無酒酤我。
《論語·鄉黨》曰：酤酒市脯不食。
《漢書》曰：武帝天漢三年，初榷酒酤。〈應劭曰：縣官自榷賣酒，小民不復得酤。〉
《後漢書》曰：琅琊海曲呂母，家素豐，資產數百萬。乃益釀醇酒，買刀劍、衣服。少年來酤者，皆賒與之，視其乏者，輒假衣裳，不問多少。
又曰：劉寬嘗坐客，遣蒼頭市酒。迂久，大醉而還。〈迂久，猶良久也。〉客不堪之，罵曰：「畜產！」寬須臾遣人視奴，疑必自殺，顧左右曰：「此人也，罵言畜產，辱孰甚焉？故吾懼其死也。」
又曰：崔，初，父卒，剽賣田宅，起冢塋，立碑頌。〈《廣雅》曰：剽，削也。音匹妙反。〉葬訖，資產竭盡，因窮困，以酤釀販鬻為業。時人多以此譏之，終不改。亦取足而已，不致盈餘。
《吳志》曰：潘璋，字文章，性博蕩嗜酒。居貧，好賒酤。債家至門，輒言後豪當相還。
《宋書》曰：吏部尚書庾仲文，尚書中令奴酤酃酒，利其百十。
《後魏書》曰：鄭羲為西兗州刺史，多所受納，政以賄成，性又嗇吝，人有榔ッ者，不與杯酒臠肉。西門受羊、酒，東門酤賣之。
《唐書》曰：建中三年，初榷酒，天下悉令官釀。斛收直三千，米雖賤，不得減二千。委州縣綜領醇薄，私釀罪有差。以京師王者都，特免其榷。
又曰：元和十四年，湖州刺史李應奏：「先是，官酤酒，代百姓納榷。歲月既久，為弊滋深。伏望許令百姓自酤，取登舊額，仍許入兩稅，隨貫均出，依舊例折納。輕貨送上都。許榷酒錢，舊皆隨兩稅徵眾戶。自貞元已來，有土者競為進奉。故上言百姓困弊，納輸不充，請置官坊酤酒以代之。既得請，則嚴設酒法，閭閻之人舉手觸禁，而官收厚利，以濟其私，為害之日久矣。」及李應奏罷，議者謂宰臣能因一州之請，推為天下之法，則其弊革矣。
《韓子》曰：宋有酤酒者，升概甚平，遇客甚謹，為酒甚美，懸旗甚高，然而酒酸不售，怪其故，問所知閭長者楊青。青曰：「汝狗猛也。」曰：「狗猛也，何故不售？」曰：「人畏焉。或令孺子懷錢挈壺往酤，而狗迎之，酒所以酸而不售。」夫國亦有狗猛，欲道之士，懷其朮而往，欲以明萬乘之主臣，為狗猛迎而之，如此則主所以蔽，賢士所以不用也。
賈誼《新書》曰：鄒穆公視民如子，及死，酤家不售酒，童子不謳歌。
《列仙傳》曰：酒客者，梁市上酒家客也。作酒常美，日售萬錢。有過，主人逐之，主人酒更酸敗，遂至貧窮。
又曰：女凡者，陳留酤酒婦也。作酒甚美，遇仙人過飲，以素書五卷為質。久，開書，乃養性交接之朮。閉房與諸少年飲酒，與宿止，行文書法，顏色更好，如二十時。仙人後過之，笑曰：「盜道無師，有翅不飛。」遂追仙人去。
曹植《樂府歌》曰：市肉取肥，酤酒取醇。交觴接杯，以致殷勤。
《漢書》曰：司馬相如與卓文君馳歸成都，家徒四壁立。文君久之不樂，謂長卿曰：「弟俱如臨邛，〈弟，但也。〉從昆弟假貸，猶足以為生，何至自苦如此？」相如與俱之臨邛，盡賣車騎，買酒舍，乃令文君當盧。〈郭璞曰：盧，酒盧也。師古曰：賣酒之處，累土為盧，以居酒甕，四邊隆起，其一面高，形如鍛盧，故名盧耳。〉
又曰：霍光秉政，趙廣漢事光。及薨後，廣漢為京兆尹，心知微指，發長安吏，自將與俱至光子禹第，直突入其門，搜索私屠酤，椎破盧罌。
又曰：魯匡曰：「今絕天下之酒，則無以行禮相養；放而亡限，費財傷民。請法古，令官作酒，以千五百石為率，開一盧以賣。」〈如淳曰：酒家開肆得客設酒盧，故以盧名肆。臣瓚案，盧，酒甕。〉
《世說》曰：阮公邑家婦有美色，當盧酤酒。阮與王安豐常從婦飲酒，既醉，便眠其婦側。夫始殊疑之，伺察，終無他意。
又曰：王沖為尚書令，著公服，乘軺車，經黃公酒盧，下，回顧謂後車客曰：「吾與嵇叔夜、阮嗣宗共酣飲於盧，竹林之遊亦預其末。自嵇生、阮公亡以來，便為時所羈紲。今日視此雖近，邈若山河。」
《南史》曰：齊謝幾卿性通脫，會意便行，不拘朝憲。嘗預樂游苑宴，不得醉而還，因詣道邊酒盧，停車褰幔，與車前三騶對飲。時觀者如堵，幾卿處之自若。
《周·天官》內宰之職曰：凡建國，佐後立市，設其次，置其敘，正其肆。
又《地官下》曰：肆長，各掌其肆之政令，陳其貨賄，名相近者相遠也，實相近者相爾也，而平正之。〈爾亦近也。俱是物也，使惡者遠善，善自相近。鄭司農云：謂若殊、玉之屬，俱各為珠，俱名為玉，而賈或百萬，或數萬。恐農夫愚民見欺，故別異令相遠，使賈人不得雜亂以欺人。〉
《左傳·襄三十年》曰：伯有死於羊肆。〈羊肆，市列。〉子產襚之，枕之股而哭之，斂而殯諸伯有之臣在市側者，既而葬諸斗城。
《論語》曰：百工居肆以成其事，君子學以致其道。〈包曰：言百工處其肆則事成，猶君子學以致其道。〉
《續漢書》曰：孝靈皇帝於後宮與人列肆販賣，使偷盜爭斗，上視以為樂。
謝承《後漢書》曰：郭秦拔申屠子龍於漆工之中，嘉許偉康於屠酤之肆。
袁山松《後漢書》曰：世祖憐盆子，賞甚厚，以為趙王郎中。後疾失明，賜滎陽均輸官地以為列肆，使食稅終其身。
《晉中興徵祥記》曰：烈宗世，會稽王輔政於府內園中穿池築山，山池之間處處有肆，使婢酤酒賣肉於其中。道子將見幸，乘船至灑肆，輒攜入肆，買酒肉，狀如市廛，以為笑樂。
《梁書》曰：呂僧珍為南兗州刺史。從父兄子先以販蔥為業，僧珍至，乃棄業求州官。僧珍曰：「吾荷國恩重，無以報效。汝等自有常分，豈可妄求叨越？當速反蔥肆耳！」
皇甫謐《高士傳》曰：許邵名知人。曆客舍，則知虞求賢；入幘肆，則拔楚子昭。
《晉令》曰：坐盧肆者，皆不得宿肆上。
《殷氏世傳》曰：蓋寬，字元祚。河南鄭廉始出寒賤，未知名，君見而友之。廉父常居肆，乃就拜其父於市。眾皆驚，由是顯名，位至司徒。
《楚辭》曰：連蕙若以為佩，過鮑肆而失香。
張衡《西京賦》曰：彼肆人之男女，麗靡奢於許史。
繁欽《嘲應德璉文》曰：應溫德云：「昔與季叔才俱到富波，飲於酒肆，日暮留宿。主人有養女，年十五，肥頭赤面，形似鮮卑。偶悅之，夜與奸通，便生足下。」
《莊子》曰：曾不如早索我於枯魚之肆！
楊子《法言》曰：好書不能要諸仲尼書肆也；〈李軌注曰：賣書市也。〉書不經，非書也。
《語林》曰：王仲祖少有三達，覽鏡自玩曰：「王開山那生此兒？」又酷貧，帽敗，自以形美，乃入帽肆，就帽嫗戲，乃得新帽。
〈附〉
《世說》曰：阮修，字宣子。常步行，以一百錢掛杖頭，至酒店上，便獨酣暢。
崔豹《古今注》曰：店，置也，以置貨鬻之物。
《周禮·地官下》曰：泉府，掌以市之徵布，斂市之不售、貨之滯於民用者，以其賈買之，物揭而書之，以待不時而買者。買者各從其抵，都鄙從其主，國人、郊人從其有司，然後予之。
又曰：司市，掌市之治教。以量度成賈而徵〈亻賣，買也。物有定價，則買者來也。〉以質劑結信而止訟〈質劑，謂兩書一札而別之也。〉以賈民禁偽而除詐，〈以賈民為之者，知物之情偽與實詐。〉以刑罰禁而去盜，以泉府同貨而斂賒。〈同者，謂民貨不售則為斂而買之，民無貨則貫而子之。〉凡會同、師役，市司帥賈師而從，治其市政，掌其賣亻賣之事。〈亻賣，買也。會同師旅必市者，大眾所在，來物以備之。〉質人，掌成市之貨賄，人民牛馬、兵器、珍異。凡賣亻賣者，質劑焉。大市以質，小市以劑。〈鄭司農曰：質劑，月平賈也。質，大賈；劑，小賈。玄謂：質劑者，為之券書藏之也。〉
又曰：賈師，凡國之賣買，各帥其屬而嗣掌其月。
《禮記·曲禮》曰：君子雖貧，不鬻祭器。
《左傳·昭七》曰：公在乾侯。平子每歲賈馬，〈賈，買也。〉具從者之衣履，而歸之於乾侯。公執歸馬者，賣之，〈賣其馬。〉乃不歸馬。
《史記》曰：子貢既學於仲尼，退而仕衛，鬻財於曹、魯之間。
《戰國策》曰：燕昭王見郭隗曰：「齊因孤國之亂，而襲破燕。敢問以國報仇者奈何？」對曰：「古之人君以千金求千里馬者，三年不得。涓人請求之，三月得千里馬，馬已死，五百金買其首。反，以報君，君大怒，對曰：『死馬尚市，況生馬乎？』期年，千里馬至者三。
《漢書》曰：漢興，接秦之弊，諸侯並起，民失作業而大飢饉，米石五千，人相食，死者過半。高祖令人無得賣子，就食蜀漢。天下既定，民無蓋藏。〈蘇林曰：無物可蓋藏。〉
又曰：衛青比年學擊胡，賦稅既不足以奉戰士，有司請令民得買爵及贖禁錮免罪，請買賞官，名曰：「武功爵」，級七十萬。
又曰：桑弘羊置平準於京師，當天下委輸，工官治車諸器，皆此給大農。大農諸官盡籠天下之貨物，貴到賣之，幾則買之。如此富商大賈亡所矣大利。〈牟，取。〉
又曰：貢禹上書，欲令近臣自諸曹侍中以上家，無得私販賣者。
又曰：中平元年，初賣官。自關內侯以下，至虎賁、羽林，入錢各有差，公千萬，卿五百萬。
《東觀漢記》曰：光武嘗與朱祐共買蜜合藥，上追念之，即賜祐白密一石，問：「今憶與朕長安時共買蜜乎？」
又曰：郭舟從師長買繻入函谷關，乃慨然嘆曰：「丹不乘使者車，終不出關！」
又曰：司空宋弘常受俸，得鹽鼓千斛，遣諸生迎取上河，令糶之。鹽賤，諸生不糶。弘怒使遣。及其賤悉糶賣，不與民爭利。
謝承《後漢書》曰：靈帝數游戲於西園，令後宮彩女為客主，身為商賈。
謝承《後漢書》曰：張楷，字公超，治《嚴氏春秋》。家貧無以為業，嘗乘驢車至縣賣藥，足給食者輒還鄉。
王隱《晉書》曰：劉，字子真，平原人。少貧苦，糠飯，繩索作牛衣賣，手繩口誦。
《齊書》曰：朱文濟，字敬達，吳興人，自賣以葬母。太守謝氵龠命為儒林，不就。
又曰：吳達之，義興人也。嫂亡，無以葬，自賣為十天客，以營冢槨。從祖弟敬夫妻荒年被略賣江北，達之有田十畝，貨以贖之。
《南史》曰：會稽寒人陳氏有三女，無男。祖父母年八九十，老無所知。又篤癃病，每不安其室。遇歲飢，三女相率於西湖釆菱蓴，更日至市貨賣，未嘗虧怠，鄉里稱為義門。
《北史》曰：齊常景耽好經史，愛玩文詞，若遇新異之書，殷勤求訪，或復貨買，不問價之貴賤，必以得為期。
《晏子春秋》曰：靈公好婦人丈夫飾者，國盡服之。公使禁之，曰：「女子以男飾者，裂其衣，斷其帶！」裂衣斷帶，相望不止。公問晏子，晏子曰：「公服之於內，而禁之於外，猶懸牛首於門，鬻馬肉於市。」公曰：「善。」使內勿服。不環月，而國人莫服。
《韓子》曰：楚人賣珠於鄭，為木蘭之櫝，薰以桂椒，綴以珠玉，飾以玫瑰，緝以翡翠。鄭人買其櫝，還其珠。可謂善賣櫝，不可謂善鬻珠。
又曰：宋之富賈有監止子者，與人爭買百金之璞，因佯失而毀之，負其百金，而理其毀，得千溢焉。
又曰：諺所謂「傭自賣哀而不售，士自譽辨而不信」者也。
又曰：田修教其子田章曰：「主賣官爵，臣賣知力，故曰自恃，無恃人。」
《淮南子》曰：郢人有鬻其母者，為請於買者曰：「此母老矣，幸善食之，而無多苦也。」此行大不義，而欲為小義也。
《三輔決錄》曰：五門子孫，凡民之五門，今在河南西四十里。馬氏兄弟五人，共居此地，作五門客舍，因以為名。主養豬賣豬，故民為之語曰：「苑中三公，鉅下二卿，五門藿藿，但聞豚聲。」
《三輔黃圖》曰：元始四年，起明堂、辟雍，長安城南北為會市，但列槐樹數百行為隊，無牆屋。諸生朔望會此市，各持其郡所出貨物及經書、傳記、笙磬、器物相與賣買，雍容揖讓，或論議槐下。
《董卓別傳》曰：呂布殺卓，百姓相對欣喜舞，皆賣家中珠環、衣服、床榻，以買酒食，自相慶賀。長安酒肉為之踴貴。
《漢武內傳》曰：帝先有玉板一枝杖，是西胡王所獻，帝甚愛之。崩後，故以入槨。其年有人於扶風郡市中買得者，帝時左右侍人識之，以告有司，詰問，云：「見市中一人於巷賣之，責三十匹，即雇交直，實不識賣主姓名。」
皇甫謐《高士傳》曰：毛公、薛公，皆趙人也。遭戰國之亂，二人俱以處士隱於邯鄲市。毛公隱為博徒，薛公隱於賣膠。
又曰：韓康，字伯休，京兆霸陵人。常釆藥名山，賣於長安市，口不二價，三十餘年。時女子從買藥，康守價不與，女子怒曰：「是韓伯休耶！乃不二價！」康嘆曰：「我本避名，今小女子皆知，有何用藥為？」乃遁霸陵山中。
《搜神記》曰：南陽宗定伯，少年夜行，逢鬼。鬼問：「為誰？」定伯欺云：「我亦鬼。」遂共為侶赴宛。行極困，相擔。問鬼曰：「畏何物？」曰：「惟不喜人唾。」欲至宛，但擔鬼著酒甕上，徑詣宛市，鬼化為羊。恐其變，並唾之。賣得錢千五百。
《晉後記》曰：成都王圍京邑，城中魚肉無出，營巷賣死驢馬肉，雜死人肉賣之。
車頻《秦書》曰：王猛攻鄴，慕容評拒猛，而恆賣水與軍人，眾思為亂，猛因得敗之。
周景式《廬山記》曰：山有康皇廟，廟有銅馬一枚，道士丁玄真取擲置澗中，經宿復還。丁乃賣與遠村人，買者盡病，即送還，悉愈。
《列仙傳》曰：安期生，琅琊阜鄉人，賣藥海邊。秦始皇請見，與語三日三夜，賜金璧數千萬。
《風俗通》曰：夜糴。俗說市買者，當清旦而行，日中交易所有，夕時便罷無人也。今乃夜糴谷，明痴不足也。凡靳不敏惠者曰夜糴。
《傅子》曰：靈帝榜門賣官，崔烈入錢五百萬取司徒。
《語林》曰：蘇峻新平，帑藏空，猶餘數千端粗練。王公謂諸公曰：「國家凋弊，貢御不至。但恐賣練不售，吾當與諸賢各制練服之。」數日間賣遂大售，端至一金。
應璩《新詩》曰：太官有餘廚，大小無不賣。豈徒脯與糗？醯醢及鹽鼓。
劉超《讓表》曰：臣家理應用一純色牛，連市，素不如意。外廄猥牛中，牛色有任用者，臣有正陌三萬錢、五匹布，乞以買此牛。詔曰：「監此不足賣與，宜便賜之。然義與前後辭讓，不妄受一賜，今亦必復不受，可聽如所啟。」
《說文》曰：駔，馬儈也。
《漢書》曰：子貸金錢千貫，節駔儈。〈孟康曰：節，節物貴賤也。謂除估儈，其節利比於千乘之家。師古曰：儈者，會合二家易者。駔者，其首辛也。駔，音子即切；儈，音貢外切。〉
《後漢書》曰：吳漢，字子顏，家貧，給事縣為亭長。王莽末，以賓客犯法，乃亡命至漁陽。資用乏，以販馬為業。
《續漢書》曰：平原王君公以明道，深曉陰陽，懷德滅行，和光同塵，不為皎皎之操。王莽世，退身儈牛自給，有似蜀之嚴君平。
《搜神記》曰：羊公，字雍伯，洛陽人，本以儈賣為業。性篤孝，父母終，葬無終山，遂字焉。
《晉令》曰：儈賣者，皆當著巾，白帖額，題所儈賣者及姓名，一足著白履，一足著黑履。
《淮南子》曰：段干木，晉國之大駔，〈許慎注曰：駔，市儈也。〉而為文侯師。
