
《說文》曰：聾，無聞也。從耳從龍，秦晉謂之䏁〈音宰〉。
又曰：益梁之州謂聾曰䏁。秦晉聽而不聞，聞而不達，謂之䏁。
又曰：生而聾謂之聳。
《釋名》曰：聾，籠也，如在蒙籠之內，不察也。
《左傳·僖中》曰：耳不聽五聲之和為聾。
《漢書》曰：黃霸為潁川太守，長吏許丞老病聾，督郵白欲逐之。霸曰：「許丞廉吏，雖老，尚能拜起送迎，正頗重聽，何傷？且善助之，無失賢者。」
《東觀漢記》曰：尹敏遷長陵令。永平五年，詔書捕男子周慮，慮素有名字，與敏善，過候敏，敏坐繫免官，出乃嘆曰：「瘖聾之徒，真世之有道者也。何謂察，察而遇斯禍也。」
《老子》曰：五音令人耳聾。
《莊子》曰：耳之與形，吾不知其異也。而聾者不能自聞。
《淮南子》曰：土地各以類生，水氣多瘖，風氣多聾。
《說苑》曰：仲尼曰：「非其地而樹之不生，非其人而語之不聽。得其人，如聚沙而雨之，非其人，若聚聾而皷之。」
《抱朴子》曰：豹狐之裘不為負薪施，九成六變不為聾夫設。
《談藪》曰：後魏中書侍郎斐敬憲字伯茂。敬憲新搆山亭，與賓客集，謂邢子才曰：「山池始就，願為一名。」子才曰：「海中有蓬萊山，仙人之所居。宜名蓬萊。」裴，聾也。敬憲患耳，故以戱之。憲初不晤，於後覺，忻然謂子才曰：「長忌及戶高則無憲，公但大語，聾亦何嫌！」
《廣雅》曰：朦、瞍、瞽、盲也。
《方言》曰：半盲為睺〈呼鈎反〉。
《說文》曰：盲，目無眸也。眇，一目小也。眺，目不正也。瞎，目病也。睞，童子不正也。眄，目偏合也。青，目病主醫〈音縊〉也。瞍，無目也。
《周易·履卦》曰：六三，眇能視，跛能履。《象》曰，眇能視，不足以與明也。跛能履，不足以與行也。
《毛詩·臣工·有瞽》曰：有瞽有瞽，在周之庭。
《禮記·檀弓上》曰：子夏喪其子而喪其明。〈明，目精也。〉曾子弔之，曰：「吾聞之，朋友喪明則哭之。」曾子哭，子夏亦哭，曰：「天乎！予之無罪也。」曾子怒曰：「商，女何無罪也？吾與女事夫子於洙、泗之間，退而老於西河之上，使西河之民疑女於夫子，爾罪一也。喪爾親，使民未有聞焉，爾罪二也。喪爾子而喪爾明，爾罪三也。而曰女何無罪與？」子夏投其杖而拜曰：「吾過矣！吾過矣！」
又《仲尼燕居》曰：治國而無禮，譬猶瞽之無相與？倀倀乎其何之？
《韓詩外傳》曰：海之上有勇士，曰菑丘訢，以勇遊於天下。過神淵飲馬，其僕曰：「飲馬此者必死。」訢言：「飲之。」其僕以其言飲之，馬果死。菑丘拔劒而入，三日三夜，殺二蛟一龍而去。雷神隨而擊之。十日十夜，眇其左目。
《漢書》曰：杜欽字子夏，少好經書，家富而目偏盲，故不好為吏。茂陵杜業與同姓字，俱以才能稱。京師衣冠謂欽為「盲杜子夏」，以相別。欽惡之，為小冠，高廣二寸。由是京師謂欽為「小冠杜子夏」，業為「大冠杜子夏」。
《東觀漢記》曰：杜篤仕郡文學掾，以目疾，二十餘年不窺京師。
《魏略》曰：夏侯惇從征呂布，為流矢所中，傷左目。時夏侯淵與惇具為軍師，軍中號惇為盲夏侯，惇惡之，每照鏡恚怒，輙撲鏡着地。
《魏略》曰：太祖聞丁儀為令士，雖未見，欲以愛女妻之，以問五官將。曰：「女人觀貌而禮，目不便，誠恐愛女未必悅也。以為不如與伏波子楙。」太祖從之。尋辟儀為掾，到與論議，嘉其才明，曰：「丁掾好士也！即使其兩目盲，當與女，何況但眇乎！」
沈約《宋書》曰：景王嬰孩時有目疾，宣王令華陀治之。出眼瞳，割去疾，而內之以藥。
《梁書》曰：鄱陽王恢有孝性，初鎮蜀，所生費太妃猶停都，後於都不豫，恢未之知，一夜忽夢還侍疾，及覺，憂惶廢寢食。俄而信至，太妃己瘳。後有目疾，久廢視瞻。有道人惠龍，得療眼術，恢請之。及至，空中忽見聖僧。及惠龍下針，豁然開目，咸謂精誠所致也。
又曰：江紑〈甫鳩反〉，字含潔，幼有孝性。年十三，父蒨患眼，紑侍疾將朞月，衣不解帶。夜夢一僧云：「患眼者，飲慧眼水必差。」及覺說之，莫能解者。紑第三叔祿與草堂寺智者法師善，徃訪之，智者曰：「《無量壽經》云：慧眼見真。」蒨乃因智者荅，捨同夏縣界牛屯裡舍為寺，乞賜嘉名。勑答云：「純臣孝子徃徃感應。晉時顏含遂見冥中送藥，近見智者以卿第二息雲飲慧眼水。慧眼則第五眼之一號，可以慧眼為名。」及就創造泄，故井水清冽，異於恆泉。依夢中取水洗眼及煑藥，稍覺有瘳，因此遂差。時人謂之孝感。
又曰：元帝字世誠，武帝第七子也。初武帝夢眇目僧執香爐，稱託生王宮，既而采女石氏侍，始褰戶慢有風廻裙，梁武帝意感幸之，乃生元帝。賜采女姓曰阮，進為脩容。脩容常失珠，謂是左右所盜，乃炙魚目，不知其珠。孝元吞之，信宿之間，珠遂便出，一目致眇。魚之報焉。
《南史》曰：梁湘東王於江東泛舟，顧而言曰：「今可稱有樂。」功曹劉源曰：「帝子降兮北渚。」王作色曰：「當道『目眇眇兮愁予』耶？」坐者股慄，酒遂不酣。又邵陵王賦詩戱之曰：「湘東有一病，非啞復非聾。相思下隻淚，望直有全功。」
《後魏書》曰：祖班以罪徙於光州。別駕張奉禮希大臣意上言：班雖為流囚，常與刺史對坐。勑報曰：牢掌奉禮。曰牢者，地牢也。乃為深坑置諸內，夜中以蕪青子燭熏眼，因此失明。
《異苑》曰：丹陽多寶寺，元嘉中，畫佛堂作金剛，寺主奴婢惡戲，以刀刮其目眼。輙見一人甚壯，五綵衣，持小刀挑目精，數夜眼爛，於今永盲。
《後趙書》曰：戎陽，一目瞽。劉曜寇洛水，復降曜，曜敗，生擒起前石。使人罵曰：「瞎狗何降？」賊復持瞎來，陽曰：「臣不降即死，死則大王那得復見瞎狗？」前石笑曰：「瞎狗不足污刀。」活之。
《文子》曰：師曠瞽而為太師。
《列子》曰：宋人有好行仁義者，三世不懈。家無故黑牛生白犢，以問孔子，孔子曰：「此吉祥也，以薦上帝。」居一年，其父無故而盲。牛又復生白犢，子又問孔子，孔子曰：「吉祥也。」復教以祭。居一年，其子又盲。其後楚攻宋，圍城，民易子而食，析骸而炊。丁壯皆乘城，戰死者太半。父子有疾皆免。及圍解，而盲疾俱復。
《莊子》曰：連叔謂肩吾子曰：「夫瞽者，不知文章之觀。」
又曰：目之與形，吾不知其異也。盲者不能自見。
又曰：許由曰：「夫眇者，無以與乎眉目顏色之好。」
《尹文子》曰：瞽者無目，而耳不可以𥉻察視也，精於聽也。
又曰：聾者不歌，無以自樂；盲者不觀，無以接物。
《韓子》曰：寐則盲者不知覺，而使之視，則窮矣。
《淮南子》曰：今夫盲者行於道，遇君子則易道，遇小人則陷於溝壑。
桓譚《新論》曰：余為典樂大夫，得樂家記。言文帝時，得魏文侯時樂人竇公，年百八十歲，兩目皆盲。帝問其何服食至此，對曰：「臣年十三失明，父母教為樂皷琴，不導引，不知壽得若何？」余以為竇公少盲，專一內視故。
《抱朴子》曰：魏武收左慈，慈走入市。吏傳言慈一目眇，葛巾單衣，於是一市皆然也。
又曰：董君異以玉醴與盲人，服之而愈。
《世說》曰：顧愷畫殷荊州形，殷不許。顧曰：「明府正當嫌眼耳。明點童子，飛白拂上，若輕雲之蔽月。」
又曰：桓南郡與殷荊州語次，因作危言。桓公曰：「矛頭淅米劒頭炊。」殷云：「百歲老公攀枯枝，井上轆轤臥小兒。」殷有一參軍云：「盲人騎瞎馬臨深池。」殷曰：「咄咄逼人。」仲堪眇故也。
《法顯記》曰：祗洹精舍西北四里有榛，名曰得眼。本有五百盲人依精舍住，佛為說法，盡還得眼，盲人歡喜，刺杖著地頭面作禮。杖遂生長大，世重之，無敢伐者，遂以得眼為名。
《楚辭·九章》曰：離婁微睇，瞽以為無明。
蔡邕《瞽師賦》曰：夫何矇昧坐瞽兮，心窮忽以欝伊。目冥而無睹兮，羗永煩以悲愁。
《釋名》曰：雲瘖，唵也，唵然無聲也。
《漢書》曰：韓延壽待下吏恩施甚厚，而約誓明，或欺負之者，延壽自刻責，吏聞者自傷悔。其縣尉至自刺死，及門下掾自剄，人救不死，因瘖不能言。延壽聞之，對掾吏涕泣，遣吏醫治。
又曰：呂后斷戚夫人手足，去眼董耳，飲瘖藥。
《吳書》曰：程普殺叛者數百人，皆使投火。即日病瘖，百餘日卒。
《文子》曰：臯陶瘖而為士師。
《淮南子》曰：瘖者可使守圉，不可使通語。
又曰：夫人大怒破陰，大喜墜陽，滿氣發瘖，驚怖為狂。
又曰：水氣多瘖。
《黃帝素問》曰：瘖者何病？歧伯曰：「胞之絡脈。何以言之？胞絡繫於腎，少陰脈實，腎繫舌本，故不能言。」
《續搜神記》曰：沛國一士人，姓周，生三兒，向應可語便啞，皆七八歲。有一人經門過來，乞問主人此是何聲，云：「是僕兒，頻生三子，皆啞不能語。」客曰：「君冥罪還內省，我於外待君。」主人異其言，知非常人，便入內思，良久而出，謂客曰：「昔為小兒時，當牀上有鷰巢，中有三子，其母從外食哺子，子輙出頭作聲受之，積日如此。時屋下攀得及巢，以指內巢中，鷰子亦出口承之，乃取三蒺梨，各與其子，吞之既死。其母尋還，不復見其子，出戶徘徊，悲鳴而去。有此事，今甚悔之。」客曰：「是矣。」便問其三兒，言語周正。
《異苑》曰：高惠清隆安中為太傅主簿，忽晝日有群鼠更相銜尾，自屋樑相連至地。清尋得瘖疾，數日而亡。
《靈驗記》曰：王導，河內人也。兄弟三人並得時疾。其宅有鵲巢，旦夕翔鳴，聞其喧噪，俱惡之，念云：「差當治此鳥。」既差，果張取鵲，斷舌而殺之。兄弟悉得啞疾。
《說文》曰：吃，言語難也。
《方言》云：𧮈，極吃也。或謂之軋，或謂之嬰。〈郭璞曰：軋，穀氣不利也。江東名吃為嘆也。〉
《漢書》曰：魯恭王餘口吃難言。
又曰：馬相如吃而善著書。
又曰：楊雄為人簡易，口不能劇談。〈劇，甚也。一說劇，遽疾也。言吃不能疾言也。〉
鄭玄《自序》曰：趙商子，字子聲，河內溫人。慱學有秀才，能講難，而吃不能劇談。
《管子》曰：吾畏事不敢為事，畏言不敢為言，故行年六十如老吃耳。
《新序》曰：周昌者沛人。以軍功封汾陰侯，御史大夫。高帝欲廢惠帝，立戚夫人子如意。群臣固爭，莫能得。昌廷爭之強，上問其說，昌為人吃，曰：「臣口不能言，然臣則知其不可也。陛下雖欲廢太子，臣期期不奉詔。」
《世說》曰：魏明帝口吃少言，而內明斷。
《世說》曰：鄧艾口吃，語稱艾艾。晉文王戲之，曰：「艾艾為是幾艾？」鄧答曰：「鳳兮鳳兮，故是一鳳。」
《禮記》曰：禿者不免。
《糓梁傳》曰：魯季孫行父禿，聘於齊，齊使禿者御〈音迓〉。
蔡邕《獨斷》曰：古幘無巾，如今半幘而已。王莽乃始施巾，故語曰：「王頭禿�幘施屋。」
《秦書》曰：苻堅徵隱士張臣和至長安，堅賜以衣冠，和辭曰：「年老頭禿，不可加冠。」野服而入，既見，求歸矣。
《釋名》曰：鼻塞曰𪖵。
《晉書》曰：謝安，字安石，本能為洛下書生詠，有鼻疾，故其音濁。名流愛其詠而不能及，或手掩鼻以斆之也。
崔鴻《春秋後趙錄》曰：王謨，字思賢，𪖵鼻，言不清暢，尫短無威儀。將拜曲陽令，石勒疑之，長史曰：「請試之。」政教嚴明，百城尤最。
《幽明錄》曰：晉司空桓豁在荊州，有參軍教鸜鵒令語，遂無所不名。當大會，令効人語，有一人𪖵鼻，語難學，因以頭內瓮中以効焉。
《釋名》曰：齲，朽也。蟲齧之齒𡙇朽也。
《續漢書》曰：桓帝元嘉中，京師婦女作齲齒笑。齲齒笑者，齒痛也。
《淮南子》曰：啄木愈齲。〈啄木，食齲蟲也。〉
又曰：決物治齲，君子不與。
《續晉陽秋》曰：魏詠之生而兔𡙇，相者云：「後當貴。」年十八，聞荊州殷仲堪帳下有術人能治之，因西上。仲堪與語，令師看焉。師曰：「可割補之，但應百日食粥，不語笑。」詠之曰：「半年不語，亦當治之，況百日也！」師為治而差。
《宋書》曰：孝武狎侮群臣，各有稱目，多髯者謂之羊。短長肥瘦皆有比擬，顏師伯𡙇齒，號之曰齴。
《說文》曰：癭，頸瘤也。
崔贛《易林》曰：癭瘤瘍𤸁，為身害傷。
范曄《後漢書》曰：真定王劉揚造作讖記云：「赤九之後，癭揚為主。」揚病癭，欲以惑眾。
《魏略》曰：賈逵前在弘農，與校尉爭公事不得理，乃發憤生癭。後所病稍大，自啟欲割之。太祖惜逵，恐其不活，教謝主薄：「吾聞十人割癭九人死。」逵猶行其意，而癭愈大。
《宋書》曰：杜預病癭，初攻江陵，吳人以瓠壺繫狗頸示之。
《山海經》曰：天帝之山有草如葵，名曰杜衡，食之已癭。
《慱物志》曰：山居之民多癭。又嵇康《養生論》曰：頸處險而癭。
《莊子》曰：闉跂支離無脤。甕㼜大癭。
《典術》曰：服食天門冬，治癭除百病。
《禮記·喪服四制》曰：傴者不袒。
《糓梁傳·成公》曰：曹公子手僂，聘於齊，齊使傴者御，蕭同姪子處台笑之。
《孫卿子》曰：周公僂背。
《莊子》曰：子輿病曲僂，頤隱於臍，肩高於頂。
《淮南子》曰：木氣多僂。
《說文》曰：疣，贅也。
《釋名》曰：疣，丘也。出皮上，聚高如地之有丘也。贅，橫生一內着體。
《梁書》曰：武帝丁嬪生而有赤誌，體又多疣。及帝納之，無何並失。
《莊子》曰：彼以生為附贅懸疣，以死為決疣潰癕。夫若然者，惡知死生先後之所在也？
《太玄經》曰：割疣贅惡不得大。
《山海經》曰：單孤之山，滑水出焉。中有滑魚，狀如鱓，其音如梧，食之已疣。
又曰：旄山有鱃魚，狀如鱧，食之者不疣。
《釋名》曰：瘤，流也。聚而生瘤腫也。
《魏略》曰：晉景帝先苦瘤，自割之。會毋丘儉反而瘤發，及儉走，竟以自終。蔡謨表曰，臣先有瘤腫在腰上十數年，初無患苦，忽自潰。
《晉書》曰：趙王倫得異鳥，問皆不知名。宮西有素衣小兒，言是服劉鳥。倫使錄小兒並鳥置牢室，明旦開視，並失所在。倫目上有瘤，時以為祅焉。
沈約《宋書》曰：朱齡石舅頭有大瘤，齡石伺舅眠，密往割之，舅即死。
《列女傳》曰：齊宿瘤者，東郭採桑之女，項有大瘤，故以名焉。閔王出，而女採桑如故，王召問之，對曰：「受之父母，教採桑，不教觀王。」王曰：「此奇女也。」內以為後。女死後，燕遂屠齊。
《方言》曰：自關西秦晉之間，凡蹇謂之逴〈勑略反〉。
《周易歸妹·初九》曰：歸妹以娣，跛能履。
《禮記·喪服四制》曰：跛者不踴，身有痼疾，不可備禮也。
《左傳·宣公下》曰：晉侯使郄克會於齊，傾公帷婦人使觀之。郄子登，婦人笑於房。〈跛而登，故笑之。〉
又《糓梁傳·成公》曰：衛孫良夫跛，郄克眇，聘於齊，齊使跛者御跛，蕭同叔子處臺笑之。
《春秋後語》曰：秦攻趙急，求救於齊。齊王曰：「必長安君為質。」長安君者，太后之小子也。太后愛之，不肯遣，大臣強諫，太后怒。左師觸龍請見太后，曰：「老臣病足，曾不能疾走，不得見久矣，竊自恐太后體亦有所苦也。」太后曰：「老婦恃輦而行耳。」因是，太后怒色稍解，乃徐說之，太后從之。
又曰：趙平原君家樓臨民家，民家有躄者，盤散行及〈散音珊〉，平原君美人居樓上，臨見大笑之。明日，躄者至平原君門，請曰：「臣不幸有跛躄之疾，而君之後宮臨而笑臣，臣願得笑者頭。」平原曰：「諾。」及躄者去，平原君笑曰：「竪子欲以一笑之故，殺吾美人，不亦甚乎！」終不殺。居歲餘，門下客稍稍引去，過半。平原君怪之，一人前對曰：「以君之不殺笑躄者。」於是平原君斬所笑美人頭，造躄者而謝焉。
《漢書》賈誼上書曰：天下之勢，方病大瘇。非徒病瘇，又苦𨂂盩。〈𨂂，腳掌。盩，古戾字，謂反戾也。〉
又曰：方今天下又類辟且病痱。〈辟，足疾。痱音肥，風疾也。〉夫辟者一面痛，痱者一方痛。
又曰：哀帝有痿痺。〈如淳曰：兩足不能相過曰痿。〉
《齊書》曰：始安王遙光字元暉，生而躄疾，高帝謂不堪奉拜祭祀，欲封其弟。武帝諫，乃以遙光襲爵。足病不得同朝列，常乘輿自望賢門入。遙光多忌，人有餉屐者，以為戲己，大被嫌責，為牋云：智不乃葵。亦忤旨。
《唐書》曰：賈直言者，父道沖以伎術得罪，賜酖於路。直言偽令其父拜四方，辭上下神祇，伺使者視稍怠，即取其酖以飲，遂迷仆而死。明日，酖泄於足而後復蘇。代宗聞之，減父死，直言亦自病躄。
《淮南子》曰：冠難至，躄者告盲者，負而走，兩人皆得其能也。故使瘖者語，使躄者走，大失其所也。
《長沙耆舊傳》曰：夏叔丁母憂，過禮，遂患風濕，一腳偏枯。皇甫謐表曰：久嬰篤疾，半身不仁，右腳偏小。
《毛詩·巧言》曰：彼何人斯，居河之麋。無拳無勇，職為亂階。既微且尰，爾勇伊何？〈腫足為尰，骭瘍為微。〉
《漢書·賈誼傳》誼上書曰：「方今天下之勢，方病大瘇，一股之大幾如要，一指之大幾如股。失之不治，必為錮疾〈堅久之疾。〉。後雖有扁鵲，不能為已。
《淮南子》曰：岸下氣多尰。
