
李充《翰林論》曰：研核名理而論難生焉。論貴於允理，不求支離。若嵇康之論，成文美矣。
《文心雕龍》曰：論者，倫理無爽，則聖意不墜。昔仲尼微言，門人追記，故仰其經目，稱爲《論語》；蓋群論立名，始於茲矣。論者，彌綸群言而研精一理也。是以莊周齊物，以論爲名；不韋《春秋》，六論昭別。至如石渠論藝，白虎講聚，述聖通經，論家之政體也。及班彪《王命》，嚴左《三將》，敷述昭情，善入史體。魏之初霸，術兼名法，傳嘏、王粲，校練名理。迄至正始，務欲守文，而何晏之徒，始盛玄論。於是聃、周當路，與尼父爭塗矣。詳觀蘭石之《才性》，仲宣之《去伐》，叔夜之《辨聲》，太初之《本玄》，輔嗣之《兩例》，平叔之《二論》，幷師心獨見，鋒穎精密，蓋論之英也。至乃李康《運命》，同《論衡》而過之；陸機辨亡，效《過秦》而不及：然亦其美矣！原夫論之爲體，所以辨正然否，窮於有數，追於無形，鑽堅求通，鈎深取極，乃百慮之筌蹄，萬事之權衡也。故其義貴圓通，詞忌枝碎也。必使心與理合，彌縫莫見其隙；詞共心密，敵人不知所乘：斯其要也。是以論譬析薪，貴能破理，斤利者，越理而橫斷，詞辨者，反義而取通：覽文雖巧，而檢跡知妄。惟君子能通天下之志，安可以曲論哉？
《漢書》曰：班彪遭王莽亂，避地隴右。時隗囂據隴右。囂問彪曰：「往者周亡，戰國幷爭，天下分裂。意者縱橫之事，復起於今乎？將承運迭興，在一人也？願先生論之。」彪旣感囂言，又湣狂狡之不息，乃著《王命論》以救其時難。
《後漢書》曰：王符耿介，不同於俗，困而憤恚，著書以譏當時。不欲彰名，號曰《潛夫論》。
又曰：仲長統字公理。每論古今世俗行事，恆發憤嘆息。因著論，名曰《昌言》。
《晉書·裴傳》曰：深患時俗放蕩，不尊儒術。何晏、阮籍素有重名於世，口談浮虛，不遵禮法，尸祿耽寵，仕不事事；至王衍之徒，聲譽大盛，位高勢重，不以物務自嬰，遂相放效，風教陵遲。乃著《崇有之論》，以釋其蔽。
又《范喬傳》：光祿大夫李銓，嘗論揚雄才學優於劉向。喬以爲立一代之書，正群籍之篇，使雄當之，故非所長。遂著《揚劉優劣論》。
又曰：董養字仲道，陳留浚儀人也。泰始初，到洛下，不干榮祿。及楊後廢，養因游太學，升堂嘆曰：「建斯堂也，將何爲乎？每見國家赦書，謀反大逆皆赦，至於殺祖父母、父母不赦者，以爲王法所不容也。奈何公卿處議，文飾禮典，以至此乎！天人之理旣滅，大亂作矣。」因著《無化論》以非之。
又曰：魯褒字元道。元康之後，綱紀大壞。褒傷時貪鄙，乃隱姓名，著《錢神論》。其略曰：「市井便易，不患耗折；親之如兄，字曰孔方；失之則貧弱，得之則富昌；無翼而飛，無足而走，解嚴毅之顔，開難發之口。錢多者處前，錢少者居後。京邑衣冠，疲勞講肆，厭聞清談，對之睡寐。見我家兄，莫不驚視。」又成公綏亦著《錢神論》。
《梁書》曰：范縝字子真，南陽舞陰人也。齊竟陵王子良盛招賓客，縝預焉。子良精信釋教，而縝不信因果，著《神滅論》以明之。子良集僧難之而不能屈。王筠難縝曰：「嗚呼！范子，曾不知其先祖神靈所在。」縝答曰：「嗚呼！王子，知其先祖神靈所在，而不能殺身以從之。」
又曰：劉峻見任昉諸子西華等兄弟流離不能自振，平生舊交，莫有收恤。西華冬月葛帔練衣，路逢峻。峻泫然矜之，乃廣朱公叔《絕交論》。到溉見其書抵之於地，終身爲恨。
《後周書》曰：時人論文體者，有古今之異。虬又以爲時有今古，非文有今古，乃爲《文質論》。
《隋書》曰：開皇之末，國家殷盛，朝野皆以遼東爲意。劉炫以爲遼東不可伐，作《撫夷論》以諷焉。當時莫有悟者。及大業之年，三征不克，炫言方驗。
《典論》曰：余觀賈誼《過秦論》，發周秦之得失，通古今之滯義，洽以三代之風，潤以聖人之化，斯可謂作者矣。
《抱朴子》曰：洪造《穹天論》雲︰天形穹隆，如笠冒地，若謂天北方遠者，視北方星宜細於三方矣。
《語林》曰：宋岱爲青州刺史，著《無鬼論》，甚精，莫能屈。後有書生詣岱，談論次及《無鬼論》，書生乃拂衣而去，曰：「君絕我輩血食二十餘年，以君有青牛髯奴，所以未得相困。今奴已死，可得相制矣。」言終而去。明日岱亡。
又《幽明錄》曰：阮瞻亦著《無鬼論》。俄而鬼見而瞻死。
《說文》曰：議，語也。
又曰：論，難也。
《周易·節卦》曰：君子以制度數，議德行。
《文心雕龍》曰：周爰諮謀，是謂爲議。議之言宜，審事宜也。《易》之《節卦》：「君子以制度數，議德行。」《周書》曰：「議事以制，政乃弗迷。」議貴節制，經典之體也。昔管仲稱軒轅有明台之議，則其來遠矣。洪水之難，堯諮四岳；百揆之舉，舜疇五臣；三代所興，詢及芻蕘；春秋釋宋，魯桓預議。及趙靈胡服，而季父爭論；商鞅變法，而甘龍交辯：雖憲章無算，而同異足觀。迄至有漢，始立駁議。駁者，雜也。議不純，故曰駁也。自兩漢之明，楷式昭備，藹藹多士，發言盈庭。若賈誼之遍代諸生，可謂捷於議矣。至如主父之駁挾弓，安國之辨匈奴，賈捐陳於朱崖，劉歆辨於祖宗，雖質文不同，得事要矣。若乃張敏之斷輕侮，郭躬之議擅誅，程曉之駁校事，司馬芸之議貨錢，何曾蠲出女之科，秦秀定賈充之謚，事實允當，可謂達議體矣。漢世善駁，則應劭爲首；晉代能議，則傅咸爲宗。然仲援博古，銓貫以敘；長虞識治，而屬辭枝繁。及陸機斷議，亦有鋒穎，而腴辭不剪，頗累文骨，亦有其美，風俗存焉。夫動先擬議，明用稽疑，所以敬慎群務，施張治術。故其大體所資，必樞紐經典，顧事實於前代，觀變通於當今，理不謬插其枝，字不妄舒其藻。郊祀必洞於禮，戎事宜練於兵，田穀先曉於農，斷訟務精於律，然後標以顯義，約以正辭。文以辨潔爲能，不以繁縟爲巧；事以明核爲美，不以環隱爲奇；此綱領之大要也。若不達政體，而舞筆弄文，支離構辭，穿鑿會巧，空騁其華，固爲事實所擯；設得其理，亦爲浮詞所埋矣。昔秦女嫁晉，從文衣之媵，晉之貴媵而賤女；楚鬻珠於鄭，爲熏桂之櫝，鄭人買櫝而還珠。若文浮於理，末勝於其本，則秦女楚珠，復存於茲矣。
李充《翰林論》曰：在朝辨政而議奏出，宜以遠大爲本。陸機議晉，斷亦各其美矣。
《三國典略》曰：王粲才旣高辨，鍾繇、王朗等雖名爲魏卿相，於朝廷奏議，皆閣筆不敢措手。
又曰：齊主命立三恪，朝士議之。太子少傅魏收爲議，衆皆同之。吏部侍郎崔瞻以父與收有隙，乃別立議。收讀瞻議畢，笑而不答。瞻曰：「瞻議若是，須贊所長；瞻議若非，須誥所短。何容讀國士議文，直如此冷笑。」收但慚而竟無言。
又曰：齊魏收嘗在議曹，與諸博士引據《漢書》論宗廟事，博士笑之。收便忿取《韋玄成傳》，抵之而起。博士夜共披尋，遲明乃來謝曰：「不謂玄成如此學也。」
《南史》曰：馬，梁天監初，詔通儒定五禮，有司舉修嘉禮，除尚書祠部郎。時創定禮樂，所建議多見施行。兼中書通事舍人，每吉凶禮，當時名儒明山賓、賀㻛等疑不能斷者，皆取決也。
《唐書》曰：天寶中，崔昌上封，推五行之運，以國家合承周漢，其周隋不合爲二王後，請廢。詔下尚書省集公卿議。昌獨見之明，群議不屈。會集賢院學士衛包抗表陳議論，之夜四星聚於尾宿，天意昭然，上心遂定。求殷、周、漢後爲三恪，廢韓介阝等公，以昌爲左贊善大夫。
又曰：張平叔判度支。平叔欲以徵利中上意，以希大任，請加監榷貴售州郡。時宰不能奪，因下其議。韋處厚奏議，發十難以詰之，上然後深知害人，乃止。平叔繇是始疏。
《獨斷》曰：有疑事，公卿百官會議。若台閣有正處而獨執異意者，曰駁議，曰某官某甲議以爲如是。下言臣愚戇議異。其非駁議，不得言議異。
《金樓子》曰：余後爲江州，副君賜報曰：「京師有語雲︰論議當如湘東王，仕宦當如王克。」克時始爲僕射領選也。
《說文》曰：牋，表識書也。
《文心雕龍》曰：牋者，表也，識表其情也。崔�奏記於公府，則崇讓之德音矣；黃香奉箋於江夏，亦肅恭之遺式矣。公�箋記，文麗而規益；子桓不論，故世所共遺。若略名取實，則有美於爲詩矣。劉廙謝恩，喻切以至；陸機自敘，情周而巧，箋之善者也。原箋記之爲式，旣上窺乎表，亦下睨乎書，使敬而不懾，簡而無傲，清靡以惠其才，彪蔚以文其響，蓋箋、記之分也。
《晉書》曰：劉卞字叔龍，東平須昌人也。本兵家子，質直少言，爲縣小吏。功曹夜醉，如厠，使卞執燭，不從。功曹銜之，以它事補亭子。有祖秀才者，於亭中作與刺史箋，久不成。卞教之數言，卓犖有大致。秀才謂縣令曰：「卞公府掾之精者，卿雲何以爲亭子？」令即召爲門下吏。
《異苑》曰：河內荀儒，字君林。乘冰省舅氏，陷河而死。兄倫爲文求屍，積日不得。設祭水側，又投箋與河伯。經一宿，岸側冰開，屍手執箋浮出。倫又箋謝之。
《博物志》曰：鄭玄注《毛詩》曰「箋」，不解此意。或雲毛公嘗爲北海，玄是此郡人，故以爲敬。
《世說》曰：郗司空在北府，桓宣武惡其居兵權，於事素暗。遣箋詣桓，方欲共獎王室，修復園陵。世子嘉賓出行道上，聞信至，急遣取箋，視之，竟寸寸毀裂。便回車，解衣帳中臥，更作箋，自陳老病不復堪人間，欲乞閑地自養。宣武大喜，即發詔轉爲督五部，守會稽。
《說文》曰：啓，傳信也。
服虔《通俗文》曰：官信曰啓。
張《漢記》曰：董卓呼三台尚書以下自詣卓啓事，然後得行。
《文心雕龍》曰：啓者，開也。高宗雲「啓乃心，沃朕心」，蓋其義也。孝景諱啓，後兩漢無稱。至魏國箋記，始雲啓聞，奏事之末，或雲謹啓。自晉來盛啓，用兼表奏：陳政言事，旣奏之異條；讓爵謝恩，亦表之別�。必辯要輕清，文而不侈，亦啓之大略也。
《晉書》曰：山濤爲吏部。濤所秦甄拔人物，各爲題目，時稱「山公啓事」。
《文心雕龍》曰：大舜雲「書用識哉」，所以記時事也。蓋聖賢言辭，總爲之書。書之爲體，主言者也。揚雄曰：「言，心聲也；書，心畫也。聲畫形，君子小人見矣。」故書者，舒也。舒布其言，染之簡牘，取象乎，貴在明決而已。三代政暇，文翰頗疏。春秋聘繁，書令彌盛。繞朝贈士會以策，子家吊趙宣以書，巫臣之責子反，子産之諫范宣，詳觀四書，辭若對面。又子服敬叔進吊書於滕君，故知行人挈辭多被翰墨。及七國獻書，詭麗輻湊；漢來筆札，辭音紛紜。觀史遷之報任安，東方之謁公孫，楊惲之酬會宗，子�之答劉歆，志氣盤桓，各含珠采，幷杼軸乎尺素，抑揚乎寸心。逮後漢書記，則崔瑗尤善。魏之元瑜，號稱翩翩；文舉屬音，半簡必錄；休璉好事，留意翰辭：抑其次也。嵇康絕交，實志高而文偉矣；趙壹贈離，乃少年之激昂也。至如陳遵占辭，百封各意；禰衡代書，親疏得宜：斯皆尺牘之文也。詳諸書體，本在盡言，所以散鬱陶，詠風采，固宜滌蕩以任氣，優游以懌懷；文明從容，亦心聲之獻酬也。若夫尊貴差序，則肅以節文，自戰國已前，君臣同書，秦漢立儀，始有表奏。王公國內，亦稱奏書。張敞奏書於膠後，其辭義美矣。迄至後漢，稍有名品：公府奏記，而郡將奏箋也。
《漢書》曰：蘇武與常惠使匈奴，被留。昭帝即位，數使至匈奴。常惠請其守者與俱，得夜見漢使，具自陳過。教使者謂單于，言「天子射上林中，得雁，足有系帛書，言武等在某澤中」，使者大喜，如惠語以讓單于。單于視左右而驚，謝漢使曰：「武等實在。」於是遣還漢。
又曰：陳遵容貌奇偉，略涉傳記，贍於文辭，善書。與人尺牘，皆以爲榮。爲河南太守，旣至官，遣吏西上，召善書吏十人於前，治私書謝京師故人。遵憑機口占，目省官事數百封，親疏各有意。
又曰：穀永字子�，便於筆札，故時人云︰「穀子�之筆札，婁君卿之唇舌。」
《後漢書》曰：鄧奉反於南陽。趙熹素與奉善，數遺書切責之。而讒者因言熹與奉合謀。帝以爲疑。及奉敗，帝得熹書，乃驚曰：「趙熹真長者也。」即征熹引見，賜鞍馬，待詔公車。
又曰：竇章字伯向。好學有文章。與馬融、崔瑗同好，更相推薦。融集與竇書曰：「孟陵奴來賜書，見手跡歡喜，何量見於面也！書雖兩紙，紙八行，行七字。」
《吳錄》曰：王宏爲翼州刺史，不發私書，不交豪族，號曰「王獨坐」。
《蜀志》曰：先主辟馬良，遂爲掾。後遣使吳。良請亮曰：「今銜國命，協穆二家。幸爲良介於孫將軍。」亮曰：「君試自爲文。」良即爲草曰：「寡君遣掾馬良通聘繼好，以紹昆吾、豕韋之勛。其人吉士，荊楚之令，鮮于造次之華，而有克終之美。願降心存納，以慰將命。」權大待之。
又曰：王平字子均。生長戎旅，手不能書，所識不過十字，而占授作書皆有意。使人讀史漢諸傳，聽之略知其義，往往論說不失其指。
《晉書》曰：何曾爲三公，人以小紙爲書者，敕記室勿報。
又曰：何綏字伯蔚，曾之孫也。位至侍中尚書。因以繼世名賢，奢侈過度，性旣輕物，翰札甚簡。城陽王尼見綏書疏，謂人曰：「伯蔚居世，而務豪乃爾，豈其免乎！」劉與潘滔譖之於東海王越，越遂誅綏。
又曰：《荀勖傳》曰：勖與裴秀、羊祜共管機密。時將發使聘吳，幷遣當時文士作書與孫皓，帝用勖所作。皓旣報命和親，帝謂勖曰：「君前作書，使吳思順，勝十萬之衆也。」
又曰：簡文輔政，引高松爲撫軍司馬。桓溫擅率衆北伐，簡文忌之。松曰：「宜致書喻以禍福，自當回旆。」便於坐爲書，草曰：「寇讎宜平，時會宜接，此實爲國遠圖，經略之大莫能加。斯非足下而誰？」
又曰：王恭將舉兵討譙，王尚之以謀告殷仲堪、桓玄。玄等從之，推恭爲盟主，剋期同赴京師。時內外疑阻，津邏嚴急。仲堪之信因庾楷達之，以斜絹爲書，內箭中，合鏑漆之。楷送於恭，恭發書，絹文角戾，不復可識。謂楷爲詐。
《晉陽春秋》曰：劉弘爲荊州刺史，每有興發，手書郡國，叮嚀款密，故莫不感悅，顛倒恭赴。咸曰：「得公一紙書，賢於十部從事也。」
沈約《宋書》曰：劉穆之、朱齡石幷便尺牘。嘗於高祖坐與齡石共答書，自旦至日中，穆之得百函，齡石得八十函，而穆之應對無廢。
又曰：徐湛之善於尺牘，音詞流暢。
《南齊書》曰：周�字彥倫，善尺牘。沈攸之送絕交書，太祖口授，令�裁答。
《齊春秋》曰：吳都張融字思光，臨終及葬，徵士何點使汝南風周英爲書與融。謝氵龠見，嘆曰：「此書雖漂宕不倫，亦有破的。」
《後周書》曰：梁台性果敢，有志操，不過識百字，口占書，詞意可觀。
又曰：柳慶，時父僧習爲潁川郡。地接都畿，民多豪右。將選官，皆依倚貴勢，競來請托。選用未定。僧習謂子曰：「權貴請托，吾幷不用，其使欲還，皆須有答。汝等各以意爲吾作書也。」慶乃具書，草雲︰「下官受委大邦，選吏之日，有能者進，不肖者退，此乃朝廷恆典。」僧習讀書，嘆曰：「此兒有意氣，丈夫理當如是。」即依慶所草以報。
《後唐書》曰：李襲吉掌太祖書記。襲吉博學多通，尤諳悉國朝近事。爲文精意練實，動拘典故，無所放縱，羽檄軍書，辭理尤健。自太祖上源之難，與朱溫不葉。乾寧末，劉仁恭負恩，其間論列是非，交相騁答者數百篇，警策之句，播在人口，文士稱之。天復中，太祖與朱溫修好，遣張特致書，初敘相失之由，毒手尊拳之句，溫怡然大笑，謂幕史敬翔曰：「李公鬥絕一隅，削弱如此，襲吉一函，抵二十萬兵勢，所謂彼有人可當也。如吾之智算，得襲吉之筆才，虎傅翼矣。」翔赧然而退。
《魯連子》曰：燕伐齊，取七十餘城，惟莒與即墨不下。齊田單以即墨破燕軍，殺將軍騎劫，復齊城，惟聊城不下。燕將守城數月，魯仲連乃爲書，著之於矢，以射城中，遺燕將書。燕將得書，泣三日，乃自殺。
《韓子》曰：鄭人有遺燕相國書者，夜，火不明，因謂持燭者曰：「舉燭。」誤於書中雲「舉燭」，非書意也。燕相國受書而悅之，曰：「舉燭高明者，舉賢而任之。」因以之治也。
皇甫謚《高士傳》曰：光武征嚴光，至。司徒侯霸使西之曹屬侯子道奉書，光不起，於床上箕踞發書，讀訖，問子道曰：「君房素痴，今爲三公，寧小差否？」子道曰：「位居台鼎，足不痴也。」光曰：「遣卿來，何言？」子道曰：「公聞先生至，區區欲即詣，迫於典司，是以不獲。願因日暮自屈語言。」光曰：「卿言不痴，是非痴語？天子征我，三辭乃來。人主尚不見，當見人臣乎？」子道求報，光曰：「我手不得書。」乃口授之曰：「君房足下，位至鼎司，甚善。懷仁輔義天下悅，阿諛順旨要領絕。」無它言。使者嫌少，可更足。光曰：「買菜乎？求益耶！」
《魯國先賢志》曰：孔翊爲洛陽令，置器水於前庭，得私書皆投其中，一無所發。彈治貴戚，無所迴避。
《典略》曰：太祖嘗使阮瑀作書與韓遂於馬上，其具草，書成，呈之，太祖攬筆欲有所定，而竟不能增損。
《語林》曰：殷洪喬作豫章郡，臨去，郡人因寄百餘函書至石頭，悉擲水中，因視祝之，曰：「沉者自沉，浮者自浮，殷洪喬不能作達書郵。」
魏文帝《與吳質書》曰：元瑜書記翩翩，致足樂也。
《魏文帝集》曰：上平定漢中，族父都尉還書與余，盛稱彼土地形勢，觀其詞，知陳琳所爲。
李充《起居誡》曰：床頭書疏，亦不足視。或是他私密事，不欲令人見。見之縱不能宣，誰與明之？若有泄露，則傷之者至矣。
稽康《與山濤書》曰：素不便書，不喜作書，而人間事，堆案盈幾，不相酬答則犯教傷義，欲自勉強，則不能久堪。
延篤《答張奐書》曰：離別三年，夢想言念。何日有違，伯英來惠之。書盈四紙，讀之及覆，喜不可言。
張奐《與陰氏書》曰：篤念旣密，文章粲爛，奉讀周旋，紙弊墨渝，不離於手。
《金樓子》曰：劉眭能屬文，作《春秋旨義終始論》及賦、頌數十。又善史書，當世以爲楷則。及寢病，帝驛馬令作草書尺牘十首。
古詩曰：客從遠方來，遺我一書札，置之懷袖中，三歲字不滅。
又曰：客從遠方來，遺我雙鯉魚。呼兒烹鯉魚，中有尺素書。長跪讀素書，書中意何如？上言加餐食，下言長相憶。
