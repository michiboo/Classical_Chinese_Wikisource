
《史記》曰：虞舜，名重華。冀州人也。作什器於壽丘，就時於負夏。舜父頑，母嚚，弟象傲，皆欲殺，不可得；即求，在側。舜耕曆山，曆山之人皆讓畔；漁雷澤，雷澤之人皆讓居；陶河濱，器皆不苦窳。堯乃賜舜絺衣與琴，爲築倉廩，與牛羊。舜舉八凱，使主后土，以揆百事；舉八元，使布教於四方。皋陶爲大理，民服其實。伯夷主禮，上下鹹讓。垂主工師，百工致功。益主虞，山澤開闢。棄主農，則百穀時茂，契主司徒，百姓親和。龍主賓客，遠人至。四海咸戴帝舜之功。於是，禹乃興《九韶》之樂，鳳凰來翔。舜年五十，攝行天子事，年五十八而堯崩，年六十一代堯踐帝位。即位三十九年，南巡狩，崩於蒼梧之野。葬於九疑，是爲零陵。
《帝王世紀》曰：舜，姚姓也。其先出自顓頊。顓頊生窮蟬，窮蟬有子曰敬康，生勾芒。勾芒有子曰橋牛，橋牛生瞽瞍。妻曰握登，見大虹，意感而生舜於姚墟，故姓姚，名重華，字都君。龍顔大口，黑色，身長六尺一寸，有聖德，始遷於夏，販於頓丘，責於傅虛，家本冀州，每徙則百姓歸之。其母早死，瞽瞍更娶生象。象傲而父頑母嚚鹹欲殺舜，舜能和諧，大杖則避，小杖則受。年二十始以孝聞。堯以二女娥皇、女英妻之。見舜於貳宮，設饗禮，送爲賓主，南面而問政。命爲司徒太尉，試以五典，有大功。二十，夢眉長與發等，堯乃賜舜以昭華之玉，老而命舜代已攝政。明年正月上日，始受終於文祖，太尉行事。堯崩三年喪畢。以仲冬甲子月，次於畢，始即真。以土代火，色尚黃。乃詢四岳，辟四門，明四目，達四聰。東巡狩，登南山，觀河洛，受圖書，表賜群臣，尊伯禹、稷、契、皋陶皆益地。有苗氏負固不服，禹請征之。舜曰：「我德不厚，行武非道也。吾其敷吾未也。」乃修教三年，執干戚而舞之，有苗請服。立誹謗之木，申命九官十二牧及殳斨、朱虎、熊羆等二十五人，三載一考績，黜陟幽明。於是俊乂在官，群後德讓，百僚師師，以五采章施於五色爲服，以六律、五聲、八音協治。烝民乃粒，萬邦作乂，庶績咸熙，乃作《大韶》之樂，《簫韶》九成，鳳凰來儀，擊石拊石，百獸率舞。故孔子稱《韶》盡美矣，又盡善也。景星曜於房，群瑞畢臻，德被天下。初，舜既踐帝位，而父瞽瞍尚存，舜常戴天子車服而朝焉。天下大之，故曰大舜。都乎咸陽，或營蒲阪、嬀汭，嬪於虞，故因號有虞氏。有二妃，元妃娥皇無子，次妃女英生商均。次妃登北氏，生二女：霄明、燭光。有庶子八人，皆不肖，故以天下禪禹。舜年八十即真，八十一三而薦禹，九十五而使禹攝政。攝五年，有苗氏叛，南征，崩於鳴條，年百歲，殯以瓦棺，葬蒼梧九嶷山之陽，是爲零陵，謂之紀市，在今營道縣下，有群象爲之耕。
《洛書靈准聽》曰：有人方面，日衡重華，握石椎，懷神珠。〈衡有骨表如日也。眉上日衡。重華，重，童子。〉。握石椎，懷神珠。〈椎讀曰錘，錘平輕重也。握謂如璇璣玉衡之道。懷神珠，喻有聖性也。〉西王母受益地圖，〈西王母，西荒之國也。在西方得此益地之圖來獻。〉舜受終，鳳凰儀，黃龍感，朱草生，蓂莢孳。
《尚書·舜典》曰：慎徽五典，五典克從。納於百揆，百揆時序。賓於四門，四門穆穆。納於大麓，烈風雷雨不迷。帝曰：「諮，爾舜！詢事考言，乃言厎可績，三載。汝陟帝位！」
《尚書帝命驗》曰：虞舜聖，在側陋，光耀顯都，握石椎，懷神珠。〈椎讀曰錘，神珠喻聖性。〉
《尚書中候考·河命》曰：帝舜曰：「朕惟不仁，蓂莢浮著，百獸鳳晨。」〈蓂莢浮著，萌芽。百獸率舞，鳳凰司晨也。〉
又曰：若稽古，帝舜曰：「重華欽翼皇象。」〈翼，奉也。象，曆也。舜敬奉皇天之歷數，七政得失也。〉
又曰：舜至於下稷，榮光休至，〈稷讀曰側下之側，日西之時。休，美也。榮光，氣也。〉黃龍負卷，舒圖出水，壇畔赤文綠錯。〈錯，分也。文而以綠色分其間。〉
《尚書大傳》曰：舜不登而高，不行而遠。
又《虞夏傳》曰：維元祀巡狩，四岳八伯，〈堯始得羲和，令爲六卿，主春夏秋冬，幷掌方岳之事，是爲四岳，出則爲伯，後乃分置八伯。〉壇四奧，沉四海，〈祭水曰沉。〉封十有二山，肇十有二州。
《韓詩外傳》曰：昔舜甑盆無膻，而功不以巧獲罪。
《詩含神霧》曰：握登見大虹，意感生帝舜。
《大戴禮》曰：宰我曰：「請問帝舜？」孔子曰：「蟜牛之孫，瞽瞍之子也，曰重華，好學孝友，聞於四方。陶家事親，寬裕溫良。教而知時，畏天而愛民，恤遠而親親，世以孝聞於天下。三十在位，嗣帝位，五十乃死，葬於蒼梧之野。」
《禮記》曰：舜作五弦之琴，以歌南風。
又曰：舜其大智也與！德爲聖人，尊爲天子，富有四海之內。宗廟饗之，子孫保之。
又曰：舜其大智也與：舜好問而好察邇言，隱惡而揚善，執其兩端，用其中於民，其斯以爲舜乎？〈邇，近也。近言而善易以進人察而行之也。兩端，過與不及也。用其中於民，賢與不肖皆能行之也。斯，此也。其德如此，乃號爲舜。舜之言充也。〉
又曰：子曰：「之後世雖有作者，虞帝弗可及也矣。君天下，生無私，死不厚，其子子民如父母，有惻恆之愛，有忠利之教。」
《禮含文嘉》曰：舜損己以安百姓。
《樂動聲儀》曰：孔子曰：「《簫韶》者，舜之遺音也。溫潤以和，似南風之至。其爲音，如寒暑風雨之動物，如物之動人，雷動禽獸，風雨動魚龍，仁義動君子，財色動小人。〈言樂之動人也深，故舉見事以爲喻。〉是以聖人務其本。」
《春秋演孔圖》曰：舜目四瞳童謂之重明。承乾，乾踵堯，海內富昌。〈童，童子也。踵猶履也，履其所行也。〉
《春秋運鬥樞》曰：舜以太尉受號，即位爲天子。五年二月，東巡狩，至於中月。與三公諸侯臨觀，〈太尉公官名也。唐虞五載一巡狩。中月，月半也。臨觀爲舟，以泛於河中也。〉黃龍五彩負圖出，置舜前，圖以黃玉爲匣，如櫃，長三尺，廣八寸，厚一寸，四合而連有戶。〈此含樞紐之命，故龍匣黃也。四合有橫道相合也。有戶，言可開闔。〉白玉檢，黃金繩之，爲泥封，兩端章曰：「天黃帝符璽」五字。廣袤各三寸，深四分，鳥文。〈文，字也。四或爲三。〉舜與大司空禹、臨侯、望博等三十人集發，〈大司空，公官名也。臨侯，國氏，望博，名。〉圖玄色而綈，狀可舒捲，長三尺二寸，廣九寸，〈而，如也。三或爲五。〉中有七十二帝地行之制，天文官位度之差。
《孝經援神契》曰：舜龍顔重瞳，大口，手握襃。〈龍顔取象車，故有此骨表也。重童取象雷，多精光也。大口以象鬥星，又爲天作喉舌。握褒，手中褒字，喻從勞苦起，受褒飭，致大位者也。〉
《論語》曰：舜有臣五人而天下治。〈五人者，禹、稷、契、皋陶、伯益。〉
又曰：無爲而治者，其舜也與？夫何爲哉？恭己正南面而已矣！〈爲猶安也。言舜相堯，去四凶，旋四門，穆穆也。〉
《論語撰考讖》曰：堯舜等升首山，觀河渚，有五老游於河渚，相謂曰：「河圖將來告帝期，五老流星上入昴。有頃，赤龍負玉苞舒圖出，堯與大舜等共發。曰：「帝當樞百則禪虞。」〈百年而禪與舜。〉堯喟然嘆曰：「諮，爾舜！天之歷數在爾躬。」
《孔叢子》曰：舜身六尺有奇，面頷無毛，亦聖也。
《韓子》曰：曆山農者侵畔，舜往耕，期年而耕者讓畔；河濱漁者爭坻，舜往漁，期年而漁者讓長；東夷之陶者苦窳，舜往陶，期年而器以牢。
《墨子》曰：堯舉舜於服澤之陽。
《孟子》曰：鶏鳴而起，孳孳爲善者，舜之徒也。鶏鳴而起，孳孳爲利者，跖之徒也。
又曰：堯之於舜，使其子九男事之，二女女焉。百官牛羊倉廩備，以養舜於畎畝之中，而後舉之加諸上位。
又曰：舜生於諸馮，遷於負夏，卒於鳴條，東夷之人也。〈諸馮、負夏、鳴條皆地名也。負夏在海東方，東夷之地，故曰東夷之人也。〉
又曰：舜之飯糗茹草也，若將終身焉。及其爲天子也，被袗衣，鼓琴二女，果若固有之。〈袗衣，畫繪者也。此言舜窮居之時，若將終身，及其爲萬乘之主，被服繪綉，若固常自所有也。分定使之然也。〉
又曰：舜之居深山之中也，與木石居，與鹿豕游。其所以異於深山之野人者幾希；〈舜耕曆山之時，居山之間，鹿豕近人，若與人游。希，遠也。當此之時，舜與野人，相去豈遠哉。〉及其聞一善言，見一善行，若決江河，沛然莫之能禦也。
又曰：舜流共工於幽州，放歡兜於崇山，殺三苗於三危，殛鯀於羽山。四罪而天下咸服。
又曰：大舜有大焉：善與人同，舍己從人，樂取於人以爲善；〈大舜，虞舜也。孔子稱曰巍巍，故曰大舜也有大善焉，能舍已從人。子路與舜同也。〉自耕稼陶漁以至爲帝，無非取於人者。取諸人以爲善，是與人爲善者也。故君子莫大乎與人爲善。
又曰：天下大悅而將歸己，視天下悅而歸己猶草芥也，惟舜爲然。〈舜不以天下歸己爲樂，號泣于田也。〉不得乎親，不可以爲人。不順乎親，不可以爲子。舜盡事親之道，而瞽瞍底豫。瞽瞍底豫，而天下化。瞽瞍底豫而天下之爲父子者定。此之謂大孝。
又曰：堯崩三年之喪畢，舜避堯之子於南河之南。天下諸侯朝覲者，不之堯之子而之舜；訟獄者，不之堯之子而之舜；謳歌者，不謳歌堯之子而謳歌舜。曰：「天也，夫然後之中國，踐天子之位焉。」
《莊子》曰：羊肉不慕蟻，蟻慕羊肉，羊肉膻也。舜有膻行，百姓悅之，故三徙成都，至鄧之墟十萬家。堯聞舜之賢，舉之童土之地，〈童土，不生草之地。〉曰：「冀得其來之澤。」〈舜來施恩澤也。〉
又曰：舜讓天下於善卷，善卷曰：「餘立於宇宙之中，冬日衣皮毛，夏日衣葛絺。春耕種，足以勞動；秋收斂，足以休食。日出而作，日入而息，逍遙於天地之間，而心意自得。吾何以天下爲哉？悲夫！子之不知餘也。」遂不受。於是去而入深山，莫知其處。
又曰：舜以天下讓其友北人無擇，北人無擇曰：「異哉！後之爲人也，居於畎畝之中，而游堯之間。不若是而已，又欲以辱行污漫我。吾羞見之！」自投清冷之泉。
《尸子》曰：舜兼愛百姓，務利天下。其田也，荷彼耒耜，耕彼南畝，與四海俱有其利。其漁雷澤也，旱則爲耕者鑿瀆，儉則爲獵者表虎。故有光若日月，天下歸之若父母。
又曰：舜南面而治天下，天下太平，燭於玉燭，息於永風，食於膏火，飲於醴泉。舜之行，其猶河海乎，千亻刃之溪亦滿焉。由此觀之，禹湯之功，不足言也。
又曰：堯問於舜曰：「何事？」曰：「事天。」問：「何任？」曰：「任地。」問：「何務？」曰：「務人。」
又曰：舜一徙成邑，再徙成都，三徙成國，其致四方之士。堯聞其賢，征之草茅之中，與之語政，至簡而易行；與之語道，廣大而不窮。於是妻之以皇，媵之以娥，九子事之，而托天下焉。
又曰：舜云：「從道必吉，反道必凶，如影如響也。」
又曰：舜事親養兄爲天下法，其游也得六人，曰雒陶、方回、續牙、伯陽、東不識、秦不空，皆一國之賢者也。
又曰：昔者，舜兩眸子，是謂重明。作事成法，出言成章。
又曰：舜舉三後而四死除。何爲四死？饑渴、寒暍、勤勞、鬥爭。
又曰：有虞之君天下也，使天下貢善；商周之君天下也，使天下貢財。
公孫弘曰：舜牧羊於黃河，遇堯，舉爲天子。
陸賈《新語》曰：舜藏黃金於嶄岩之山，捐珠玉於五湖之淵，以塞淫邪之欲。
《淮南子》曰：舜之時，共工振滔鴻水，〈滔，漫也。共工，炎帝之後。隨高堙下，壅百川以爲民害。〉以薄空桑，〈空桑，地名，在魯。〉龍門未開，呂梁未發，江淮通流，四海涬溟，民皆上丘陵，赴樹木。舜乃使禹疏三江五湖，決伊闕，導瀍澗，通溝洫，注之東海。鴻水漏，九州乾，萬民皆寧其性。
又曰：昔者，舜耕於曆山，〈曆山，在濟陰城陽。〉期年，而田者爭處磽確，以封畔肥饒相讓也。釣於河濱，期年，而漁者爭處湍瀨，〈湍，急。瀨，淺。〉以曲隈深澗相與也。
又曰：舜作室築墻茨屋，闢地樹穀，令民皆去岩穴，各有室家，南征三苗，道死蒼梧。
又曰：舜不降席而天下治。
周生《列子》曰：舜嘗駕五龍以騰唐衢，武嘗服九駁以馳文塗，此上御也。
徐氏《中論》曰：小人恥其面不如子都；君子恥其行不如舜禹。
《杜夷幽求》曰：以舜禹之登庸，視孔氏之窮屈，不似跛鱉之與晨驥乎？
《符子》曰：舜禪夏禹於洞庭之野。
《呂氏春秋》曰：舜有九男，不予其子而授禹，至公也。
《風土記》曰：舜，東夷之人，生於桃丘嬀水之汭，損石之東。舊說言舜上虞人也。虞即會稽縣，距餘姚七十里，始寧上虞，南鄉也，後爲縣。桃丘，即姚丘，方相近也。今吳北亭虞濱，在小江裏，縣復五十里對小江北岸。臨江山上有立石，所謂「損石」者也。斜角西南堵俗呼爲「蒍公嶄」，高石也。
