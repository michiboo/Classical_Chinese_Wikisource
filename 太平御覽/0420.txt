
《釋名》曰：義者，宜也。裁製事物使合宜也。
《說文》曰：義者，己之威儀也。
《易·下系》曰：理財正辭，禁民爲非，曰義。
《禮記·經解》曰：除去天地之害，謂之義。
《尚書》曰：以義制事。
《左傳·隱公》曰：君子曰：「石碏，純臣也，大義滅親。」
《論語·里仁》曰：君子喻於義，小人喻於利。〈喻，猶曉也。〉
又曰：君子之於天下，無適也，無莫也，義之與此。
又曰：見義不爲，無勇也。
《史記》曰：趙朔將下軍，娶晉成公姊爲夫人。景公三年，屠岸賈欲誅趙氏。賈始有寵於靈公，至景公時，爲司寇，將作難，乃治靈公之賊。韓厥告趙朔趨亡，朔不肯，曰：「子必不絕趙祠，朔死不恨。」韓厥許諾，稱疾不出。賈不請而擅攻趙氏於下宮，殺趙朔、趙同、趙括、趙嬰齊，皆滅其族。趙朔妻成公姊，有遺腹，走公宮匿。趙朔客曰公孫杵臼，杵臼謂朔友人程嬰曰：「胡不死？」程嬰曰：「朔之婦有遺腹，若幸而男，吾奉之；即女也，吾徐死耳。」居無何，而朔婦免身，生男。屠岸賈聞之，索於宮中。夫人置兒雲中，祝曰：「趙宗滅乎，若號；既不滅，若無聲。」及索，兒竟無聲。已脫，程嬰謂公孫杵臼曰：「今一索不得，後必索之，奈何？」杵臼曰：「立孤與死孰難？」程嬰曰：「立孤難耳。」杵臼曰：「趙氏先君遇子厚，子爲其難者，吾爲其易者，請先死。」乃謀取他人嬰兒負之，衣以文葆，匿山中。程嬰出，謬謂諸將曰：「嬰不肖，不能立趙孤。孰予我千金，吾告其處。」諸將皆喜，許之，發師隨程嬰攻公孫杵臼，殺之。諸將以爲趙氏孤兒已死，皆喜。然趙氏真孤乃反在，程嬰卒與俱匿山中。居十五年，晉景公疾，卜之，大業不遂者爲崇。景公問韓厥，知趙孤在，乃曰：「大業之後絕祠者，其趙氏乎？夫自中衍者皆嬴姓也。中衍人面鳥噣，降佐殷帝大戊及周天子，皆有明德。下及幽、厲無道，而叔帶去周適晉，事先君文侯，至於成公，世有功德，未嘗絕祠。今吾君獨滅趙宗，國人哀之，故見龜策。惟君圖之。」景公問：「趙尚有後乎？」韓厥具以實告。景公乃與韓厥謀立趙孤兒，召而匿之宮中。諸將入問疾，景公因韓厥之衆以脅諸將而見趙孤。趙孤名武。諸將不得已，乃曰：「昔下宮之難，屠岸賈爲之，矯以君命，非然，孰敢作難！微君之疾，群臣固且請立趙後。今君有令，群臣之願也。」於是召趙武、程嬰遍拜諸將，諸將遂反與趙武、程嬰攻屠岸賈，滅其族。復與武田邑如故。及趙武冠，爲成人，程嬰乃辭諸大夫，謂趙武曰：「昔下宮之難皆能死。我非不能死，我思立趙氏之後。今趙武既立，成人復故位，我將下報宣孟與公孫杵臼。」趙武啼泣頓首固請，曰：「武願苕筋骨以報子至死，而子忍去我死乎？」程嬰曰：「不可。彼以我爲能成事，今不報爲不成。」遂自殺。趙武服齊衰三年，爲之祭邑，春秋祠之，世世勿絕。
又曰：項王已死，楚地皆降漢。獨魯不下，漢乃引天下兵欲屠之。爲其守禮義，主死節，乃持項王頭示魯，父兄乃降。即以魯公禮葬項王。
又曰：樂毅去燕之趙，趙王欲圖燕。毅泣曰：「臣事昭王猶事大王，若獲戾施在他國，終身不敢謀趙之徒隸，況燕昭王後嗣乎？」
又曰：欒布，梁人也。彭越吻家人時，常與布游。及漢誅彭越，夷三族，梟首雒陽下，詔曰：「有收視者，輒捕之。」布時爲越使齊還，奏事彭越頭下，祠而哭之。吏捕以聞，上召駡布：「若與彭越反耶？吾禁人勿收，若獨祠而哭之，與反明矣。趣烹之。」方提趣湯，布顧曰：「願一言而死。」上曰：「何言？」布曰：「方上之困彭城，敗滎陽、成皋間，項王所以不能遂西，徒以彭王居梁地，與漢合從苦楚也。當是之時，彭王一顧，與楚則漢破，與漢則楚破。且垓下之會，微彭王，項氏不亡。天下已定，彭王剖苻受封，亦欲傅之萬世。今漢一徵兵於梁，彭王病不得從，而疑以爲反。反形未見，以苛細誅之，臣恐功臣人人自危。今彭王已死，臣生不如死，請就烹。」上乃釋布，拜爲都尉。
《漢書》曰：樓護有故人呂公，無子，歸護託身。護與呂公及妻與呂嫗同食。護妻子頗厭呂公。護聞之，流涕責子曰：「呂公以窮老託身於我，義所當扶攏」遂養呂公終身。
又曰：衛青日衰而霍去病日貴。青故人門下，多事去病輒得官爵，惟獨任安不去。
又曰：卜式，河南人，初以田畜爲事。弟奇，忽請於式，欲分財異居。式便脫身出，惟取羊百頭，遂入山放牧。經十餘年，十倍於初，卻買田宅居焉。弟奇悉破其産矣，式輒復分與之。
《續漢書》曰：李固被誅，梁冀乃露固屍於四衢，令有敢臨者加其罪。固弟子汝南郭亮，年始成童，左提章鉞，右秉鈇鑕，詣闕上書，乞收固屍，不許，因往臨哭，陳辭於其前，遂守喪不去。夏門亭長呵之，亮曰：「亮含陰陽氣以生，戴乾履坤。義之所重，豈知生命，何爲以死相懼？」太后聞而不誅，乃聽得襚斂歸葬之。
又曰：梁冀諷有司劾杜喬，遂執系之，死獄中，與李固俱暴屍於城北，家屬故人莫敢視者。喬故掾陳留楊匡聞之，號哭星行到洛，托爲夏門亭吏，守衛屍喪，驅護蠅蟲。都官從事執之以聞，太后義而不罪。匡於是帶鈇鑕上書詣闕，乞杜、李二公骸骨。太后許之。成禮殯殮，送喬喪還家，葬送行服，隱匿不仕。
又曰：袁忠子秘爲郡門下議生。黃巾起，秘從太守趙謙擊之，軍敗。秘與功曹封觀等七人以身刃，皆死於陣，謙以得。詔復秘等門閭，號曰七賢。
又曰：陳蕃既被害，友人陳留朱震時爲釒至令，聞而棄宮哭之。收葬蕃屍，匿其子逸於甘陵界中。事覺，系獄，合門桎梏，震受拷掠，誓死不言，故逸其得免。
又曰：史弼遷河東太守，斷絕書屬。中常侍侯覽遣諸生賫書請之，幷求假鹽稅。弼大怒，乃付安邑獄拷殺之。覽遂詐作飛章，下司隸誣弼誹謗，檻車徵。前孝謙魏劭，毀變形服，詐吻家僮，瞻護於弼。弼遂受誣事，當棄市，劭與同郡人賣郡邸行賂於覽，得減死罪一等，論輸左校。時人或譏曰：「平原行貨免君，無乃甚乎？陶丘洪曰：「文王里，閎散懷金，史弼遭患，義夫獻寶，亦何疑焉。」議者乃息。
又曰：李燮，字德公。初，李固既策罷，知不免禍，乃遣三子歸鄉里，時燮年十三。有頃難作，下郡收固三子，二兄受害，燮姊文姬乃告父門生王成曰：「今委君以六尺之孤，李氏存滅，其在君矣。」成乃將燮入徐州界中，變名姓爲酒家傭，而成賣卜於市，陰相往來。梁冀既誅而災眚屢見。明年，史官上言宜有赦令，又當存錄大臣冤死者子孫，於是求固後。燮乃以本末告酒家，酒家具車重厚遣之。後王成卒，燮以禮葬之，感傷舊恩，每四節爲設上賓之位而祠焉。
又曰：李膺門生皆禁錮，侍御史景毅子實爲膺門徒，未有錄牒，故不譴。毅慨然曰：「本謂膺賢，遣子師之，豈可以漏脫名籍，苟安而已！」遂自表免歸，時人義之。
後漢段穎討羌，涼州刺史郭閎貪其功，稽留穎軍。義從者日役久，戀鄉，悉反叛於閎，罪歸潁，穎坐徵，下獄，輸左校。羌涼覆沒營塢，吏人守門訟穎，詔問狀，穎謝罪，不敢言枉，京師稱之爲長者焉。
又曰：雷義，字仲翁，爲尚書郎。同時郎坐事當居刑，義默自表取罪論免。同台郎覺之，委位白上，乞贖義罪。順帝皆除其罪。
《東觀漢記》曰：杜林弟成物故，隗囂乃聽林持喪東歸。既遣而悔，追令刺客楊賢於隴遮殺之。賢見林身推鹿車，載致弟喪，乃嘆曰：「當今之世，誰能行義？雖小人，何忍殺義士。」乃亡去。
又曰：鮑永，字君長，爲司隸校尉，行縣到京兆灞陵，過更始冢，引車入陌，欲下，從事諫止之，永曰：「親北面事人，過其墓，雖以獲罪，司隸不辭也。」遂下車，哭盡哀。西至右扶風，椎牛上苟諫冢。上問公卿曰：「奉使如此，何如？」時太中大夫張堪對曰：「仁者百行之宗，忠者禮義之至也。仁不遺舊，忠不忘君，行之高者也。」上悅。
又曰：肅宗崩，廉範奔赴敬陵。時廬江郡嚴麟奉章吊國，俱會於路。麟乘小車，途深馬死，不能自進。範見而湣然，命從騎下馬與之。不告而去。麟事畢，不知馬所歸，緣路訪之。或謂麟曰：「故蜀郡太守廉叔度，好周人窮，今奔國喪，當是耳。」麟亦素聞範名，以爲然，即牽馬造門，謝而歸之。世伏其好義。
又曰：李善，字次孫，南陽人，本同縣李玄蒼頭。建武中疫疾，玄家相繼死沒，惟孤兒續始生數旬，而有資財千萬。諸奴婢私共計議，欲謀殺續，分財産。善乃潛負續逃亡，隱山陽瑕丘界中，親自哺養，乳爲生續。孩抱奉之不異長君，有事輒長跪請白，然後行之。閭里感其行，皆相率修義。續年十歲，善與歸本縣，修理舊業，告奴婢於長吏，悉收殺之。時鍾離意爲瑕丘令，上書薦善行狀。
又曰：索盧放，字君陽，東郡人。署門下掾。更始時，使者督行郡國，太守有事，當斬。放前對曰：「方今天下苦王氏之虐政，戴仰漢德。傅車所過，未聞思澤，而斬郡守，恐天下惶懼，各自疑也。使有功不如使有過。」遂解衣而前，願代太守斬，使者義而赦之，由是顯名。
又曰：魏譚，字少聞，王莽末，政亂，盜賊起，人民相食。譚爲夷所得，等輩數十皆縛束，當稍就啖。見譚貌謹敕，獨放，令主炊養。有夷長公哀譚，謂曰：「汝曹皆當以次死，哀縱汝，急宜去。」譚不肯去，叩頭曰：「我常爲諸君主炊養，食馨肉肌香，餘皆菜食，羸瘦，肉腥臊不可食，願先等輩死。」長公義之，即相謂此兒有義，可哀縱也。賊遂皆放之，數十人皆得脫。
又曰：更始即位，舞陰大姓李氏擁城不下。更始遣柱天將軍李寶降之，不肯。云：「聞宛之趙氏有孤孫喜，信義著聞，願得降之。」更始微喜，使詣舞陰李氏，遂降。
又曰：桓典，字公雅，舉孝廉爲郎中。居無幾，國相王吉以罪被誅，故人親戚莫敢至者。典獨棄官帳斂歸葬，服喪三年，負土成墳，爲立祠堂，盡禮而去。
又曰：劉車，字公子，楚郡人。更始時，天下亂，平弟仲爲賊所殺。其後賊忽然而至，平扶侍其母，奔走逃難，抱仲遺腹女而充其子。母欲還取之，平不聽，曰：「力不能兩禍攏仲不可以絕類。」遂去不顧，與母俱匿野澤中。平朝出求食，逢餓賊，將烹之，叩頭曰：「今旦爲母求菜，老母等歸爲命，願得歸，食母畢，還就。」因涕泣，賊哀而遣之。平還，食母訖，因白曰「屬與賊期，義不可欺。」遂還詣賊。衆皆大驚，相謂曰：「常聞烈士，今乃見之。去矣，吾不忍食子。」於是得全。
又曰：汝南王琳，字巨尉，年十餘歲。弟季出，遇赤眉賊，將爲所哺。琳自縛，請先季死，賊矜而放遣。
謝承《後漢書》曰：天下亂，人相食。趙孝弟禮，爲餓賊所得。孝聞之，即自縛詣賊曰：「禮久饑羸瘦，不如孝肥飽。」賊大驚，放之。謂曰：「可歸！更持米Я來。孝求不能得，復往報賊，願就烹。衆異之，遂不害。
又曰：姜肱，字伯淮，彭城人。肱與二弟仲海、季江，俱以孝著聞。肱嘗與季江謁郡，夜於道遇盜，欲殺之。兄弟爭死，賊遂兩釋，但奪衣資。既至郡中，見肱無衣，怪問，肱托以他辭，終不言盜，盜聞而感悔，後乃就精廬，求見徵君，肱與相見，皆叩頭謝罪，而還所略物。肱不受，勞以酒食而遣之。
又曰：劉翊，字子相，陳國人也。張季禮嘗吊師喪。大冰寒，車毀牛病，不能進，罷曳道路。翊行於汝南界中逢之，素與疏闊，下馬與語，便推所乘牢車強牛與之，供其資糧，不告姓名。
又曰：梁國車章爲縣功曹令。黃拳爲人所誣，章證其無罪，當下筆立辭，乃以斧斫右手五指，閉口死獄中。
又曰：會稽戴就爲郡倉曹掾，太守爲州所奏，見收，持吏以鈇針刺手爪中，使以把土，就十爪皆墮地，終無撓辭。
又曰：張儉爲東部督郵。時中嘗侍侯覽，殘暴百姓。儉舉劾覽，遏絕章奏，幷不得通。遂上書告儉與同郡二十四人爲黨，儉得亡命，止李篤家。外黃令毛欽操兵到門，篤引欽謂曰：「張儉知名天下，而亡非其罪。縱儉可得，寧忍執之乎？」欽因起撫篤曰：「蘧伯玉恥獨爲君子，足下如何自專仁義？」篤曰：「篤雖好義，明延今日載其半矣。」欽嘆息而去。
又曰：彭修，州辟從事。時賊張子林等數百人作亂，修與太守俱出討賊，賊望見車馬，競交射之，飛矢雨集。修以身障太守，而爲流矢所中死，太守得全。賊素聞其恩信，即殺弩中修者，餘悉皆降散。言曰：「自爲彭君故降，不爲太守服也。」
《魏志》曰：閻溫，字伯儉，天水西城人，守上邽令。馬超奔上邽，郡人任養等舉衆迎之。溫止之，不能禁，乃馳還州。超復圍州甚急，乃遣溫密出，告急於夏侯淵。賊圍數重，溫夜從水中潛出。明日，賊見其跡，遣追逐，得之。執溫還詣超，解其縛，謂曰：「今成敗可見，若從吾言，反謂城中東方無救，此轉禍爲福之計也。不然，今爲戮矣。」溫僞許之，超乃載溫詣城下。溫向城大呼曰：「大軍不過三日至，勉之！」超怒數之曰：「足下不爲命計耶？」溫曰：「夫事君有死無貳，而公乃欲令長者出不義之名，吾豈苟生者乎？」超遂殺之。
又曰：董卓遷帝長安，幽州牧劉虞署田疇爲從事，奉使得報，馳還，未至，虞已爲公孫瓚所害，疇至，謁祭虞墓，陳發章表，哭泣而去。瓚聞之大怒，購求獲疇，謂曰：「汝何哭劉虞墓，而不送章報於我？」疇答曰：「漢室衰頽，人懷異心，惟劉公不失忠節。章報所言，於將軍未美，恐非所樂聞，故不進也。且將軍方舉大事，以求所欲，既滅無罪之君，又仇守義之臣，誠行此事，則燕、趙之士將皆蹈東海而死，豈忍從將軍者。」瓚壯其對，不誅。
又曰：初，濟陰王思與梁習俱爲西曹令史。思直日白事，失太祖旨。太祖大怒，教召主者，將如重辟。時思近出，習代往對，已被收執，思乃馳還，自陳己罪，罪應受死。太祖嘆息之，不言，嗟思之識分，曰：「何意吾軍中有士二人乎？」
又曰：牽招，字子經。袁紹辟爲督軍從事，紹卒，又事子尚。後，遼東送袁尚首，懸在馬市，牽招睹之悲感，設祭頭下。太祖義之。
又曰：龐淯字子異，初以涼州刺史從事守破羌長，會武威太守張猛反，殺刺史邯鄲商，猛令：「敢有臨商喪，死不赦。」淯聞之，棄官，晝夜奔走，號哭喪所訖，詣猛門，懷匕首，欲因見以殺猛。猛知其義士，敕遣不殺，由是以忠烈聞。
《魏略下》：脂習除大醫令，與孔融親善。會融被誅，當時許中與融善者，莫敢收恤，而習獨往，撫而哭之曰：「文舉卿舍我而死，復當與語者。」哀嘆無已。太祖收習欲理之，尋以其事直見原。
《蜀志》曰：曹公東征，擒關羽以歸，拜爲偏將軍，禮之甚渥。曹公壯羽爲人，而察其無久留意，謂張遼曰：「卿試以情問之。」遼以問羽，羽嘆曰：「吾極知曹公待我厚，然吾受劉將軍恩，誓以共死，不可背之，吾終不留。吾要當立效以報曹公，而後乃歸。」遼以羽言報曹公。公曰：「事君不忘其本，天下義士也。度何時去？」遼曰：「受公恩必效力而後去也。」及羽殺顔良，曹公知其必去，重加賞賜。羽拜書告辭而奔先主，左右欲追之。曹公曰：「彼爲其主，勿追也。」
《吳志》曰：陸瑁同郡徐願，居會稽，素不相識，臨死遺瑁書，託孤。瑁爲起墳，收導其子，養之。
王隱《晉書》曰：鄧攸遭石勒亂，負母妻行入草，遇賊失牛馬。攸語其妻：「吾弟早亡，惟有遺民，今當步擔兩兒，便當盡死，不如自棄兒，抱遺民，吾後猶當有兒。」婦乃從之。
又曰：趙王倫害張華之時，洛中震悚。惟閻績詣東市，號哭吊屍，而撫之曰：「早語君遜位，而不肯去，今果不免禍。」
於寶《晉紀》曰：宣王討王陵，發令狐遇冢，暴屍。兗州武吏東平馬隆托廬三年，種植松柏。一州之士愧之。
《漢晉春秋》曰：文王誅鍾會，爲功曹向雄收葬。王召而責之。雄曰：「昔先王掩骸埋，仁流枯骨，當時豈先卜其功罪而後葬哉！今王誅既加，於法已備，雄感義收葬，法教無闕，法立於上，教弘於下，以此訓物，雄曰可矣，何使雄背死違生，以立於時？殿下仇忿，枯骨捐之中野，百歲之後，爲臧獲所笑，豈仁賢所掩哉！」王悅，與宴談而遣之。
《三十國春秋》曰：成都王穎禦長沙王乂於建春門，陸機敗，遁走。穎誅機及弟雲，夷三族。機，吳人，而在寵族之上，人多惡之。成都王嬖人孟玖，素不快於雲，及機建門之敗，機衆多喪。牽秀譖之於潁，言機持兩端，孟玖復構之於內，使牽秀斬機。初，機之專征，請孫承爲後軍司馬，至是收承下獄，考捶數百，兩髁骨見，終言機冤。吏知承義烈，謂承曰：「二陸之痛，誰不知枉？君何不愛身？」承仰天曰：「陸君兄弟，世之奇士，有顧於吾，吾危不能濟，死復相誣，非吾徒也。」乃夷三族。承門人費慈自詣穎，明承之冤。承喻之曰：「吾惟不負二陸，死自吾分，卿何爲爾邪？」慈曰：「僕又安負君而求生乎？」固明承冤，玖又疾之，亦幷見害。
