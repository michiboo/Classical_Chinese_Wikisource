
《左傳·莊公》曰：齊侯田於貝丘，墜於車，傷足喪屨。反，誅屨於徒人費。〈誅，責也。〉弗得，鞭之見血。走出，遇賊於門，劫而束之。費曰：「我奚禦哉！」袒而示之背，信之。費請先入，〈詐欲助賊。〉伏公而出鬥，死於門中。
又《文公上》曰：戰於殽也，晉梁弘禦戎，萊駒爲右。戰之明日，晉襄公縛秦囚，使萊駒以戈斬之。囚呼，萊駒失戈，狼瞫取戈以斬囚，禽之以從公乘，遂以爲右。箕之役，先軫黜之而立續簡伯。狼瞫怒。其友曰：「盍死之？」瞫曰：「吾未獲死所。」其友曰：「吾與汝爲難。」瞫曰：「《周志》有之，勇則害上，不登於明堂。死而不義，非勇也。共用之謂勇。吾以勇求右，無勇而黜，亦其所也。謂上不我知，黜而宜，乃知我矣。子姑待之。」及彭衙，既陳，以其屬馳秦師，死焉。晉師從之，大敗秦師。
又《宣公下》曰：楚圍宋，宋人告急於晉。使解楊如宋，使無降楚，曰：「晉師悉起，將至矣。」鄭人囚而獻諸楚，楚子厚賂之，使反其言，〈反言晉不救。〉不許，三而許之。登諸樓車，使呼宋人而告之。遂致其君命。楚子將殺之，使與之言曰：「爾既許不穀而反之，何故？非我無信，女則棄之，速即爾刑。對曰：「臣聞之，君能制命爲義，臣能承命爲信，信載義而行之爲利。謀不失利，以衛社稷，民之主也。義無二信，信無二命。君之賂臣，不知命也。受命以出，有死無霄，又可賂乎？臣之許君，以成命也。死而成命，臣之祿也。寡君有信臣，下臣獲考〈考，成也。〉死，又何求？楚子舍之以歸。
又《成公上》曰：鞍之戰，齊逢醜父使公下，如華泉取飲。鄭周父禦佐車，宛茷爲右，載齊侯以免。韓厥獻醜父，郤獻子將戮之。呼曰：「自今無有代其君任患者，有一於此，將爲戮乎！」郤子曰：「人不難以死免其君，我戮之不祥，赦之以勸事君者。」乃免之。
又《昭公二十年》曰：初，齊鼻見宗魯於公孟，爲驂乘焉。將作亂，而謂宗魯曰：「公孟子不善，子所知也。勿與乘，吾將殺之。」對曰：「吾由子事公孟，子假吾名焉，故不吾遠也。雖其不善，吾亦知之。抑以利故不能去，是吾過也。今聞難而逃，是僭子也。〈使子言不信也。〉子行事，吾將死之，以周事子。」〈周，終也。〉齊氏用戈擊公孟，宗魯以背蔽之，斷肱，以中宗魯之肩，皆殺之。
《國語》曰：晉文公誅觀駢脅之狀以伐鄭，〈鄭復敕曹觀公駢脅之狀，故見伐也。〉鄭人以名寶行成，公不許，曰：「與詹而師還。」〈詹，鄭大夫叔詹伯也。〉詹請往，鄭伯不許，詹固請曰：「一臣可以赦百姓，君何愛！」鄭人以詹與晉人，晉人將烹之。詹曰：「臣欲盡辭。」而公聽其辭。詹曰：「天降鄭禍，使淫觀狀。臣曰：不可。夫晉公子賢明，若使復國，而得志於諸侯，禍不赦矣。今禍及矣。尊明勝患，知也。殺身贖國，忠也。」乃就烹，據鼎耳而疾號曰：「自今以往，忠以事君者，與詹同！」乃不殺。厚爲之禮而歸之。
《史記》曰：漢之三年，項王圍漢王於滎陽。漢將紀信說漢王曰：「事已急矣，請爲王誑楚，王可間出。」於是漢王夜出女子滎陽東門被甲二千人，楚兵四面擊之。紀信乘黃屋車，傅左纛，〈季斐曰：纛毛羽幢在乘與車衡。〉曰：「城中食盡，漢王降。」楚軍皆呼萬歲。漢王與數十騎從城西門出，走城皋。項王燒殺紀信。
《漢書》曰：莽何羅〈本姓馬，明帝馬後恐其先人有反者，易曰莽也。〉與江充相善，及充敗衛太子，後上知太子冤，乃夷滅充宗族黨與。何羅玖虐，遂謀爲逆。金日磾視其志意非常，心疑之，陰獨察其動靜，與俱上下。何羅亦覺日磾意，以故久不得發。是時上行幸林光宮，〈服虔曰：甘泉一名林光。臣瓚案：林光本秦離宮，在甘泉。〉日磾小疾臥廬。何羅矯制發兵。明旦，上臥未起，何羅從外入。日磾心動，立入臥內戶下。須臾，何羅袖白刃從東廂上，見日磾，色變，走趁臥內欲入，行逆觸寶瑟，僵。日磾得抱何羅，因傅曰：「莽何羅反！」上驚起，左右拔刃欲格之，上恐幷中日磾，止勿格。日磾投何羅殿下，得擒縛之，窮治皆伏辜。
《東觀漢記》曰：王郎遣將攻信都，信都大姓馬寵等開城內之，收太守宗廣及李忠母妻子，皆系獄，而令親屬招呼忠。時寵弟從忠爲校尉，忠即時召見，責數以背恩反城，因格殺之。諸將皆驚曰：「家屬在人手中，殺其弟，何猛也！」忠曰：「若縱賊不誅，則二心也。」上聞而美之，謂忠曰：「今吾兵已成也，將軍可歸，救老母妻子。」忠曰：「蒙明公大恩，思得效命，誠不敢內顧宗親。」
又曰：信都反，爲王郎所置信都王捕系邳彤父弟、妻子，使爲手書呼彤曰：「降者封爵，不降族滅。」彤涕泣報曰：「事君者不得顧家。」
又曰：張步攻耿弇，時上在魯，聞弇爲步所攻，自往救之。未至，陳俊謂弇曰：「虜兵盛，可且閉營休士，以須上來。」弇曰：「乘輿且到，臣子當擊牛釃酒以待百官，反欲以賊虜遺君父耶？」乃出大戰，自旦及昏，復大破之。後數日，車駕至臨淄，自勞軍也。
范曄《後漢書》曰：溫序，字次房，太原人。爲護羌校尉。行部至襄武爲隗囂別將苟宇等所劫。宇謂序曰：「子若與我幷威同力，天下可圖也。」序曰：「受國重任，分當效死，義不貪生，苟背恩德。」宇等復曉譬之。序素有氣力，大怒，叱宇等曰：「虜何敢迫脅漢將！」因以節撾殺數人。賊衆爭欲殺之。宇止之曰：「此義士，有死節，可賜以劍。」序受劍，銜須於口，顧左右曰：「既爲賊所迫殺，無令須污土。」遂伏劍而死。
《英雄記》曰：王允誅董卓，卓部曲將李傕、郭汜不自安，遂合謀攻圍長安，城陷，呂布奔走。布駐馬青瑣門外，招允曰：「公可去乎？」允曰：「若國家社稷之靈，上安國家，吾之願也。如其不獲，則奉身以死之。」
《漢雜事》曰：景帝時，吳楚七國反，齊孝王狐疑，膠西濟北二國圍齊。齊使路中大夫於天子，還報曰：「堅守！」比至二國圍齊數重，無從入，二國與路中大夫盟曰：「若反，言漢已破。」大夫許之。至城下望見齊王曰：「漢已發兵百萬，使太尉周亞夫擊破吳楚，方引兵救齊，齊必堅守。」二國誅之。
《魏志》曰：許褚從征袁紹於官渡，徐他等謀爲逆，以褚常侍左右，憚之不敢發。伺褚休下日，他等懷刀入。褚至下舍心動，即還侍。他等不知，入帳見褚，大驚。褚覺之，即擊殺他等。太祖益親信之。
又曰：諸葛恪圍合肥新城，城中遣士劉整出圍傅消息，爲賊所得，拷問所傅語，賊謂整曰：「諸葛公欲活汝，汝可具服。「整駡曰：「我當必死爲魏國鬼，不苟求活，逐汝去也。」終無他辭。又遣使鄭像出城傅消息，恪遣騎尋跡，得像歸。面縛繞城，令整、像大呼，言大將軍已還洛，不如早降。像更呼城中：「大軍近在圍外，壯士努力！」賊以刀築口，不使得語；遂大呼，令城中聞。詔追賜整、像爵關中侯。
又曰：王修，字叔治，北海人。魏國既建，爲大農郎中令。徙爲奉常。其後嚴才反，與其徒屬數十攻掖門。修聞變，召車馬未至，便將官屬步至宮門。太祖在銅爵台望見之，曰：「彼來者必王叔治也。」相國鍾繇謂修曰：「舊京城有變，九卿各居其府。」修曰：「食其祿，焉避其難？居府雖舊，非赴難之義也。」
又曰：諸葛誕爲鎮東將軍，殺楊州刺史樂綝，據壽春反。遣司馬昭征之，斬誕。誕麾下三百人不降，昭令曰：「不降皆斬！」衆咸曰：「願從諸葛公，死不恨矣！」每斬一人，諸人顔色不變。時人謂之後代田橫。
《蜀志》曰：鄧艾伐蜀，遣書誘諸葛瞻：「若降者，必表爲琅琊王。」瞻怒，斬艾使。遂戰，大敗，臨陣死，時年三十七。衆皆散。瞻長子尚與瞻俱歿。
又曰：先主奔荊州，曹公追之。先主棄妻子走，使張飛將二十騎距後，飛據水斷橋，瞋目橫矛曰：「我張益德也，可來共決！」無敢近者。
又曰：嚴顔，巴郡人。益州牧劉璋使顔守巴郡，劉備入蜀圍成都，璋出降備，諸郡皆伏，惟顔守而不屈。使將張飛攻巴郡，生擒顔，呵曰：「汝見將軍至，何得不降，今逆戰乎？」顔曰：「卿等無狀，奪我州，我但有斷頭將軍，無降將軍。」飛怒，令左右斬之。顔曰：「斫頭便斫，何怒耶！」飛壯其忠節，釋之。
王隱《晉書》曰：嵇紹以天子蒙塵，奔詣行在。所值王旅不振，敗績於湯陰，百官左右皆奔散，准紹儼然端冕，以身捍衛。兵交禦輦，飛箭雨集，遂以見害。
《晉中興書》曰：譙王承爲湘州刺史，王敦遣參軍桓羆說承。以劉隗專寵，令討之，請承爲軍司馬。承嘆曰：「吾其死矣。地荒民饑，勢孤援絕。赴君難，忠也；死王事，義也。得忠與義，亦復何求！」便唱義衆府，長史長沙人虞悝慷慨有志節，共盟誓。囚桓羆，馳檄湘川。於是一州之內，幷皆同赴。
又曰：蘇峻反，桓彝爲宣城內史，往赴朝廷。長史裨惠等咸以宜且按甲以謀，須衆力齊集。彝厲色曰：「夫見無禮於其君者，誅之，如鷹鸇之逐鳥雀。今社稷之難而欲逡巡，將何以雲！衆力雖寡，義無寧處。」長驅往進。尋王師敗績，彝慷慨流涕，皆勸僞同，以紓交至之禍，如其不然，重兵必至。彝曰：「吾受國厚恩，不能死節，焉能忍辱與之通問！如其不濟，此即命也。」遣俞縱進軍。左右以力不敵，勸縱退軍，縱曰：「吾承桓侯厚遇，本以死報。吾之不可負桓侯，猶桓侯不可負國也。」遂力戰而死。峻遣韓晃因進軍討彝，力屈被害。
又曰：易雄，長沙瀏陽人，爲舂陵令。聞王敦作逆，譙王承檄至，雄馳檄遠近，列敦罪惡。俄而王師敗績，敦得肆暴收雄姑熟，以檄示焉，雄曰：「有之。惜雄位微力弱，不能救國難，安以生爲！今日即戮，得爲忠鬼，乃其願也。」
沈約《宋書》曰：劉胡叛，淮南定陵人賈襲宗本縣已爲胡所得，率三十人救沈攸之。沈攸之言於建安王休仁，休仁拔爲司徒參軍督護，使還鄉里招集，爲胡所擒，以火炙之，問台軍消息，一無所言，瞋目謂胡曰：「君稱兵內侮，窺覦神器，未聞奇謨遠略，而爲炮烙之刑。僕本以身奉義，死亦何有。」胡乃斬之。
《後魏書》曰：河間公玄齊，烈帝之玄孫也。少雄傑魁岸，世祖愛其勇壯，引侍左右。從征赫連昌，世祖馬蹶，賊衆逼帝，齊以身蔽捍，決死擊賊，乃退，世祖得上馬。示曰：「微齊以身蔽捍，幾至危殆。」乃賜爵浮陽侯。
又曰：叔孫俊，字醜肆，少聰敏。年十五，內侍左右。朱提王悅懷刃入禁中，欲爲大逆。俊覺悅舉動有異，便引掣之，乃於悅懷中得兩匕首，遂執悅殺之。
範亭《燕書》曰：孟高，字弘義，長壯有雄姿。慕容暐即位，左遷衛將軍，出避難，將向龍都，禁衛四散，惟高及殿中將艾郎等十餘騎從行。達福祿，逢賊，高獨力戰，賊射殺之。
《唐書》曰：劉感，歧州鳳泉人。武德初，以驃將軍鎮涇州，薛仁杲率衆圍之，感嬰城拒守，城中糧盡，遂殺所乘馬以分將士，感一無所啖，惟煮馬骨取汁，和木屑食之。城垂陷者數矣。長平王叔良援兵至，仁杲解圍而去。感與叔良出戰，爲賊所擒。仁杲復圍涇州，令感語城中云：「援軍已敗，徒守孤城，何益也！宜早出降，以全家室。」感許之。及至城下，大呼曰：「逆賊饑餓，亡在朝夕！秦王率數十萬衆，四面俱集，城中勿憂，各宜自勉，以全忠節。」仁杲大怒，執感於城邊，埋腳至膝，馳騎射殺之。
又曰：張巡守雎陽，在圍中，每戰皆登城大呼，以助軍勢。眥血流面，牙齒皆咬碎。城將陷，巡西向拜曰：「臣不能全孤城，今爲賊淩逼，誓願爲鬼與賊爲厲，以答聖明。」及城陷，尹子奇入城見巡，問曰：「聞公每督戰眥裂，嚙碎牙齒。」因以大刀剔其口，見其存者不過三數。將存之，巡大詈之，賊黨皆曰：「此人必不爲我用，又得衆死心，不可留。」故害之。
《五代史》曰：後唐應順末，少帝失位，自洛涉河與數百騎欲奔鄴，時晉高祖改鎮常山，亦自郡詣闕，夜與帝遇於獲嘉東，遂俱入衛郡郵郵舍中。是夜，少帝伏甲，欲與徒臣謀害晉高祖，詐屏人對語。方坐於亭廡，帝密遣禦士石敢袖釒追立其後，伏甲者俄起，左右驚憂，敢素有勇力，擁晉高祖入一室，以巨木塞門。敢力當其鋒，尋死焉。
《呂氏春秋》曰：荊莊襄王獵於雲夢，射隨兕，中之。申公子培劫而奪之。王曰：「何其暴而不敬也？」命吏誅之。左右大夫皆進諫曰：「子培，賢者也。又爲王百倍之臣，此必有故，願王察之也。」不出三月，子培疾而死。荊興師，戰於兩棠，大勝晉，歸而賞有功者。申公子培之弟進請賞於吏曰：「人之有功也于軍旅，臣之兄有功也於車下。」王曰：「何謂也？」對曰：「臣之兄犯暴不敬之名，觸死亡之罪於王之側，愚以忠於君王之身，而持千歲之壽也。臣之兄嘗讀故記曰：殺隨兕者不出三月必死。是以臣之兄驚懼而爭之，故伏其罪而死。」王令人發平府而視之，於故記果有，乃厚賞之。申公子培，其忠也可謂穆行矣。〈穆，美也。〉穆行之意，人知之不爲勸，人不知之不爲沮，行無高乎此者。
又曰：人殺衛懿公於熒澤，盡食其肉，獨舍其肝。弘演使還，哭畢，呼天而號，盡哀而止，曰：「臣請爲襮。」〈博、卜二音，表也。〉因自出其肝，內懿公之肝。
《新序》曰：崔杼殺莊公，申蒯漁于海，將入死之，其禦止之曰：「君無道聞於天下，不可死也。」申蒯曰：「安得食亂君之祿而死治君之事乎？」申蒯至門，曰：「請入吊。」門者以告崔杼，杼令勿內。申蒯曰：「汝疑我乎？吾與汝臂。」乃斷左臂以與門者，以示崔杼。杼陳八列令其入，申蒯拔劍呼天，鬥殺七列，未及崔子一列而死。
又《說苑》曰：楚有士申鳴者，在家而養其父，孝聞於楚國。王欲授之相，申鳴辭不受。其父曰：「王欲相汝，汝何不受乎？」申鳴對曰：「舍父之孝子而爲王之忠臣，何也？」其父曰：「使有祿於國，立義於庭，汝樂吾無憂矣，吾欲汝之相也。」申鳴曰：「諾。」遂入朝。楚王因授之相。居三年，白公爲亂，殺司馬子期，申鳴將往死之。父止之曰：「棄父而死，其可乎？」申鳴曰：「聞夫仕者，身歸於君而祿歸於親，今去子事君，得無死其難乎？」遂辭而往，因以兵圍之。石乞曰：「申鳴者，天下之孝子也。往劫其父以事兵，申鳴聞之必來，來與之語。」白公曰：「善。」則往取其父，持之以兵，告申鳴曰：「子與吾，吾與子分楚國；子不與吾，子父則死矣。」申鳴流涕而應之曰：「始吾父之孝子也，今吾君之忠臣也。吾聞之也，食其食者死其事，受其祿者畢其能。今吾已不得爲孝子矣，乃君之忠臣也，吾何得以全身？」援桴鼓之，遂殺白公，其父亦死。王賞之百斤金。申鳴曰：「食君之食，避君之難，非忠臣也；定君之國，殺臣之父，非孝也。名不可兩立，行不可兩全也。如是而生，何面目立於天下？」遂自殺。
《襄陽耆舊傳》曰：魏伐蜀，羅獻爲巴東太守。得劉禪委質定問，乃帥所部臨於都亭三日。吳聞蜀已敗，遂起兵西上，外托援救，內欲襲獻城以固其國。遣盛曼等水陸到，說獻以合同之計，獻乃會議曰：「今本朝傾覆，吳爲同盟，不恤我難而邀其利，可主降於北，臣求福於東乎？今守孤城，百姓未定，宜一決戰以定衆心。」遂銜枚夜擊破曼，旋軍保城，告誓將士，厲以節義，莫不用命。
《襄陽記》曰：劉備以習珍爲零陵北部都尉，孫權遣潘濬討珍，珍帥數百人登山自將，濬乃單將左右，自到山下交語。珍謂曰：「我必爲漢鬼，不爲吳臣矣。」濬攻，珍圍守月餘，糧箭幷竭。珍謂群下曰：「珍受漢中王厚恩，不得不報之以死，諸君何爲者耶？」乃伏劍自裁。
又曰：晉伐吳，張悌渡江戰，吳軍大敗。諸葛靚過迎悌，悌不肯去，垂泣曰：「仲思，今是我死日，且我作兒童便爲卿家丞相所扶，常恐不得其死，負名賢知，故今身殉社稷，復何所遁！」
《華陽國志》曰：曹公察關羽不安，使張遼以情問之，曰：「極知曹公待我厚，然吾受劉將軍恩，不可背之。要當立效報公。」公聞而美之。是歲，袁紹遣顔良攻東郡太守劉延於白馬，公使遼、羽爲先鋒，羽望見麾，策馬刺良於萬衆之中，斬其首還。遂解延圍。公即表封羽「漢壽亭侯」，重加賞賜。羽盡封其物，拜書告辭，而歸先主。
《周處別傳》曰：氐賊齊萬年爲亂，乃以處爲建威將軍，進軍大戰，奮劍慷慨，仰天嘆曰：「古者將受賑，鑿凶門以出。蓋有進無退。我爲大臣，以身殉國，不亦可乎！」遂戰死。
