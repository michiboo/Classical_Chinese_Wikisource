
《釋名》曰：簫，肅也。其聲肅肅清也。
《爾雅》曰：大簫謂之䇾，小者謂之筊。〈郭璞注曰：䇾二十二管，長尺四寸。筊十六管，長尺二寸。簫，一名籟也。〉
《博雅》曰：簫，大者二十三管，無底；小者，十六管，有底。
《通禮義纂》曰：伏羲作簫，十六管。
蔡邕曰：簫，編竹有底，大者二十三管，小者十六管，長則濁，短則清。以蜜蠟實其底而增減之，則和。然則邕時無洞聲者矣。
《易說》曰：夏至之樂，補以簫。簫長四寸。
鄭玄曰：簫亦管，形似鳥翼。鳥，火禽也。火數七。夏時火用事，二七十四，簫之長由此也。
《三禮圖》曰：雅簫長尺四寸，二寸四區。頌簫二寸，十六區。仲夏之月，令樂師均管簫。簫長則濁，短則清。以密蠟實其底而增減之，則和。管成而音定，無所復調，當與琴瑟相參。
《風俗通》曰：舜作簫，其形參差，像鳳翼。十管，長尺二寸。
《白虎通》曰：簫者，中呂之氣也。
《尚書·益稷》曰：簫《韶》九成，鳳凰來儀。
《毛詩·臣工·有瞽》曰：旣備乃奏，簫管備舉。
《春秋說》曰：夏至作樂，聞以簫笙。
《周禮·春官·小笙師》曰：小笙師掌吹簫。
《史記》曰：伍子胥鼓腹吹簫，乞食於吳市也。
又曰：周勃吹簫給喪事。
謝承《後漢書》曰：靈帝善鼓琴、吹洞簫。
《丹陽記》曰：江寧縣南三十里有慈姥山。積石臨江，生簫管竹。王褒《洞簫賦》所稱，即此也。其竹圓致，異於衆處。自伶倫采竹嶰谷，其後惟此簳見珍，故歷代掌給樂府，而俗呼曰鼓吹。
《涼州記》曰：呂纂咸寧二年，有盜發張駿墓，得白玉樽、玉笛、紫玉簫。
《列仙傳》曰：簫史者，秦繆公時人。善吹簫，能致孔雀白鶴。繆公女弄玉好之，以妻焉。其後隨鳳去。故秦人作鳳女祠於雍宮，代有簫聲。
《江表傳》曰：孔權攻合肥不下，而還休，兵皆上道。權與呂蒙等在後，魏將張遼奄至，鼓吹驚怖，不能復鳴簫唱。甘寧援刀欲斫之，於是始作之。
《莊子》曰：南郭子綦謂顔成子游曰：「汝聞人籟而未聞地籟，汝聞地籟而未聞天籟。」郭象曰：「天籟，簫也。」
《秦子》曰：一人執規，十手自負；一人吹簫，長短皆應。
《傅子》曰：馬先生能使木人吹簫，比妙般輸、墨翟，不劣古矣。
杜贄《笳賦序》曰：昔伯陽避亂入戎，戎越之思有懷土風，遂建斯樂，美其出於戎貉之俗，有《大韶》，夏之音。
曹嘉之《晉書》曰：劉疇曾避亂塢壁，賈胡百數欲害之。疇無懼色，援笳而吹之，爲《出塞》、《入塞》之聲，動其遊客之思，於是群胡皆泣而去。
《蔡琰別傳》曰：琰字文姬。先適河東衛仲道。夫亡無子，歸寧於家。漢末大亂，爲胡騎所獲，在左賢王部伍中。春月登胡殿，感笳之音。
晉《先蠶儀注》曰：車駕住，吹小菇，發大菇，即笳也。
又曰：胡笳，漢舊錄有其曲，不記所出本末。笳者，胡人卷蘆葉吹之以作樂也，故謂曰胡笳。
《夏仲禦別傳》曰：激南楚，吹胡笳，風雲爲之搖動，星辰爲之變度。
《世說》曰：劉越石爲胡騎所圍數重，城中窘迫無計。越石始乘月登樓清嘯，胡賊聞之，皆悽然長嘆。中夜奏胡笳，賊皆流涕。人有懷土之切，向曉又吹之，賊幷棄圍奔走。
《釋名》曰：笙，生也。象物管地而生。以匏爲之，其中空以受簧。
《爾雅》曰：大笙謂之巢，小者謂之和。〈郭璞曰：大笙列管，匏中施簧也。管端大者十九簧，小者十三簧。犍爲舍人曰：大笙音聲衆而高也。小者音相和也。〉
《白虎通》曰：笙之言施也，牙也。萬物始施而牙。笙者，太簇之氣也，象萬物之生也。故曰笙有七正之節焉，有六合之和焉。天下樂樂之，故謂之笙。古之善吹笙者，有王子晉，見《列仙傳》，周靈王之太子也。
《毛詩·鹿鳴》曰：我有嘉賓，鼓瑟吹笙。吹笙鼓簧，承筐是將。
《尚書·益稷》曰：笙鏞以間，鳥獸蹌蹌。〈孔安國曰：間，迭也。吹笙擊鍾，鳥獸仰德，相率而舞蹌蹌然也。〉
《禮記·檀弓上》曰：孔子旣祥，五日彈琴而不成聲，十日而成笙歌。〈五日彈，十日笙歌，除曲外也。琴以手，笙歌以氣也。〉
又曰：女媧之笙簧。
《周禮·春官》曰：笙師掌教吹笙。
《鄉飲酒》曰：笙入奏《南陔》、《白華》。
邯鄲綽《五經折疑》曰：夫笙者，法萬物始生，導達陰陽之氣，故有長短。黃鍾爲始，象法鳳凰。
蔡邕《月令章句》曰：季秋之月上丁入學，習吹笙，所以通氣也。管、簫、笙、竽、塤、篪，皆以吹鳴者也。
《穆天子傳》曰：西王母吟月，吹笙鼓簧，〈簧在笙中。〉衷心翔翔。民之子，惟天之望。
《呂氏春秋》曰：墨子見荊王，衣錦吹笙。
《易通卦驗》曰：冬至吹黃鍾之律，間音以竽。竽長四尺二寸。〈鄭玄曰：管類也，竹爲之，形參差像鳥羽也。〉
《周禮》曰：笙師掌教吹竽。竽三十六簧也。
《禮記·月令》曰：仲夏之月，命樂師調笙竽。
《風俗通》曰：謹案「《禮記》竽竹簧長四尺二寸。」今二十三管。
《世本》曰：隨作竽。
《楚辭》曰：代奏鄭衛鳴竽，張伏獻駕，辯楚勞商。〈伏羲作琴造駕辯之曲。楚人自作勞商之歌，皆妙曲也。〉
《通禮義纂》曰：漢武帝時，丘仲作竽笙三十六管。
《樂府雜錄》曰：將竽形類小鐘，以手捋之即鳴。
《樂府圖》曰：吹竽有以知法度。竽音調則度數得見。
《列仙傳》曰：商丘子胥者，高邑人也。好牧豕吹竽，年七十不取婦而不老。邑人乃奇怪之，從受道。問其要，言但食木菖蒲根飲水，不饑，不老如此。傳世見之，三百餘年。貴戚富室聞之，取而服之，不能終歲，輒止墮慢矣。謂將復有匿術也。
《文心雕龍》曰：林籟結響，諷如竽琴。
《淮南子》曰：孟夏，南宮禦女衣赤采，吹笙竽，煦也，立春之氣，煦生萬物也。管三十六宮，管在左右，和十三宮，管在中。今之竽，幷以木代瓠而漆之，無復八音矣。荊梁之南尚仍古制。
桓譚《新論》曰：成少伯工吹竽，見安昌侯張子夏鼓琴，謂曰：「音不通千曲以上，不足以爲知音。」
《韓子》曰：齊宣王使人吹竽，必三百人。南郭處士請爲王吹，粟食與三百人等。宣王死，王即位，一一聽之，處士走。或雲︰韓昭侯田岩使一一聽之，乃知其濫吹也。
《新序》曰：楚王使謁者徐光迎方與盲人能吹竽者，龔遂乃止。
《毛詩》曰：巧言如簧。
又曰：君子陽陽，左執簧，右招我由房。〈陽陽，無所用其心也。〉
《漢武內傳》曰：西王母命侍女許飛瓊鼓震虡之簧。
《世本》曰：女媧作簧。〈宋均曰：女媧，黃帝臣也。〉
《三禮圖》曰：雅簧上下各六。
《神仙傳》曰：王遙有竹篋，未嘗開。後將茅子擔篋入石室，室中有二人，遙自取一枚以二枚與室中人對，共鼓之。
《潛夫論》曰：簧削銳其頭，有傷害之象，塞蠟密有口舌之類，皆非吉祥善應也。
《世本》曰：塤，暴新公所造，亦不知何人。周畿內有暴國，豈其時人乎？本作壎。〈音許袁切。〉圍五寸半，長三寸半，凡六孔。宋均注云︰暴公國，平王諸侯也。
《樂書》曰：壎者，喧也。周平王時，暴辛公燒土爲之。
《說文》曰：壎爲樂器，亦作塤也。壎謂聲濁而喧喧然。今雅樂部用也。
《爾雅·釋樂》曰：大赦熏謂之嘂，即塤也。銳上平底，形象秤鍾。大者如鵝子，聲合黃鍾大呂也；小者如鶏子，聲合太簇夾鍾也。皆六孔，與篪聲相諧。故曰：壎篪相應。
《風俗通》曰：塤，燒土爲也。圍五寸半，長三寸半，有四孔，其二通，凡六孔也。塤，一作壎字也
