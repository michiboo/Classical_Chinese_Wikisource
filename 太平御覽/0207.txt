
《禮記·月令》曰︰孟夏之月，命太尉贊傑俊。〈蔡邕《章句》曰︰太尉，卿官。〉
《春秋運鬥樞》曰︰赤龍負圖以出河，見堯與太尉舜等百二十臣集發藏大麓。
《春秋合誠圖》曰︰堯坐中舟，與太尉舜臨觀鳳皇授圖。
《史記》曰︰孝惠帝六年，置太尉官。
《漢書》曰︰太尉，秦官也，掌武事。
又曰︰高祖言周勃重厚而少文，然安劉氏者必勃也。可爲太尉。
《東觀漢記》曰︰劉彪，字智伯，爲太尉，在位清白廉讓以率下。
又曰︰張輔，字孟侯。爲太尉，父尚在。輔每遷轉，乃一到雒，父來，適會正臘，公卿罷朝，俱賀歲，奉酒上輔父壽，極欣燕，莫不嘉其榮也。
《後漢書》曰︰楊震，字伯起，嘗客於湖鱣外，不答州郡禮命數十年，衆人謂之晚暮，而震勵志逾篤。後有鸛雀銜三鱣魚飛集講堂前，都講取魚進曰︰「凡鱣者，卿大夫之服象也。數三者，法三台也。先生自此升矣。」後果位至太尉。
又曰︰劉寬爲太尉，靈帝頗好學藝，每引見寬，令講經，寬嘗於坐被酒睡伏。〈被，加也。爲酒所加也。〉帝問︰「太尉醉耶？」寬仰對曰︰「臣不敢醉，但任重責大，憂心如醉。」
又曰︰張禹爲太尉，時連歲災荒，府藏空虛。禹上疏求入三歲租稅，以助郡國廩假。〈廩，給也。假，貸也。〉許之。
又曰︰楊震代劉愷爲太尉，帝舅大鴻臚耿寶薦中常侍李閏兄于震，震不從，寶乃自往候震曰︰「李常侍，國家所重，欲令公辟其兄，寶惟傳上意耳。」〈言非已本心傳在上之意。〉震曰︰「如朝廷欲令三府辟召，固宜有尚書敕。遂拒不許，寶大恨而去。
又《宦者傳》曰︰曹嵩，靈帝時貸賂中官及輸西園錢一億萬，故位至太尉。
《續漢書·百官志》曰︰太尉一人，掌方岳事物、功課，歲盡則奏其殿最而行賞罰。世祖即位爲大司馬。
又曰︰太尉，郊廟掌亞獻、大喪，告謚南郊。
又曰︰王龔爲太尉，在位恭慎。自非公事，不通州郡書記；其所辟命，皆海內長者。
謝承《後漢書》曰︰鄭弘爲臨淮太守，行春，有二白鹿隨車夾轂而行，弘怪，問主簿黃國，鹿爲吉凶，賀曰︰「聞三公車轓畫作鹿，明府當爲宰相。」弘後果爲太尉。
又曰︰陳蕃拜太尉，臨朝嘆曰︰「黃憲若在，不敢先佩印綬。」
又曰︰鄭弘，字巨君，爲太尉，舉將第五倫爲司空，班位在下，每正朝見弘，曲躬自卑。帝知，遂置雲母屏風分隔之，由此以爲故事。
又曰︰京兆朱寵，字仲威。爲太尉，家貧，食脫粟飯，臥布被，朝廷賜錦被粱肉，皆不敢當。
華嶠《後漢書》曰︰安帝即位，太尉徐防以災異寇賊策免就國。凡三公以災免，自防始也。
袁山松《後漢書》曰︰太尉劉虞讓位於羊續。靈帝時爲三公者，皆輸禮錢千萬，續舉衤р袍以示之曰︰「臣之所有，惟此而已。」遂不代虞。
張《漢記》曰︰楊秉，字叔卿，爲太尉，常曰︰「我有三不惑︰酒、色、財也。」天下稱爲名公。
《漢書·百官表》曰︰太尉，秦官，金印紫綬，掌武事，周勃、灌嬰、周亞夫等爲之。
又《百官表注》曰︰太尉，古官也。自上安下曰尉，故官以爲號。
應劭《漢官儀》曰︰章帝詔曰︰「司空牟融典職六年，勤勞不怠，其以融爲太尉，錄尚書事。」
又曰︰《沖帝冊書》曰︰太尉趙峻，貳掌樞衡，有匪石不貳之心。
又曰︰三公，國之楨�，朝廷取正，以成斷金。大司農李固，公侯之苗，忠正不撓，有史魚之風，其以固爲太尉。
又曰︰河間相張衡說明帝，以爲司徒、司空府已榮，欲更治太尉府，府公南陽趙喜也。西曹掾安衆鄭均素好名節，以爲朝廷新造北宮，整飭宮寺。今府本館陶公主第舍，員職鮮少，自足相授喜，表陳之，即見聽許。其冬，帝幸辟雍，曆二府，光觀壯麗，而太尉府獨卑陋。顯宗東顧嘆息曰︰「屠牛縱酒，勿令乞兒爲宰。」
《漢官典職》曰︰太尉，孝文三年置，七年省。武帝建元二年置，五年復省，更名大司馬。建武二十七年復置太尉。
《魏志》曰︰文帝踐祚，鍾繇遷太尉。時華歆、王朗幷先世名臣，帝罷朝，謂左右曰︰「此三公者，乃一代之偉人也，後日殆難繼矣。」
又曰︰華歆拜太尉。歆疾，乞退，讓位於管寧，文帝不許。臨當大會，乃遣散騎常侍繆襲奉詔諭旨曰︰「朕新蒞庶事，一日萬機，懼聽斷之不明，賴有德之臣，左右朕躬。君其力疾就會，以惠予一人。」將立几筵，命百官總已，以須君到，然後御坐。
又曰︰鄧艾，字士載。既平劉禪，詔曰︰「艾曜威奮武，深入虜庭，斬將搴旗，梟斬鯨鯢，使僭號之主稽首系頸，曆世逋誅，一朝而平。兵不逾時，戰不終日，雲徹席捲，蕩定巴蜀。雖白起破強楚，韓信克勁趙，吳漢擒子陽，亞夫滅七國，計功論美，不足比勛，其以艾爲太尉，增邑二萬戶。」
〈又〉〔晉書〕曰︰王祥，字休徵，爲太尉。司馬文王進爵爲王，祥與司徒何曾、司空荀顗幷詣王。顗曰︰「相王尊重，今可相率而拜。」祥曰︰「相國勢位誠爲尊貴，然乃是魏之宰相，吾等魏之三公，公王相去，一階而已，班列大同，安有天子三司可輒拜人者耶！損魏朝之美，虧晉王之德，君子愛人以禮，吾不爲也。」及入，荀顗遂拜，祥獨長揖。文王謂祥曰︰「然後知君子見顧之重。」
《吳志》曰︰孫皓詔曰︰「範慎勛德俱茂，朕所敬憑，宜登上公以副衆望，可爲太尉。」
《晉中興書》曰︰郤鑒爲太尉，雖在公位，沖心愈約，勞謙日仄，誦玩墳索，自少及長，身無擇行。家本書生，後因喪亂，解巾從戎，非其本願，常懷慨然。咸康五年秋寢疾，上疏遜位，優詔不許。
又曰︰桓溫授侍中、太尉，固讓不受。旬月之中，使者八至，軺軒相望於道，溫遂親職。
謝靈運《晉書》曰︰秦有太尉掌兵，漢仍修之，或置或省。是故司馬之官，主九伐之職。
《齊職儀》曰︰魏文黃初二年，日蝕，奏免太尉賈詡。詔︰天地災害，責在朕躬，勿貶三公，遂爲永制。
《五代史·後唐書》︰莊宗禦文明殿，冊齊王張全義爲守，太尉如常。儀禮畢，全義於尚書都省領事，宰臣群官在列，左諫議竇專不降階，爲御史所劾。專援引舊典以對。時宰臣不記故事，無能詰責，寢而不行。
《汝南先賢傳》曰︰陳蕃拜太尉，讓曰︰「齊七政、訓五兵，臣不如議郎王暢。」
《天文錄》曰︰三公星在北斗杓南，主宣德化，和陰陽，若今之太尉、司空之象也。
摯虞《冊隴王太尉文》曰︰朕惟君行爲時表，親則宗臣，論道經邦，保乂皇家，是用進登上臺。
《尚書·舜典》︰帝曰︰「契！百姓不親，五品不遜。〈五品，五常。遜，順也。〉汝作司徒而敬敷五教在寬。〈五常之教，務在寬也。〉
《禮記王制》曰︰司徒修六禮以節民性，明七教以興民德，齊八政以防民淫，一道德以同俗，養耆老以致孝，恤孤獨以逮不足，上賢以崇德，簡不肖以黜惡。〈司徒，地官，卿掌邦教也。〉
又《月令》曰︰孟夏之月，司徒行縣鄙。〈蔡邕《月令章句》曰︰司徒，教官也。〉
又曰︰契爲司徒而民成，謂知五教之禮也。
《毛詩·緇衣》曰︰緇衣，美武公也。父子幷爲周司徒，善於其職，國人宜之，故美其德以明有國善善之功焉。
《周禮》曰︰乃立地官司徒，使帥其屬而掌邦教，以佐王安擾邦國。〈擾，亦安也。〉
又曰︰大司徒之職，掌建邦之土地之圖與其人民之數，以佐王安擾邦國。以天下土地之圖，周知九州之域廣輪之數，辨其山林、川澤、丘陵、墳衍、原隰之名物。
又《地官》曰︰大司徒之職，凡建邦國以土圭之法，土其地而制其域。〈土其地，猶言度其地也。〉
又曰︰大司徒之職，以五禮防萬民之僞，而教之中；〈禮所以節止民之侈僞，使其行得中。〉以六樂防萬民之情，而教之和。〈樂所以蕩正民情思，使其心應和也。〉
又《地官》曰︰大司徒之職，以保息六養萬民︰一曰慈幼，〈保息，謂安之也。慈幼，謂愛幼少也。〉二曰養老，三曰振窮，四曰恤貧，五曰寬疾，六曰安富。〈安富，謂平其徭役，不專取。〉
《春秋傳》曰︰祝鳩氏，司徒也。
《尚書·大傳》曰︰百姓不親，五品不訓，則責司徒。
《韓詩外傳》曰︰君臣不正，人道不和，國多盜賊，人怨其上，則責之司徒。
《論語摘輔像》曰︰仲尼爲素王，顔淵爲司徒。
《家語》曰︰地宜不殖，則物不蓄，萬民饑寒，教訓不行，風俗淫僻，人民流散，曰危。危則飭司徒。〈飭，謂整攝。〉
《漢書》曰︰祝良，字仲子，東海人，爲大司徒。鮑恢爲長史，以事至東海，過其家，見良妻布衣徒跣，曳柴從田中歸。恢告曰︰「我司徒史也，故來授書，欲見夫人。」妻曰︰「妾是也。若掾耶？」恢下拜之，嘆息而歸。
《東觀漢記》曰︰鄧禹爲司徒，討赤眉不以時進，光武與書曰︰司徒，堯也；赤眉，桀也。今長安饑民，孰不延望？
又曰︰袁安爲司徒，每朝會憂念王室，未嘗不流涕。
又曰︰郭丹爲司徒，在朝，名清廉公正。
《後漢書》曰︰蔡茂，字子禮。代戴涉爲司徒，在職清儉匪懈。茂初在廣漢，夢在大殿之極，上有三穗禾，茂跳取之，得其中穗，輒復失之。主簿郭賀離席慶曰︰「大殿者，官府之形像也。極而有禾，人臣之上祿也。取其中穗，中台之位也。於字禾失爲秩，雖曰失之，乃以得祿秩也。袞職有缺，君其補之。」旬月而茂征焉，辟賀爲掾。
又曰︰光武即位高邑，使使者持節拜，鄧禹爲大司徒，策曰︰「前將軍禹，深執忠孝，與朕謀謨帷幄，決勝千里。孔子曰︰自吾有回，門人日親。斬將破軍，平定山西，功效尤著。百姓不親，五品不訓，汝作司徒，敬敷五教，五教在寬。今遣奉車騎都尉授印綬封爲ガ侯，邑萬戶，其敬之哉！」禹時年二十四。
又曰︰范遷爲司徒，有宅數畝，田不過一頃，復推與兄子。其妻常謂曰︰君有四子而無立錐之地。
又曰︰張湛稱疾不朝，後大司徒戴涉被誅，〈涉字叔平，冀州清河人也。坐所舉人盜金下獄。〉帝強起湛以代之。湛至朝堂，遺失溲便，〈溲，小便也。溲音所流反。〉因自陳疾篤，不能復任朝事。遂罷之。
又曰︰馮勤遷司徒。先是，三公多見罪退，帝賢勤，欲令以善自終。因宴見從容戒之曰︰「朱浮，上不忠於君，下陵轢同列，竟以中傷至今。「〈朱浮爲大司空，坐賣弄國恩免。又爲陵轢同列，帝銜之，惜其功，不忍加罪。〉死生吉凶未可知，豈不惜哉！人臣放逐受誅，雖復追加賞賜賻祭，不足以償不訾之身。〈訾，量也。言無量可比之，貴重之極也。訾與資同。〉忠臣孝子，覽照前代以爲鑒誡，能盡忠於國，事君無二，則爵賞光乎當代，功名列於不朽，可不勉哉！」勤愈恭約盡忠，號稱任職。
又曰︰宣秉，字巨公，拜大司徒，所得俸祿以收養親族，自無擔石之儲。
又曰︰鮑昱代王敏爲司徒，賜錢帛什器帷帳。
又曰︰司徒公一人，掌人民事，凡教民孝悌、遜順、謙儉、養生送死事，則議其制建其度。凡四方民事功課，歲盡則奉其殿最而行賞；凡郊祀之事，掌牲視濯。
謝承《後漢書》曰︰劉寵爲司徒，臥粗布被。
《漢官典職》曰︰司徒，本丞相官，哀帝改爲大司徒，主司徒衆，馴五品，府與蒼龍闕對。厭於尊者，不敢稱府也。
《魏志》曰︰華歆，字子魚。拜司徒。歆素貧，祿賜以賑施親戚故人，家無擔石之儲。公卿嘗幷賜沒入生口，惟歆出而嫁之。帝嘆息，下詔曰︰「司徒，國之俊老，所與和陰陽、理庶事也。今太官重膳，而司徒蔬食，甚無謂也。特賜禦衣，及爲其妻子男女皆作衣服。」
又曰︰黃初元年，改相國爲司徒，御史大夫爲司空，奉常郎中令爲大司農。
《魏名臣奏》曰︰黃門杜恕奏曰︰漢故事，人民病疾，責之司徒。
《蜀志》曰︰許靖，字文休。及先主即尊號，策靖曰︰「朕獲奉洪業，君臨萬國，夙宵徨徨，懼不能綏，百姓不親，五品不遜。汝作司徒，其敬敷五教，五教在寬，君其勖哉！秉哉無怠，稱朕意焉。」靖雖年逾七十，愛樂人物，納誘後進，清談不倦，丞相諸葛亮皆爲之拜。
《吳錄》曰︰丁固爲司徒，初爲尚書，夢松樹生其腹上，謂人曰︰「松字十八公也，後十年，吾當爲公乎？」遂如夢焉。
