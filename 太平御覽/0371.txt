
《說文》曰：膺，胸也。臆，胸骨也。
《廣雅》曰：臆，膺胸也。
《釋名》曰：胸，猶啌啌氣所沖。〈啌，許江切。〉
《左傳·僖下》曰：魏犨僖負羈氏。魏犨傷於胸，公欲殺之而愛其材，使問，且視之。病，將殺之。魏犨束胸見使者曰：「以君之靈，不有寧也。」距躍三百，曲踴三百。乃舍之。
《論語摘輔象》曰：孔子胸應矩，是謂儀古。
《春秋演孔圖》曰：孔胸文曰：製作定世苻運。
《春秋後語》曰：荊軻謂樊於期曰：「願得將軍之首以獻秦王，秦王必喜而見臣，臣左手把其袖，右手揕其胸。」
《漢書》曰：高祖與項羽對軍，數羽十罪，羽伏弩射漢王，中胸，高祖詐捫足曰：「虜中吾指。」
又曰：王莽好反膺高視。
京房《易妖占》曰：人生子有二胸，民謀其主。
《帝王世紀》曰：禹母吞神珠，胸坼而生禹。
《淮南子》曰：文王ㄜ膺。〈許慎注曰：ㄜ，廬也。〉
《南州異物志》曰：獠民亦謂文身國，刻其胸前，作華文以爲飾。
《山海經》曰：結胸國，爲人結胸；〈郭璞注曰：臆前膚出，如人結喉。〉貫胸國，爲人胸有竅。
《世說》曰：王孝伯問王大忱：「阮籍何如司馬相如？」王大忱曰：「阮籍胸中壘塊，故須酒澆之。」〈言同相如，惟有酒異。大忱，小字。〉
《錄異傳》曰：漢武帝時，蒼梧賈雍爲豫章太守，有神術，出界討賊，爲賊所殺，失頭。雍上馬還營，營中咸走來視雍，雍胸語曰：「有頭吻佳。」吏涕泣曰：「有頭佳。」雍曰：「無亦佳。」言畢遂死。
《志怪集》曰：石季倫母喪，洛下豪俊赴殯者傾都。王戎亦入，臨殯，便見鬼攘臂打捶鑿，甚惶惶。有一人當棺立，此鬼披胸陷之，此人即應鑿而倒。人便舁去，得病半日死。故世間相傅不宜當棺，由戎所見。
《說文》曰：胸，心上膈也。
《釋名》曰：膈，塞也。膈塞上下，使不與雲氣相亂。
《世說》曰：桓公有主簿，善別酒，有酒輒令先嘗。好者謂「青州從事」，惡者謂「平原督郵」。青州有齊郡，平原有膈縣；「從事」言至臍，「督郵」言至膈上住。
《廣雅》曰：氵重謂之乳。
《說文》曰：氵重，乳汁也。〈氵重，音凍，又竹仲切。〉
《通俗文》曰：乳病曰𤴱。〈丁故切。〉
《河圖》曰：蒼帝幷乳。〈宋均曰：法房星也。〉
《春秋玄命苞》曰：文王四乳，是爲含良。蓋法酒旗，布恩舒明。〈宋均曰：乳，酒也。〉
《漢書》曰：張蒼免相，後口中無齒，食乳，以女子爲乳母也。
謝承《後漢書》曰：南陽李善，本濟陽李玄家奴。玄遭病死，惟有孤孫續有資千萬，奴婢欲謀殺續，分其財産。善夜抱續逃瑕丘界，親自哺養，乳爲生氵重，遂至成長。
《吳書》曰：潁川馮熙使魏，辭意不屈，魏留之。熙玖披迫，乃引刀刺中乳房。上聞嘉之，賜鹽米復其門。
《後魏書》曰：朱循之，爲劉義隆司徒從事中郎，守滑台，安頡圍之。其母在家，乳汁忽出，母號慟，告家人曰：「我年老，非復有乳汁之時。今忽如此，兒必沒矣。」果以其日爲頡所擒。
又曰：昭成皇帝諱什翼犍，臥則乳至席。
《齊書》曰：太祖母陳皇后，生太祖二年，乳人乏乳，後夢人以兩甌麻粥與之，覺，乳遂大出。
《淮南子》曰：文王四乳，是謂太仁。天下所歸，百姓所親。
《山海經》曰：形天與帝爭神，帝斷其首，罪葬之常羊山，乃以乳爲目，齊爲口。
《益部耆舊傳》曰：蜀郡張寬，字叔文。漢武帝時爲侍中，從祠甘泉。至渭橋，有女子浴於渭水，乳長七尺。上怪問之。女曰：「帝後第七車者知我所來。」時寬在第七車，對曰：「天星，主祭祠者，齋戒不嚴時則女人見。」
劉欣期《交州記》曰：趙嫗者，九真軍安縣女子也。乳長數尺，不嫁，入山聚群盜，遂攻郡。常著金扌翕，蹤屐，戰退輒張帷幕，與少男通，數十侍側。刺史吳郡陸胤平之。
王子年《拾遺錄》曰：無老國，其人皆千歲。百歲一老，齒落�禿，又年少嫗者乳養，還復若幼稚。
《神仙服食經》曰：仙藥有陽丹、陰丹。陰丹，婦人乳汁也。婦人十五已上，下爲月客，有身，月客絕；上爲乳汁。
《養性經》曰：乳者意之府也。
《世說》曰：王武子肫肥美，異常味。武帝怪問：「何由乃爾？」雲以人乳飲之。武帝色甚不平，所以飲食未畢便去。
《異苑》曰：賈充妻郭氏，爲人凶妒，生兒黎民，年始二歲。充外入，就乳母抱中嗚撮，郭遙見，謂充愛乳嫗，即殺之。兒恆啼泣，不飲他乳，經日遂死。郭於是終身無子。
《唐新語》曰：韓思彥以侍御史巡察於蜀。成都有富商兄弟三人分資，不平，爭訴，累年不決。思彥推案數日，令廚者奉乳自飲，以其餘賜爭者。竊相語，遂號哭，攀援不解，俱言曰：「侍御豈不以兄弟同乳母耶！」悲號不自勝，請同居如初。
《相書·許負》曰：乳間闊尺，富貴足壽；乳黑如墨，公侯之相。
《說文》曰：腹，厚也。
《釋名》曰：腹，復也，富也。腹，胃之屬。已自裹盛，復於外復之。其中多品，似富者也。自齊己下曰水腹，水汋所聚也。
又曰：少腹。少，小也，比臍以上爲小也。
《易·說卦》曰：坤爲腹。離，其於人也爲大腹。
《尚書·盤庚》曰：今予其敷心腹腎腸，曆告爾百姓於朕志。
《左傳·宣十二年》傳曰：楚子圍蕭。司馬卯言，號申叔展。叔展曰：「有麥麯乎？」曰：「無」。「有山芎乎？」曰：「無。」「河魚腹疾，奈何？」曰：「目於眢井而出之。」
《國語》曰：叔魚牛腹，其母嘆曰：「必以賄死。」
《史記》曰：薄姬曰：「昨夜夢蒼龍據妾腹。」帝曰：「此貴徵也，吾爲汝成之。」一幸生男，是爲代王。
《史記》曰：范雎說秦昭王曰：「伍子胥橐載而出昭門，夜行晝伏，至於陵水，無以糊其口，膝行匍匐，稽首肉袒，鼓腹吹簫，乞食於吳市，卒興吳國，闔閭爲伯。」
《東觀漢記》曰：光武降銅馬，諸將未能信賊，賊亦兩心。上敕賊各歸勒兵，上輕騎入賊營，賊曰：「蕭王推赤心置人腹中，安得不投死？」
又曰：帝問東平王蒼：「在家何等最樂？」對曰：「爲善最樂。」後詔與諸國述之曰：「王言甚大，副其腰腹矣。」
謝承《後漢書》曰：濟陰戎良，宇子恭。年十八，爲郡門下�。良儀容佳麗，太守諸葛禮使寫書，從者誣良與婢通。良刳腹引出肝腸，示禮赤心。
《後漢書》曰：邊韶，字孝先。教授數百人。韶口辯，曾晝眠臥，弟子嘲曰：「邊孝先，腹便便。懶讀書，但欲眠。」韶潛聞之，應之曰：「吾以邊爲姓，先爲字。腹便便，五經笥。但欲眠，思經義。寐與周公通夢，靜與孔子同意。師而可嘲，出何典記？」嘲者大慚。
《魏志》曰：管輅弟展謂輅曰：「大將軍待君意厚，冀當富貴。」輅長嘆曰：「天與我明才，不與我年壽，恐四十七八間，不見女嫁男娶。吾背無三甲，腹無三壬，此皆不壽之驗。」明年四十八卒。
《吳錄》曰：丁固夢腹上生松，趙達謂之曰：「松字十八公。」後果然。〈夢門已具。〉
《齊書》曰：高帝爲領軍，蒼梧王深相猜忌，屢欲害帝，常帥數十人直入領軍府。時暑熱，帝晝臥裸袒。蒼梧立帝於室內畫腹爲射的，自引滿，將射之。帝神色不動，斂袂曰：「老臣無罪。」蒼梧左右王天恩諫曰：「領軍腹大，是佳射堋，而一箭便死，後無可復射，不如射之。」乃取箭，一發即中帝臍，蒼梧投弓於地，大笑曰：「此手如何？」
崔鴻《十六國春秋·後趙錄》曰：佛圖澄腹傍有一孔，常以絮塞之。每夜書則拔絮，孔中出光，照於一室。又當齋時，平旦至流水側，復腹傍孔中引出五藏六腑洗之，訖，還內腹中。
《老子》曰：虛其心，實其腹。
又曰：聖人爲腹不爲目。
《莊子》曰：夫赫胥氏之時，民含哺而熙，鼓腹而游。
《唐子》曰：人君以江海爲腹、山爲面，如此則不知其量，畏而懷之。
《帝王世紀》曰：紂刳孕婦之腹中以觀其胎。
《吳越春秋》曰：子胥鞭平王屍三百，右手決其目，左手踐其腹。
京房《易占》曰：人生有二腹，其國分。
王子年《拾遺錄》曰：孫策每夢腸出委地，有神女夜來爲其收內腹里，云：「必生才雄之子，方興吳國。」神女負策母繞吳昌門三匝，曰：「當錫爾此土，鼎足於天下。」
《談藪》曰：楊�娶博陵崔季讓女。崔家富圖籍，殆將萬卷，成婚之後，頗亦游其書齋。既而告人曰：「崔氏書被人盜盡，曾不知覺。」崔遽令檢之，�捫腹曰：「已藏之經笥矣。」
《世說》曰：郝隆七月七日出，日中仰臥，人問其故，答曰：「我曬腹中書耳。」
又曰：張磺既貴，有少時賓客來候之。華與共飲，九醞爲酣暢，其夜醉眠。張常飲此酒，眠輒使人左右轉倒，其夜客臥，忘敕左右，而左右依常爲張公轉側。至明起，友人猶不起，視之，酒果穿腹，流床下滂沱。
又曰：劉真長始見王丞相，時盛暑之月，丞相以腹慰彈棋局曰：「何乃訁勻？」〈吳人以吟爲訁勻，或作渹，音與鄭相近。〉劉既出，人問：「見王公如何？」劉曰：未見他異，惟作吳語耳。」
又曰：郤太尉在京，日遣門生與王丞相書求女婿，丞相語郤信曰：「君往東廊下任意選之。」門生歸，白郤云：「王家諸郎皆可喜，聞某來覓女婿，咸自矜持，惟有一郎在東床坦腹而食，如不聞。」郤云：「正好。」比訪之，乃是逸少，因嫁女與之。
《俗說》曰：有人指周伯仁腹曰：「此中何有？」答：「此中洪洞，容卿等數百人。」
《說文》曰：背，脊也。
《釋名》曰：背，陪也，在後稱也。
《廣雅》曰：背謂之骶，〈音帝。〉背北也。
《左傳·莊公》曰：齊襄公田於貝丘，見大豕，從者曰：「公子彭生也。」公怒曰：「彭生敢見！」射之，豕人立而啼。公懼，墜於車，傷足喪屨。反，誅屨於徒人費。弗得，鞭之，見血。走出，遇賊於門，劫而束之。費曰：「我奚禦哉？」袒而示之背，信之。費請先入，伏公而出，鬥，死於門中。
《史記》曰：婁敬說高祖曰：「夫與人鬥，不厄其亢、〈張晏曰：亢，喉嚨也。〉拊其背，未能全勝也。今陛下入關而都秦之故地，此亦厄天下之亢而拊其背。」
又曰：蒯通知天下權在韓信，說之曰：相君之面，不過封侯；相君之背，貴乃不可言。」
《漢書》曰：吳王濞，高帝兄仲之子。上患吳會稽輕悍，無壯王鎮之，乃立濞爲吳王，王三郡五十二城。高祖召濞相之，曰：「爾狀有反相。」因拊其背曰：「漢帝後五十年東南有亂，豈非若耶？天下一家，慎無反！」濞頓首曰：「不敢。」
又曰：武帝過平陽主。既飲，謳者進，帝起更衣，子夫侍尚衣軒中，得幸。還坐欣甚，賜平陽主金千斤。主因奉子夫送入宮。子夫上車，主拊其背曰：「行矣，強飯勉之。即貴，願無相忘。」玄朔玄年生男據，遂立爲皇后。
《後漢書》曰：越騎校尉伍子孚怒董卓凶毒，乃朝服懷刃。見卓語畢，辭去，卓送至閣，以手撫其背，孚因出刀刺之，不中。卓自奮得免，呼左右執殺纘。
《魏略》曰：孟達降，文帝乘小輦，執手，拊其背戲之曰：「卿得無爲劉備刺客耶！」
又曰：太祖丁夫人養劉夫人子修，修亡於穰下，常言：「將我兒殺之！」遂哭泣無節。太祖忿之，遣歸家。後太祖就見之，夫人方織，踞機如故。太祖拊其背曰：「顧我共載歸乎？」夫人不應。太祖卻行戶外，遂不應。太祖曰：「真決矣。」遂與之絕。
《吳志》曰：魯肅代周瑜，當之陸口，過呂蒙屯下。肅常輕蒙，蒙問肅：「君受重任，與關羽爲鄰，將何計略，以備不虞？」肅造次應曰：「臨時施宜。蒙曰：今東西雖一家，而關羽實熊虎，計安可不豫定？」因爲畫五策。肅於是越席就之，拊其背曰：「呂子明，吾不知卿才略所及於此！」〈子明，蒙之字也。〉
車頻《秦書》曰：苻堅生，肩背赤色隱起，狀若篆文「付」，因吻苻氏。
又曰：堅背文曰「草付之祥」，因吻苻氏。
《唐書》曰：貞觀四年制：決罪人，不得鞭背，以明堂孔穴針灸之所。
又曰：呂溫者，以小吏事崔漢衡。貞玄初，吐蕃背盟，漢衡爲吐蕃所虜，將殺之。溫趨往以背受刃，吐蕃義之，由是與漢衡俱免。
《尸子》曰：醫者，秦之良醫，爲宣王割痤，爲惠王治痔，皆愈。張子之背腫，謂曰：「背非吾背也，子制焉。」醫善治疾，張子委制焉。夫爲身與國亦猶此，必有所要制然後治矣。〈，音扣，又音齲。〉
《孔叢子》曰：仲尼龜背。
《帝王世紀》曰：簡翟浴玄丘之水，燕遺卵吞之，剖背生契。
《白虎通》曰：《傳》稱周公背僂，是謂強，後成就周道，輔相幼主。
又《孫卿子》曰：周公傴，背不伸也。
《博物志》曰：宋有田夫自曝背於日，其妻曰：「負日之暄，今獻必蒙重賞。」田夫曰：「昔人有美戎菽、甘芹子獻之鄉豪，嘗，苦於口，笑而棄之。」
《論衡》曰：書言齊桓公負婦人以朝諸侯。管仲曰：「吾君背疽瘡，不得婦人瘡不愈。」此虛也。桓公贍違燎，夜坐以致賢士，豈反以白日負婦人於背乎？
《幽明錄》曰：王子猷先有背疾，子敬疾篤，恆禁來往，聞子敬亡，撫心悲惋，都不一聲，背即潰裂。
《說文》曰：脊，背�呂也。
《釋名》曰：脊，積也。積續骨節，終上下也。
《春秋玄命苞》曰：陽立於三，故人脊三寸而結。〈宋均曰：結、節結也。〉
《孝經鈎命決》曰：仲尼龜脊。
《墨子》曰：周宣王殺其臣杜伯，不辜。後三年，王田於圃田。車徒滿野，杜伯乘白馬素車，衣朱衣朱冠，弓矢射王車上，中心折脊，王殪車中，伏韔而死。〈韔，音暢。〉
《說文》曰：骿，幷脅也。膀，兩脅旁也，從肉，脅聲。
《通俗文》曰：腋下謂之脅。
《釋名》曰：脅，挾也。在兩旁，臂所挾也。
《春秋玄命苞》曰：陰極於八，故人旁八�，長八寸。
又曰：顓頊駢�，上法月參，集成紀以理陰陽。
《左傳·僖中》曰：晉公子重耳及曹，曹共公聞其駢脅，欲觀其裸，浴，薄而觀之。
《公羊傳》曰：齊公子彭生送魯莊公，拉幹而殺之也。
《史記》曰：范雎先事魏中大夫須賈，賈使齊，雎從。齊王聞雎辯，賜金及牛酒。須賈以爲雎持陰事告齊，既歸，以告魏相，魏大怒，使人笞擊雎，折脅摺齒。雎佯死，棄於厠。
《吳志》曰：曹仁攻圍甘寧，周瑜救寧，圍解，乃渡屯北岸，剋期大戰。瑜跨馬略陣，會流矢中右脅，瘡甚，便還。後仁聞瑜臥瘡未起，勒兵就陣。瑜乃自輿按行，激揚吏士，仁遂退。
《晉書》曰：周顗在中朝時能飲一石，及過江，雖醉，每稱無對。偶有舊對從北來，顗亦出二石酒共飲，各大醉。及顗醒，使視，客已腐脅而死。
《世本》曰：陸終娶於鬼方氏之妹，謂之女貴〈音蒯〉，生六子，孕而不育。三年，啓其左脅，三人出焉；啓其右脅，三人出焉。
王充《論衡》曰：張儀駢脅，卒相秦魏。
《外國圖》曰：大秦國人長脅。
《釋名》曰：肋，勒也，檢肋五藏也。
《廣雅》曰：�謂之肋。
《竹林七賢論》曰：劉伶嘗醉與俗人相忤，其人攘袂而往，必欲歐之。伶顧而笑曰：「鶏肋不足以安尊拳。」
《說文》曰：臍，肚臍也。
《釋名》曰：齊，劑也，腸端之所限劑也。
《春秋玄命苞》曰：齊者下流，幷會合爲齊腹。〈宋均曰：齊，中也，四方幷湊者也。〉
《左傳·莊公》曰：楚文王過鄧，鄧祁侯享之，三甥曰：「亡鄧國者，必此人也。若不早圖，後君噬臍。」〈若嚙腹齊，喻不可及。〉
《後漢書》曰：董卓既誅，乃屍於市。天時始熱，卓充肥，脂流於地。守屍吏燃火置卓臍中，光明達曙，如是積日。
《漢晉陽秋》曰：齊王冏之方盛也，有婦人詣大司馬門求寄産，吏詰之。婦人曰：「我截齊罷便去耳。」有識者聞而惡其言。
《南燕錄》曰：慕容德，其母夢日入臍中，晝寢而生德。
《莊子》曰：支離疏頤隱於臍。
《笑林》曰：趙伯翁肥大，夏日醉臥，孫兒緣其肚上戲，因以李八九枚內臍中。至後日，李大爛，汁出，乃泣謂家人曰：「我腸爛，將死。」明日李核出，乃知孫兒所內李子也。
《說文》曰：腰，身中也。
《釋名》曰：腰，約也。在體之中，約繼大而小也。
《春秋玄命苞》曰：腰而上者爲天，尊高陽之狀；腰而下者爲陰，豐厚地之重。數合於四，故腰周四尺。
《後漢書》曰：東平憲王蒼腰帶八圍，顯宗甚重之。詔曰：「日者問東平王處家何等最樂，王曰爲善最樂，其言甚大，副是腰腹矣。」
又曰：梁冀妻能作折腰步。
《晉書》曰：陶潛曰：「不能爲五斗米折腰於鄉里小人。」
干寶《晉紀》曰：中書令李豐謀廢大將軍，世宗使舍人王羨請之。豐來，辭不遜，左右以刀環築腰死。
《南史》曰：羊侃有妓張靜琬，腰一尺六寸，能掌中舞；孫荊玉能反腰帖地，銜得地上簪。
《二石僞事》曰：石虎攻中山，得鄭略之妹，生二男。更娶崔爲妻，至相敬待，無兒。鄭復生男，崔求養，鄭不許，一月卒病死。鄭讒：「崔謂妾多養鬍子。」虎時踞胡床於庭中，大怒，索弓箭。崔聞欲殺之，徒跣至虎前曰：「公勿枉殺紿，乞聽妾言。」虎不聽，但言：「促還坐，無預卿。」崔便去，未至，虎於後射之，中腰而覆。
《墨子》曰：楚靈王好士細腰，故其臣皆三飯爲節，脅息然後帶，扶墻然後起。
《韓子》曰：楚靈王好細腰，國有餓死人。
《尹子》曰：楚莊王好細腰，一國皆有饑色。
《西京雜記》曰：趙後體腰柔弱，善行步進止，女弟昭儀不能及也。
