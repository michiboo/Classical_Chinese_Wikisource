
《續漢書》曰：大秦國，合諸香煎其汁，謂之蘇合。
《梁書》曰：中天竺國出蘇合，是諸香汁煎之，非自然一物也。又云：大秦人採蘇合，先筌其汁，以為香膏，乃賣其滓與諸國賈人。是以展轉來達中國，不大香也。
《傅子》曰：西國胡人言：蘇合，香獸便也。中國皆以為恠。
《從征記》曰：劉表家在高平郡。表子擣四方珍香數十斛置棺中，蘇合消疫之香畢備。永嘉中，郡人發其墓，表如生，香聞數十里。
《廣志》曰：蘇合出大秦。或云：蘇合，國人採之，筌其汁，以為香膏，賣滓與賈客。或云：合諸香草，煎為蘇合，非自然一種也。
傅玄《四愁詩》曰：佳人贈我蘇合香，何以要之？翠鴛鴦。
班固《與弟超書》曰：竇侍中令載雜綵七百疋，市月氏蘇合香。
《晉書·佛圖澄傳》曰：石勒時，襄國城水源暴竭。勒問澄，澄曰：「當勑龍取水。」乃坐繩床，燒安息香，咒願三日，水微流，有小龍五六尺，隨水來，須臾水大至。
《唐書》曰：曹國出青黛、安息、青木等香。
《魏略》曰：大秦出薰陸。
《抱朴子》曰：俘焚洲在海中，薰陸香之所出。薰陸香，木膠也。樹有傷穿，膠因墮，夷人採之，以待估客。所以賈不多得者，所患狤〈居一切。〉掘獸噉之。此獸斫刺不死，投火中薪盡不燋。以杖打之，皮不傷而骨碎，然後乃死。
《廣志》曰：寄六，出交州。又，大秦海邊人，採與賈人易穀。若無賈人，取食之。
《南方草木狀》曰：薰陸香，出大秦。雲在海邊，自有大樹，生於沙中。盛夏，樹膠流出沙上，夷人採取，賣與賈人。〈《南州異物志》同。其異香唯雲狀如桃膠。《典術》亦同，唯雲陶松栢法，飲食之，令人通神靈也。〉
俞益期《牋》曰：眾香共是一木，木膠為薰陸。
《吳時外國傳》曰：流黃香，出都昆國，在扶南南三千餘里。〈《南州異物志》同。〉
《廣志》曰：流黃香，出南海邊國。
《隋書》曰：樊子蓋為武威太守。車騎駕西巡，將入吐谷渾。子蓋以彼多瘴氣，獻青木香禦霧露。
《唐子》曰：師子國出硃砂、水銀、薰陸、欝金、蘇合、青木等諸香。
《南夷志》曰：崑崙國，正北去蠻界西洱河八十一日程。出象，及青木香、旃檀香、紫檀香、檳榔、琉璃、水精、蠡杯。
又曰：南詔青木香，永昌所出。其山名青木山，在永昌南三月日程。
《廣志》曰：青木，出交州、天竺。
徐衷《南方記》曰：青木香，出天竺國，不知其形。
《南州異物志》曰：青木香，出天竺，是草根，狀如甘草。
俞益期《牋》曰：眾香共是一木，木節是青木。
《三國典略》曰：周師陷江陵。初，梁主以白檀木為梁武之像，每朔望，親祭之。軍人以其香也，剖而分之。
竺法真《登羅山疏》曰：旃檀，出外國。元嘉末，曾城有人於山見一大樹，員蔭數畝，三丈餘圍，辛芳酷烈。其間枯條數尺，援而刃之，乃白旃檀。
俞益期《牋》曰：眾香共是一木，木根為旃檀。
崔豹《古今注》曰：紫旃木，出扶南林邑，色紫赤，亦謂紫檀也。
杜寶《大業拾遺錄》曰：薵禪師甚妙醫術，作五香，第一沉香飲，次丁香飲，次檀香飲，次澤蘭飲，次甘松飲，皆別有法。以香為法，以香為主，更加別藥，有味而止渴，兼於補益。
《廣志》曰：甘松，出涼州諸山。
《廣志》曰：艾納，出剽國。
《樂府歌》曰：行胡從何來？列國持何來？{毛翟}{毛登}五味香，迷送艾納及都梁。
《廣志》曰：霍香，出日南諸國。
《吳時外國傳》曰：都昆在扶南，山有霍香。
《南方草物狀》曰：霍香，榛生。民自種之，五六月採。曝之，乃芳芬耳。出交阯武平、興古、九真。〈地名也。〉
《南州異物志》曰：霍香生曲遜國，屬扶風，香形如都梁，可以着衣服中。
劉欣期《交州記》曰：霍香似蘇合。
范曄《和香方》曰：靈霍虛燥。
俞益期《牋》曰：眾香共是一木，木葉為霍香。
《梁書》曰：任昉為新安太守，甞欲營佛齋，燒調香二石，始入三升，便出。教長奪曰：「」與奪自已，不欲貽之後人！
《南方記》曰：楓香樹，子如鴨卵，爆乾可燒。
《魏武令》曰：房屋不潔，聽得燒楓膠及蕙草。
〈音牋〉
《廣志》曰：棧香，出日南諸國。
《南方草物狀》曰：棧蜜香，出都昆。不知棧蜜香樹若為，但見香耳。
《嶺表錄異》曰：廣管羅州多棧香樹，身似柳，其花白而繁。其葉如橘皮，堪作紙，名為香皮紙，灰白色，有紋，如魚子牋。其紙慢而弱，沾水即爛，遠不及楮皮者，又無香氣。或云：沉香、鷄骨、黃熟、棧香，同是一樹，而根榦枝節各有分別者也。
《南越志》曰：交州有蜜香樹。欲取，先斷其根，經年後，外皮朽爛，木心與節堅黑，沉水者為沉香，與水面平為鷄骨，冣麄者為棧香。
《異物志》曰：木蜜，名曰香樹，生千歲，根本甚大。先伐僵之，四五歲乃徃看。歲月久，樹材惡者，腐敗；唯中節堅直芬香者，獨在耳。
《魏王花木志》曰：《廣志》：木蜜樹，號千歲樹，根甚大。伐之，四五歲乃取木腐者為香，其枝可食。
《本草經》曰：木蜜，一名蜜香，味辛溫。
《南方草物狀》曰：栟香，莖生，出烏滸。
《廣志》曰：都梁，出淮南。
盛弘之《荊州記》曰：都梁縣有小山，山水清淺，其中生蘭草。俗謂蘭為都梁，即以號縣。
《晉書》曰：石崇以奢豪矜物，廁上常有十餘婢侍列，皆有容色，置甲煎粉、沉香汁。有如廁者，皆易新衣而出。客多羞脫衣，而王敦脫故著新，意色無怍。群婢相謂曰：「此客必能作賊！」
又曰：吳隱之，至自番禺。其妻劉氏，齎沉香一斤，隱之見，遂投於湖亭之水。
《梁書》曰：林邑國出古貝及沉香木。古貝者，樹名也。其華成時如鵝毳，抽其緒紡之，以作布，與紵布不殊。亦染成五色，織為班布。沉木香，土人斫斷，積年以朽爛，而心節獨在，置水中則沉，故名曰沉香。次不沉者，棧和之屬。
《陳書》曰：波皇后素無寵。至德二年，乃於光照殿前起臨春、結綺、望仙三閣，高數十丈，並數十間。其窗牖、壁帶、懸楣、欄檻之類，皆以檀香為之。
《唐書》曰：先天二年十月，親講武於驪山之下，徵兵二十萬。上親擐戎服，持沉香大槍，立於陣前，威振宇宙。長安士庶，奔走縱觀，填塞道路。
又曰：長慶中，波斯大賈李蘇沙進沉香亭子材。左拾遺李漢上疏，以為沉香為亭，比瑤台玉室。上頗怒，言過，特優容之。
《金樓子》曰：扶南國，眾香共是一木，根便是旃檀，節便是沉水，花是鷄舌，葉是霍香，膠是薰陸。
竺法真《登羅山疏》曰：沉香，葉似冬青，樹形崇竦。其木枯折，外皮朽爛，內乃香。山雖有此樹，而非香所出。新會高涼土人斫之，經年肉爛盡，心則為沉香。出北景縣，樹極高大，土人伐之累年，須外皮消盡，乃割心得香。
郭子橫《洞冥記》曰：薰木，鮮祗所獻，色如玉而質輕。泛之昆盧池為舟，爛則沉矣。碎其屑，氣聞數百里。氣之所至，毒疫皆除。
杜寶《大業拾遺錄》曰：四年夏四月，征林邑國。兵還至獲彼國，得雜香、真檀、象牙百餘萬斤，沉香二千餘斤。
又曰：尚書令楊素，大業中，東都宅造沉香堂，甚精麗。新泥堂訖，閉之三月，後開視，四壁並為新血所灑，腥氣觸人。
《異苑》曰：沙門支法存在廣州，有八尺{翕毛}{登毛}。又有沉香八尺板床。太元中，王琰為州，大兒劭求二物不得，乃殺而籍焉。
《南州異物志》曰：沉木香，出日南。欲取，當先斫壞樹，著地積久，外皮朽爛，其心至堅者，置水則沉，名沉香。其次在心白之間，不甚堅精，置之水中，不沉不浮，與水面平者，名曰棧香。其最小麄白者，名曰繫香。
俞益期《牋》曰：眾木共是一木，木心為沉香。
《廣志》曰：甲香出南方。
《南州異物志》曰：甲香，螺屬也。大者如甌，面前一邊直攙，長數寸，圍殼{山旦}峿有刺。其掩可合眾香燒之，皆使益芳；獨燒則臰。甲香，一名流螺，謂之中流冣厚味。
范曄《和香方》曰：甲煎淺俗。
《魏略》曰：大秦迷送。
《廣志》曰：迷送，出西海中。
魏文帝《迷送賦》曰：余種迷送於中庭，嘉其楊條吐香，馥有令芳，乃為之賦曰：坐中堂以遊觀，覽芳草之樹庭。舞妙麗於纖枝，楊脩榦而結莖。簿六夷之穢俗，超萬里而來征。豈眾華之是芳？信希世而特生！
應瑒《迷送香賦》曰：振纖枝之翠粲，動採葉之菲菲。舒芳香之酷烈，乘清風以徘徊。
陳班《迷送香賦》曰：立碧莖之荷郍，鋪綠條之蟺蜿。
《南越志》曰：零陵香，土人謂之鷰草。
《說文》曰：芸香，似苜蓿。
《淮南子》曰：芸，可以死而復生。
《雜字解釋詁》曰：芸，杜榮。
《大戴禮·夏小正》曰：採芸為廟菜。
《禮記·月令》曰：仲冬之月，芸始生。〈鄭玄曰：芸，香草也。〉
《禮圖》曰：芸蒿，其葉似蒿，香美可食也。
《魏略》曰：大秦出芸膠。
《洛陽宮殿簿》曰：顯陽殿前，芸香一株。徽音、含章殿前，各二株。
《晉宮閣名》曰：太極殿前，芸香四畦。式乾殿前，芸香八畦。徽音殿前，芸香、雜花十一畦。明光殿前，芸香、雜花八畦。顯陽殿前，芸香二畦。
《廣志》曰：芸膠，有安息膠，有黑膠。
《吳氏本草》曰：石芸，一名敞列，一名頋喙。
傅玄《芸香賦序》曰：始以微香進御，終於捐棄黃壤。吁可閔也，遂詠而賦之。
成公綏《芸香賦》曰：美芸香之脩潔，稟隆陽之淑精。莖類秋竹，枝象春松。
傅咸《芸香賦序》曰：先君作《芸香賦》，辭美。高麗有睹斯卉，蔚茂馨香。同遊使余為序。
太平御覽卷第九百八十二
