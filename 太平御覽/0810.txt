
《東觀漢記》曰：郭況遷為大鴻臚，上數幸其第，賞賜金、帛。京師號況家為「金穴」，言其富貴。
謝承《後漢書》曰：豫章張載，字仲宗，為廣陵太守。舉孝子吳奉為孝廉，奉齎金為禮，載閉門不受。奉以囊盛，投載園中而逝。載追不及，齎金至廣陵，還奉。
又曰：雷義，字仲公。常濟人死罪者，後以金二斤謝之。義不受金，主候義不在，默投金於承塵上。後葺治屋得金。主已死，義乃以付縣曹。
張璠《漢記》曰：永昌太守鑄黃金之蛇，獻之梁冀。益州刺史種暠發其事。
《後漢書》曰：中興初，有應嫗者，生四子而寡。見神光照社，試探之，乃得黃金。自是諸子宦學並有才名，至㻛，七代通顯。
又曰：益州，金銀之所出。
《魏略》曰：田豫為并州，胡密懷金三十斤，曰：「以此上公。」張袖受之，答其厚意。胡去之後，皆悉以付外，具狀聞。於是詔褒之，曰：「昔魏絳開懷以納戎，今卿舉袖以受狄金，朕甚嘉焉！」
又曰：大秦國出金織成帳也。
《魏志》曰：繁昌縣授禪石碑中生金。表送上，群臣盡賀。
《蜀志》曰：先主平蜀，賜諸葛亮等金數百斤。
王隱《晉書》曰：永嘉初，陳國項縣賈逵石碑中生金。人盜鑿取賣，賣已復生。此江東之瑞也。
又曰：《咸寧三年起居注》載：「惇煌郡上釜銅中生金，百陶不消，可以切玉。」
又曰：鄱陽樂安出黃金。鑿土十餘丈，披沙之中，所得者大如豆，小者如粱米。南郡象林南有四國，皆稱漢人貢金供稅。
《晉後略》曰：載賈后以鹿車，詣金墉城，餐金屑而死。
《晉書》曰：清河王覃，初為清河世子，所佩金鈴，倏生隱起如麻粟者。祖母本陳大妃，以為不祥，毀而賣之。占者以為金是晉行大興之祥，覃為皇胤，是其瑞也；毀而賣之，象覃見廢不終之驗也。
《晉永和起居注》曰：廬江太守路永表言：於谷城北，見水岸邊紫赤光，得金一枚，文如印齒。
《宋書》曰：褚彥回為吏部尚書，有人求官，密袖中將一餅金，因求清閑，出金示之曰：「人無知者。」彥回曰：「卿自應得官，無假此物，若必見與，不得不相啟。」此人大懼，收金而去。彥回敘其事而不言其名，時人莫之知也。
《南史》曰：南海扶南國王諸農死，子陽邁立。陽邁初在孕，其母夢生兒，有人以金席藉之，其色光麗。夷人謂金之精者為陽邁，中國雲紫磨者，因以為名。宋永初二年，遣使貢獻，以陽邁為林邑王。
《宋書》曰：齊武帝常至劉悛宅，晝臥覺，悛自捧金藻灌，受四升以沃盥，因以與帝。
《齊書》曰：金車，王者至孝則出；金人，王者有盛德則游於後池。林邑有金山，金汗流於浦。
又曰：梁武帝於襄陽起兵，蕭穎冑以荊州應焉。時長沙寺僧鑄黃金為龍，數千兩，埋土中，曆相傳付，稱為下方黃鐵。穎冑因取此龍，以充軍實。
《梁書》曰：武陵王紀鎮蜀，既東下，黃金一斤為一餅，百餅為簉，至百簉，銀五倍之，其他錦罽稱是。每戰，則懸金以示將士，終不賞賜。
又曰：廬陵王續之子應，不惠王薨，至庫內閱珍物，見金鋌，問左右曰：「此可食不？」答曰：「不可。」應曰：「既不可食，並總乞汝。」
《南史》曰：林邑國有山，皆赤色，其中生金。金夜則出飛，狀如螢火。
又曰：甄法崇之孫彬有行業，鄉黨稱善。嘗以一束薴就州長沙寺庫質錢，後贖薴還，於薴束中得五兩金，以手巾裹之，彬得送還。寺庫道人大驚，云：「近有人以此金質錢，時有事，不得舉而失。檀越乃能見還，輒以金半仰酬。」往復十餘，彬堅然不受，詠曰：「五月披羊裘而負薪，豈拾遺金者耶！」卒還金。梁武帝布衣而聞之，及踐祚，以西昌侯藻為益州刺史，乃以彬為府錄事參軍，帶郫縣令。將行，衕列五人，帝誡以廉慎。至彬，獨曰：「卿昔有還金之美，故不復以此言相屬。」由此名德益彰。
《陳書》曰：歐陽頠在嶺南，交州刺史袁曇綬密以金五百兩寄頠，令以百兩還合浦太守龔為，四百兩付兒智矩，餘人弗之知。頠尋為蕭勃所破，貲財並盡，惟所寄金獨存。曇綬亦尋卒。至是，頠並依信還之，時人莫不嘆伏之。
崔鴻《十六國春秋·後趙錄》曰：建武元年十一月，不雨雪。至二年八月，谷價涌貴，金一斤直米二升。
又《前燕錄》曰：汜昭，字嗣先，惇煌人。辟州主簿，志在理枉申滯。人有於夜中報昭黃金者，昭責而遣之。
《後魏書》曰：趙柔，字元順。嘗在路得人所遺金珠一貫，價直百縑。柔呼主還之。
又曰：孫軌，字元慶，為諸軍司馬。太武平赫連昌，引諸帥入其府藏，各令任意取金玉。諸將取之盈懷，軌獨不取。帝把手，親探金賜之，謂之曰：「卿臨財廉。朕所以增賜者，欲顯廉於眾人！」
又曰：段暉自慕容璝歸魏太武，至長安，人告暉欲南奔，雲置金於馬韉中。帝密遣視之，果如告者，斬之於市。
又曰：李安世為主客令，每有江南使至，多出藏內珍寶，令都下富室好容服者貨之，令使任情交易。時齊劉纘至金玉肆問價，纘曰：「北方金玉太賤，當是山川所出？」安世曰：「聖朝不貴金玉，所以衕於瓦礫。又皇上德通神明，地不愛寶，故川無金，山無玉。」纘初將大市，得安世言，慚而罷。
又曰：副貨國，城周匝七十里。國王有黃金殿，殿下有駝七頭，高三尺。
又曰：拔豆國出金銀，阿鈎羌國出金珠。
《北史》曰：齊李幼廉少寡慾，為兒童時，初不從家人所求請。故嘗以金寶授之，終不取；強付，輒擲之地。後為南青州刺史，主簿徐乾富而暴橫，曆政不能禁。幼廉初至，因其有犯，收系之。乾密通疏，奉黃金百挺、奴婢二十人，幼廉不受，遂殺之。
《北史》曰：隋獻皇后崩山陵後，帝賜楊素金缽一，實以金；銀缽一，實以珠。
《隋書》曰：上賜王公已下射，楊素箭為第一。上手以外國所獻金精槃，價直鉅萬，以賜之。
《唐書》曰：太宗謂侍臣曰：「水旱不調，皆為人君失德。朕德不修，天當責朕，百姓何罪而尚多窮困？聞有鬻男女者，朕甚憫焉！」於是遣御史大夫杜淹巡關內諸州，出御府金寶贖還父母。
又曰：開元中，杜暹為監察御史，往西覆屯。蕃人齎金以遺暹，因辭不受。左右以不可失蕃人之情，暹受而埋於幕下。既出境，乃移牒令收取之。
又曰：德宗詔曰：「朕聞王者不貴遠物，所寶惟賢。故堯設茅茨，禹卑宮室，光武捨去寶劍，順帝封還大珠。朕仰企前王，思齊太素，邕州所奏金坑，誠為潤國。語人於利，非朕素懷。方以不貪為寶，惟德其物，豈尚玆難得之貨，生其可欲之心耶？其金坑任人釆斫，官不得占！」
又曰：貞元元年四月，南詔王異牟尋與其酋長定計，遣使趙莫羅眉，由南安使，凡三輩，致書於韋皋，各齎生金、丹砂為贄。三分前皋所與牟尋者，各持其一為信。歲中三至京師，且曰：「牟尋請歸大國，永為藩臣。所獻生金，以喻向化之意，堅如金也；丹沙，示其赤心耳。」上嘉之，乃賜牟尋詔書。
又曰：韋執誼，時為翰林學士，受賕，為人求科第。夏卿不應，執誼乃探懷中，出金以內夏卿袖。夏卿驚曰：「吾與若賴先人德致名位，幸各己達，豈可如此自毀壞！」擺袖而去，執誼大慚。
又曰：路隨為翰林學士，乃兼金紫。有以金帛謝除制者，必比之曰：「吾以公事，接私賄耶？」終無所納。
《管子》曰：玉起於禺氏山，金起於汝、漢，珠起於赤野，此寶相去各七千里。湯以杜山之金以贖民之賣子者，禹以曆山之金贖賣子者。江陽之珠，天下一美。上有丹砂，下有黃金。上有慈石，下有銅金。上有陵石，下有鉛錫。上有赭，下有鐵。葛盧山發而出金，蚩尤取以為劍鎧。雍狐山發而出金，蚩尤取以為戟。楚有汝、漢之黃金。
《晏子》曰：景公為履，黃金之綦，僅能舉之。
《列子》曰：齊人有欲金者，清旦，衣冠之市，適鬻金者之所，因攫其金而去。吏捕得之，問曰：「人皆在焉，子攫人之金，何故？」對曰：「取金之時，不見人，徒見金。」
《魯連子》曰：秦圍趙邯鄲，魏使將軍新垣衍入邯鄲，令趙尊秦為帝。魯連子說罷之。秦軍退，平原君以千金為先生壽，笑曰：「若即有取，商賈之事，連不忍為也！」
《莊子》曰：今大冶鑄金，金踴躍曰：「我且必為鏌鋣！」大冶必以為不祥之金。
又曰：以瓦注者巧，以黃金注者昏。〈所要重則心矜。〉
又曰：至仁無親，至信辟金。〈金玉，小信之質耳，至信則除矣。〉
又曰：金石有聲，不考不鳴也。
《韓子》曰：荊南麗水之中生金。
又曰：魯丹三說中山之君而不受也，因散五十金，事其左右。復見，未語而君與之食。魯丹出，不及舍，遂去中山。其御曰：「交乃始善我，何故去之？」魯丹曰：「夫以人言善我，必以人言罪我。」未出境，而公子惡之，曰為趙來間中山君，因索而罪之。
又曰：張譴相韓，病將死，公乘無正懷三十金而問之其疾。居一月，公自問張譴曰：「君子死，將誰使代子？」答曰：「無正法而畏上；雖然，不如公子食我之得民也。」張譴死，因相公乘無正。
又曰：荊王弟在秦，秦不出也。中尉之士曰：「資臣百金，臣能出之。」因載百金之晉見叔向，曰：「荊王弟在秦，秦不出也，請以百金委之。」叔向受金而見平公，曰：「可以城壺丘矣。」平公曰：「何以？」對曰：「荊王弟在秦，秦不出，是秦、荊惡也，必不敢禁我城壺丘。若禁之，我曰：『為我出荊王之弟，吾不城也。』彼如出之，可以得禁；彼不出，是卒惡也，不敢禁我城壺丘矣。」曰：「善！」乃城壺丘，謂秦公曰：「為出荊王之弟，吾不城也。」秦因出之。荊王大說，以煉金百鎰遺之。
《墨子》曰：昔夏使飛廉折金於山，鑄昆吾。鼎成而方，不炊自烹，不舉自藏，不遷自行。以祭昆吾之墟，其兆繇曰：「蓬蓬白雲，一南一北，一東一西。九鼎既成，遷於三國，夏失殷受，殷失周受。」
《孟子》曰：齊王以兼金一百遺孟子。兼金，好金也。
《列子》曰：夏華殷謂湯曰：「渤海之東，不知幾億萬里，有大壑，中有山，一曰岱輿，二曰方壺，三曰員嶠，四曰瀛洲，五曰蓬萊。其上高觀皆金闕。」
《淮南子》曰：玦五百歲生黃澒，五百歲生黃金，黃金千歲為黃龍。〈玦，石也。中央數五，故五百歲一化。澒，音胡貢反。澒，黃金水銀也。〉秦以一鎰為一金而重一斤。漢以一斤為一金。
又曰：舜藏金千斤於嶄岩之山，所以塞貪鄙之心。
又曰：子拯溺者金玉，不若得尋常糹墨。
《傅子》曰：懸千金於市，人不敢取者，分定矣；委一錢於路，童子爭者，分不定矣。
《抱朴子》曰：合金液，用古稱黃金一斤，都合用四十萬而成一劑，可令八人仙也。其次，餌黃金一斤，可得地仙。
又《內篇》曰：山中亥日稱人字者，金玉。知其物則不能為害。
又曰：吳景帝時，戍將於廣陵掘一大冢，棺中人面如生，兩耳及鼻孔中皆有黃金，大如棗許。此假物不朽之效也。
