
《唐書》曰：太宗征遼，車駕次遼澤下，詔曰：「日者隋師渡遼，時非天贊，從軍士卒骸骨相望，遍於原野，良可哀嘆。掩胳之義，仰惟先典，其令幷收葬之。」
又曰：建中二年，田悅攻臨淄。守將張伾以軍士連戰已苦，府藏已竭，私産亦罄而賞之不周，乃飾其愛女出示於衆，曰：「室家所有一女而已，請估而給焉。」軍中感之，曰：「願以一死鬥，不敢言賞。」遂大破之。
又曰：馬燧旣敗田悅，以功加右僕射。先戰，燧誓于軍中，戰勝請以家財行賞。旣戰，盡其私積以頒將士。上聞而嘉之，乃詔度支出錢五萬貫行賞，還其家財。尋加魏博招討使。
又曰：李晟以神策軍討朱泚。時神策軍家族多陷於泚，晟家妻子僅百口亦同陷泚，左右或有言者，晟曰：「乘輿何在？而敢言乎？」泚又間日使人至晟軍，則晟小吏王無忌之婿也。因無忌以謁晟，且曰：「公家無恙，城中有書問。」以此誘晟，晟怒曰：「爾敢爲賊傳命耶？」立斬之。時轉輸不至，盛夏軍士或衣裘褐，晟必同勞苦，每以大義奮激，士皆涕流感悅，卒無離叛者。於是軍士皆角力、馳騎、超逾爲戲，晟知可用。
又曰：德宗在梁州，山南地偏，及夏尤熱，將士未給春服，上亦御裌服以視朝。左右請御衫，上曰：「將士從我者冬服未易，我豈可獨衣衫乎？」將士聞之，無不感涕。至五月，諸道財賦稍至，先令給將士衣服，而後御衫。
又曰：李光顔爲陳許節度使，會討吳元濟，詔光顔以本軍獨當一面。光顔性忠義，善撫養士卒，士卒樂爲用，每戰甚苦。及賊將鄧懷金以郾城兵三千人降，光顔益堅平賊之志。時韓弘爲汴師，驕矜倔強，常恃賊勢索朝廷姑息，且惡光顔力戰，陰圖撓屈，計無所施。遂舉大梁城求得一美婦人，教以歌舞弦管六博之藝，飾之以珠翠金玉衣服之具，計費凡數百萬，命使者送遺光顔，冀光顔一見悅惑而怠于軍政也。使者即賫書先造光顔戰壘，曰：「本使令公德公私愛，憂公暴露，欲進一妓，以慰公征役之思，謹以候命。」光顔曰：「今日已暮，明旦納焉。」詰朝，光顔乃大宴軍士，三軍咸集，命使者進妓。妓至，則容止端麗，殆非人間所有，一座皆驚。光顔乃於座上謂來使曰：「令公憐光顔離家室久，舍美妓見贈，誠有以荷德也。然光顔受國恩深，誓不與逆賊同生日月下。今戰卒數萬，皆棄妻子，蹈白刃，光顔奈何獨以女色爲樂？」言訖，涕泣嗚咽。堂下兵十數萬，皆感激流涕。乃厚以縑帛酬來使，俾令領其妓自席上而回，仍謂使者曰：「爲光顔多謝令公。光顔事君許國之心，死無貳矣！」明日遂大戰，兵士無不一當百。終殄蔡孽，光顔功最居多。
又曰：令狐楚爲汴州刺史。汴軍素驕，累逐主帥，前使韓弘兄弟，率以峻法繩之，人皆偷生，未能革志。楚長於撫理，前鎮河陽，代烏重胤；重胤移鎮滄州，以河陽軍三千人爲牙卒，咸不願從，中路叛歸，又不敢歸州，聚於境上。楚初赴任，聞之，乃疾驅赴懷州，潰卒亦至，楚單騎喻之，咸令囊櫜弓解甲，用爲前驅，卒不敢亂。及蒞汴州，解其酷法，以仁惠爲治，去其太甚，軍民感悅，翕然從化，後竟爲善地。
又曰：柳公綽鎮鄂州時，吳元濟叛，公綽請討之。鄂軍旣在行營，公綽時令左右省問其家。如疾病、養生、送死，必厚廩給之。軍士之妻冶容不謹者，沉之於江。行卒相感曰：「中丞爲我輩知家事，何以報效？」故鄂人戰每克捷。
又曰：鄭從讜爲北都留守。舊府城都虞侯張彥球者，前帥令率兵三千，逐沙陀於百井，中路而還，縱兵破鑰，殺故帥康傳圭。及從讜至，搜索其魁誅之。知彥球善有方略，召之開喻，坦然無疑，悉以兵柄委之。
又曰：烏重胤爲長帥，赤心奉上，能與下同甘苦，所至立功，未嘗矜伐。而善待寮佐，體分周密，曲盡禮敬，故當時名士咸願依焉。歿數日，有軍士二十餘人，皆割股肉以祭重胤。古之良將，無以加也。
《三國典略》曰：北齊斛律光雖居大將，未嘗戮人。軍士未安，終不入幕。寒不服裘，夏不操扇。所得果Я，遍分麾下。號令不過數句，言皆切要。每戰居險，爲士卒先。有士卒中蠱，親嘗其唾，三軍感之，樂爲致命。
《戰國策》曰：魏以吳起爲將，與士卒最下者同衣食。臥不設席，行不騎乘。親贏糧與士分勞。卒有病疽者，吳起爲吮。〈疽，七餘反。〉卒母聞而哭之。或謂之曰：「母子卒也，而將軍自吮其疽，何哭矣？」母曰：「非然也。往年吳公吮其父，父戰不旋踵，遂死於敵。今又吮此子，妾不知其所死處矣。是以哭之。」於是擊秦，拔其五城。
《呂氏春秋》曰：勾踐苦會稽之恥，欲深得民心，必致死於吳。有酒流之江，與人同；有甘肥，不分不敢食。
又曰：昔秦繆公乘馬而車爲敗，右服失而野人取之。〈四馬車，兩馬在中爲服。《詩》曰：「兩服上襄」，兩在邊爲驂。〉繆公自往求焉，見野人方將食之於岐山之陽。繆公笑曰：食駿馬之肉，不還飲酒，餘恐其傷汝也！「於是遍飲而去之。處一年，爲韓原之戰，晉人已環繆公之車矣。晉梁由靡已扣繆公之左驂矣。〈扣，持。〉晉惠公之右路石奮投而擊繆公，其甲之扌雲者已六札矣。〈扌雲者配隕也，文有所失也。〉野人之嘗食馬肉者三百有餘人，畢力爲繆公疾鬥於車下，遂大克晉，反獲惠公以歸。此《詩》所謂「君子正以行德愛人則寬以盡其力。」人主胡可不務行德愛人，行德愛人則民親其上，皆樂爲其君死。
《符子》曰：秦穆公伐晉，及河，將勞師，而醪惟飲一鍾。蹇叔曰：「一米可投河而釀也。」穆公乃以一醪投河，三軍醉矣。
《三略》曰：夫將之爲帥者，必同滋味，共安危。人有遺一簞之醪者，使投諸河，令士衆向流而挹之。夫一簞之醪不能味一河，然而三軍之士思爲之死者何也？以滋味及已也。
又曰：用兵之要，在於崇禮而重祿。〈崇，高也。祿，廩食也。〉崇禮則賢士至，重祿則戎士輕死。〈賢士至謂若燕禮郭隗而樂毅之徒鱗集也。故曰：重賞之下，必有死夫。〉
又曰：良將之統軍也，恕已活人，推惠施恩，力士日親，戰如風發，攻如河決。
《淮南子》曰：古之善將者，必以其身先之。暑不張蓋，寒不被裘，所以均寒暑也。陰陽不乘，上陵必下，所以齊勞佚也。軍食熟然後敢食，軍井通然後敢飲，所以同饑渴也。合戰必立矢射之，所及以其安危也。故良將之用兵也，常以積德擊積怨，以積愛擊積憎，何故而不勝？主之所求於民者二：求民爲之勞也，欲民爲之死也。民之所望於主者三：饑者能食之，勞者能息之，有功者能德之。民已償其二責而失其三望，國雖大，兵猶且弱也。
又曰：苦者必得其樂，勞者必得其利，斬首之功必全，死事之後必賞。〈死事，以軍事死，賞其後子孫也。〉四者旣信於民矣，主雖射雲中之鳥，而釣深淵之魚，彈琴瑟，聲鐘竽，敦六博，〈郭，致也。〉投高塞，兵猶且強，令猶且行也。是故上足仰則下可用也，德足慕則威可立也。
又曰：上視下如子，則下事上如父；上視下如弟，則下事上如兄。夫上視下如子，則必王四海；下事上如父，則必正天下。上視下如弟，則不難爲之死；下事上如兄，則不難爲之亡。是故父子兄弟之寇不可與鬥者，積恩先施也。故四馬不調，造父不能以致遠；弓矢不調，羿不能以必中；君臣乖心，則孫子不能以應敵。〈孫子名武，吳王闔閭之將也。〉是故內修其政以積其德，外塞其醜以服其威，察其勞佚以知其飽饑。故戰日有期，視死若歸。故將必與卒同甘苦共饑寒，故其死可得而盡也。
《說苑》曰：楚莊王賜群臣酒多，燈燭滅，乃有人引美人衣者。美人援絕其冠纓，告王曰：「今者燭滅，有引妾衣者，妾援得其冠纓持之，趣火來，上視絕纓者。」曰：「賜人酒使醉，失禮，奈何欲顯婦人之節而辱士乎？」乃命左右曰：「今日與寡人飲，不絕冠纓者不歡。」群臣百有餘人，皆絕去其冠纓，而上火，卒盡歡而罷。居二年。晉與楚戰。有一臣常在前，五合五獲首，卻敵，卒得勝之。莊王怪而問曰：「寡人德薄，又未嘗異子，子何故出死不疑如是？」對曰：「臣當死。往者醉失禮，王隱忍不暴加誅也。臣終不敢以蔭蔽之德而不顯報王也，常願肝腦塗地用頸血濺敵久矣。臣乃夜絕纓者也。」遂斥晉軍，楚得以強。此有陰德者，必有陽報也。
又曰：平原君旣歸趙，楚使申君將兵救趙。魏信陵君亦矯奪晉鄙軍往救趙。未至，秦急圍邯鄲，邯鄲急且降，平原君患之甚。邯鄲傳舍吏子李談謂平原君曰：「君不憂趙亡乎？」平原君曰：「趙亡即勝虜，何爲不憂？」李談曰：「邯鄲之民炊骨易子而食之，可謂至困；而君之後宮百數，婦妾荷綺縠，廚糧餘粱肉；士民兵盡，或剡木爲矛戟，而君之器物鍾磬自恣。若使秦破趙，君安得有此？使趙而全，君何患無有？君誠能令夫人以下遍於士卒間，分功作之，家所有盡散以饗士，方其危苦時易患耳。」於是平原君如其計，而勇敢之士三千人皆出死。因從李談赴秦軍，秦軍卻三十里。亦會楚魏救至，秦軍遂罷。李談死，封其父爲侯。
《列女傳》曰：楚子反攻秦軍，絕糧，使人請於王，因問其母，母問使者曰：「士卒無恙乎？」使者曰：「士卒分菽粒而食之。」又問曰：「將軍無恙乎？」對曰：「將軍朝夕芻豢黍粱。」子反破秦軍而歸，母閉門不內，使數之，曰：「子不聞越王勾踐之伐吳耶？客有獻醇酒一器者，王使人註上流，使卒飲下流，味不加喙，而士卒戰自五也。異日，又有獻一囊Я，王又使以賜軍士，分而食之，甘不逾嗌，而戰自十也。今士卒分菽粒而食之，子獨朝夕芻豢，何也？」
