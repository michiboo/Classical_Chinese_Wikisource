
《爾雅》曰：善父母爲孝。
《毛詩·邶》曰：《凱風》，〈凱風，南風。〉美孝子也。衛之淫風流行，雖有七子之母，猶不安其室，故美七子能盡其孝道，以慰其母心。
又曰：《陟岵》，孝子行役，思念父母也。國小迫而數侵削，役於大國，父子兄弟離散，而作是詩也。「陟彼岵兮，〈山有草木曰岵。〉瞻望父兮。」
又《穀風·蓼莪》，刺幽王也。民人勞苦，孝子不得終養爾。「蓼蓼者莪，匪伊蒿。〈蓼蓼，長大貌。莪已蓼長大，我視之以爲非莪，反謂之蒿，諭己憂思，雖在役中，心不得精識其事。〉哀哀父母，生我劬勞。」
《尚書》曰：有鰥在下，曰虞舜。帝曰：「俞，予聞。如何？」岳曰：「瞽子。父頑，母囂，象傲，克諧以孝，烝烝乂，不格奸。」
大戴禮曰：上敬老，則下益孝。
《禮記·曲禮》曰：凡爲人子者，冬溫而夏清，昏定而晨省。故州閭鄉黨稱其孝也。孝子不服暗，不登危，懼辱親也。〈服，事也，不於暗冥之中從事，謂卒有非常失禮也。〉
又《祭義》曰：曾子曰：「孝有三：大孝尊親，其次不辱，其下能養。」公明儀問於曾子曰：「夫子可以爲孝乎？」曾子曰：「是何言與？是何言與！君子之所謂孝者，先意承志，諭父母於道。參直養者，安能爲孝乎？曾子曰：」身也者，父母之遺體也。行父母之遺體，敢不敬乎？居處不莊，非孝也。事君不忠，非孝也。蒞官不敬，非孝也。朋友不信，非孝也。戰陳無勇，非孝也。五者不遂，災及於親，敢不敬乎？烹熟酤薌，嘗而薦之，非孝也，養也。夫孝，置之而塞乎天地，溥之而橫乎四海。斷一樹，殺一獸，不以其時，非孝也。孝有三：小孝用力，中孝用勞，大孝不匱。思慈愛忘勞，可謂用力矣。尊仁安義，可謂用勞矣。博施備物，可謂不匱矣。父母愛之，喜而弗忘。父母惡之，懼而無怨。父母有過，諫而不逆。父母既沒，必求仁者之粟以祠之。此之謂終禮。
又曰：先王之孝也，色不忘乎目，〈日常思父母之顔色。〉聲不絕乎耳。心志嗜欲，不忘乎心。君子生則敬養，死則敬享，思終身弗辱也。
又曰：子曰：「舜其大孝也歟？德爲聖人，尊爲天子，富有四海之內，宗廟享之，子孫保之。故大德也，必得其位，必得其祿，必得其名，必得其壽。」
又曰：子夏既除喪而見，與之琴，和之而不和，彈之而不成聲。〈夫樂之和，猶人心，雖喪之除而哀未已。〉作而曰：「哀未忘也。先王制禮，不敢過也。」
又曰：文王之爲世子，朝於王季日三。鶏初鳴而衣服，至於寢門外，問內竪之禦者曰：「今日安否何如？」內竪曰：「安。」文王乃喜。及日中又至，亦如之。及暮亦如之。其有不安節，則內竪以告文王，文王色憂，行不能正履。王季復膳，然後亦復初。
《左傳》曰：鄭莊公即位，薑氏愛共叔段，請京使居之。叔段襲鄭，莊公伐京，遂置姜氏於城潁，而誓之曰：「不及黃泉，無相見也。」既而悔之，潁考叔曰：「君何患焉？若闕地及泉，隧而相見，〈闕，穿也。隧，埏也。〉其誰曰不然？」公從之。君子曰：「潁考叔，純孝也。」
《孝經》曰：愛敬盡於事親，而德教加於百姓，刑於四海，蓋天子之孝也。高而不危，所以長守貴也，滿而不溢，所以長守富也，蓋諸侯之孝也。言滿天下無口過，行滿天下無怨惡，蓋卿大夫之孝也。以孝事君則忠，以敬事長則順，蓋士之孝也。謹身節用以養父母，此庶人之孝也。
《孝經援神契》曰：天子行孝，四夷和平。
又曰：孝悌之至，通於神明，病則致其憂，憔悴消形，求醫翼全。宋均注曰：「翼，羽翼，親者也。」
《孝經說》曰：孝，畜也，養也。
《論語·學而》曰：父在觀其志，父沒觀其行，三年無改於父之道，可謂孝矣。〈孝子父在無所自專，庶幾於其善道而已。〉
又《爲政》曰：子路問孝，子曰：「色難。」〈言和顔色悅爲難也。〉
《家語》曰：子路見孔子，曰：「負重涉遠，不擇地而游；家貧親老，不擇祿而仕。昔者由也，事二親之時，常食藜藿之實，而爲親負米百里之外；親沒之後，南遊於楚，從車百乘，積粟萬鍾，累茵而坐，〈茵，褥。〉列鼎而食。願欲食藜藿，爲親負米，不可復得也。枯魚銜索，幾何不蠹。二親之壽，忽如過隙。」孔子曰：「由也事親，可謂生事盡力，死事盡思者也。」
又曰：曾參者，武城人，字子輿，志於孝道，故孔子因之作《孝經》。齊欲以爲卿而不就，曰：「吾父母老，食人祿則憂人事，吾不忍遠親而爲人役也。」後母遇之無恩，而供養不衰。及其妻爲藜蒸不熟，因出之，人曰：「非七出也。」答曰：「藜蒸小物耳，吾欲使熟而不用吾命，況大事乎！」遂遣之，終身不娶。其子請焉，告子曰：「高宗以後妻殺孝己，尹吉甫以後妻放伯奇。吾上不及高宗，下不比吉甫，庸知其得免於非乎？」
《漢書》曰：梁孝王每聞太后病，口不能食。
又曰：金日磾母，教誨兩子甚有法度，上聞而嘉之。母死，詔圖畫於甘泉宮，署曰「休屠王閼氏」，日磾每見畫，常拜，向之涕泣。
《東觀漢記》曰：汝郁，字叔異，陳國人。年五歲，母病，不能飲食，鬱亦不肯飲食。母憐之，強爲飧飯，欺言已愈。郁察母親色不平，輒復不食。宗親共奇異之，因字曰「異」。
又曰：蕭彪，字伯文，京兆杜陵人，累官巴郡太守，父老，乞供養。父有賓客，輒立屏風後，應受使命。父嗜餅，每自買進之。
又曰：張霸，字伯饒，蜀郡成都人。年數歲，有所啖，必先讓父母，鄉里號曰：「張曾子」。九歲通《春秋》，復欲進業，父母語：「汝小何能多？」霸曰：「饒爲之。」故字伯饒。後作會稽太守。兒童歌曰：「城上烏，哺父母，府中諸吏皆孝子。」
又曰：趙諮，字文楚，東郡燕人，大司農陳奇舉諮至孝，躬率子孫耕農爲養。盜嘗夜往劫之，諮恐母驚懼，乃先至門迎盜，因設爲食，謝曰：「老母八十，疾病須養，居貧無儲，乞少置衣糧，妻子餘物，一無所請。」盜皆慚，奔走。
又曰：黃香，字文強。父兄舉孝廉，貧無奴僕，香躬勤苦，盡心供養，冬無被髮，而親極滋味，暑即扇枕，寒即以身溫席。
又曰：鮑永，字君長，上黨人。少有志操，事母至孝，妻常於母前叱狗，永即去之。
又曰：樊，字長魚，事後母至孝。母常病癰，晝夜匍伏，不離左右，至爲吮癰。
又曰：張表，字公儀，奉之子也。遭父喪，疾病曠年，目無所見，耳無所聞。服闋，醫藥救療，曆歲乃瘳。每彈琴，惻愴不能成聲，見酒肉未嘗不泣。宗人親厚節會飲食宴，爲其不復設樂。
又曰：廉范，字叔度，京兆人也。父客死蜀漢，范與客步負喪歸。至葭萌，載船觸石破沒，範持棺柩，遂俱沈溺。衆傷其義，釣求得之，僅免於死。
又曰：李充兄弟六人，出入更衣，家貧親老，充妻勸異居。充使釀酒，會親戚，充啓其母曰：「此婦勸異居，不可奉祭祠，請去之。」遂叱出其婦。
《吳志》曰：顧悌以孝悌廉直聞於鄉黨。每得父書，灑掃整衣服，設几筵，舒書其上，拜跪讀書，應諾畢，復再拜。父終，水漿不入於口五日。孫權爲作布衣一襲，強令悌釋服。悌雖以公義自割，猶以不見。父喪，常畫壁作棺柩、設象神，坐於下，對之哭泣。服未闋，卒。
臧榮緒《晉書》曰：長孫略，字文度。以富春車道少，動經涇水，父難於風波，每行乘藍車，略常步從，遠者百里。每渡浦，則親入水，扶持藍車。
又曰：嵇紹，事母至孝，和色柔聲，常若不足，謹身節儉，朝夕孜孜，親執刀俎。非無使伎，以他人不如己之至誠也。
又曰：晉齊獻王司馬攸，字猷，晉文少子。太后崩，執喪過哀，動必盡禮，左右或以稻米千飯丸、理中丸以進，王對之涕泣不食。經三年杖，然後能起。人有犯諱者，常悲不自勝。
又曰：王延九歲喪父，母卜氏遇之無道，延事之夏則扇枕席，冬則以身溫之，盛寒體無全衣而親極滋味。
王隱《晉書》曰：李胤，字宣伯，遼東人。祖父敏，漢末河內太守，爲賊所迫逐，不知所終。其子追索，歷年無所見。比居與父同年者亡，制服行喪。燕國徐邈與之同州里，勸令娉，婦孕生胤，遂拘蘅內。常禮重之，不堪其憂，數年而卒。胤母更適牽招，胤不識父，母又改行，有識之後，降食哀感，亦如遭喪之禮。以祖不知存亡，設木主以事之。由是發名。
又曰：郤詵對策上第，拜朝議郎。母憂去職。母苦病亡，不欲車載，家貧無以市買，乃於所住堂北壁假葬，朝夕拜告。養鶏種蒜，竭其方術。過三年，得馬八匹，輿棺至家冢，負土成墳。
《晉中興書》曰：吳隱之，字處默，濮陽人。遭母憂，哀毀過禮。時與太常韓康伯鄰居，隱之每哭，康伯母輒輟食，流涕悲不自勝，語康伯曰：「吾若居銓衡之職，當用此輩人。」及康伯爲吏部尚書，因進用之，遂曆清顯。
又曰：范宣八歲，後園挑菜，誤傷指，大啼。問：「痛耶？」答曰：「非爲痛，身體�膚不敢毀傷。」是以啼也。
又曰：後蜀李雄太子班。雄寢疾，班晝夜省侍，衣不解帶。雄自少攻戰，大被傷痍，至是多膿潰，班爲吮膿，殊無難色。班即雄兄之子也。
《宋書》曰：孫法宗，一名宗之，吳興人也。父隨孫恩入海ㄛ被害，屍骸不收，母兄幷餓死。法宗年小流迸，至十六方得還。單身勤苦，霜行草宿，營辦棺槨，造立冢墓，葬送母兄，儉而有禮。以父屍不測，入海尋求。聞世間論，是至親以血瀝骨，當悉凝沒。乃操刀沿海，見枯骸則刻肉灌血，如此十餘年，臂脛無完皮，血脈枯竭，終不能逢。絰終身，常居墓所，山禽野獸皆悉馴附，每逢鹿觸網，必解放之。
又《孝義傳》曰：崔懷順，清河東武城人也。父耶利，魯郡太守，宋玄嘉中爲魏所獲。懷順與妻房氏篤愛，聞父見虜，即日遣妻，布衣蔬食，如喪禮，歲時北向流涕。耶利後仕魏，書戒懷順不許如此，懷順得書更號泣。懷順從叔模吻滎陽太守，亦入魏，模子雖居處改節，不廢婚宦。宋大明中，懷順宗人冀州刺史玄孫北使魏，魏人問之曰：「崔邪利、模幷力屈來歸，二家子侄，出處不同，義將安在？」玄孫曰：「王尊叱馭，王陽回車，欲令忠孝幷弘，臣子兩遂。」泰始初，淮北入魏，懷順因此歸北。至代都，而邪利已卒，懷順絕而後蘇。載喪還青州，徒跣冰雪，土氣寒酷，而手足不凍，時人以爲之孝感。
又曰：華寶，晉陵無錫人也。父豪，晉義熙末戍長安，寶年八歲。臨別，謂寶曰：「須我還，當爲汝上頭。」長安陷，寶年十七不婚冠，或問之者，輒號慟彌日，不忍答也。
又曰：散騎常侍袁瑜，薦會稽郭道事繼母至孝。家貧産子，憂不能字，謂其妻曰：「傷慈以終孝，吾無恨也。」遂瘞之。
又曰：師覺援，字覺授，南陽溫陽人也。與外兄宗少文，幷有素業。以琴書自娛。於路忽見一人持書一函，題曰「至孝師君」。苫前，俄而不見。舍車奔歸，聞家哭聲，一叫而絕，良久乃蘇。
又曰：謝�爵，字宣鏡。幼有殊行。年數歲，所生母郭氏久嬰痼疾，�爵晨昏溫清，嘗藥捧膳，不闕一時，勤容戚顔，未嘗暫改。恐僕役憂疾懈倦，躬自執勞。母爲病畏驚而微賤過甚，一家尊卑，感�爵至性，皆納履而行，屏氣而語，如此十年餘。
又曰：蔡曇知，鄉里號蔡曾子。廬江何伯兄弟，里號爲何展禽，幷爲高士沈顗所稱，常云：「聞蔡曇知之風，怯夫勇，鄙夫有立志；聞何伯之風，僞夫正，薄夫厚。」伯與弟幼俱厲節操，養兄孤子，及長爲婚，推家業盡與之。安貧枯槁，誨人不倦。郡守下車，無不修請。
又曰：余齊人，晉陵人也。少有孝行，爲邑書吏。大明二年，父{宀貢}在家病亡，信未至，齊人謂人曰：「比者肉痛心煩，有如割截。居常皇駭，必有異故。」信尋至，以父病報之，四百餘里，一日而至。至門方知父死，號痛慟絕，良久乃蘇。問父所遺言，母曰：「汝父臨終，恨不見汝。」齊人即曰：「相見何難？」於是號叫殯所，須臾便絕。州縣上言有司，奏改其里爲「孝義里」，蠲租布，賜其�百斛。
又曰：彭城劉悛，司空π〈音免。〉之長子。年十三，身長七尺三寸，以孝悌稱。π見害於朱雀街，悛兄弟平生不行此路，喪骨立杖而後起。悛爲黃門郎，稍遷右衛，敕明帝山陵不獲己。從朱雀街過，感慟而卒。
《齊書》曰：王文殊，字令章，吳興故鄣人。父入魏，文殊思慕泣血，終身蔬食不衣帛，服麻而已。不婚，不交人物。吳興太守謝瀹聘爲功曹，不就。立小屋於縣西端，揖拱其中。歲時伏臘月十五，未嘗不北望長悲，如此三十餘年。太守孔琇之表其行，鬱林詔榜門，改所居爲「孝行里。」〈琇，音秀，又因酉。〉
蕭子顯《齊書》曰：劉〈胡官切。〉有至性，祖母病疽經年，手持膏藥，漬指爛。母孔氏甚嚴明，謂親戚曰：「阿稱便是今世曾子。」稱，小名也。
又曰：樂頤，字文德，南陽人也。世居南郡。父在家病亡，頤忽思戀涕泣，因假還。中路果得父凶問，頤便徒跣號�兆出陶後渚，遇商人，附載西上，水漿不入口數日。常遇病，與母隔壁，忍病不言，嚙被至碎，恐母哀己。吏部庾杲之嘗往候之，設食枯魚菜菹。庾云：「我不能食此。」母聞之，自出常膳，魚羹數種，杲之曰：「卿過於茅季偉，我非郭林宗。」
又曰：傅琰，字季珪，北地靈州人也。美姿儀，除尚書左侍郎，遷尚書右丞。遂遭母喪，居南岸。鄰家失火，延燒琰屋，抱柩不動，鄰人競來赴救，乃得俱全。琰肱髀之間已被煙焰。服闋，除江夏王錄事。
《梁書》曰：沈崇亻素，字思整，吳興武康人也。父懷明，宋兗州刺史。崇亻素六歲丁父憂，哭踴過禮，及長，事所生母至孝。家貧，常傭書以養。天監二年，太守柳惲辟爲主簿。崇亻素從惲到郡，還迎其母，未至而母卒，崇亻素以不及侍疾，將欲致死，水漿不入口，晝夜號哭，旬日殆將絕氣。兄弟謂曰：「殯葬未申，遽自毀滅，非全孝之道也。崇亻素心悟，乃稍進食。母權瘞去家數里，哀至輒之瘞所，不避雨雪，就墳哀慟，飛鳥翔集。夜常有猛獸來望之，有聲狀如嘆息者。家貧無以遷曆，乃行乞經年，始獲葬焉。既而廬於墓側，自以初行喪禮不備，復以葬後更行服三年。久進麥屑，不啖鹽酢，坐臥於單薦，因虛腫不能起。郡縣舉其至孝。梁武帝聞，即遣中書舍人慰勉之。乃詔令釋服，擢補太子洗馬，旌其門閭。崇亻素奉詔釋服，而涕泣如居喪，固辭不受官，乃除永寧令。自以祿不及養，哀思不自堪，未至縣卒。
又曰：荀匠，字文師，潁陰人。晉太保勖九世孫也。祖瓊，年十五，復父仇於城都市，以孝聞。宋玄嘉末，渡淮赴武陵王義，爲玄凶追殺，贈員外散騎侍郎。父法超，仕齊爲安復令，卒官。凶問至，匠號慟氣絕，身體皆冷，至夜乃蘇。既而奔喪。梁天監玄年，其兄斐爲鬱林太守，征俚賊，爲流矢所中，死於陣。喪還，匠迎於豫章，望舟投水，傍舟赴救，僅而得全。及至，家貧不得時葬，居父憂幷兄服，曆四年不出廬戶。櫛括�，不復櫛沐，發皆禿落。哭無時，聲盡則系之以泣，目眥皆爛，形體枯悴，皮骨裁連，雖家人不復識，郡縣以言，武帝詔遣中書舍人爲其除服，擢爲豫章王國左常侍。匠雖即官，而毀悴逾甚。外祖孫謙誡之曰：「主上以孝臨天下，汝過古人，故擢汝爲此職。非惟君父之命難拒，故亦揚名後世，所顯豈獨汝身！」匠乃拜，竟以毀卒。
