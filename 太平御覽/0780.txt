
●卷七百八十
⊕四夷部一
《尚書·堯典》曰：分命羲仲，宅嵎夷，曰谷。〈東表之地稱嵎夷。，明也。日出於谷而天下明。〉
又《大誥》曰：武王崩，三監及淮夷叛。〈三監，管、祭、商。淮夷，徐奄之屬。皆叛周。〉周公相成王，將黜殷命，作《大誥》。
又《蔡仲之命》曰：成王東伐淮夷，遂踐奄，〈成王即政，淮夷奄國又叛。王親徵之，遂滅奄而徙之。〉作《成王政》。〈為平淮夷徒奄之政令。〉
又《費誓》曰：魯侯命伯禽宅曲阜，徐、夷並興，東郊不開。〈徐戎淮夷並起，為寇於魯，故東郊不開。〉徂玆淮夷、徐戎並興。〈令往徵此淮浦之夷、徐州之戎，並起為寇。此夷戎，帝王所羈縻統敘，故錯居九州之內，秦始皇遂出之。〉善支乃甲冑，喬攵乃干，無敢不弔！備乃弓矢，鍛乃戈矛，礪乃鋒刃，無敢不善！
《左傳·僖下》曰：杞桓公來朝，用夷禮，故曰子。〈杞，先代之後，而迫於東夷，風俗雜壞，言語衣服有時而夷，故言其夷也。〉
又《成公上》曰：莒子曰：「莒辟陋在夷，其孰以我為虞？」
又《襄公六》曰：杞，夏余也，而即東夷。〈行夷禮。〉
又《定公下》曰：以公會齊侯於祝其，實夾谷，孔丘相。犁彌言於齊侯曰：「孔丘知禮而無勇，若使萊人以兵劫魯侯，必得志焉。」〈菜人，齊所滅。菜，夷也。〉齊侯從之。孔丘以公退，曰：「士兵之！〈以兵擊菜人。〉兩君合好，而裔夷之俘以兵亂之，〈裔，遠也。〉非齊君所以命諸侯也！裔不謀夏，夷不亂華。」齊侯聞之，遽辟之。〈辟兵，菜兵也。〉
《毛詩》云：《苕之華》，大夫閔時也。幽王之時，西戎、東夷交侵中國，師旅並起，因之以飢饉。君子閔周室之將亡，傷已逢之，故作是詩也。
又曰：《江漢》，尹吉甫美宣王也。能興衰撥亂，命召公平淮夷。江漢浮浮，武夫滔滔。匪安匪游，淮夷來求。
《論語·子罕》曰：子欲居九夷，〈馬曰：九夷，東方之夷，有九種。〉或曰：「陋，如之何？」子曰：「君子居之，何陋之有？」〈馬曰：君子所居則化。〉
《後漢書》曰：《王制》云：「東方曰夷。」夷者，抵也。言仁而好生萬物，抵地而出，故天性柔順，易以道御，至有君子不死之國焉。
又曰：會稽海外有東是人，〈是，達奚切。〉分為二十餘國。又有夷洲，及澶州。傳言秦始皇遣方士徐福，將童男童女數千人，入海求蓬萊神仙不得，徐福畏誅，不敢還，遂止此洲。代代相承，有數萬家人。歲時，至會稽市。會稽東冶縣人有入海，行遭風流移至澶洲者。所在絕遠，不可來往。
《竹書紀年》曰：後方即位三年，九夷來御，曰畎夷、夷、方夷、黃夷、白夷、赤夷、玄夷、風夷、陽夷。
又曰：後發即位元年，諸夷賓於王門。諸夷入舞。
又曰：仲丁即位於藍夷。
《白虎通》曰：夷者，蹲也，言無禮儀。
《史系》曰：天監五年，丹陽南山得瓦物，高五尺，圍四尺，上銳下平，蓋如合焉。中得劍一、瓷具十數，時人莫識。沈約云：「此東夷罨盂也，葬則用之代棺。此制度卑小，則隨當時矣。東夷死，則坐葬之。」武帝服其博識。
《臨海水土志》曰：夷州在臨海東南，去郡二千里。土地無雪霜，草木不死。四面是山，眾山夷所居。山頂有越王射的，正白，乃是石也。此夷各號為王，分畫土地，人民各自別異。人皆髡頭穿耳，女人不穿耳。作室居，種荊為蕃鄣。土地饒沃，既生五穀，又多魚肉。舅姑子歸男女，臥息共一大床。交會之時，各不相避。能作細布，亦作班文布，刻畫其內，有文章，以為飾好也。其地亦出銅、鐵，惟用鹿矛以戰斗耳。磨礪青石，以作矢鏃、刃斧，環貫珠璫。飲食不潔。取生魚肉，雜貯大器中，以鹵之，曆日月乃啖食之，以為上餚。呼民人為「彌麟」，如有所召，取大空材，材十餘丈，以著中庭。又以大杵，旁舂之，聞四五里，如鼓，民人聞之，皆往馳赴會。飲食皆踞相對。鑿木作器，如狶槽狀，以魚肉腥臊安中，十十五五共食之。以粟為酒，木槽貯之，用大竹筒長七寸許飲之。歌似犬嗥，以相娛樂。得人頭，斫去腦，駁其面肉，留置骨，取大毛染之，以作鬢眉發編，具齒以作口，自臨戰斗時用之，如假面狀。此是夷王所服。戰得頭，著首。還，於中庭建一大材，高十餘丈，以所得頭差次掛之。曆年不下，彰示其功。又甲家有女，乙家有男，仍委父母往就之居，與作夫妻，同牢而食。女以嫁，皆缺去前上一齒。
又曰：安家之民，悉依深山，架立屋舍於棧格上，似樓狀。居處飲食，衣服被飾，與夷州民相似。父母死亡，殺犬祭之，作四方丞以盛屍。飲酒歌舞畢，仍懸著高山岩石之間，不埋土中作冢槨也。男女悉無履。今安陽羅江縣民，是其子孫也。皆好猴頭羹，以菜和中，以醒酒；雜五肉，霍不及之。其俗言：「寧自負人千石之粟，不願負人猴頭羹霍」。
《尚書大傳》曰：武王勝殷，繼公子祿父，〈祿父，紂之子也。〉釋箕子之囚。箕子不忍商之亡，走之朝鮮。〈朝鮮，今樂浪郡。〉武王聞之，因以朝鮮封之。箕子既受周之封，不得無臣禮，故於十二祀來朝。
《史記》曰：朝鮮。張晏注曰：朝鮮有溼水、洌水、汕水，合為洌水。疑樂浪、朝鮮，取名於此。
又曰：朝鮮王滿，燕人也。自始燕時，嘗略屬真番、朝鮮，為置吏，築鄣塞。秦滅燕，屬遼東外徼。漢興，為遠難守，復修遼東故塞，至氵貝水為界，屬燕。燕王盧綰反，入匈奴。滿亡命，聚黨千餘人，結蠻夷服而東走出塞，渡氵貝水，居秦故空地上下鄣。稍役屬真番、朝鮮蠻夷，及故燕、齊亡命者王之，都王險。〈王險，地名。〉會孝惠、高后時，天下初定，遼東太守即約滿為外臣，保塞外蠻夷，毋使侵盜邊。以聞，上許之，以故滿得以兵威財物侵降其旁小邑，真番、臨屯皆來服屬，方數千里。傳子至孫右渠，所誘漢亡人滋多。又未嘗入見。真番旁眾國欲上書見天子，又雍閼弗通。元封二年，漢使涉河譙諭右渠，終不肯奉詔。〈師古曰：譙，夷讓也，才笑切。〉何去至界，臨氵貝水，使馭刺殺送何者朝鮮裨王長。〈長，裨王名也。〉即渡水，馳入塞，遂歸報天子曰：「殺朝鮮將。」上為其名美，即不詰，拜何為遼東東部都尉。朝鮮怨何，發兵，襲攻殺何。天子募罪人擊朝鮮。其秋，遣樓船將軍楊仆自齊浮渤海，兵五萬人，左將軍荀彘出遼東，討右渠。右渠發兵距險。天子為兩將軍未有利，乃使衛山因兵威往諭右渠。右渠見使者，頓首謝：「欲降，恐兩將詐殺臣；今見信節，請服。」遣太子入謝，獻馬五千匹，及饋軍糧。人眾萬餘，持兵渡氵貝水。使者及左將軍疑其為變，謂太子：「已服降，宜令人毋持兵。」太子亦疑使者左將軍詐殺之，遂不渡氵貝水，復引歸。左將軍破氵貝水上軍，乃前，至城下，圍其西北。樓船亦往會，居城南。右渠遂堅城守，數月未能下。左將軍急擊之，朝鮮大臣乃陰間使人約降樓船，往來言，尚未肯決。天子使濟南太守公孫遂往徵之，有便宜得以從事。遂至，以節召樓船將軍，入左將軍營計事，即命左將軍戲下執縛樓船將軍，並其軍，以報天子。天子誅遂。左將軍已並兩軍，即急擊朝鮮。朝鮮相路人、韓陶、尼相參、將軍王夾，〈師古曰：相路，一人也。韓陶，二人也。尼相參，三也。將軍王夾，四也，夾，音頰。〉相與謀，使人殺朝鮮王右渠，來降。王險城未下，故右渠之大臣成已又反，復攻吏。左將軍使右渠子長降、相路人子最告諭其民，誅成已。遂定朝鮮，為真番、臨屯、樂浪、玄菟四郡。
《漢書·地理志》曰：玄菟、樂浪，武帝時初置，皆朝鮮、獩㹮、勾驪蠻夷。殷道衰，箕子去之朝鮮，教其民以禮義、田蠶、織作。樂浪、朝鮮，民犯禁八條：〈如淳曰：有其四，其四不見。〉相殺以當時償殺；相傷者以谷償；相盜者，男沒入為其家奴，女子為婢；欲自贖者，人五十萬。雖免為民，俗猶羞之，嫁娶無所仇。是以其民終不相盜，無門戶之閉。婦人貞信，不淫辟。其田民飲食以邊豆，都邑頗放效，吏及內郡賈人往往以杯器食。郡初取吏於遼東，吏見民無閉藏，及賈人往者，夜則為盜，俗稍益薄。今相犯禁浸多，致六十餘條。可貴哉，仁賢之化也！然東夷天性柔順，異於三方之外，故孔子悼道之不行，乘桴浮於海，欲居九夷，有以也。
《魏志》曰：獩㹮國，南與辰韓、北與高勾麗、沃沮接，東窮大海。今朝鮮之東，皆其地也。戶二萬餘。昔箕子既適朝鮮，作八條之教，無門戶之閉，而民不為盜。其後四十餘世，朝鮮侯准僭號稱王，陳勝等起，略叛秦。燕、齊、趙民避地東入朝鮮數萬口，燕人衛滿結夷服，復來王之。漢武帝伐滅朝鮮，分其地為四郡。自是之後，胡漢稍別。無大君長，自漢已來，其官有侯、邑君、三老，統主下戶。其耆舊自謂與勾麗同種。其人性愨願，少嗜欲，有廉恥，不請モ。言語法俗，大抵與勾麗同，衣服異。男女衣，皆著曲領。男子系銀花，廣數寸，以為飾。自單單大嶺以西屬樂浪，以東七縣，都尉主之，皆以獩為名。後省都尉，封其渠帥為侯。今不耐獩，皆其種也。其俗，同姓不婚，多忌諱。每疾病死亡，輒捐棄舊宅，更作新居。布麻蠶綿，飲食亦有俎豆。曉侯星宿，豫知年歲豐約。嫁娶喪葬之法，有似勾麗。不以珠玉為寶。常用十月節祭天，晝夜飲酒歌舞，名為「舞天」。又祭虎，以為神。其邑落相侵犯，輒相罰，責生口牛馬，名之曰：「責禍」。殺人者償死。少寇盜。能步斗，作矛長三丈，至戰時，數人共持之。樂浪檀弓，出其地。其海出班魚皮、土饒文豹。又出{艸果}下馬，漢桓時獻之。正始六年，樂浪太守鄧茂、帶方太守弓遵，以嶺東獩屬高麗，興師伐之，不耐侯等舉邑降。八年，詣闕朝貢，詔：「更拜不耐獩王，居處雜在人間，四時詣郡朝謁，二郡；有軍徵賦調供給役使，遇之如民。」
《風俗通》曰：㹮者，謹案，《春秋傳》：大㹮、小㹮。㹮者，路也，薄也。不知送往勞來，無宗廟粢盛，賦殿輕薄也。
《後漢書》曰：韓有三種，一曰馬韓，二曰辰韓，三曰弁韓。馬韓在西，有五十四國，其北與樂浪、南與倭接。辰韓在東，十有二國，其地與獩㹮接。弁韓在辰韓之南，亦有十二國，其南亦與倭接。凡七十八國，大者萬餘戶，小者數千家，各在山海間，地合方四千餘里，東西以海為限，皆古之辰國也。馬韓最大，共立其種為辰王，都目支國，盡王三韓之地。其諸國王先皆是馬韓種人焉。馬韓人知田蠶作綿布，出大栗如梨。有長尾雞，尾長五尺。邑落雜居，亦無城郭。作土室，形如冢，開戶在上。不知跪拜，無長幼男女之別。少綱紀，國邑雖有主師，不能相制御。其葬有棺無槨。不知騎乘牛馬，不貴金寶錦罽。惟重纓珠，以綴衣為飾，及懸頸垂耳。大率皆魁頭露紒，〈魁頭，猶科頭也，謂以發{扎糸}績成科結也。紒，音計。〉布袍草履。其人壯勇，少年有築室作力者，輒以繩貫脊皮，縋以大木，歡呼為健。善用弓盾矛櫓。雖有斗爭攻戰，而貴相屈服。俗信鬼神，常以五月竟祭鬼神，晝夜酒食，群聚歌舞，輒數十人相隨踏地為節。十月農功畢，亦如之。諸國邑各以一人主祭天神，號為「天君」。又立蘇塗，建大木以懸鈴鼓，事鬼神。其南界近倭，亦有文身者。
《魏志》曰：馬韓。漢桓、靈之末，韓、獩強盛，郡縣不能制，民多流入韓國。建安中，公孫康分屯右縣南荒地為帶方郡，遣公孫模、張敞等收集遺人，興兵伐韓、獩，舊人稍出。是後倭、韓遂屬帶方。魏景初中，明帝遣帶方太守劉昕、樂浪太守鮮於嗣，越海定二郡。諸韓國臣智加賜邑君印綬，其次與邑長。其俗好衣幘。下戶詣郡朝謁，皆假衣幘，自服印綬，部從事。吳林以樂浪本統韓國，分割辰韓八國與樂浪。
又曰：有州胡，在馬韓之西，海中大島上。其人差短小，言語不與韓同。皆髡頭，如鮮卑。但衣韋衣，有上無下。好養牛豕，乘船往來，市貨韓中矣。
《後漢書》曰：辰韓，耆老自言秦之亡人，避苦役適韓，韓割東界地與之。其名國為邦，弓為弧，賊為寇，行酒為行觴，相呼皆為徒，有似秦語，故或名之為秦韓。有城柵屋室。諸小別邑，各有渠帥，大者名臣智，次有儉側，次有樊祗，次有殺奚，次有邑偕。〈皆其官名。〉土地肥美，宜五穀，知蠶桑，作縑布，乘駕牛馬。嫁娶以禮，行者讓路。國出鐵，獩、倭、馬韓並從市之。凡諸貨易，皆以鐵為貨。俗喜歌舞，飲酒鼓瑟。兒生，欲令頭扁，〈扁，音補典切。〉皆押之以石。
《魏志》曰：辰王，常用馬韓人作之，世世相繼。辰王不得自立為王，明其為流移之人，故為馬韓所制也。其俗男女有別，以大鳥羽送死，其意欲使死者飛揚。其國作屋，橫累木為之，有似牢獄。
《後漢書》曰：弁韓與辰韓雜居，城郭衣服皆同，言語風俗有有異。其人形皆長大，美發，衣服潔清，而刑法嚴峻。其國近倭，故頗有文身者。初，朝鮮王准為衛滿所破，乃將其餘種數千人走入海，攻馬韓，破之，自立為韓王。准後滅絕，馬韓人復自立為辰王。建武二十年，韓人廉斯人蘇馬訁是等，詣樂浪貢獻。〈廉斯，邑名。訁是，音是。〉帝封蘇馬訁是為漢廉斯邑君，使屬樂浪郡，四時朝謁。靈帝末，韓、穢並盛，郡縣不能制，百姓苦亂，多流亡入韓者。
《魏志》曰：弁辰與辰韓雜居，亦有城郭。衣服居處與辰韓同，言語法俗相似，祠祭鬼神有異。施竈皆在戶西。
