《釋名》曰：秋者緧也，〈音秋〉。緧迫萬物，使得時成也。
又曰：七月謂之夷則何？夷者，傷也，則者，法也，言萬物始傷，被刑法也。
又曰：八月謂之南呂何？南者，任也，言陽氣尚有任，生薺麥也。
《說文》曰：天地反物爲秋，字從禾，燋省聲。
《易》曰：兌，正秋也，萬物之所說也。〈王弼曰：欲萬物成，所以悅也。〉
《書》曰：分命和仲，宅西曰昧穀，寅餞納日，平秩西成，宵中星虛，以殷仲秋，厥民夷，鳥獸毛毨。〈毨，理，毛更生整理也。〉
《詩》曰：秋日淒淒，百卉具腓。〈腓，病也。涼風用事而衆草皆病興也。貪殘之政行，而萬民困病。〉
又曰：七月流火。〈流，下也。火星中而寒暑退。〉
又曰：彼采蕭兮，一日不見，如三秋兮。
《禮》曰：七月之節，〈立秋爲七月之節。〉日在張，昏尾中，曉婁中，鬥建甲位之初，其日庚辛。〈庚辛屬金，主秋，故云其日庚辛。〉其帝少皞，其神蓐收，〈昔少皞氏以金德繼天下而王，故爲秋帝。金正曰蓐收，故蓐收爲金神，佐少皞於秋。〉其蟲毛，〈西方白虎，毛蟲之長，凡有毛之類皆屬�金，故曰其蟲毛。〉其音商，〈三分微一益以生商，商數七十二，屬金，以其濁，次宮，臣之象也。秋氣和則商聲調。《樂記》曰：商亂則陂，其官壞。〉律中夷則，〈七月氣至，則夷則之律應。夷則者，大呂之所生也。三分去一，管長五寸六分。〉其數九，〈金生數四成數九，自言九者率其成數。〉其性義，其事言，〈《洪範五行傳》曰：西方金，其性義，其事言。言曰從，從作者，王者言從義和則神龜至。〉其味辛，其臭腥，〈凡臭味辛腥者，皆屬�金。〉其祀門，祭先肝。〈秋陰氣出，祀之於門外陰也。祭先肝者，秋爲陰中，於藏值肝，凡祀門爲祖，先進肝。〉立秋之日，涼風至，後五日白露降，後五日寒蟬鳴。天子居總章左個，乘戎輅，駕白駱，載白旗，衣白衣，服白玉，食稻與魚，其器廉以深。〈總章左個當申上之室，乘白輅，衣白衣，從秋色也。食稻與魚，秋味之宜也。其器廉以深，象金傷害，物入藏。〉太史以先立秋三日，謁於天子曰：「某日立秋，盛德在金。」天子乃齋。立秋之日，天子親率諸侯大夫以迎秋於西郊，〈迎秋爲祖白帝白招拒於西郊，以少皞配坐，以蓐收、太白、三辰、七宿從祀。〉還乃賞軍帥武人於朝，乃命將帥選士厲兵，簡練傑俊，專任有功，以正不義，詰誅暴慢，以明好惡，順彼遠方。〈詰謂問其罪，順猶服也。〉
又曰：七月中氣，日在張，〈處暑爲七月中氣。〉昏箕中，曉昴中，鬥建申位之中。處暑之日，鷹乃祭鳥，後五日，天地始肅，後五日，禾乃登，修宮室，坯垣墻。〈爲經夏雨損，立秋後修補。〉
又曰：八月之節，日在翼，〈白露爲八月之節。〉昏南斗中，曉畢中，鬥建酉位之初，律中南呂。〈八月氣至，則南呂之律應。南呂者，大蔟之所生，三分去一，管長五寸三分，其日、其音、其數幷同孟秋。〉白露之日，鴻雁來，後五日，玄鳥歸，後五日，群鳥養羞。是月也，養衰老，授几杖，行糜粥飲食。〈行猶賜也。〉天子乃儺，以達秋氣，〈此儺，儺陽氣，恐陽暑至此不衰，害亦將及人，故儺通秋氣。方欲助秋，故不磔犬。〉命樂正習吹。〈春夏尚舞，秋冬尚吹，習之爲將釋奠。〉
又曰：八月中氣，日在軫，〈秋分爲八月中氣。〉昏南斗中，曉東井中，鬥建酉位之中。秋分之日，雷乃收聲，後五日，蟄蟲坯戶，後五日，水始涸。是月也，祀夕月於西郊，〈秋分日祭之。〉命有司享壽星於南郊。〈秋分日，祀壽星於南郊，壽星，南極老人星。〉日夜分，則同度量，平權衡，〈因秋分晝夜平，則正之。〉祭馬社。〈謂仲秋祭馬社於大澤，用剛日。〉
又曰：九月之節，日在角，〈寒露爲九月節。〉昏牽牛中，曉東井中，鬥建戌位之初，律中無射。〈九月氣至，則無射之律應，無射者，夾鐘之所生，三分去一，管長四寸九分。其日、其音、其數，幷同孟秋。〉寒露之日，鴻雁來賓，後五日，雀入大水化爲蛤，後五日，菊有黃花。是月也，命有司伐蛟、取鼉，登龜，取黿。〈四者甲類，秋乃堅成，故是月登取。〉
又曰：九月中氣，日在氐，〈霜降爲九月中氣。〉昏須女中，曉柳中，鬥建戌位之中。霜降之日，豺乃祭獸，後五日，草木黃落。後五日，蟄蟲鹹俯。是月也，霜降始，則百工休。〈謂膠漆之作停。〉天子嘗稻，先薦寢廟，〈稻初熟。〉藏帝籍於神倉，祗敬必飭。〈重祭祀之穀。〉是月也，乃伐薪爲炭。〈伐必因殺氣。〉
又曰：秋斂冬藏，義也。
又曰：西方者秋，秋之爲言愁也。
《周禮》曰：大司馬之職，仲秋教理兵，掌建邦國之九法，以佐王平邦國。
又曰：司裘，掌爲大裘，以供王祀天之服。仲秋獻良裘，季秋獻功裘。
又曰：籥章氏，掌仲秋擊土鼓，吹豳詩以迎寒氣。〈鄭玄注曰：迎寒以夜，來諸侯也。〉
又曰：司矢，仲秋獻矢箙。〈弓弩成於秋，矢箙成于堅。箙，盛矢器也。以獸皮爲之。箙音服。〉
又曰：南呂，酉之氣，八月建焉，而辰在壽星。
又曰：秋見曰覲。〈覲之言勤也，其勤王之事。《大行人》云：秋覲以比天下功也。〉
又曰：秋獻龜魚。
又曰：司爟，〈音貫。〉掌行火之政令，季夏內火。〈九月黃昏，心星伏在戌，上使民內。〉
《傳》曰：歲雲秋矣，我落其實，而取其材。
《爾雅》曰：秋爲白藏。
又曰：秋曰收成。
又曰：秋爲旻天。〈李巡曰：秋萬物成熟皆有文章。郭璞云：旻，湣也。萬物皆可湣。〉
又曰：秋獵日獮。〈獮，殺也。順秋氣。〉
《漢書》曰：太白西方秋金，義也，言也，義虧言失，逆秋令，傷金氣，罰見太白。
又曰：秋𩏢，〈如淳曰：𩏢，音焦也。〉物鎡斂乃成熟也。
《漢書》云：八月賜大臣羊酒，以助衰氣。
《後漢書》曰：範式，字巨卿，與汝南張元伯爲友。二人春別京師，以暮秋爲期。元伯以九月十五日，殺鶏以待巨卿。母曰：「相去千里，汝何信之也。」言未卒，而巨卿至，相隨上堂，再拜母，極歡悅。
《續漢書》曰：仲秋祀老人星於國南郊。
孟康《漢書義律》曰：春日朝，秋日請，如古諸侯朝聘也。師古曰：請，音才性反。〈吳王濞不朝，使人爲秋請是也。〉
《晉書》曰：袁宏孤貧，運租自業。謝尚時鎮牛諸，秋夜乘月泛江，會宏在舫中諷詠，遣問即其詠史之作，尚迎升舟，與談申旦不寐，自此名譽日茂。
《梁書》曰：朱異除中書郎，時秋日始拜，有飛蟬正集異武冠上，時咸謂蟬珥之兆。
焦贛《易林》曰：秋風生哀，花落悲心。
《易通統圖》曰：日行西方白道曰西陸。
《尚書大傳》曰：萬物非秋不收。
又《尚書》曰：寅餞入日，辯秩西成。《大傳》曰：天子以秋命三公，將率選士厲兵，以征不義，決獄訟，斷刑罰，趣收斂，以順天道，以佐秋殺。
曰：西方者，何也？鮮方也。鮮，訊也，訊者，始入之貌。始入者何以謂之秋？秋者，愁也，愁者，物方愁而入也。故曰，西方者，秋也。〈秋，收斂貌。〉
《尚書中候》曰：周文王爲西伯，季秋之月甲子，赤雀銜丹書入豐鄗，止於昌戶，乃拜稽首受取，曰：「姬昌蒼帝子，亡殷者，紂也。」
《尚書考靈曜》曰：政失於秋，太白出入不常。
《尚書考靈曜》曰：虛星爲秋候，昴星爲冬期，陰氣相佐，德乃弗邪，子助母，母合子符。〈虛星，北方宿也。昴星，西方宿也。陰，稱母也。〉
《毛詩傳》曰：壯士悲秋，感陰氣也。
《詩含神霧》曰：秦地處仲秋之位，男懦弱，女高膫，白色身，音中商，其言舌舉而仰，聲清而揚。
《三禮義宗》曰：九月大享帝於明堂之中。
《孝經》云：宗祀文王於明堂，是也。
《三禮義宗》曰：秋曰庚辛者，庚，更也，辛，新也，言物皆改更而新也。
又曰：周祫以秋者，萬物新成，可以奉薦宗廟，故合先祖之神而祭之，故祫宜在秋也。
又曰：九月寒露爲節者，九月之時，露氣轉寒，故謂之寒露節。霜降爲中，露變爲霜，故以霜降爲中。
《春秋繁露》曰：秋之爲言猶湫，湫者，憂悲之狀。
又曰：秋，怒氣，故殺。
《春秋元命包》曰：堯爲天子，季秋下旬，夢白帝遺以鳥喙子，其母索扶始升高丘，白帝上有雲如虎，感已生皋陶，索扶始問之，如堯言。〈又《淮南子》云：皋陶鳥喙。〉
《春秋感精符》曰：霜，殺伐之表，季秋霜始降，鷹隼擊，王者順天行誅，以成肅殺之威。
《穆天子傳》曰：仲秋甲戌，天子東游，次雀梁，〈一宿爲舍，再宿爲信，過信爲次。〉蠹書於羽陵。〈謂暴書蠹蟲，因曰蠹書也。〉
《聖賢記》曰：馮夷，弘農潼鄉堤首裏人，服八石得道，爲水仙河伯。又一說，華陰人八月上庚日渡河溺死，天帝署爲河伯。
《荊楚歲時記》曰：八月十日，四民幷以朱點小兒頭，名爲天灸，以厭疾也。
又曰：以綿采爲眼明囊，赤松子以八月囊承柏樹露爲宜服，後世以金薄爲之，遞相餉遺。
《西京雜記》曰：賈佩蘭云：「在宮時，八月四日出雕房北方竹林下圍棋，勝者終年有福，負者終年疾病。」
又曰：漢宗廟八月飲酎，用九十牢。
王子年《拾遺記》曰：漢武帝以季秋之月，泛靈鶂之舟於臨池之上，窮夜達晝，以晝達夜。於桂台之下，以香金爲鈎，縮紉絲爲輪，以丹鯉爲餌，不逾旬，釣一白蛟，長三四丈，若大蛇，無鱗甲。帝曰：「非龍也。」於是付太官爲鮓，而肉紫骨清，香美無倫，詔賜臣下。時以上爲神感所獲，後更不得。
《續齊諧記》曰：弘農鄧紹，八月朝入華山，見一童子，以五色囊承取柏葉下露，露皆如珠子，亦云赤松先生，取以明目。今八月朝作眼明囊，象此也。
鄧明德《南康記》曰：平固縣有湖，中有石雁，浮在湖中，每至秋，石雁飛鳴如候時也。
《莊子》曰：舜以天下讓善卷，曰：「餘立於宇宙之中，冬日衣皮毛，夏日衣葛絺，春耕種足以勞，秋收之足以休，日出而作，日入而息，逍遙於天地之間，何以天下爲哉！」入深山，莫知其處。
又曰：荊之南有冥靈者，以五百歲爲春，五百歲爲秋。上古有大椿者，以八千歲爲春，八千歲爲秋。
《管子》曰：東方曰歲星，其時曰春，其氣曰風，風生木。南方曰日，其時曰夏，其氣曰陽，陽生火。西方曰辰，其時曰秋，其氣曰陰，陰生金。北方曰月，其時曰冬，其氣曰寒，寒生水。
《管子》曰：秋三月，以庚辛之日發五政；一政曰禁博賽，二政曰無見五兵之刃，三政曰慎旅農，趨聚收，四政曰補缺塞坼，五政曰修垣墻，謹門閭。五政徇時，五穀皆入也。
又曰：歲有四秋：春農事既成，農夫賦耜鐵，此春之秋；夏至蠶纊之所作，此夏之秋；秋成五穀之所會，此謂大秋；冬營室中，女事紡績之所作，此謂冬之秋。
《文子》曰：日月欲明，浮雲蓋之，藂蘭欲茂，秋風敗之。
又曰：政失於秋，太白出入無常。
《文子》曰：因春而生，因秋而殺，所生不德，所殺不怨，即幾於道矣。〈春秋無心，生殺有時，人主無爲，當罰必當，遠違其理，近合其道。〉
又曰：唯神化爲貴，精至爲神。精之所動，若春風之生，秋氣之殺。〈其生也，暄然如春物得其生；死也，肅然如秋物終於死。故生不祈報，死無歸怨，生之死之，以其無心也。〉
《幽求子》曰：秋風晨厲，則慘然多淒。
《抱樸子》曰：南海之中，蕭丘之上，有自生火。火常以秋起而秋滅。
《鄒子》曰：秋取柞楢之火。
《淮南子》曰：春氣發而百草生，正得秋而萬物成實。
又曰：春女悲，秋士哀，感物化矣。
又曰：至秋三月，青女乃出，降霜雪。〈青女，乃天神青霄玉女，主霜雪。〉
又曰：一葉落而知天下秋。
又曰：太陰治秋，則欲修備繕兵。〈金德斷割，故修兵也。〉
又曰：孟秋之月，西宮禦女白色，衣白采，撞白鐘。其兵鉞，其畜狗。八月官尉，其樹柘。九月官候，其樹槐。
又曰：秋爲矩者，所以方物也。
又曰：九月失政，三月春風不濟。〈濟，止也。〉
又曰《時則》曰：六合：孟春與孟秋爲合，仲春與仲秋爲合，季春與季秋爲合，孟夏與孟冬爲合，仲夏與仲冬爲合，季夏與季冬爲合。孟春始盈，孟秋始縮；仲春始出，仲秋始內；〈出，二月播植也。內，八月收斂也。〉季春大出，季秋大內；孟夏始緩，孟冬始急；〈緩，四月陽炎。急，十月寒肅。〉仲夏至修，仲冬至短；〈夏至北極，冬至南極。〉季夏德畢，季冬刑畢。〈德畢，陽施窮也。刑畢，陰殺盡也。〉
又曰：西方金也，其帝少昊，其佐蓐收，執矩而治秋，其神爲太白。
又曰：西方之極，自崑崙絕流沙沉羽，西至三危之國，〈流沙蓋在崑崙之西南也。〉石城金室，飲氣之民，不死之野，少昊蓐收之所司者，萬二千里。其令曰：審用法，誅必辜，備寇賊，禁奸邪，飭群牧，謹積聚，修城郭，補決竇，塞蹊徑，遏溝瀆，壅溪穀，守門閭，陳兵甲，選百官，誅不法。〈應金斷也。〉
《鶡冠子》曰：斗柄西指，天下皆秋。
《尸子》曰：秋爲禮，西方爲秋。秋，肅也，萬物莫不肅敬，禮之至也。
《商子》曰：螟螣春生秋死，出而民失食。今一民耕而百人食焉，螟螣大矣。
《呂氏春秋》曰：秋早寒，冬必暖。春多雨，夏必旱。
《太玄經》曰：酉，西方也，秋也，物皆成象而就也。有形則復於無形，故曰冥也。〈謂物終歲。〉
