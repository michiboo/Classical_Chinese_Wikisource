
《尚書》云：木從繩則正，後從諫則聖。
《毛詩序》曰：上以風化下，下以風刺上，主文而譎諫，言之者無罪，聞之者足以戒，故曰「風。」
《禮記》曰：爲人臣之禮，不顯諫。〈顯，明也。謂明言其惡，不幾微言。〉三諫而不聽則逃之。〈逃，去也。君臣有義則合，不義則離。〉子之事親也，三諫而不聽，則號泣而隨之。〈至親無去，至在感動之心。〉
又曰：父母有過，下氣怡色，柔聲以諫。
又曰：子曰：「事君遠而諫則諂也，近而不諫則尸利也。」〈屍謂不知人事無辭讓者。〉子曰：「邇臣守和，宰正百官，大臣慮四方。」〈邇，近也。和爲和君臣事也。宰，主治百官也。〉子曰：「事君欲諫不欲陳。」〈諫，謂言其過於外。〉
《左傳》曰：衛公子州吁，嬖人之子也，有寵而好兵。公弗禁。石�昔諫曰：「臣聞賤妨貴，少陵長，遠間親，新間舊，小加大，淫破義。所謂六逆也。君義，臣行，父慈，子孝，兄愛，弟敬，所謂六順也。去順效逆，所以速禍也。」
又曰：魏獻子爲政，以魏戊爲梗陽大夫，梗陽人有獄，魏戊不能斷，以其獄上。大宗賂以女樂。〈訟者之大宗也。〉魏子將受之。魏戊謂閻沒、汝寬曰：〈二子，晉大夫魏子之屬。〉「主以不賄聞於諸侯，若受梗陽人，賂賄莫甚焉。吾子必諫。」皆許諾。退朝，待於庭。饋入，召之。〈台二大夫食。〉比置，三嘆。既食，使坐。魏子曰：「吾聞諸伯叔，諺曰；惟食忘憂。吾子置食之間三嘆，何也？」同辭對曰：「昨或賜二小人酒，不夕食。〈昨飲酒醉，故不夕食。〉饋之始至，恐其不足，是以嘆。中置，自咎曰，豈將軍食之，而有不足，是以再嘆。及饋之畢，願以小人之腹爲君子之心，屬厭而已。」獻子辭梗陽人。〈屬，足也。小人二子自謂小人腹饑，則恐食之不足，厭飽則恐君亡。君子居尊，官食重祿，而知不足，故願以其腹爲君子之心。〉
又曰：公將如棠觀魚。臧僖伯諫曰：「凡物不足以講大事，其材不足以備器用，君不舉焉。〈材謂皮革、齒牙、骨角。〉君將納民於軌物者也。故講事以度軌量謂之軌，取材以章物采謂之物，不軌不物謂之亂政。亂政亟行，所以敗也。」
又曰：宋華督已殺孔父而弒殤公，召莊公於鄭而立之，以親鄭。以郜大鼎賂公，納於太廟，非禮也。臧哀伯諫曰：「君人者將昭德塞違，以臨照百官，猶懼或失之。故昭令德以示子孫。夫德儉而有度，升降而有數。文物以紀之，聲明以發之，百官於是乎戒懼而不敢易紀律。今滅德立違，而置其賂器於太廟，以明示百官，百官象之，又何誅焉！國家之敗，由官邪也。官之失德，寵賂章也。郜鼎在廟，章孰甚焉？」周內史聞之曰：「臧孫達其有後於魯乎！君違不忘諫之以德。」
又曰：初，鬻拳強諫楚子，楚子弗從，臨之以兵，懼而從之。鬻拳曰：「吾懼君以兵，罪莫大焉。」遂自刖也。楚人以爲大閽，謂之太伯，使其後掌之。〈其後，鬻拳之孫。〉
又曰：莊公如齊觀社，非禮也。曹劌諫曰：「不可。夫禮，所以整民也。故會以訓上下之則，朝以正班爵之義，師長幼之序，行伐以討其不然。諸侯有王，王有巡狩，〈有四方也。〉以大習之。〈大習會朝之禮。〉君舉必書，書而不法，後嗣何觀？」公不聽。
又曰：丹桓宮之楹，〈丹雕桓宮桓公廟楹謂之柱。〉刻其桷，〈經書刻桓宮桷。桷謂之榱。榱，椽也。〉皆非禮也。禦孫諫曰：「臣聞之，儉，德之恭也；侈，惡之大也。先君有恭德而君納諸大惡，無乃不可乎？」秋，哀薑至。公使宗婦覿，用幣。禦孫諫曰：「男贄大者玉帛，〈公侯伯子男執玉，至諸侯世子、附庸孫孤執帛也。〉小者禽鳥，〈□執羔，大夫執雁，士執雉。〉以章物也。女贄不過榛栗棗修，以告虔也。〈榛，小栗也。修，脯也。虔，敬也。皆取名以示敬也。〉今男女同贄，是無別也。男女之別，國之大節也。由夫人亂之，無乃不可乎？」
又曰：晉侯假道於虞以伐虢。宮之奇諫曰：「虢，虞之表也。虢亡，虞必從之。晉不可啓，寇不可玩；一之謂甚，其可再乎！諺所謂輔車相依，唇亡齒寒者，其虞、虢之謂也。〈輔，頰輔也。車，牙車也。〉
又曰：晉靈公不君，厚斂以雕墻，從臺上彈人觀其避丸。宰夫�而熊蹯不熟，殺之，置諸畚，使婦人載之以過朝。趙盾、士季見其手，問其故，而患之。將諫，士季曰：「諫而不入，則莫之繼也。會請先，不入則子繼之。」三進，及ニ，而後視之。曰：「吾知所過矣。將改之。」猶不改。宣子驟諫，公患之。
又曰：晉師爲楚所敗，師歸，桓子請死，晉侯欲許之。士貞子諫曰：「不可。城濮之役，師三日�，文公猶有憂色。左右曰：有喜而憂，如有憂而喜乎？公曰：得臣猶在，憂未歇也。困獸猶鬥，況國相乎！及楚殺子玉，〈子玉，得臣。〉公喜而後可知也，曰：莫餘毒也。是晉再勝而楚再敗也。楚以是再世不競。今天或者大警晉也，而又殺林父以重楚勝，其無乃久不競乎？」
《豰梁傳》曰：陳靈公通於夏徵舒之家，公孫寧、儀行父，亦通於其家。或衣其衣，或衷其襦，以相戲於朝。泄冶聞之，入諫曰：「使國人聞之則猶可，使仁人聞之則不可。」君愧泄冶，不能用其言，而殺之。
《周禮·地官》！保氏：掌諫王惡。〈諫者以禮義正之。〉
《論語》曰：事父母幾諫。
《孝經》曰：曾子曰：「敢問子從父之令，可謂孝乎？」子曰：「是何言歟？是何言歟？昔者天子有爭臣七人，雖無道不失其天下；諸侯有爭臣五人，雖無道不失其國；大夫有爭臣三人，雖無道不失其家；士有爭友則身不離於令名，父有爭子則身不陷於不義。」
《史記》曰：主父偃上書闕下。朝奏，暮召入見。所言九事，其八事爲律令，一事諫伐匈奴。其辭曰：「臣聞明主不惡切諫以博觀，忠臣不敢避重誅以直言，是故事無遺策而功流萬代。」
又曰：趙高親近胡亥，曰：「毀惡蒙氏，求其罪過，舉殺之。」子嬰諫曰：「君誅殺忠臣而立無節行之人，是內使群臣不相信，而外令鬥士之意離也。臣竊以爲不可。」胡亥弗聽。
又曰：趙肅侯游大陵，出於鹿門。大夫戊午扣馬諫曰：「耕事方急，一日不作，百日不食。」肅侯下車而謝之。
又曰：秦夷郡縣城，銷兵刃不復用，不立子弟爲王、功臣無爲諸侯者，使後無攻戰之患。始皇三十四年，置酒咸陽宮，博士僕射周青臣等，頌稱始皇威德，齊人淳于越進諫曰：「臣聞之，殷、周千餘歲，封子弟功臣，自爲枝輔。今陛下有海內，而子弟爲匹夫，卒有田常、六卿之臣，無輔弼，何以相救哉？事不師古而能長久者，非所聞也。」
又曰：沛公入秦，宮室帷帳、狗馬重寶婦女以千數，意欲留居之。樊噲諫沛公出舍，沛公不聽。張良曰：「夫秦無道，故沛公得至此矣。爲天下除殘賊，宜縞素爲資，今始入秦，即安其樂，此所謂助桀爲虐。且忠言逆耳利於行，良藥苦口利於病，願聽樊噲言。」沛公乃還軍灞上。
又曰：高帝欲以趙王如意易太子，叔孫通諫上曰：「太子仁孝，天下皆聞之。呂後與陛下攻苦食淡，其可背哉！必廢嫡立少，臣願先伏誅，以頸血污地。」高帝曰：「公罷矣，吾直戲耳！」叔孫通曰：「太子天下本，一搖天下振動，奈何以天下戲！」
又曰：司馬相如嘗從上至長楊獵。是時天子方好自擊熊彘，馳逐野獸。相如上疏諫曰：「臣聞物有同類而殊能者，故力稱烏獲，捷言慶忌，勇期賁、育。臣之愚，以爲人誠有之，獸亦宜然。今陛下好陵險阻，射猛獸，卒然遇軼材之獸，駭不存之地，犯屬車之清塵，是胡越起於轂下，而羌夷接軫也。」
又曰：楚莊王即位三年，不出號令，日夜爲樂，令國中曰：「有敢諫者死無赦！」伍舉入諫。莊王左抱鄭姬，左抱越女，坐鐘鼓之間。伍舉曰：「願有進隱。」曰：「有鳥在於阜，三年不飛不鳴，是何鳥也？」莊王曰：「三年不飛，飛將沖天；三年不鳴，鳴將驚人。舉退矣，吾知之矣。」居數月，淫益大甚。蘇從乃入諫，王曰：「若聞令乎？」對曰：「煞身以明君，臣之願也。」於是乃罷淫樂，聽政所誅者數百人，所進者數百人，任伍舉、蘇從以政，國人大悅。
又曰：孫叔敖病且死，屬其子曰：「我死必貧困，往見優孟，言我孫叔敖子也。」居數年，其子窮困，負薪逢優孟，與言曰：「我，孫叔敖子也。父且死時，屬我貧困往見優孟。」孟曰：「若無遠有所之。」即爲叔敖衣冠，抵掌談語。歲餘，像孫叔敖，楚王及左右不能別也。莊王置酒，優孟前爲壽。莊王大驚，以爲孫叔敖復生也，欲以爲相。優孟曰：「請歸與婦計之，三日而爲相。」莊王許之。三日，優孟復來。王曰：「婦言何？」對曰：「婦言慎無爲楚相。孫叔敖盡忠爲廉以治楚，楚王以得霸。今死，其子無立錐之地，貧困負薪，以自飲食，必如孫叔敖，不如自殺。」於是莊王謝優孟，乃召叔敖子，封寢丘侯四百戶，以奉其祠。
又曰：優旃者，秦倡侏儒也。二世立，欲漆其城。優旃曰：「善。主上雖無言，臣固將請之，漆城雖於百姓愁費，然佳哉！漆城光蕩蕩，寇來不得上。即欲就之，易爲漆耳，顧難爲蔭室。」於是二世以其故止。
又曰：武帝少時，東武侯母嘗養帝，帝壯時，號之曰大乳母。所言未嘗不聽。公卿大臣皆敬重乳母。乳母家子孫奴從者橫暴長安中，當道掣頓人車馬，奪人衣服。聞於中，上不忍致之法。有司徙乳母於邊，奏可。乳母當入至前，面見辭。乳母先見郭舍人，爲下泣。舍人曰：「即入見辭去，疾步數還顧。」乳母如其言，謝去，步疾數顧。郭舍人疾言駡之曰：「咄！老女子，何不疾行！陛下已壯矣，寧尚須乳母而活耶？尚何還顧？」於是人主憐悲之，乃下詔止，無徙乳母。
又曰：始皇長子扶蘇諫曰：「天下初定，遠方黔首未集，今皆重法繩之，臣恐天下不安，惟上察之。」始皇怒，使扶蘇北監蒙恬於上郡。
《漢書》曰：上朝東宮，趙談參乘：袁盎伏車前曰：「臣聞天子所與共六尺輿，皆天下豪英，今漢雖之人，陛下獨奈何與刀鋸之餘同載？」於是上笑，下趙談。談泣下車。
又曰：吳王謀反，枚乘諫曰：「夫舉吳以訾於漢，譬由虻芮之脯群牛，腐肉之齒利劍鋒也。」
又曰：南越自相攻，上欲救之。淮南王上書曰：「臣聞越非有城郭邑里也，處穀之間，篁竹之中，習於水鬥，便於用舟，地深昧而水險。中國之不知其勢阻而入其地，雖百不當其一。夫賴宗廟之靈，方內大寧，戴白之老不見兵革，民得夫婦相守，子孫相保，陛下之德也。陛下方寸之印，丈二之組，鎮撫方外，不勞一卒，不煩一戰，而威德幷行。」
又曰：王吉，字子陽，爲昌邑中尉。上疏諫曰：「大王不好書術，而樂逸游，口倦乎叱咤，手苦於轡捶，身勞乎車輿；朝則冒霜露，晝則被塵埃，夏則爲大暑之所暴炙，冬則爲風寒之所侵薄。以軟脆之玉體，犯勤勞之煩毒。夫廣廈之下，細氈之上，明師居前，勸誦在後，上論唐虞之際，下及殷周之盛，考仁聖之風，習治國之道，欣欣焉發憤忘食，日新厥德，其樂豈徒銜橛之間哉！」
又曰：鮑宣每居位，嘗上書諫：民有七亡而無一得。慾望國安，誠難也；民有七死而無一生，慾望刑厝，誠難也。陛下擢臣岩穴，誠冀有益毫毛，豈徒欲臣美食大官，重高門之地哉！
又曰：龔遂，字少卿，山陽人。以明經爲昌邑郎中令，事王賀。王動作不正。遂爲人忠厚，剛毅有大節，內諫爭於王，外責傅相，引經義，陳禍福，至於涕泣，蹇蹇亡已。面刺王過，王至掩耳起走，曰：「郎中令善愧人。」及國中皆畏憚焉。王嘗與騮奴宰人游戲飲食，過度，遂入見王，涕泣膝行，左右禦皆出涕。王曰：「郎中令何爲？」遂曰：「臣痛社稷之危也！」
又曰：張敞爲膠東相，王太后數出遊獵，敞上書諫曰：「臣聞秦王好淫聲，葉陽後爲不聽鄭衛之曲；楚莊好畋獵，樊姬爲不食鳥獸之肉。口非惡芳甘，耳非憎絲竹也，所以抑心意，絕嗜欲，將以帥二君而全宗祠也。禮，君母出門則乘輜軿，下堂則從傅姆，進退則鳴玉佩，內飾則結綢繆。此言尊貴所以自斂制，不縱恣之宜也。惟觀覽往古，令後姬有所則。」書奏，後不復出。
又曰：成帝起昌陵，數年不成，復還歸延陵，制度奢大。劉向上書諫曰：「闔廬違禮厚葬，十有餘年，越人發之。秦皇帝葬於驪山之阿，下固三泉，高五十餘丈，周五里，水銀爲江海，黃金爲鳧雁。珍寶之藏，機械之變，棺槨之麗，宮館之盛，不可勝量。工匠計以萬數。數年之間，被項羽之災，離牧竪之禍。丘壟彌高者，發掘必速。竊爲陛下羞之。」上甚感向言，而不能從。
又曰：王莽新即位，恃府庫之富，欲立威。乃拜十二部將率，同時十道幷出，窮追匈奴，因分其地，立呼韓邪十五子。莽將嚴尤諫曰：「周宣存時，獫狁內侵，至於涇陽，命將征之，盡境而還。其視戎狄之侵，譬猶蚊虻之螫，馳之而已。故天下稱明，是爲中策。漢武帝選將治兵，輕糧深入遠戍，雖有克獲之功，胡輒報之，兵連禍結三十餘年，中國罷耗，匈奴亦創，而天下稱武，是爲下策。秦始皇不忍小恥，而輕民力，築長城之固，延袤萬餘里，轉輸之所行，起於負海，疆境既完，中國內竭，以喪社稷，是爲無策。」莽不聽，轉兵轂如故，天下騷動。
又曰：王莽新即位，立威而窮追匈奴，莽將嚴尤諫曰：「今天下遭陽九之厄，比年饑饉，此一難也；不能奉軍糧，二難也；胡地沙鹵，多乏水草，三難也；胡地秋冬甚寒，春夏甚風多，此四難也；輜重自隨，虜徐遁逃，五難也。功必不成。」莽不聽。
又曰：成帝時，王氏擅權，群臣莫敢言，梅福上書諫曰：「昔高祖納善若不及，從諫如轉圜，此高祖所以無敵於天下也。」
又曰：梅乘上書諫吳王曰：「夫以一縷之任，系千鈞之重，上縣之無極之高，下垂之不測之泉，雖甚愚之人，猶知其絕也。」
又曰：谷永上疏諫成帝曰：「臣聞三代之所以隕社稷，皆由婦人與群惡，願陛下追觀夏、商、周、秦所失也。」
又曰：伍被楚人，諫淮南王曰：「昔伍子胥諫吳王，吳王不用，乃曰：臣今見麋鹿游姑蘇之台也。今臣亦將見宮中生荊棘，露沾衣也。」因流涕而起。
