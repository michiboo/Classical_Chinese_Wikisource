
《說文》曰：細布，十五升布也。纑，布縷也。絟，細布也。繐，蜀布也。
《釋名》曰：布，布列諸縷。繐，慧也，齊人謂涼為慧，言服之輕細{冫京}慧也。
《周禮·地官下·載師》曰：凡宅不毛者，有里布。
又《夏官下·職方氏》曰：正北曰并州，其浸淶、易，其利布、帛。
《禮記·月令》曰：仲夏之月毋暴布。〈鄭玄注曰：不以陰功於太陽事。〉
《禮記·玉藻》曰：年不順成，君衣布。〈為凶年變。〉
《儀禮·士冠禮》記《冠義》曰：始冠之冠，緇布之冠也。太古冠布，齋則緇之，其緌也。
《左傳·閔公》曰：衛文公大布之衣，大帛之冠。
又《襄二》曰：諸侯圍Τ陽，主人懸布。魯孟氏之臣秦堇父登之，及堞而絕之，〈Τ陽人懸布以試外之勇者。〉墜，則又懸之，蘇而復上者三。主人辭焉，乃退。〈主人嘉其勇，故爵謝，不復懸布。〉帶其斷布，以徇於軍三日。〈帶其斷布，以示勇也。〉
又《襄二十八年》：齊子尾曰：「且夫富如布帛之有幅焉，為之制度，使無遷也。〈遷，移也。〉夫民生厚而用利，於是乎正德以幅之，〈言厚利皆人之所欲，惟正德可以為之幅。〉使無黜，〈黜猶放也。〉謂之幅利。利過則為敗。吾不敢貪多，所謂幅也。」
《周易·說卦》曰：坤為布。
《論語·鄉黨》曰：齊必有明衣布。
《史記·張騫傳》曰：臣在大夏時，見邛竹杖、蜀布，問安得此，大夏國人曰：「吾賈人往市身毒，在大夏東南可數千里。」
又曰：伏靈在菟絲之下，燭之，火滅即記其數，以新布四尺環置之，明即掘取。
《漢書》曰：太山以布為貨，廣二尺二寸為幅，長四丈為疋。
又曰：高帝曰：「吾奮布衣而取天下。」
又曰：文帝徙淮南王長，道死。時民謠曰：「一斗粟，尚可舂；一尺布，尚可縫。兄弟二人，不相容！」
又曰：公孫弘為丞相，而臥布被。
又曰：張敞為京兆尹，長安游徼受臧布，罪名已定。其母年八十，守遺腹子，詣敞自陳，願乞一生之命。敞多其母守節；而出教，更量所受布，狹幅短度中疏，虧二尺，賈直五百，由此得不死。
《東觀漢記》曰：廉范年十五，入蜀迎祖母喪。及到葭萌，渡舡沒，幾死。太守張穆持筒中布數篋與范，范曰：「石生堅，蘭生香，前後相違，不忍行也！」遂不受。
又曰：建初元年，賈逵入北宮虎觀、南宮雲台，使出《左氏大義》，書奏，上嘉之，賜布五百疋，衣一襲。
謝承《後漢書》曰：靈帝時，楊糹廷為零陵太守。時蒼梧滑賊相聚，吏民憂恐。糹廷乃特製馬車數十乘，以排囊盛石灰於車上，繫布索於馬尾，從風鼓灰，賊不得視。因以火燒布燃，馬驚，奔突賊陣。
又曰：董卓獲山東兵，以豬膏塗布十餘疋，用纏其身，然後燒之，先從足起。
又曰：吳郡要不獻越布。陸閎美容儀，常衣越布單衣。明帝好之，因敕郡獻越布，由此始也。
華嶠《後漢書》曰：哀牢夷知染彩綢布織成，文章如綾絹。有梧木華，績以為布，幅廣五尺，潔白不受垢污，先以覆亡人，然後服之。〈《華陽國志》出之，與此同。〉
又曰：王允與呂布及士孫瑞謀董卓。有人書「回」字於布上，負而行於市，歌曰：「布乎！布乎！」有告卓者，卓不悟。
范曄《後漢書》曰：馬太后詔曰：「吾為天下母，而身服大練，食不求甘，左右但著布，無香薰之飾者，欲身率下也。」
又曰：元和二年，詔令天下大五日，賜公卿以下錢帛各有差。及洛陽民當者，布戶一疋，外三戶共一疋。賜博士弟子見在太學者，布人三疋。
《典略》曰：蘇秦如趙，逢其鄰子於易水之上，從貸布一疋，約價千金，鄰子不與。
《魏略》曰：大秦國在安息、條支西，出細布。有織成細布，言用水羊毳，名曰：「海西布」。
又曰：大秦國出金塗布、緋持竹布、發隆火浣布、阿羅得布、巴則布、鹿代布、溫宿布、五色枕布。
《魏文帝詔》曰：夫珍玩所生，皆中國。及西域他方，物比不如也。代郡黃帝為細，樂浪練為精，江東太未布為白，故不如白疊布鮮潔也。
《魏略》曰：皇甫隆為惇煌太守。惇煌婦人作裙率縮如羊腸，用布一疋。隆禁止之，所省復不訾。
《晉書》曰：王戎性慳。從子將婚，遺一單布衣。婚畢，卻收之。
又曰：蘇峻平後，帑藏空竭，庫中惟練數千端，鬻之不售，而國用不給，導患之，乃與朝賢俱制練布單衣。於是人士翕然競服之，練遂踴貴。乃令主者出賣，端至一金。
又曰：謝尚為江夏相，府以布四十疋為尚造烏布帳，尚以為軍士襦褲。
又曰：顧愷之為殷仲堪荊州參軍，嘗因假還，仲堪特以布帆借之。至破冢，遭大風。凱之與仲堪箋曰：「地名破冢，直破冢而出。下官平安，布帆無恙。」
《宋書》曰：王玄謨侵魏為前鋒，好營貨利，一疋布責人八百梨，以此倍失人心。
《梁書》曰：蕭恢為郢州刺史，境內大寧。時有進筒中布者，恢以奇貨異服，即命焚之，於是百姓仰德。
《陳書》曰：姚察自居顯要，一不交通。嘗有私門生，不敢浩ッ，送南布一端、花練一疋。察謂曰：「吾所衣著，止是麻布薄練，此物於吾無用。既欲相接款，幸不煩爾！」此人遜請，察厲色驅出，自是莫敢饋遺。
《南史》曰：林邑國出古貝。古貝者，樹名也，其華盛時如鵝毳，抽其緒紡之以作布，布與紵布不殊。亦染成五色，織為班布。
又曰：東夷扶桑國，其土多扶桑木，故以為名。扶桑如桐，初生如荀，國人食之。實如梨而赤，績其皮為布，以為衣，亦以為錦。
《燕書》曰：宋該，字宣孔，為右長史。太祖會群僚，以該性貪，故賜布百餘疋，令負而歸，重不能致，乃至僵頓，以愧辱之。
《後魏書》曰：楊大眼為荊州刺史，常縛膏為人，衣以青布而射之，召諸蠻渠指示之，曰：「卿等作賊，吾正如此相殺也！」
又曰：楊椿歸老，臨行，誡子孫曰：「國家初，丈夫好服彩色。吾雖不記上谷翁時事，然記清河翁時服飾。恆見翁著布衣韋帶，嘗自約敕諸父曰：『汝等後世若富貴於今日者，慎勿積金一斤、彩帛百疋已上用為富也。』」
《北史》曰：齊鄭述祖為光州刺史，有人入市盜布，其父怒曰：「何惡仁君？」執之以歸首，述祖特原之。自是境內無盜。
《唐書》曰：貞觀十八年，命將徵遼東。安州人彭通請出布五千段以資徵人，上喜之，比漢之卜式，拜宣義郎。
《晏子春秋》曰：景公謂晏子曰：「東海中有水而赤，中有棗，華而不實，何也？」晏子曰：「昔秦繆公乘龍治天下，以黃布裹蒸棗，至海而淬其布於波。
黃布，故水赤；蒸棗，故華而不實。」公曰：「吾佯問。」晏子對曰：「嬰聞佯問者，亦佯對之。」
《莊子》曰：魯君聞顏闔得道之人，使人以幣先焉。顏闔守門，粗布之衣，而自飯牛。使者致幣，顏闔對曰：「恐聽謬而遺使者罪，不若審之。」使者還反。復來求，即不得。
《孫卿子》曰：與人善言，暖若布帛；與人惡言，深於矛戟。
《韓子》曰：衛人有大妻，禱而祝曰：「使我無故，得百束布。」其夫曰：「何少也？」妻曰：「益則子將取妾。」
又曰：齊國好厚葬，布帛盡於衣衾，林木盡於棺槨。桓公患之，以告管仲，曰：「布帛盡則無以為幣，林木盡則無以為守備，而人厚葬之不休，禁之奈何？」管仲對曰：「凡人之有為也，非名之則利之也。」於是乃下令曰：「棺槨過度者，僇其屍，罪夫當喪者。」夫僇死無名，罪當喪者無利，人何故為之也？
又曰：公儀休相魯，其妻織布，休曰：「汝豈與世人爭利哉？」遂燔其機。《淮南子》曰：布之新不如紵，紵弊而不如布，或善為新，或善為故。〈美由宜也。〉
《抱朴子》曰：寸裂之錦黻，未若堅完之韋布。
《郭子》曰：劉道真嘗為徒，扶風王以五百疋布贖之，既而用為從事中郎，當時以為美談。
《呂氏春秋》曰：戎人見暴布者，問曰：「何以為此莽莽也？」指麻而示之，怒曰：「此權權，何以為莽莽？」〈權權由養治之。莽莽，長貌也。〉
《說苑》曰：墨子曰：「古有用無文者，禹是也。土階三等，衣裳細布，當此時，黼黻無所用，務在完堅。」
王子年《拾遺記》曰：周成王六年，然丘國遣使貢獻。使者衣雲霞之布，如今之朝霞布也。
《列女傳》曰：楚江乙母者，當恭王之時，乙為大夫。有入王宮盜者，令尹以罪乙，請於王而黜之。處家無幾，其母亡布八尋，言令尹盜之。王曰：「令尹在上，冠盜在下，令尹不知有何罪焉？」母曰：「昔日妾子為郢大夫，人盜王宮中之物，妾子唑之而黜，令尹獨何不以是為過也？」王曰：「善。」令吏償母之布，因賜金十溢，母讓金、布，曰：「妾豈貪貨而干王哉？怨令尹之治也。」遂不肯受。王曰：「母智若此，其子必不愚。」乃復召江乙而用之。
《先賢行狀》曰：王烈，字彥方，通識達道，人皆慕之，州閭成風，咸競為善。時國中有盜牛者，牛主得之，盜者曰：「我邂逅迷惑，從今已後將改過，予既已見宥，幸無使王烈聞之。」人有以告烈者，烈以布一端遺之。
《廣州先賢傳》曰：丁密，蒼梧廣信人也，清貧為節，非家織布不衣。
《竹林七賢論》曰：王戎為侍中，南郡太守劉肇遺戎筒中布五十端，戎不受，而厚報其書，議者以為譏。世祖患之，為發詔，議者乃息。
《越絕書》曰：葛山者，勾踐種葛。使越女織治葛布，獻於吳。
《玄中記》曰：玄菟北有山，山有花，人取，紡績為布。
《南越志》曰：桂州豐水縣有古緣藤，俚人以為布。
《南州異物志》曰：五色班布以絲布，古貝木所作。此木熟時狀如鵝毳，中有核如珠句，〈公後切。〉細過絲綿。人將用之則治，出其核，但紡不績，在意小抽相牽引，無有斷絕。欲為班布，則染之五色，織以為布，弱軟厚致，上毳毛。外徼人以班布文最煩縟多巧者名曰：城城，其次小粗者名曰文辱，又次粗者名曰烏ら。
顧微《廣州記》曰：阿林縣有勾芒木，俚人斫其大樹，半斷，新條更生，取其皮，績以為布，軟滑甚好。
裴氏《廣州記》曰：蠻夷不蠶，釆木綿為絮，皮員當竹，剝古緣藤績以為布。
《笑林》曰：沈珩弟峻，字叔山，有譽而性儉。張溫使蜀，辭峻。峻入內，良久出，語溫曰：「向擇一端布，欲以送卿，而無粗者。」溫嘉其能顯非。
《俗說》曰：桓豹奴善騎乘，亦有極快馬。時有一諸葛郎，自雲能走與馬等。桓車騎以百疋布置埒，令豹奴乘馬與諸葛並走，至者得布。便俱走，諸葛恆與馬齊，欲至埒，馬頭去埒布三尺許，諸葛一躍坐布上，遂得之。
杜寶《大業拾遺錄》曰：七年十二月，朱寬徵留仇國。還，獲男女口千餘人，並雜物產，與中國多不同。緝木皮為布，甚細白，幅闊三尺二寸；亦有細斑布，幅闊一尺許。
夏侯開國《吳郡賦》曰：金玉星煩，明璫霞聚，纖細越，青箋白紵。名練奪乎樂浪，英葛光乎三輔。
張載《擬四愁詩》曰：佳人遺我筒中布，何以報之？流黃素。
揚雄《蜀都賦》曰：細弱折，綿繭成衽，筒中黃潤，一端數金。
《魏武遺令》曰：銅雀台上安六尺床，施む帳。月旦、十五日，向帳作妓，汝等時時登銅雀台，望吾西陵墓田。
曹植《表》曰：欲遣人到鄴，市上黨布五十疋，作車上小帳帷，謁者不聽。
陸機《弔魏武文》曰：悼む帳之冥漠，怨西陵之芒芒。
《魏志》曰：青龍三年，西域重譯獻火浣布。詔大將軍、太尉臨試，以示百僚。
《吳錄》曰：日南北景縣有火鼠，取毛為布，燒之而績，名火浣布。
崔鴻《十六國春秋·前秦錄》曰：天竺國獻火浣布。
《南史》曰：南海諸簿國東千餘里至自然火洲，其上有樹生火中。洲左近人剝取其皮，紡績作布，以為手巾。與蕉麻無異，而色微青黑。若小垢污，則投火中，復更精潔。或作燈炷，用之不知盡。
《列子》曰：周穆王大徵西戎，西戎獻昆吾劍、火浣布。其劍長尺有咫，煉銅赤刃，用之切玉如泥焉。其布，浣之必投火中，布則火色，出而振之，皓然疑乎雪也。
《抱朴子》曰：海中肅丘有自生火，常以春起而秋滅。丘方十里，當火起滿洲，洲上純生一種木。正暑，此木雖為火所焚而不麋，但小焦黑。人或得為薪者，火之，俱如常薪。但不成灰，炊熟則以水灌滅之。後復更用，如此不窮。夷人取此木華績以為布。其木皮赤，剝以灰煮治以為布，但粗不及華，俱可以火浣。又有白鼠，毛長三寸許，亦居此洲上空木中，入火中不燒灼也，其毛又可績以為布。故火浣有三種。
《傅子》曰：長老說：漢桓帝時，大將軍梁冀作火浣布單衣，會賓客，行酒公卿朝臣前，佯爭酒失杯而污之，偽怒，解衣而燒之。布得火，煒燁赫然而熾，如燒凡布。垢盡火滅，粲然潔白，如水浣之。
東方朔《神異經》曰：南荒之外有火山，長四十里，廣五十里，其中皆生不燼之木，晝夜火燒，得暴風猛雨不滅。火中有鼠，重百斤，毛長二尺餘，細如絲，可以作布。恆居火中，色洞赤，時時出外而色白。以水逐而沃之，即死，織以為布。
《搜神記》曰：崑崙之墟有炎火之山，山有鳥獸草木，皆生長於炎火之中。故有火浣布，非此山草木之皮，則其鳥獸之毛也。漢世，西域舊獻此布，中間久絕。至魏初，時人疑其有文無實，文帝以為火性酷烈，無含育之氣，著之《典論》，明其不然，曰：「不然之事，絕智者之聽。」及明帝立，詔三公曰：「先帝昔著《典論》，不朽之格言，其利刊石於廟門之外，及太學，與石經並，以為永示後世。」至此西域使至，始獻火浣布焉，於是刊滅此論，而天下笑之。臣松之昔從徵西洛陽，曆觀舊物，見《典論》石在太學者尚存，而廟外廡之間諸長老云：「晉初受禪，即用魏廟，移此石於太學，非兩處立也。」竊謂此言為然。
《王子年拾遺記》曰：晉太康中，有羽山之民獻火浣布。其國人稱：羽山之上有文石生火，煙色似隨四時而見也，名為淨火。有不潔之衣，投於石火之中，雖滯污淄涅，如新浣矣。當虞舜時，其國獻黃布。漢末獻赤布，梁冀制為衣，謂之丹衣。而史家雲「單衣」，則今縫掖也。字異聲同，未知孰是。
又曰：方丈山東有龍場，地方千里，玉瑤為林。或雲龍常斗此處，膏血如水流，著物如淳漆。燕昭王二年，海人乘霞丹，以凋壺盛膏數斗，以獻王。坐通雲之堂，以火浣布為纏，用龍膏為燈，照耀百里。
《梁四公記》曰：有商人齎火浣布三端，帝以雜布積之，令傑公以他事至於市所。傑公遙識曰：「此火浣布也。二是絹木皮所作，一是積鼠毛所作。」以告商人，具如傑公所說。因問木、鼠之異，公曰：「木堅毛柔，是可別也。以陽燧火、山陰枯木之，木皮改常。」試之果驗。
《異物志》曰：斯調國有大洲在南海中。其上有野火，春夏自生，秋冬自死。有木生於其中而不消也，枝皮更滑。秋冬火死，則皆枯瘁。其俗常以冬釆其毛以為布，色小青黑。若塵垢污之，便投著火中，則更鮮明也。
《尚書·禹貢》曰：荊、河惟豫州〈西南至荊山，北距河〉，厥貢漆枲絺紵。
《毛詩·宛丘·東門之池》曰：東門之池，可以漚紵。彼美淑姬，可與晤語。
《左傳·襄六》曰：季札聘鄭，見子產如舊相識。與之縞帶，子產獻紵衣焉。
《漢書》曰：賈人不得衣錦繡、綺縠絺�紵罽。
《宋書》曰：戴法興，會稽之山陰人。家貧，父子以販紵為業。
《華陽國志》曰：獠人賈言紵為蘭。
《朱崖傳》曰：朱崖俗：行來出入著布，或細紵布巾，巾四幅，其中內頭如領巾象。
《說苑》曰：吳赤市使於智氏，假道於衛。寗文子具紵絺三百製，將以送，大夫懇曰：「吳雖大國也，亦不壤交，假之道則亦敬矣，又何禮焉？」文子不聽，遂致之。
《古樂府》曰：《白紵歌》盛稱舞好，宜及芳時作樂，其辭曰：「白紵質如月，輕如雲，色如銀，制以為袍，餘作巾。」本吳舞也。
《漢書》曰：其帛絮細布千鈞、紋彩千疋、答布、〈白疊也。〉皮革千石，比千乘之家。
《晉令》曰：士卒百工不得服越疊。
《吳時外國傳》曰：諸簿國安子織作白疊花布。
《南史》曰：高昌國有草實如繭，繭中絲如細糹盧，史為白疊子，國人取織以為布。布甚軟白，交布用焉。
吳篤《趙書》曰：石勒建平二年，大宛獻珊瑚、琉璃、𣰅、白疊。
《廣志》曰：白疊布，毛織，出諸薄洲。
