
《禮記·文王世子》曰：文王謂武王曰：「汝何夢矣？」武王對曰：「夢帝與我九齡。」〈帝，天也。〉文王曰：「汝以爲何也？」武王曰：「西方有九國，君王其終撫囑攏」文王曰：「非也，古者謂年爲齡，齒亦齡也。我百，爾九十，吾與爾三焉。」〈九齡，九十年之祥也。文王以憂勤損壽。武王以安樂延年。與汝三者，明傅業於汝，汝受而成之。〉文王九十七而終，武王九十三而終。
《左傳·僖公下》曰：楚子玉自爲瓊弁、玉纓，未之服也。先戰，夢河神謂己曰：「畀余，余賜汝孟諸之麋。」
又成公上曰：鞍之戰，晉韓厥夢子與〈厥父。〉謂己曰：「避左右。」故中禦而從齊侯。邴夏曰：「射其禦者。君子也。」公曰：「謂之君子而射之，非禮也。」射其左，越於車下；射其右，斃於車中。
又昭七曰：鄭子産聘於晉。晉侯有疾，韓宣子曰：「寡君寢疾，於今三月矣。幷走群望，有加而無瘳。今夢黃熊入於寢門，其何厲鬼也？」對曰：「以君之明，子爲大政，其何厲之有？昔堯殛鯀於羽山，其神化爲黃熊，以入於羽淵，實爲夏郊，三代祠之。晉爲盟主，其或者未之祠。」韓子祠夏郊，晉侯有間。〈間，愈也。〉
又昭七曰：鑄刑書之歲二月，或夢伯有介而行，〈介，甲也。〉曰：「壬子，餘殺帶也。明年壬寅，餘又將殺段也。」及壬子，駟帶卒。國人益懼。齊、燕平之月壬寅，公孫段卒，國人愈懼。
又昭四曰：晉荀吳帥師滅陸渾。韓宣子夢文公攜荀吳而授之陸渾，〈宣子，韓起。文公，晉文公。荀吳，仲行穆子也。〉故使穆子帥師獻俘於文宮。
又昭三十一年曰：十二月辛亥朔，日有蝕之。是夜也，趙簡子夢童子裸而轉以歌。〈轉，婉轉也。〉旦占諸史墨子曰：「吾夢如是，今而日蝕，何也？」對曰：「六年及此月也，吳其入郢乎？終亦弗克。」
《漢書》曰：孝文帝嘗夢欲上天，不能進。有一黃頭郎推之上天，顧見其衣後穿。覺而之漸台，見郎鄧通衣後穿，即夢中所見也。因而寵之。
又曰：衛太子爲江充所譖敗。久之，田千秋上急變，訟太子冤曰：「子弄父兵，罪當笞。天子之子過誤殺人，當何罪哉？臣嘗夢見一白頭翁教臣言。」是時，上頗知太子惶恐無他意，乃大感寤。召見千秋謂曰：「父子之間，人所難言也，公獨明其不然，此高廟神靈使公教我，公當遂爲吾輔佐。」立拜千秋爲大鴻臚。
又曰：韋玄成爲丞相，言孝文太后寢園宜如禮，勿復修。奏可。後歲餘上寢疾，夢祖宗譴罷郡國廟。上少弟楚孝王亦夢焉。上召問匡衡，議欲復之。衡深言不可。
《東觀漢記》曰：桓帝時張奐爲武威太守，其妻懷孕，夢帶奐印綬登樓而歌。占曰：「必生男。復臨此郡，命終此樓。」既而生子猛，建安中爲武威太守。前郡守邯鄲商爲猛所殺，據郡反。爲韓遂所攻，自知必死，乃登樓自燒而死。
《魏志》曰：文帝問周宣曰：「我昨夜夢有青氣自地屬天。」宣曰：「天下當有貴女子死。」是時，帝已遣賜甄後璽書。文帝復問周宣曰：「吾夢摩錢文欲令滅而更明。何？」曰：「陛下家事，而太后不聽，故更明耳。」時治弟植罪，逼於太后也。
《晉書》曰：明帝時，張茂夢得一大象。問人曰：「何祥？」對曰：「君爲大郡，然而不善。」或問其故，曰：「象者，大獸。獸者，守也。故當爲大郡。然象以齒見焚，必爲人害。」後爲吳國內史沈充所害。
又曰：明帝太寧玄年，王敦謀逆。帝與王導、溫嶠等決計征之。敦屯於湖陰，帝欲察其營壘，乃乘駿馬微行至湖陰。敦方晝寢，夢日環其城，驚起曰：「此必黃須鮮卑奴來，何以不縛之？」
又曰：簡文見讖云：「晉氏祚盡。」昌明及孝武之在孕也，李太后夢神人謂之曰：「汝生男以昌明爲字。」及生，東方始明，因以名焉。簡文後後悟，爲之流涕。
《後魏書》曰：高祖遷洛，謂任城王澄曰：「朕昨夜夢一老公，頭鬢皓白，正理冠服，拜立路左。朕怪而問之。自雲晉侍中嵇紹，故此奉迎。神爽卑懼，似有求焉。」澄對曰：「晉世之亂，紹以身衛主，殞命禦側，亦是晉之忠臣。」於是求其兆域，遣使弔祭焉。
又曰：莊帝在藩，任城王順夢一段黑雲從西北直來，觸東南上，日月俱破，復翳諸星，天地晝暗。俄�消霧解日出。莊帝復閶闔門入登太極殿，呼萬歲者三。百官咸加朝服。既覺，占之曰：「黑，雲氣之惡者，北方之色，必有北敵亂京師。日君象，月後象，星百官象，以此言之，京邑其當禍乎？」後如其夢。
又曰：盧玄明爲中書侍郎。友人王由寓居潁川，忽夢見由攜酒就之言別，因賦詩贈，乃覺。玄明憶其十字云：「自茲一去後，朝市不復游。」玄明嘆曰：「必有他故。」經三日，果聞爲亂兵所殺。尋其日，乃是發夢之夜。
又曰：酈範字世則，范陽涿人。范嘗夜夢陰毛拂踝。他日說之。時齊人有占夢者曰史進云：「豪盛於齊下矣。使君臨撫東秦，道光海、岱，必當重牧全齊，再祿營丘矣。」範笑而答曰：「吾將爲卿，必驗此夢。」果如其言，爲青州刺史。
又曰：裴安祖閑居養志，不出城邑。曾行，值天熱，舍於樹下。有鷙鳥逐雉，雉急投之，遂觸樹而死。安祖湣之，乃取置陰地，徐徐護視，良久得蘇。安祖喜而放之。後夜夢一丈夫，衣冠甚偉，著曲領，向安祖再拜。安祖怪而問之，此人云：「感君前日見放，故來謝德。」聞者異焉。
《北齊書》曰：張亮字伯德，西河隰城人也。拜太中大夫。薛�叔常夢于山上掛絲，以告亮，且占之曰：「山上絲，幽字也。君其爲幽州乎？」數月，出爲幽州刺史。
又曰：宋潁爲涼州刺史。潁前妻鄧氏亡後十年，夢見向潁拜曰：「新婦今被處分，爲高崇妻，故來辭別。」潁見崇言之，崇數日而卒。
《梁書》曰：吉士瞻少時，夢得一積鹿皮，而數之有十一領。及覺，喜曰：「鹿者，祿也。吾當居十一祿乎？」自其後，仕進蒞者九，及除二郡，心惡之。遇疾，不肯療。普通七年，卒於郡。
《梁後略》曰：初，賀革之往江陵也，意甚不悅。過別御史中丞江，革以情告之。答曰：「吾嘗夢主上遍見諸子，惟至湘東王所，手脫帽以與之。此人後必當辟，卿其行乎。」革因頷之，遂往荊州。
《三國典略》曰：江陵平梁御史中丞沈炯遷長安，太祖授儀同三司，甚禮待之。炯恐太祖愛其文才，恆閉門卻掃，無所交遊。時有文章，隨即毀棄，不令流布。嘗獨行經漢武通天台，爲表奏之，陳己思歸之意。奏訖，其夜炯夢見有宮禁之所，兵衛甚嚴，炯便以情事陳訴。聞有人言：「甚不惜，放卿幾日可至，若一月內見關出，此恐不復由我。」寤而異之。當時以爲恍忽，十餘日，便有命放還，遂與王克等幷得東歸。
又曰：陰子春嘗爲東莞太守。時青州刺史王神念毀壞，臨海神廟，當座棟上有一大蛇，役夫下擒，入于海水。爾夜，子春夢見一人詣其府云：「有人見苦，被壞宅舍，既無所託，欲憩此境。」子春心密記之。經二日，方知神念毀廟。因辦牲醑，立宇祠之。數日，夢一朱衣人謝曰：「得君厚惠，當以州相報。」經月餘，魏軍欲襲朐山。子春預知，設伏摧破。梁武以爲南青州刺史。
《陳書》曰：武帝初受禪之日，其夜有會稽人傅史普直省，夢人自天而下，著朱衣武冠，導從數十，手持板，板上有字。傅視之，其文曰：「陳氏五主三十四年。」遂淩空而上。旦白黃門侍郎孔宗范，嘆曰：「吾事去矣，其爲子孫憂乎！」自武帝已後幷廢帝五主，自永定初迄禎明末，共三十四年。
《晏子春秋》曰：景公舉兵將伐宋，過太山。公夢見二丈夫，意怒甚盛。公問占夢，曰：「師過太山不用事，太山神怒也。」公問晏子，晏子曰：「非太山之神也。宋之先湯與伊尹也。湯修以長髯，兌上而豐下，倨身高聲。伊尹黑短蓬頭而髯，豐上兌下，僂身下聲。」公曰：「然。」
又曰：景公田於梧宮，夜猶早。公坐睡，夢有五丈夫北面稱無罪。公覺，召晏子告所夢。公曰：「我其嘗殺無罪歟？」晏子對曰：「昔先君靈公田，五丈夫駭獸，故幷斷其頭葬之，命曰五丈夫之丘。豈此耶？」命人掘其葬處求之，則五頭同穴而存焉。公嘉之，命吏葬之。
《莊子》曰：宋玄君夜半夢人被髮而窺阿門，曰：「予自宰之淵爲清江使河伯之所，漁者豫且得予。」玄君覺，召占夢者占之。占夢者曰：「此神龜也。」君乃刳龜以卜，七十鑽而無遺策。
又曰：匠石之齊，至於曲轅，〈曲轅之道。〉見櫟社樹，其大蔽千牛。曰：「是不材之木也，故能若是之壽。」匠石歸，櫟社見夢曰：「汝將比予於文木耶？楂梨桔柚果之屬耶？實熟則剝，〈剝，擊也。〉剝則辱，大枝折，小枝泄，〈泄亦折也。〉此以其能，苦其生者也。予求無所可用久矣，乃今得之。
《呂氏春秋》曰：尹儒學禦三年而無得焉。夜夢受秋駕〈卸法。〉於其師。明日，往朝其師，而謂之曰：「吾非愛道也，恐子之未可教也。今日將教子以秋駕。尹儒反走，北面再拜曰：「今昔臣夢受之。」先爲其師言所夢，因授秋駕也。
《賈誼書》曰：文王晝臥，夢人登城而呼己曰：「我東北陬之腐骨也，速以人君葬我。」文王曰：「諾。」覺召吏使視之，信有焉。文王曰：「速以人君葬之。」吏曰：「此無主，請以大夫禮。」王曰：「吾夢中已許之矣，奈何背之也。
桓譚《新論》曰：揚子�亦言：成帝時上甘泉，召使作賦。子�爲之，卒暴，倦臥，夢其五藏出在地，以手收內。及覺，大少氣，病一歲，卒。
《世說》曰：王東亭嘗夢人以大筆與之，管如椽子大。既覺，語人云：「他日當有大手筆事。」少日，烈宗晏駕，哀策謚議，王所作。
《辛氏三秦記》曰：昆明池，漢武停船立之，習水戰也。中有靈沼神池，雲堯時治水訖停船池，通白鹿源。人釣魚於此，綸絕而去，夢於漢武，求去其鈎。明日，帝戲於池，見大魚銜索。帝曰：「豈非昔時所夢也。」取而去其鈎，放之。
《博物志》曰：靈帝時，遼西太守黃翻上言：海邊有流屍，露冠絳衣，感翻夢曰：「我伯夷弟孤竹君也。求見掩藏。」吏民有嗤者，皆死。
《虞翻別傳》曰：翻注《易》奏上曰：「臣都吏陳挑夢臣與道士相遇，放�被鹿裘布，《易》六爻，燒其三以飲臣。臣乞盡吞之，道士曰：《易》在天，三爻足矣。豈臣受命應當知經？」
皇甫謐《高士傳》曰：桓帝好老子之書。夜夢見老子，乃詔於陳爲老子立祠。
《三輔決錄》曰：予以去冬修夜思而未之得也。忽然而寢，夢此黃�之叟，姓爲玄明，字曰子真，與寐言，言必有中。〈夢中指言褒貶之事。〉予授其人，子真評之析微通理，善否之間無所依違。因命操筆者書之，謂之決錄。
《襄陽耆舊記》曰：楚襄王與宋玉游於�夢之野，將使宋玉賦高唐之事。望朝�之館，上有雲氣�卒乎直上，忽而改容。須臾之間，變化無泅攏王問宋玉曰：「此何氣也？」對曰：「昔者先王游於高唐，怠而晝寐。夢一婦人，曖乎若�，煥乎若星。將行未至，如浮如停。詳而視之，西施之形。王悅而問焉。曰：「我，帝之季女也，名曰瑤姬。未行而亡，封巫山之台。精魂依草，實爲莖之媚而服焉，則與夢期。所謂巫山之女、高唐之姬，聞君游於高唐，願薦枕席。」王因而幸之。
《漢武故事》曰：上自封禪後，夢高祖坐明堂。群臣亦夢。於是，祠高祖於明堂。
《列異傳》曰：吳選曹令史長沙劉卓得病，夢一人以白越單衫與之，語曰：「汝著此衫，汗，即火燒，便潔也。」覺，果有衫在側。後汗，便火燒之。
《搜神記》曰：有周攬〈力感切。〉嘖〈音責。〉者，貧而好道。夫婦夜耕，息臥，夢天公過而哀之，敕有以給與。司命案錄籍云：「此人相貧，限不過此。惟有張車子應賜錢千萬，車子未生，請以借之。」天公曰：「善。」曙，覺言之。於事，所爲輒得，資至千萬。先時，有張嫗者，常往攬嘖家傭賃，合有身，月滿當孕，便遣出，駐車屋下，産得兒。主人往視，問言：「當名汝兒作何？」嫗曰：「今在車下，夢天告之，名爲車子。」攬嘖乃悟。自是居日衰減。車子長大，富於周家。
《續搜神記》曰：承儉者，東莞人。葬後十年，忽夜與其縣令夢云：「沒故民承儉今見劫，明府急見救。」令便敕外內裝束往冢上。日巳向出，天忽大霧，對面不相見，但聞冢中洶洶破棺聲。有二人墳上望，但霧冥不見人往。令既至，收得冢內三人。墳上二人遂得逸走。棺未壞，令即使人修復之。即其夜，又夢儉云：「二人雖得走，民悉志之。一人面上有青志如藿葉；一人扌豕其前兩齒折。明府但得案此尋覓，自得也。」令從其言追捕，皆擒獲。
又曰：宗淵字叔林，南陽人。晉太玄中，爲尋陽太守。有數十頭龜付廚，敕旦且以二頭作�霍。便著潘汁，瓮中養之。其暮，夢有十丈夫，幷著烏布�褶，自反縛，向宗淵叩頭若求哀。明日，廚人宰二龜。其暮，復夢八人求哀如初。宗淵方悟，令勿殺。明夜，還夢見昨八人來跪謝恩。於是驚覺，明朝自入廬山放之，遂不復食龜。
又曰：荊州刺史殷仲堪布衣時，在丹徒忽夢見一人自說己是會稽上虞人，死亡浮喪飄江中，明日當至。君有濟物之仁，豈能見移著高燥處，則恩及枯骨。殷明日與諸人共江上看，果見一棺逐水流下飄。飄至殷坐處，令人牽取題如夢所。即移著崗上，酹以酒飯。其夕，又夢此人來謝恩。
又曰：嘉興徐泰，幼喪父母。叔父隗養之，甚於所生，隗病，侍甚謹。三更中，夢二人乘船持箱上泰床頭，發箱出簿書示曰：「汝叔應死。」泰即於夢中下地叩頭。良久曰：「汝縣有同姓名人不？」泰思得，語鬼云：「有張隗，不姓徐。」此人云：「亦可強逼，念汝能事叔父，當爲汝受之。」遂不復見。
《異苑》曰：高平檀茂崇，以義熙中喪亡。其母沛郡劉氏，晝眠夢見崇手捉團扇，云：「崇年命未盡，橫被災厲，方永違離，今以此扇奉別。」母涕驚覺，果於屏風門得扇。上皆如蜘蛛網絡，撫執悲慟。
又曰：海陵如皋縣東城村邊海岸崩，見一古墓，有方頭漆棺，以朱題云：「七百年墮水，玄熹二十年墜於縣和蓋。」從潮漂沉，輒溯流還本處。村人朱護等異而啓之，見老姥年可七十許，頭著，〈古攜切。〉鬢�皓白，不殊生人。釵髻衣服，粲然若新。送終器物，枕履悉存。護乃賫酒�施於柩側。爾夜，護婦夢見姥云：「向獲名貺，感至無已，但我墻屋毀廢，骸形飄露。今以值一千，托爲治護也。」置錢便去。明覺，果得。即用改殮，移於高阜焉。
《述異記》曰：陳留周氏婢民與入山取樵，忽夢見一女子曰：「吾目中有刺，煩爲拔之，當有厚報。」此婢乃見朽棺髑髏，草生眼中，便爲拔草。即於某處得一雙金指環。
《靈魂志》曰：濡須口有一大舶船覆在水中，水小時便出見。嘗有漁人夜宿其傍，以船系之。但聞箏笛弦管之音。夢人驅遣云：「勿近官妓。」此人驚覺，即移船去。傅雲是曹公載妓船覆於此。於今存在。
《知瓊傳》曰：弦超字義超，夢神女從之。自稱天上玉女，姓成，字知瓊。早喪父母，天帝湣之，遣令得下嫁。如此三四旦，覺寤欽想，顯然來游。乃駕輜軿車。從八婢，自言我天帝玉女，遂爲夫婦。贈詩二百餘言，又著《易》七卷。超皆能通其旨。
