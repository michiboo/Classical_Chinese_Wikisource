
《漢書》曰：高祖元年十月，五星聚東井。客謂張耳曰：「東井，秦地也。漢王入關，五星從歲星聚，當以義取天下。」
《後漢書》曰：嚴光字子陵，少有高名，與光武同游。譏㩳即位，光變姓名，隱身不見。帝思其賢，乃令以物色訪之。後齊國上言，有一男子，被羊裘，釣澤中。帝疑其光也。乃備安車玄纁，遣使聘之，三反而後至。帝嘗引光入論道舊故，相對累日，帝從容問曰：「朕何如昔時？」對曰：「陛下差增於往。」因共偃臥。光以足加帝腹上。明日，太史奏客星犯御座甚急。帝笑曰：「朕故人嚴子陵共臥耳。」
又曰：李郃，字孟節，漢中南鄭人也。父頡以儒學稱，官至博士。郃襲父業，遜太學，通五經，善河洛風星。外質樸，人莫之識，縣召署幕門侯吏。和帝即位，分遣使者，皆微服單行，各至州縣，觀彩風俗。使者二人當到益部投郃舍。時夏夕露坐，郃因仰觀，問曰：「二君發京師時，寧知朝廷遣二使耶？」二人默驚，相對視曰：「不聞也。」問郃何以知之，郃指星示云：「有使星向益州分野，故知之耳。」
又曰：曹公破袁紹於官渡。初桓帝時，有黃星見於楚、宋之分。遼東殷馗善天文，言後五十歲當有真人起於梁、沛之間，其鋒不可當。至是凡五十年而公破袁紹，天下莫敵也。
《晉書》曰：戴洋善占候，揚州刺史嘗問吉凶於洋，答曰：「熒惑入南斗，八月暴水，當有客軍西南來。」如期果大水，而石冰作亂。冰既據揚州，洋謂人曰：「視賊雲氣，四月當破。」果如其言。泰寧二年正月，有流星東南行，洋曰：「至秋，應當壽陽。」及王惇作逆，祖約問其勝敗，洋曰：「太白在東方，辰星不出。兵法先起者為主，應者為客。辰星若出，太白為主，辰星為客。辰星不出，太白為客。先起兵者敗。今有客無主，有前無後，宜傳檄所部應詔伐之。」約乃率眾向合肥，俄而惇死眾敗，遂住壽陽。洋又謂曰：「江淮之間當有軍事，譙城虛曠，宜還固守。不言然者，雍丘、沛皆非官有也。」約不從，豫土遂陷於賊。南中郎將桓宣以洋為參軍，將隨宣往襄陽，太守陶侃留之，住武昌。時侃謀北伐，洋曰：「前年十一月，熒惑守胃昴，至今年四月，積五百餘日。昴，趙之分野，石勒遂死。熒惑以七月退，從畢右順行入黃道。未及天關，以八月二十二日復逆行，還鈎、繞畢、向昴，昴、畢，為鄙兵主胡夷，故置矢弓以射之。熒惑逆行，司無德之國，石勒死是也。勒之餘燼己自殘害，今年官與太歲、太陰三合癸巳。癸為北方，北方當授災。歲、鎮二星，共合翼、軫，從子及己，徘徊六年，荊郢之分，歲、鎮所守。其下國昌，豈非功德之徵也？今年六月。鎮星前角亢，角亢，鄭之分。歲星移入房，太白為心。房，宋分，順之者昌，逆之者亡。石季龍若行兵東南，此其死會。官若應天伐刑，徑據宋、鄭，則無敵矣，若滅與不取，反授其咎。」侃志在中原，聞而大喜會。病篤，不果行而薨。
又曰：祖逖將城武牢，未成而逖病甚。先是，華譚、庾闡問朮人戴洋，洋曰：「祖豫州九月當死。」初，有妖星見於豫州之分，曆陽陳訓謂人曰：「今年西北大將軍當死。」逖亦見星，曰：「為我矣。方平河北，而天欲煞我，此乃不佑國也。」俄卒於雍丘。
又《載記》曰：符堅。時有大風從西南來，俄而晦冥，恆星皆見。又有赤星見於西南。太史令魏延言於堅曰：「於占，西南國亡。明年必平蜀漢。」堅大悅。
又曰：符堅以弟融為鎮東大將軍，代王猛為冀州牧。融將發，堅祖於霸東，奏樂賦詩。堅母荀氏以融少子，甚愛之。比發，三至灞上。其夕又竊如融所，內外莫知。是夜，堅寢於釬︻，魏延言天市南門屏內后妃星失明，左右閽寺不見后妃移動之象。堅問知之，驚曰：「天道與人，何其不遠！遂重星官。
《後魏書》曰：崔浩明識天文，好觀星變。常置金銀銅鋌於酢器中，令青夜有所見，即以鋌書紙、作字，以記其異。
又曰：姚興死之前歲，太史奏熒惑在匏瓜星中，一夜忽然亡失，不知所在。或謂下入危亡之國，將為童謠言之，妖而後行其災禍。太宗聞之大驚，乃召諸碩儒十數人，令與史官求其所詣。崔浩對曰：「按《春秋左氏傳》說，神降於莘，其至之日各以其物祭也。請以日辰推之。庚午之夕，辛未之朝，天有雲。熒惑之亡，當在此二日之內。庚之與午，皆主於秦，辛為西夷。今姚興據咸陽，是熒惑入秦矣。」諸人皆作色，曰：「天上失星，人安能知其所詣，而妄說無徵之言？」浩笑而不應。後八十日，熒惑果出於東井，留守槃旋。秦中大旱赤地，昆明池水竭。童謠訛言國內喧擾。明年姚興死，二子交兵，二年國滅。於是諸人乃服曰：「非所及也。」
《唐書》曰：嚴善思，同州朝邑人也。少以學涉知名，尤善天文、曆數及卜相之朮。則天時為監察御史，稍遷太史令。聖曆二年，熒惑入與鬼，則天以問善思，善思對曰：「商姓大臣當之。」其年，文昌左相王及善卒長安中。熒惑入月，鎮星犯天關，善思奏曰：「法有亂臣伏罪，且有臣下謀上之象。」歲餘，張柬之、敬暉等起起兵，誅張易之昌宗。其占驗皆此類。
又曰：尚獻甫，衛州汲人也，尤善天文。則天時召見，起家拜太史令。數顧問災異事，皆符驗。長安二年，獻甫奏曰：「臣本命納音在金，今熒惑犯上諸侯太史之位。熒惑，火也，火能克金，是臣將死之徵。」則天曰：「朕為卿禳之。」遽轉獻甫為水衡都尉，謂曰：「水能生金。又去太史之位，卿無憂矣。」其秋，獻甫卒。則天甚嗟異惜之。
又曰：元和八年，熒惑犯太微、上相，曆執法。占者言：「今之三相皆不利，始輕末重。」月余，李絳以足疾免。明年十日，李吉甫以暴疾卒。九年六月，武元衡為盜所害，年五十八。始元衡與吉甫齊年，又同日為宰相，及出鎮，分領揚、益。至吉甫再入，元衡亦還。吉甫生一年以元衡生月卒，元衡後一年以吉甫生月卒。吉凶之數，若符會焉。
《後漢書》曰：郎顗上書曰：「今月十七日，戊午徵日也。〈陽嘉二年正月。〉日加申，〈日在申時也。〉風從寅來，丑時而止。丑、寅、申皆徵也。不有火災，必當為旱。〈南方為徵，故為火及旱也。〉願陛下校計繕修之費，求念百姓之勞，罷將作之官，減雕文之飾，損庖廚之饌，退晏私之樂。」
又曰：任文公，巴郡閬中人也。〈閬中，今隆川縣。〉父文孫明曉天官風星秘要。文公少修父朮，州辟從事。哀帝時，有越太守欲反，刺史大懼，遣文公等五從事檢行郡界，潛伺虛實，共止傳舍。時暴風卒至，文公遽起，白諸從事促去，當有逆變來害人者，因起駕速驅。諸從事未能自發，郡果使兵煞之，文公獨得免。
又曰：李南字孝山，丹陽句容人也，少篤學，明於風角。和帝永元中，太守馬稜坐盜賊事被徵，當詣廷尉。吏人不寧，南特通謁賀，稜意有恨，謂曰：「太守不得，今將即罪，而君反相賀耶？」南曰：「旦有善風，明日中時應有吉問，故來稱慶。」旦日，稜延望景晏，以為無徵，至晡，乃有驛使齎詔書原停稜事。南問其遲留之狀，使者曰：「向渡宛陵浦里航，〈宛陵縣二陽郡。航，以舟濟水也。航，何唐切也。〉馬足，是以不得速。」〈，屈損也。〉稜乃服焉。後舉有道辟公府，病不行，終於家。南女亦曉家朮，為由拳縣人妻。晨詣爨室，卒有暴風，婦便上堂，從姑求歸，辭其二親，姑不許，乃跪而泣曰：「家代傳朮。風卒起，先吹竈突及井，此禍為婦女主爨者，妾將亡之應。」因著其亡日，乃聽還家。如期病卒。
又曰：郎宗為吳令時，卒有暴風，宗占知京師當有大火，記識時日，遣人參候，果如其言。諸侯聞而表，上以博士徵之。宗恥以占驗見知，戊崇書到，包縣印綬於縣延而遁去。遂終身不仕。
《吳志》曰：孫權徵黃祖，軍行及潯陽，吳范見風氣，因詣舡賀，瓷兵急行。至郎破祖，祖夜亡，權恐失之，范曰：「未遠，必生擒祖。」至五更，果得之。權與呂蒙謀襲關羽，議之近臣，多曰不可。權以問范，范曰：「得之在後。」
《晉書·戴洋傳》曰：「……王辛德在南方，酉授自刑，梁在譙北。乘德伐刑，賊必破亡。及甲子日，東風，而雷西行，譙在南，雷在軍前，為軍驅除。昔吳伐關羽，天雷在前，瑜拜賀。今、往同，故知必克。」約從之，果平梁城。洋往潯陽，時劉裔鎮潯陽，九月甲寅，申時回風從東來，入裔兒舡中西過，狀如匹練，長五六丈。洋曰：「風從咸池下來，攝提下去。咸池為刀兵，大煞為死喪。到甲子日申時，府內大聚骨埋之。」裔問在何處，洋曰：「不出州府門也。」裔架東門，洋又曰：「東為天牢，下閉門，憂天獄。」至十二月十七日，洋又曰：「臘近，可氛門，以五十人備守，並以百人備東北寅上，以卻害氣。」裔不從。二十四日壬辰，裔遂為郭默所害。
《北齊書》曰：權會明風角玄象，曾令家人遠行，久而不反。其行人還，垂欲至宅，乃逢寒雪，寄息他舍。會方處學堂講說，忽有旋風瞥然吹雪入戶，會乃笑曰：「行人至，何意中停？」遂命使人，令詣某處追尋，果如語。每為人占筮，小大必中。但用爻辭、彖、象，以辨吉凶。
《後漢書》曰：任文公為侍中從事，時天大旱，白刺史曰：「五月一日當有大水，其變己至，不可防救，宜令吏人豫為其備。」刺史不聽。文公獨儲大公。百姓或聞，頗有為防者。到其日，旱烈。文公曰：「急促載，使白。」刺史笑之。日將中天，北雲起，須臾大雨，至晡時，湔水湧起十餘丈，〈湔，音千延反。〉突壞廬舍，所害數千人。
又曰：高獲善天文，曉遁甲，能役使鬼神。時郡境大旱，太守鮑昱自往問何以致雨，獲曰：「急罷三部督郵，〈《續漢書》曰：監屬縣有三部，每部督郵書錄一人。〉明府當自北出，到三十里，亭雨可致也。」昱從之，果得大雨。
又曰：揚統善天文推步之朮，建初中為鼓城令。一州大旱，統推陰陽消伏，縣界蒙澤。太守宗湛使統為郡求雨，亦即降澍。
《史記》曰：漢文十五年夏四月，趙人新垣平以望氣見，因說上設立渭陽五廟，欲出周鼎，當有玉英見。〈《瑞圖》云：玉英，五常並修則見。〉
《漢書》曰：范增說羽曰：「沛公居山東時，貪財好色。今聞其入關，珍物無所取，婦女無所幸，此其志不小。吾使人望其氣，皆為龍，成五色，此天子氣，急擊之勿失！」
又曰：孝武釣弋趙婕妤，昭帝母也，家在河間。武帝巡狩，過河間，望氣者言：「此有奇女。」天子使召之。既至，女兩手皆拳。上自披之，手即時伸，由是得幸，號曰「拳夫人」進為婕妤，居釣弋宮，生昭帝。
又曰：宣帝，武帝曾孫，戾太子孫，生數月，遭巫蠱事。雖在襁褓，猶坐收系郡邸獄。而邴吉為廷尉監，憐之無辜，使女徒更乳養。望氣者言：「長安獄中有天子氣。」上遣使者分條中都官獄系者，輕重皆煞之。內謁者令郭攘夜至郡邸獄，吉拒閉，使者不得入，賴吉得全。
《後漢書》曰：《光武紀》云：望氣者蘇阿伯為王莽使，至南陽，遙望見舂陵郭，曰：〈，嘆也，音千夜反。〉「氣佳哉！鬱鬱蔥蔥然。」及始起兵，還舂陵，遠望舍南，火光赫然屬天，有頃不見。
《晉書》曰：秦時望氣者云：「五百年後，金陵有天子氣。」故始皇東巡狩以厭之，改其地曰「秣陵」，{漸土}北山以絕其勢。及孫權之稱號，自謂當之。考其曆數，猶為未及。元帝之渡江也，乃五百二十六年，真人應之在此矣。又曰：初，吳之未滅也，鬥牛之間有紫氣。道術者皆以吳方強盛，未可圖也，惟張華以為不然。及吳平之後，紫氣愈明。〈事見《劍門》中。〉
又曰：陳訓字元道，曆陽人也。學天文算曆，陰陽占候，無不畢綜，尤善風角。孫皓以為奉車都尉，使其占候。皓政嚴酷，訓知其必敗而不訃涸。時錢塘湖開，或言天下當太平。青蓋入洛時，皓以問訓。訓曰：「臣止能望氣，不能達湖之開塞。」退而告其友曰：「青蓋入洛，將有與梓銜璧之事，非吉祥也。」尋而吳亡。及陳敏作亂，弟弘為曆陽太守，訓謂邑人曰：「陳家無王氣，不久當滅。」弘聞，將斬之。訓鄉人秦璩為弘參軍，乃說弘曰：「訓善風角，可試之。如不中，徐斬未晚也。」乃赦之。時弘攻徵東參軍衡彥於曆陽，乃問訓曰：「城中有幾千人，攻之可拔不？」訓登牛渚山望氣，曰：「不過五百人，然不可攻之，必敗。」弘復大怒曰：「何有五千人攻五百人而不得理？」令將士攻之，果為顏所敗。方信訓有道術，乃優遇之。
《宋紀》曰：齊宣帝墳塋在武進縣，常有雲氣氤氳入天，故元嘉中望氣者稱此地有天子氣。
《後周書》曰：蔣字鳳起，少善天文玄象之學。太祖雅信待之，常侍左右，以備顧問。大統三年，東魏將竇泰入寇，濟自風陵，頓軍潼關。太祖出師馬牧澤。時西南有黃紫氣抱日，從未至酉，大祖謂曰：「此何祥也？」曰：「西南未地，主土。土王四季，秦之分也。今大軍既出，喜氣下臨，必有大慶。」於是進軍與竇泰戰，擒之。
《隋書》曰：韋鼎仕梁，為太府卿。至德初，鼎質貨田宅，寓居僧寺。友人毛彪問其故，答曰：「江東王氣盡於此矣。吾與爾當葬長安，期運將及，故破產耳。」陳武帝在南州，鼎望氣知其當王，遂寄孥焉。因謂陳武帝曰：「明年有大臣誅死，後四歲，梁其代終，天之曆數當歸舜後。昔周滅殷氏，封媯滿於宛丘，其裔子孫因為陳氏。仆觀明公天縱神武，繼絕統者，無乃是乎！」武帝陰有圖僧辯意，聞鼎言，大喜，因而定策。
