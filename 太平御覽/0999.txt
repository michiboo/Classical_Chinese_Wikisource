
《爾雅》曰：荷，扶蕖〈別名芙蓉，江南呼荷。〉。其莖茄，其葉蕸，其本蔤〈莖下白蒻在泥中者。〉，其華菡萏，其實蓮，其根藕，其中的〈蓮中子也。〉，的中薏〈中心苦者也。薏音億。〉。
《廣雅》曰：菡萏，芙蓉。
《周書》曰：魚龍成則藪澤竭，即蓮藕掘。
《毛詩·澤陂》曰：彼澤之陂，有蒲與荷。〈荷，芙蕖也。〉
又《山有扶蘇》曰：山有扶蘇，隰有荷華。〈荷華，扶蕖也。〉
《毛詩義疏》曰：芙蕖，莖為荷。其華未發為菡萏，已發為芙蕖。其實蓮，蓮青皮，裏白子為的，的有青，長三分，如鉤，為薏，語曰：「苦如薏也。」的，五月中生，生啖脆。其秋表皮黑，的成食，或可磨以為飯，輕身益氣，令人強健。幽、荊、楊、豫取備飢年。其根為藕，幽州人謂之光，為光如牛角。
謝承《後漢書》曰：鄭敬為新遷功曹，甞與同郡鄧敬因折芰為坐，以荷獻肉，瓠瓢盈酒，言談彌日。
《宋書》曰：臧質說南郡王義宣反，兵敗無所歸，乃入南湖。逃竄無食，摘蓮噉之。追兵至，窘急，以荷覆頭，自沉於水，唯出鼻。軍主鄭俱兒望見，射子中心，兵刃亂至，腸胃纏縈水草。
沈約《宋書》曰：文帝元嘉二十一年，天泉池、樂遊苑池、玄團池生蓮同榦。
《宋起居注》曰：泰始二年，嘉蓮一雙，駢花實，合跗同莖，生豫州鱧湖。
《宋記》曰：文帝玄嘉年，蓮生建康額擔湖，一莖兩華。
《齊書》曰：涪陵王鑿金蓮花以貼地，令潘妃行其上，曰此步步出芙蓉。
《三國典略》曰：齊師伐梁，梁以糧運不繼，調市人饋軍建康，令孔奐以麥屑為飯，用荷葉裹之。一宿之間，得數萬裹。
又曰：梁江從簡，光祿大夫革之子也。頗有才學，年十七，為《採荷調》以刺何敬容，其文曰：「欲持荷作柱，荷弱不勝梁；欲持荷作鏡，荷暗本無光。」敬容弗覺，唯唯嗟其工。
《管子》曰：五沃之土生蓮。
《王子年拾遺記》曰：漢昭帝遊柳池，有芙蓉，紫色，大如斗。花葉柔甘可食，芬氣聞十里之內，蓮實如珠。
郭子橫《洞冥記》曰：北及玄坂，去崆峒十七萬里，日月不至。其地自明。有紫河萬里，流珠千丈，中有寒荷，霜下方香茂。
《抱朴子》曰：千歲神龜，巢於蓮葉之上。
《萬歲曆》曰：齊太和二年，烏程縣閣下生蓮華。
顧啟期《婁地記》曰：婁門東南有華墽〈口殼切〉陂，中生千葉蓮花。其荷無異，菡萏色白，豈佛經所載者乎？
《古今注》曰：芙蓉，一名荷華，生池澤中，一名澤芝，一名水花。色有赤、白、紅、紫、青、黃，紅白二色苦多。華大者至百葉。
《華山記》曰：山頂有池，池中生千葉蓮華，服之羽化，因名華山。
《諸草木方》曰：七月七日，採蓮華七分；八月八日，採蓮根八分；九月九日，採蓮實九分。陰乾，下{艹旋}服方寸匕，令人不老。
《真人閞尹傳》曰：老子語喜：「天崖之淵，真人所遊，各各坐蓮華之上，一華輙徑十丈。」
《說文》曰：茄，芙蕖莖也。荷，芙蕖實也。蓉，芙蕖本也。
《搜神記》曰：王敦在武昌，鈴下儀仗生蓮華，五六日而落。說曰：《易》稱枯楊生華，何可及也？今狂華生枯木。敦終逆而身死。
王韶之《神境記》曰：九嶷山，過半路皆行竹松下，夾路有青澗，澗中有黃色蓮，蓮華芳氣盈谷。
《幽明錄》曰：晉末，黃祖至孝。母病篤，庭中稽顙，俄頃，天漢開明，有一老翁以兩丸藥賜，母服之，眾患頓消。翁曰：「汝入三月，可汎河而來。依期行，見門題曰善福門。內有水，曰湎源池。有芙蕖，如車輪。
《浮圖澄傳》曰：澄以缽盛水，燒香咒之，須臾，青蓮華出。
《外國事》曰：私訶條國，大洲上有大山，上有石井，井自生千葉白蓮華，及眾蓮華出。
陶隱居《本草注》曰：宋時，太官作羊血䘓，〈空紺切。〉削藕，誤落中，遂皆散不凝。醫仍用治血，多効。
《神農本草注》曰：血藕實莖，一名水芝，所在地澤皆有。生豫章汝南郡者良。苗高五六尺，葉團青，大如扇。其花赤，名蓮荷。子黑，狀如羊矢。
范寗為豫章表曰：新塗令孟佃民解列縣廳事前二丈陸地生蓮華，入冬死，至陽更生四枝。今年三月，復生故處，蘩殖轉多。華有二十五杖，鮮明可愛，有異常蓮。
《古詩》曰：涉江採芙蓉，蘭澤多芳草。採之欲遺誰？思之在遠道。
《楚辭》曰：芙蓉始發，雜芰荷些。紫莖屏風〈屏風，水葵。〉，文綠波些。〈言復有水葵生於中也，莖紫色，風起動波，綠其葉而生紋也。或曰：紫莖，言荷莖紫色；屏風，謂荷葉如屏風。〉
張奐《芙蓉賦》曰：黃螺圓出，垂蕤散舒，纓以金牙，點以素珠。
曹植《美芙蓉賦》曰：竦芳柯以從風兮，奮纖枝之璀璨。其始榮也，曒若夜光尋扶木；其揚煇也，晃若九日出暘谷。芙蕖騫產，菡萏星屬。絲條垂珠，丹莖加綠。混混兮韡韡，爛若龍燭。
潘尼《芙蓉賦》曰：或擢莖以高立，似雕輦之翠蓋。或委波而布體，擬連壁之攢會。
《古詩》曰：江南可彩蓮，蓮葉何田田！
《楚辭》曰：令薜荔以為理兮，憚舉趾而緣木。因芙蓉而為媒兮，憚褰裳而濡足。
又曰：製芰荷以為衣，集芙蓉以為裳。
又曰：築室兮水中，葺芝兮以荷蓋。
《傅玄歌》曰：曲池何澹澹，芙蓉敞清源。榮華盛壯時，見者誰不嘆？一朝光采落，故人不廻顏。
《爾雅》曰：莞，符蘺，其上蒚。〈今西方人呼蒲為莧蒲。蒚，謂其頭，臺首也。今江東謂之芙蘺，西方亦名蒲中莖為蒚，用之為席。蒚音翮。〉
《毛詩·澤陂》曰：彼澤之陂，有蒲與蕳。
又《魚藻》曰：魚在在藻，依於其蒲。
《左傳·文公》曰：仲尼曰：「臧文仲，其不仁者三：下展禽，廢六關，妾織蒲，三不仁也。
又《昭公二十年》晏子對齊侯曰：澤之萑蒲，舟鮫守之。
《漢書》曰：蒲輪安車，以徵賢。〈晉灼曰：以蒲裹車輪。〉
又曰：路溫舒，字長君。父使牧羊，溫舒取澤中蒲，截以為編，用寫書。
又曰：元帝病，數問景帝立膠東王故事。史丹侍疾，候上獨寢，直入臥內，頓首伏青蒲上，〈服虔曰：青綠蒲也。孟康曰：以蒲為廢蔽也。〉太子由是得不廢。
《東觀漢記》曰：劉寬遷南陽太守，溫仁多恕。吏民有過，但蒲鞭罰之，示辱而已。
《晉書》曰：王育，字伯春，京兆人也。少孤貧，為傭牧羊，每過小學，必歔欷流涕。時有暇，即折蒲學書，忘而失羊，為羊主所責，將鬻己以償之。東郡許子章，敏達之士也，聞而嘉之，代育償羊，給其衣食，使與子同學。遂慱通經史。
《齊書》曰：崔景真為平昌太守，有惠政。常懸一蒲鞭，而未甞用。去任之日，土人思之，為立祠焉。
《北齊書》曰：尉瑾少威儀，子德載，以蒲鞭責之，便自投井，瑾自臨井上呼云：「兒出！」聞者皆笑。
《三齊略記》曰：鬲城東南有蒲臺。秦始皇東遊海上，於臺下繙〈音煩〉蒲繫馬。至今歲歲蒲生，榮委猶若有繫狀。似水楊，可以為箭。
《穆天子傳》曰：天子於珠澤之藪，方三十里，爰有萑蒲莞葦。
《說文》曰：蒲，草也，以作席。蒻，蒲子也，以為平席，世謂蒲蒻。
《風土記》曰：蒲生於陸，葉如烏扇而紫蘤〈於詭切〉。一曰獲蒲，好草也。
《續述征記》曰：烏常沉〈齊人謂湖為沉。〉，湖中有九十臺，皆生結蒲。雲秦始皇遊此臺，結蒲繫馬，自此蒲生則結。
《前秦記》曰：符洪家生蒲，長五丈，節狀如竹。咸以異之，謂之蒲家，因氏焉。洪後以讖文「草付應王，遂改姓為符。
《幽明錄》曰：河東常醜奴，寓居章安縣，以採蒲為業。將一小兒，湖邊拔蒲，見一女子，容姿殊美，乘一小舡，載蓴徑前，投醜奴舍寄住，醜奴嘲之。滅火共臥，覺有腥氣，又指甚短，惕然疑是魅。女已知人意，便求出戶，變而為獺。
《嵇康集序》曰：孫登，夏甞編蒲為裳，冬被髮自覆。
《淮南萬畢術》曰：酒薄復厚，漬以宛蒲。〈斷蒲漬酒中，有頃出之，即酒厚也。〉
《楚辭》曰：抽蒲兮陳坐，援堇兮為蓋。
《左傳僖下》曰：王使周公閱來聘，饗有昌歜。〈註：歜，菖蒲菹也。〉
《春秋運斗樞》曰：玉衡星散為菖蒲。遠《雅》《頌》，著倡優，則玉衡不明，菖蒲冠環也。
《梁書》曰：太祖後張氏，諱尚柔。甞於室內，忽見庭前菖蒲生花，光彩照灼，非世所有。後驚異之，謂侍者曰：「汝見否？皆雲不見，後曰：「甞聞見菖蒲花當貴。因取食之，生高祖。
《呂氏春秋》曰：冬至五旬七日，昌本者，百草之先生也。
《說苑》曰：文公好食昌本葅，本草即菖蒲。
《風俗通》曰：菖蒲放花，人得食之，長年。
《神仙傳》曰：王興，咸陽人，採菖蒲食，以得長生，一寸九節者。
《羅浮山記》曰：宣山中，菖蒲，一寸二十節，堅芬之極。
《方言》曰：菖蒲，得石上。生九寸節以上，紫花尤善。
《吳氏本草》曰：菖蒲，一名堯時薤。
《本草經》曰：菖蒲，生石上，一寸九節者，久服輕身，明耳目，不忘，不迷惑。生上洛。
《典術》曰：聖王仁功濟天下者，堯也。夫降精於庭為薤，感百陰為菖蒲焉。今之菖蒲是也。
《廣雅》曰：菰，蔣也。其米謂之彫胡。
《周官》曰：鳥宜菰。〈鄭玄注曰：菰，彫胡。〉
《說文》曰：蔣，菰也。彫胡一名蔣。
《晉中興書》曰：毛璩為譙王司馬時，海陵縣地多菰蒲，處所幽邃，亡戶保之。璩請討放火而進。天既旱，地皆菰封。封燃，叛人走出，近得萬戶。
《廣志》曰：菰可食。以為席，溫於蒲。生南方。
《莊子》曰：孔子之楚，舍於蟻丘之蔣。
《宋玉賦》曰：主人之女，為臣炊彫胡之飲。
《爾雅》曰：莙，牛藻。〈似藻，葉大，江東呼為馬藻。〉
《毛詩·采蘋》曰：於以采藻？於彼行潦。
陸機《毛詩疏義》曰：藻，水草也，生於水底。葉似雞蘇，可食。荊楊人食以當穀，救飢。饑荒時，蒸而食之。
《顏氏家訓》曰：或問：「《東宮舊事》『六色罽䋿』是何等物？當作何音？」荅曰：「案，《說文》云：『莙，牛藻也。讀若威。』音塢瑰切。即陸機所謂『蘊藻，葉如蓬者』也。又郭璞注《三蒼》亦云：『蘊，藻之類也，細葉蓬茸然生。』今水中有此物，一節長數寸，細茸絲圓繞可愛。長者二三十節，猶呼為莙。又寸斷五色絲，橫着線股間，繩之以象莙草，用以飾物，名為莙。於時當紲六色罽，此莙以飾緄帶，張敞因造絲傍畏耳，宜作『隈』。」
郭子橫《洞冥記》曰：昆靈池有倒藻，枝葉橫倒水上，長九尺餘，縱橫而生，狀如結網。有野鴨鵝鳧及鷗鷁來翔，觀水池上，入此草障，皆不得出，如入罾網也。亦曰水網草。
《說文》曰：茆，鳧葵也。
《纂文》曰：鳧葵，其實可作醬。
《爾雅》曰：紅，蘢古，其大者蘬。〈俗呼紅草為蘢鼓。語轉耳。〉
《毛詩·緇衣·山有扶蘇》曰：山有橋松，隰有遊龍。〈毛云：紅草也。〉
《毛詩義疏》曰：紅草一名馬蓼，葉麄大，赤白色，生外澤中。
《爾雅》曰：椴，木槿。櫬，木槿。〈別二名也。似李樹，華朝生夕殞，可食，或呼為日及，亦曰王蒸。〉
《廣雅》曰：日及，木槿也，一名朱槿，一名赤槿。
《說文》曰：蕣，木槿也。
《毛詩·有女同車》曰：有女同車，顏如蕣華。〈蕣，木槿也。〉
《禮記·月令》曰：仲夏之月，木槿榮。
傅玄曰：蕣華，麗木也。謂之日冾，或謂之冾容，或謂之愛老，潘尼以為朝菌。
太平御覽卷第九百九十九
