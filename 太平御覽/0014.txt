《釋名》曰：霜，喪也，其氣慘毒，物皆喪也。
《說文》曰：{雨執}，(竹入反。)早雪。皚，霜雪之白者。
《易·坤卦》曰：履霜，堅冰至。《象》曰：「履霜堅冰，陰始凝也。馴致其道，至堅冰也。」
《詩》曰：糾糾葛屨，可以履霜。鄭玄注曰：「魏俗，至冬猶謂葛屨可用履霜，利其賤也。」
又曰：九月肅霜。(肅，縮也，霜降而收縮萬物也。)
又曰：蒹葭蒼蒼，白露爲霜。
《禮》曰：季秋之月霜始降，則百工休。(鄭玄注曰：謂膠漆之作仃。)
又曰：孟冬行秋令，則雪霜不時。
又曰：孟春行冬令，則雪霜大摯。
又曰：霜露既降，君子履之，必有淒愴之心，非其寒之謂也。(鄭注云：感時念親也。)
又曰：天子大社，必受霜露，以達天地之氣也。
京房《易傳》曰：誅不原情，有霜附木，不下地。不教而誅，其霜反在草下。
又曰：興兵妄誅，厥災不霜；聖賢遭害，其霜附木不下也。
《大戴禮》曰：霜是陰陽之氣也。陰氣勝陽則凝而爲霜。
《春秋元命苞》曰：陰陽凝爲霜。
又曰：霜以殺木，露以潤草。
《春秋考異郵》曰：霜者，陰精，冬令也。四時代謝，以霜收殺。霜之爲言亡也，物以終身也。
又曰：僖公即位，隕霜不殺草，臣威強也。
《春秋感精符》曰：霜，殺伐之表。季秋霜始降，鷹隼擊，王者順天行誅，以成肅殺之威。
《孝經援神契》曰：霜以挫物。
《五經通義》曰：寒氣凝以爲霜，霜從地升也。
《五經鈎沉》曰：天霜樹落葉，而鴻雁南飛。
《家語》曰：霜降而婦功成，嫁娶者行焉。(季秋霜降，娶者始也。《詩》曰：將子無怒，秋以爲期。)
《國語》曰：駟見而霣(于敏反。)霜，霣霜而冬裘具。賈逵曰：「駟，房星也。」
《漢武內傳》曰：西王母云：「仙之上藥，玄霜絳雪。」
王子年《拾遺記》曰：廣延國有霜，色紺碧。
又曰：嵰(立儼反。)州霜甘。
又曰：員嶠之山名環丘，有冰蠶，以霜雪覆之，然後作繭，其色五采，織爲文錦，入水不濡，以投火，經宿不燎。唐堯之代，海人獻以爲黼黻。
《莊子》曰：馬，蹄可以踐霜雪，毛可以禦風寒。
《曾子》曰：陰氣勝則凝爲霜。
《淮南子》曰：芝蘭以芳，未嘗見霜。(先霜刈之。)
又曰：聖人行於水無跡，衆人行於霜有跡。
又曰：至秋三月，青女乃出，降以霜雪。(高誘注曰：青女天神，青天玉女主霜雪也。)
又曰：鄒衍事燕惠王盡忠，左右譖之王，王系之獄，仰天哭。夏五月，天爲之下霜。
《地鏡圖》曰：視屋上瓦獨無霜者，其下有寶。
《山海經》曰：豐山有九鐘，霜降其鐘即鳴。
《命曆序》曰：桀無道，夏隕霜。
《師曠占》曰：春夏一日有霜雪者，君治政太嚴刻，大殺，天以示之。宜損威殺，重人命。
崔豹《古今注》曰：鷓鴣常向日而飛，畏霜露；夜棲則以樹葉覆其背上。
蔡邕《月令章句》曰：露凝爲霜。
徐整《長曆》曰：北斗當崑崙山，氣運注天下，秋冬爲霜雪。
《唐書》曰：寧王憲疾，時京城寒甚，凝霜封樹。時學者以爲，春秋雨木冰即此，是亦名樹介，言其象介冑也。憲見而嘆曰：「此俗謂樹者也。諺曰：樹稼達官怕，必有大臣當之，吾其死矣。」十一月薨。
《琴操》曰：《履霜》者，伯奇之所作也。伯奇者，尹吉甫之子也。吉甫聽其後妻之言，疑其孝子伯奇，遂逐之。伯奇編水荷而衣，采楟。(音亭，山梨木也。)花而食之，清朝履霜，自傷無罪見放逐，乃援琴而鼓之。
《楚辭》曰：秋既戒之以白露，冬又申之以嚴霜。
《古艶歌辭》曰：秋霜白露下，桑葉郁爲黃。
何瑾《悲秋夜》曰：霜凝條兮璀璀，露沾葉兮泠泠。
《釋名》曰：雹，炮(匹巧反，又音雹。)也。其所中物皆摧折，如人所蹙炮也。
許慎《說文》曰：雹，雨冰也，從雨包聲。
《禮》曰：仲夏行冬令，則雹動傷穀。
《傳》曰：昭四年正月，大雨雹。季武子問於申豐曰：「雹可禦乎？」對曰：「聖人在上，無雹，雖有，不爲災。古者，日在北陸而藏冰；西陸，朝覿而出之。其出入也時。今藏川池之冰，棄而不用。風不越而殺，雷不發而震。雹之爲災，誰能禦之。」
《穀梁傳》曰：僖公二十九年秋，大雨雹。(雹者陰脅陽，臣侵君之象也。)
京房《易傳》曰：飛雹下盡樹木之枝、害五穀者，君賦斂刻民也。
焦貢《易林》曰：陰雨泥寒，常冰不溫，淩人惰怠，大雹爲災。
《尚書洪範五行傳》曰：陰陽相脅而爲雹霰，盛陰而雪，凝滯而冰寒。陽氣薄之不相入，則散而爲霰。盛陽，雨水溫暖而湯熱。陰氣脅之不相入，則轉而爲雹。霰者，陽脅陰也；雹者，陰脅陽也。
又曰：人君妒賢疾善，在下謀上，則日蝕而雹殺走獸。
《春秋感精符》曰：大臣擅法則雨雹。
又曰：九月十月，日色青則寒，有雹雪。
《春秋考異郵》曰：陰陽專精，凝合成雹。雹之言合也。
《春秋漢含孳》曰：專一精幷氣凝爲雹。宋均注曰：「謂若魯僖公脅於齊，以妾爲妻，尊重齊，勝無回曲之心，感陰水氣，乃使結而不解散。」
《史記》曰：景帝二年秋，雨雹，大者五寸，深二尺。
又曰：凡雹皆冬之愆陽，夏之伏陰也。
《漢書》曰：成帝河平二年四月，楚國雨雹，大如斧，蜚鳥皆死。
又曰：宣帝地節四年五月，山陽濟陰雨雹，如鶏子，深二尺五寸，殺二十人，蜚(音飛，與飛同。)鳥皆死。
又：《漢書·五行志》曰：武帝元封三年，雹大如馬頭。
范曄《後漢書》曰：青龍見於御座軒前，又大風雨雹，霹靂拔樹。張奐上疏曰：「臣聞風爲號令，動物通氣。水生於火，相須乃明。蛇能屈伸，配龍騰蟄。順至爲休徵，逆來爲殃咎，陽氣專用，則精凝爲雹。故大將軍竇武、太傅陳蕃，或志寧社稷，或方直不回，前以讒勝，幷伏誅戮，海內默默，人懷震憤。昔周公葬不如禮，天乃動威。今武、蕃忠貞，未被明宥，妖眚之來，皆爲此也。宜急爲改葬，徙還家屬。其從坐禁錮，一切蠲除。又皇太后雖居南宮，而恩禮不接，朝臣莫言，遠近失望。宜思大義顧復之報。」天子深納奐言。
又曰：時頻有地震隕雹。蔡邕上封事曰：「臣聞天降災異，緣象而至。霹靂雹數發，殆刑誅繁多之所生也。」
又曰：安帝延光二年夏，京師及郡國三日大雨雹。
又曰：獻帝初平二年五月，雹如扇、如鬥。
《東觀漢記》曰：和帝永元五年六月，郡國大雨雹，大如雁子。
又曰：韓棱，字伯師，除爲下邳令。視事未期，吏民愛慕。時鄰縣皆雹傷稼，棱縣界獨不雹。
《晉書》曰：太元二十一年四月雨雹。時道子專政，奸佞競進，烈宗不能禁，終至大亂。
《晉中興書》曰：大興二年，海鹽雨雹，大如鶏子。
崔鴻《前趙錄》曰：劉曜光初三年夏四月，長安雨雹，大如鶏子。
《後魏書》曰：鮮卑兵投鹿俟，從匈奴三年，其妻在家有子，怪，欲殺之。妻言：「常行仰天視，而雹入口，吞之而生子，號檀石槐。」後遂爲鮮卑大人。
郭氏《玄中記》曰：東方有柴都焉，在齊國，有山，山有泉水如井狀，深不測。至春秋時，雹從井中出，常敗五穀。人常以柴塞之，不塞柴則出也，故號爲柴都。
《陳留風俗記》曰：雍丘縣夏後公祠有神井，能興霧雹。
伏琛《齊地記》曰：安丘城南三十里有雹都淵，其雹或出，亦不爲災異。
《西京雜記》曰：鮑敞問董仲舒曰：「雹何物也？」曰：「陰氣脅陽也。」
《涼州異物志》曰：有一大人生於北邊，(在丁零北千五百里。)偃臥於野，其高如山，頓腳成谷，橫身塞川，（長萬餘里，頓腳之間，乃成大谷。）近之則有尖，銅雹擊之也。惟可遙看，不可到下，下則雷電流，銅鐵之丸為雹，以擊殺人。
《曾子》曰：陽之專氣爲雹。雹者，氣之化也。
《淮南子》曰：北方之極有九澤，有積雪雹。
《孔叢子》曰：永初二年夏，河西縣大雨雹，皆如棬杯，大者或如鬥。殺畜生雉兔，折樹木。於是天子責躬省過。
《風俗通》曰：成帝問劉向曰：「俗說文帝時天下斷獄三人，米一斗一錢，有此事否？」對曰：「不然。後元年雨雹，如桃李，深三尺，尋景帝代之，不可爲昇平。」
《歷代記》曰：石遵襲位於鄴，暴風雨震電，雹如鬥，其太武殿及兩廂端門，光艶照天，金石皆消，爲火月餘乃滅。
《紀年》曰：夷王七年，冬雨雹，大如礪。
《白虎通》曰：自上而下曰雨雹。
《風角占》曰：徵動羽，有雹霜。
陳陸瓊《和張湖孰雹詩》曰：惟徵動羽，惟陰脅陽，雨冰作冷，凝氣爲祥。
《釋名》曰：虹，攻也，純陽攻陰氣故也。陰陽不和，昏姻錯亂，淫風流行，男女互相奔隨，則此氣盛。霓，齧也。其體斷絕，見於非時。此災氣傷害物，如有所食嚙。
《說文》曰：霓，屈虹，青赤或白色，陽氣也。
《河圖稽耀鈎》曰：鎮星散爲虹霓，虹霓主內淫。又霓者，氣也，起在日側，其色青赤白黃。
《周書》曰：清明後十日虹始見，小雪日虹藏不見，虹不收藏，婦不專一。
《詩》曰：螮蝀在東，莫之敢指。(螮蝀，虹也。夫婦過禮則虹氣盛，君子見戒而諱之，莫之敢指。)
《禮》曰：小雪之日，虹藏不見。
又曰：玉氣如白虹，天也。
又曰：清明後十日虹始見。
《爾雅》曰：螮蝀，虹也。霓爲挈貳。
《易通卦驗》曰：虹不時見，女謁亂公。虹者，陰陽交接之氣，陽唱陰和之象。今失節不見，似君心在房內不修，外事廢禮失義，夫人淫恣而不敢制，故曰：「女謁亂公。」
《詩含神霧》曰：瑤光如霓貫月，感女樞，生顓頊。
《尚書考靈曜》注曰：日傍白者爲虹，日傍青赤者爲霓。
《春秋演孔圖》曰：霓者，鬥之亂精也。鬥失度，則投霓見。(宋均注曰：投，應也。)
《春秋元命苞》：陰陽交爲虹霓。
《春秋運鬥樞》曰：樞星散爲虹霓
蔡邕《月令章句》曰：虹，螮蝀也。陰陽交接之氣著於形色者也。雄曰虹，雌曰蜺。虹常依陰雲，晝見於日沖，無雲不見，大陰亦不見。霓常依蒙濁，見日旁，白而直曰白虹。凡日旁者，四時常有之。惟雄虹起季春見，至孟冬乃藏。
《史記》曰：荊軻慕燕丹之義，白虹貫日，太子畏之。如淳注曰：「虹，臣象；日，君象。」
《烈士傳》曰：荊軻發，後太子見虹貫日不徹，曰：吾事不成矣。」後聞軻死，事不立，曰：「吾知之矣。」
《漢書》曰；武帝游東萊，臨大海，是歲虹氣蒼黃色，若飛鳥集城陽宮南。
又曰：上官桀謀廢昭帝，迎立燕王，是時天雨，虹下屬宮中飲水井，井水竭。
又曰：《天文志》曰：虹霓者，陰陽之精光。(如淳注曰：雄曰虹，雌曰霓。)
張璠《漢紀》曰：靈帝光和元年，虹晝見御坐殿庭前，色青赤，上引蔡邕問之，對曰：「虹霓，小人女子之祥。」又名臣蔡邕奏曰：「有黑氣墮溫德殿東，庭中如車蓋騰起奮迅，五色，有頭，體長十餘丈，形似龍。占者以虹霓對，虹著於天而降於庭。以臣之聞，則天所投虹者也。」
《吳志》曰：諸葛恪攻新城不克，引軍出往東興，有蛇見其船，還拜蔣陵，白虹復繞其車。(《吳錄》云：恪曰，虹何爲此來哉！果爲孫峻所誅。)
《晉陽秋》曰：建武元年，虹長彌天。
《晉·安帝紀》曰：義熙二年七月，夜，彩虹出西方，蔽月。
《前涼錄》曰：張駿六年有彩虹五里，隆隆如鐘鼓之聲。
沈約《宋書》曰：劉義慶在廣陵有疾，而白虹貫城，野麕入府。心甚惡之。因自陳求還。
《莊子》曰：陽炙陰爲虹。
《文子》曰：天地二氣即成虹，人二氣即生病。
《淮南子》曰：昔者馮夷，大丙之禦也。(皆古得道，能禦陰陽。)乘雷車，駕雲虹。
又曰：太古二皇得道之柄立於中央，(二皇：伏羲、神農。)天神與化游以撫四方，是故虹霓不出，賊星不行，(賊星，妖星。)含德之所致也。(含，懷也。)
又曰：虹蜺者，天之忌也。
《孟子》曰：湯東面而征，西夷怨；南面而征，北狄怨。民之望湯也，若大旱之望雲霓。
《戰國策》曰：唐睢謂秦王曰：「聶政刺韓相，白虹貫日。」
《搜神記》曰：孔子修《春秋》，制《孝經》，既備，齋戒向北斗星而拜，告備於天。天乃有赤氣如虹，自上而下，化爲玉璜，上有刻文。孔子跪而受之。
又曰：廬陵巴丘民陳濟者，作州吏。其婦姓秦，獨在家，忽疾病，恍惚發狂，後漸差，常有一丈夫，長大，儀貌端正，著絳碧袍，彩色炫耀，來從之。常相期於一山澗之旁，至於寢處，不覺有人道感接，忽忽如眠耳。如是積年，春每往期會，不復畏難。比鄰人觀其所至，輒有虹見。秦雲至水側，丈夫金瓶引水共飲，後遂有娠，生兒如人，多肉，不覺有手足。濟尋假還，秦懼見之，乃內兒著瓮中。因見此丈夫以金瓮與之，令覆兒。濟時醉眠在牖下，聞人與秦語，語聲至愴，濟亦不疑也。又丈夫語秦云：「兒小，未可得將去，不須作衣，我自衣之。」即以絳囊與裹之，令可時出與乳，於時風雨晦冥，鄰人見虹下其庭。秦常能辨佳食，餚饌豐美，有異於常。丈夫復少時將兒去，亦風雨晦冥。人見二虹出其家，從此遂疏。
《異苑》曰：古語有之曰：「古者有夫婦，荒年菜食而死，俱化成青虹，故俗呼爲美人」。
又曰：晉陵薛願，義熙初有虹飲其斧奧，吸響便竭。願輦酒灌之，隨投便竭，吐金滿器。於是災弊日祛而豐富歲臻。
《述異記》曰：有黑虹下樂輯營，少日輯病卒。
《紀年》曰：晉定公十八年，青虹見。
《瑞應圖》曰：大虹竟天，握登見之，意感生帝於姚墟。
《太玄經》曰：紫霓圍日，其疾不割。
《雜兵書》曰：日暈有白虹貫內出外者，從所止戰勝。
《華陽國志》曰：李特生長子蕩，字仲平；少子雄，字仲俊。初特妻羅氏妊雄，夢雙虹自地升天，一虹中斷。羅曰：「吾二兒有先亡者，有貴者。」後雄王蜀。
《黃帝占軍訣》曰：攻城，有虹從南方入飲城中者，從虹攻之勝。白虹繞城不匝，從虹所在擊之勝。謹守其缺，賊乃從其地破走。
《文子》曰：父無喪子之憂，兄無哭弟之哀；童子不孤，婦人不孀；虹霓不見，盜賊不行。含德之所致也。
《楚辭》曰：青雲衣兮白霓裳。
《楚辭·天問》曰：白霓嬰茀，胡爲此堂？(王逸注曰：霓，雲之有色似龍者，茀，白雲逶迤似蛇者，言有此霓茀氣氣逶迤相嬰，何爲於此堂乎？蓋屈原所見祠堂也。)安得失夫良藥，不能固臧？(臧，善也。崔文子學仙於王子喬，子喬化爲白虹，而加嬰茀持藥與崔文子。文子驚怪，引戈擊霓中之，因墮其藥，俯而視之，王子喬之履也。故言得藥之善也。)
揚雄《甘泉賦》曰：曳虹彩之流離。
左思《吳都賦》曰：虹霓回帶於雲館
潘尼《苦雨賦》曰：收絳霓於漢陰
楊文《雲賦》曰：浮素霓之逶迤。
