
周處《風土記》曰：小曰舟，大曰船。溫庥五會者，永寧縣出豫林，合五板以為大船，因以「五會」為名也。「晨鳧」，即青桐大船名，諸葛恪所造鴨頭船也。預章舟先〈音錢，棗木。〉諸木，皆以多曲理槃節為堅勁也。浩漂者，言船之在水，如蓮花散落浮於川也。
《武昌記》曰：樊口北有敗舶灣，孫權嘗裝一船，名大船，容敵士三千人，與群臣泛舶中流。值風起，至樊口十里餘便敗。故因名其處為敗舶灣也。
戴延之《西徵記》曰：檀山，凡去洛城水道五百三十里，由新安、澠池、宜陽、三樂。三樂男女老少，未嘗見船，既聞晉使溯流，皆相引蟻聚川側，俯仰傾笑。
《越絕書》曰：闔閭見子胥：「敢問船運之備何如？」對曰：「船名大翼、小翼、突冒、樓船、橋船。今船軍之教，比陵軍之法，乃可用之。大翼者，當陵軍之車；小翼者，當陵軍之輕車；突冒者，當陵軍之沖車；樓船者，當陵軍之行樓車也；橋船者，當陵軍之輕足剽定騎也。
《瑞應圖》曰：王者德盛，則金人下，乘船游王後池。
《郡國志》曰：越州白塗山有石船一丈，禹所乘者。宋元嘉中，有人於船側得鐵履一量。一云：有聖姑從海中乘舟張石帆，至此二物。廟中有周時樂器，名淳於，銅作，似鐘而有頸，映水用芒弗刂〈音弗。〉則鳴。
又曰：硤州遠安縣，江有狼尾灘，有陸抗故城。南有孤山，袁山松為郡，嘗登以四望，大江如索帶，舟船如鳧雁焉。
又曰：相州魏縣景穆寺西，有遭官，有石竇橋，鳴鶴飛集，赤馬飛龍等舟。
《西京雜記》曰：昆明池中有弋樹船，各數百艘，船上建樓櫓。戈船建戈矛，四角悉垂幡旄，旌葆麾蓋，照灼涯。
又曰：太液池中有鳴鶴舟、容與舟、清曠舟、釆菱舟。
《說苑》曰：吳赤市使於知氏，假道於衛。寧文子具紵三百制，將以送之。大夫豹曰：「吳雖大國也，不壤交，假之道則亦敬矣。又何禮焉？」寧文子不聽，遂致之。吳赤市至於知氏，既得事，將歸吳，智伯命造舟為梁，吳赤市曰：「吾聞天子濟於水，造舟為梁，諸侯維舟為梁，大夫方舟臣之職也，且敬，太甚必有故。」使人視之，則兵在後矣，將以襲衛。吳赤市曰：「衛假吾道，而厚贈我。我見難而不告，是與為謀也。」稱疾而留，使人告衛，衛人警戒。智伯聞之，乃止也。
《列女傳》曰：趙簡子至河津，津吏醉。吏女乃持楫而前為王棹舟。〈余具下楫門中。〉
《江表傳》曰：孫權於武昌新裝大船，名為長安。
又曰：孫權乘飛雲大船，與張昭、魯肅等共追送敘別吳。
又曰：周瑜破魏軍，曹公復書與權曰：「赤壁之役，值有疾疫，孤燒船自退，橫使周瑜虛獲此名。」
又曰：劉備進駐鄂縣之樊口，諸葛詣吳未還，聞曹公軍下，恐懼，日遣邏吏於水次候權軍。吏望見周瑜船，馳還白備。備曰：「何以知非青徐軍耶？」吏對曰：「以船知之。」備遣人慰勞瑜，瑜曰：「有軍任，不得委署。儻能屈威，副其所望。」備謂張飛、關羽曰：「彼欲致我，今自托於東而不往，非同盟之意也。」乃乘單舸，往見瑜。問曰：「今距曹氏，深為得計！戰卒有幾？」瑜曰：「此自足用豫州，但觀瑜破之！」
《吳曆》曰：曹公出濡須，作油船，夜渡洲工。權乃自乘從濡須吳公軍，行五六里，回作鼓吹。公見舟船器仗，法伍整肅，喟然嘆曰：「生子當如孫權；為劉景升兒，若豚犬耳！」
又曰：孫上疏景帝曰：「少帝於宮內作小船三百餘艘，飾以金銀，師工晝夜不息。」
王粲《海賦》曰：乘薗桂之舟、晨鳧之舸。
庾闡《楊都賦》曰：龍坻華屋，晨鳧之舸，首鋪於芙蓉、槃蛟纏於赤馬。
《晉令》曰：水戰有飛倉集船。
《說苑》曰：楚鄂君乘青翰之舟，張翠羽之。
《楚辭》曰：船容與而不進，奄回水以凝滯。
又曰：美要妙兮宜修，沛吾乘兮桂舟。桂棹兮蘭，增水兮積雪。
魏文帝《沂淮賦》曰：建安十四年，王師東徵，泛舟萬艘。
楊修《出徵賦》曰：泛順風而回艫，徐日轉而月移。旆已入乎河口，殿〈都殿切。〉尚集於菌池。
班固《東都賦》曰：命舟牧為水嬉，浮首、醫雲、芝交。
又曰：東郊則有通溝大漕，潰渭洞河，泛舟山東，控引淮湖，與海通波。〈漕，水運也。《蒼頡篇》曰：月潰傍決也。前書武帝渠通渭。《史記》曰：滎陽下引河東南為鴻溝，以與淮泗會也。〉
袁宏《東徵賦》曰：驚瀾急〈音隱〉嶙〈力軫切。〉而岳轉，頹波{山畏}〈音猥〉{山}〈力猥切。〉以嶺沒。咨余舟之小狹，沖奔湍以檮杌。棹弱楫之弗施，授洪流以藏骨。
夏侯弼《吳都賦》曰：嚴嚴船艫，泛泛楊舟。權河高峙，風駭雲浮。堅壁金扶，有若高樓。
《劉謐之與公箋》曰：昔申甲之際，遭湯旱流煙；今子亥之歲，值堯水滔天。
火延燒其廬，水突壞其園。何小人兮，頓偷雙船！由是行無擔石，室如懸磬。
《魏文與孫權書》曰：知已選擇見船，最大樟材者六艘，受五百里石，從污水送付樊口。
王粲詩曰：方舟浮大江，日暮愁我心。
曹植詩曰：何以泛舟？愧無榜人。
嵇康詩曰：淵淵綠水，淪滑而逝。泛泛虛舟。載停載滯。鼓投竿，優游卒歲。
梁王筠《詠輕利船應臨汝侯教詩》曰：君侯飾輕利，搖蕩邁飛雲。凌漾浮釆，映水煥蛟文。雷流已冠絕，鳥逝復超群。倏忽方千里，戀玆岐路分。
陳張正見《後湖泛舟詩》曰：上苑奢行樂，滄池聊薄游。泛荇分蘭棹，槎觸桂舟。殘虹收度雨，缺岸上乘新流。欲知有高趣，長楊送秋。
又《別韋諒賦得江潮泛別舟詩》曰：千里尋陽岸，三翼木蘭船。泛青鳧後，雞鳴白鷺前。涵花沒淺纜，帶葉動深船。不言朝夕水，獨自限神仙。
又《與錢玄智泛舟詩》曰：高門事休沐，朝野念逢迎。還乘金谷水，俱望洛陽城。舟移洛女度，楫動渭橋橫。風高雁已落，雨霽水還清。葉盡桐門淨，花秋菊岸明。欲奏《江南曲》，聊習《棹歌行》。
晉棗據《船賦》曰：嘉聖王之神化，理通微而達幽。悼民萌之隔塞，愍王教之不周。立成器以備用，因垂象以造舟。濟迅波之絕軌，越巨川之湍流。運重固之滯質，雖載沉而必浮。且論器而比象，似君子之淑清。外質樸而無飾，內空虛以受盈。不辭勞而惡動，不偷安以自寧。且其行無轍，趾止無所，不疾而速，忽若馳奔。
晉王叔之《舟贊》曰：塗則騁車，水惟用舟。弱楫輕棹，利涉濟求。緬彼漁人，鼓清謳。
後漢李尤《舟楫銘》曰：舟楫之利，譬猶輿馬。載重曆遠，以濟天下。相風視波，窮究川野。安審懼慎，終無不可。
《釋名》曰：上下重床曰艦，四方施板以御矢，如牢檻也。
《洞冥記》曰：昆靈池中，有凌波艦、掖電艦。
《吳志》曰：周瑜逆曹公，部將黃公蓋取艨沖斗艦數十艘，實以薪草，膏灌其中，裹以帷幕，上建牙旗，同時發火。時風猛火盛，悉延燒岸上營，曹公軍敗退。
《晉中興書》曰：建興九年冬，左將軍王惇，遣振威將軍周訪、廣武將軍趙誘，受陶侃節度，徵蜀賊杜韜。大戰，蜀賊以桔槔打沒侃船二十餘艘，人皆投水。
《義熙起居注》曰：盧循新作八槽艦九枚，起四層，高十餘丈。
《連營繕令》曰：諸私家不得有戰艦等船。
《釋名》曰：外狹而長曰艨沖。
《吳志》曰：董襲討黃祖，祖橫兩艨沖夾守沔口。栟〈音並〉櫚〈音閭〉大紲系石為碇，軍不得前。襲與陵統俱為前部，各將敢死百人，人被兩鎧，乘舸船突入艨沖，裹身以刀斷兩紲，艨沖方橫流，大兵遂進。
又曰：周瑜逆曹公，部將黃蓋取艨沖斗艦數十艘。〈余上具艦門。〉
又曰：將軍賀齊，性奢綺，好軍事。所乘船，雕刻丹縷，青蓋絳居，艨沖斗艦之屬，望之若山。
《連營繕令》曰：諸私家不得有艨沖等船。
《雜字解詁》曰：䑦𦪇，雜船也。
《吳志》曰：呂蒙襲關羽，至尋陽。晝伏精兵於𦪇艑中，使白衣搖櫓，作商賈販，晝夜兼行。故羽不聞知，遂到南郡。
《物理論》曰：夫工匠徑涉河海，為䑦𦪇以浮大淵，皆成於巧手，出乎聖意。
《廣雅》曰：艑，舟也。
《荊州土地記》曰：湘州七郡，大艑之所出，皆受萬斛。
《吳志》曰：呂蒙襲關羽，至尋陽，晝伏精兵於𦪇艑中。〈余上具䑦𦪇門。〉
《溫嶠教》曰：稟者無米，受得艑下溼米，豈是吾遇兵眾無異之懷乎？雖是數合米，欲令齊均。若有不如教，鞭五十也。
《荊州土地記》曰：桓宣穆遣人尋廬山下有一湖，中有敗艑。
《說文》曰：航，方舟也。
《詩》曰：誰謂河廣？一葦航之！
《異苑》曰：晉時，錢塘浙江有大樟林桁，每有乘者，輒漂蕩搖揚不可禁。嘗鳴鼓錢塘江頭，陵浪如故，惟桁吏章奧能相制伏。及奧死，遂長廢。
《淮南子》曰：公孫龍在趙之時，謂弟子曰：「人而無能者，龍不能與游。」有客衣褐帶索而見曰：「臣能呼航來。」公孫龍顧謂弟子曰：「門下故有能呼者乎？」對曰：「無有。」公孫龍曰：「與之弟子之籍。」後數日，往說燕王，至於河側，而航在北，使客呼之，一呼而航來。
楊子《法言》曰：舍舟航而濟乎瀆者末矣！舍五經而濟乎道者末矣！〈李軌注曰：末，無之也。〉乘國者，如乘航乎，則民斯安矣！
《孫綽子》曰：仲尼見滄海橫流，故務為舟航。
左思《吳都賦》曰：長鯨吞航，修鯢吐浪。
《說文》曰：舫，並船。
《吳書》曰：陸遜破曹休，當還西陵，公卿並為祖道，上賜御船一舫，繒彩舟也。
《晉書》曰：王廙性俊率。嘗從南下，旦自尋陽，迅風飛帆，暮至都，倚舫樓長嘯，神氣甚逸。
《梁書》曰：安成康王秀為江州刺史。將發，主者求堅船以為齎舫。秀曰：「吾豈愛財而不愛士？」乃教以牢者給參佐，下者載齎物。既而遭風，齎舫遂破。
《釋名》曰：船三百斛曰𦩍。𦩍，貂也，短也。江南所名，短而廣，安不傾危也。
《詩》曰：誰謂河廣？曾不容𦩍？
王隱《晉書》曰：顧榮徵侍中，見王路塞絕，便乘船而還。過下邳，遂解舫為單舸。一日一夜，行五六百里，遂得免。
沈約《宋書》曰：垣護之隨王玄謨入河。玄謨攻滑台，護之以三百舸為前鋒，進據石濟。〈石濟，在滑台西南百二十里。〉玄謨敗退，不暇報護之。及護之聞知，而虜悉已牽玄謨水軍大艚，連以鐵鎖三重，欲以絕護之還路。護之中流而下，每至鐵鎖，輒以長柯斧斷之。虜不能禁，惟失一舸。
《吳志》曰：甘寧廚下兒有過，走投呂蒙。蒙恐寧殺之，故不即還。後寧齎禮禮蒙母，蒙臨當與升堂，乃出廚下兒出還寧，寧許不殺。斯須還船，縛置桑樹，自挽弓射殺之。敕船人更增舸纜，解衣臥船中。蒙大怒，擊鼓會兵，欲攻寧。蒙母諫，乃止。
《江表傳》曰：劉備進住鄂縣之樊口，聞曹公軍下，恐懼。俄周瑜船軍至，備乃乘單舸往見瑜。
又曰：孫權名舸為馬，言飛馳如馬之走陸地也。
《洞冥記》曰：昆靈池中，有橦雷舸。
