
《儀禮》曰：士冠禮：筮於廟門，〈鄭玄注云︰筮者告於廟，重成人之禮。〉主人玄冠、朝服、緇帶、素，即位於門東西面。筮人即席，坐西面。卦者在左。卒筮書卦，執以示主人。筮人還東面，旅占卒，進告吉。前期三日筮賓，如求日之儀。〈筮賓，筮其可使冠子者。〉乃宿賓，賓許。厥明夕爲期，於廟門之外，主人立於門東，兄弟在其南。擯者請期。宰告曰：質明行事。夙興，設洗，陳服於房中西墉下。爵弁，服纁裳、純衣、緇帶、。皮弁，服素積、緇帶、素。玄端，玄裳，黃裳，雜裳。緇帶爵。緇布冠。主人立於阼階下，兄弟立於洗東。將冠者，出房南面。贊者奠糸麗笄櫛於筵南端。徹皮弁冠櫛筵，入於房。筵於戶西南面。冠者就筵西拜受觶。冠者奠觶於薦東，筵北面坐。取脯，降自西階，適東壁，北面見於母。〈時母在闈門之內，婦人入廟由闈門。〉母拜，受子拜；送母，又拜。賓降直西序東面，主人降，復初位。冠者立於西階東南面。賓字之，冠者對。賓出，主人送於廟門外。請醴賓就次。〈此醴當作禮。禮賓者，謝其自勤勞。〉冠者見於兄弟，兄弟再拜，冠者答拜。入見姑姊如見母。〈如見母者，亦北面，姑姊不拜也。不見妹，妹卑也。〉乃易服，服玄冠、玄端、爵。奠贄見於君，遂以贄見於鄉大夫鄉先生。若孤子，則父兄戒宿；若庶子，則冠於房外南面，遂醮焉。始加祝曰：「令月吉日，始加元服。棄爾幼志，順爾成德。壽考惟祺，介爾景福。」再加曰：「吉月令辰，乃申爾服。敬爾威儀，淑慎爾德。眉壽萬年，永受胡福。」三加曰：「以歲之正，以月之令，咸加爾服。兄弟具在，以成厥德。黃無疆，受天之慶。」醴辭曰：「甘醴惟厚，嘉薦令芳。拜受祭之，以定爾祥。承天之休，壽考不忘。」醮辭曰：「旨酒旣清，嘉薦亶時。始加元服，兄弟具來。孝友時格，永乃保之。」再醮曰：「旨酒旣氵胥，嘉薦伊脯。乃申爾服，禮儀有序。祭此嘉爵，承天之祜。」三醮曰：「旨酒令芳，籩豆有楚。咸加爾服，餚升折俎。承天之慶，受福無疆。」字辭曰：「禮儀旣備，令月吉日，昭告爾字。爰字孔嘉，髦士攸宜。宜之於假，永受保之。」
《大戴禮·逸禮》曰：太子旣冠，成人，免於師傳，則有司過之；史有虧膳之宰，太子有過，史必書之。
《禮記·郊特牲》曰：始冠，緇布之冠也。大吉冠布，齊則緇之。嫡子冠於阼，以著代也；醮於客位，加有成也；三加彌尊，喻其志也；冠而字之，敬其名也。無大夫冠禮，而有其婚禮。古者五十而後爵，何大夫冠禮之有？諸侯之有冠禮也，夏之末造。〈言下初以上。諸侯雖有幼而即位者，猶以士禮冠，五十而爵命。〉
又曰：始冠緇布，自諸侯下達，冠而敝之可也。〈本古耳，非時王之法服也。〉
又曰：曾子問曰：「將冠子，冠者至，揖讓而入，聞齊衰、大功之喪，如之何？」〈冠者，賓及贊者。〉孔子曰：「內喪則廢；外喪則冠而不醴，徹饌而掃，即位而哭。如冠者未至，則廢；〈內喪，同門也。不醴，不醴子也。其廢者，喪成服，因喪而冠。〉如將冠子而未及期日，而有齊衰、大功、小功之喪，則因喪服而冠。」〈廢吉禮，而因喪冠俱成人之服。及，至也。〉「除喪不改冠乎？」孔子曰：「天子賜諸侯大夫冕弁，服於太廟，歸設奠，服賜服，於斯乎有冠醮，無冠醴。〈酒爲醮。冠禮醴重而醮輕。此服賜服，酌用酒，尊賜也。不醴，明不爲改冠。改冠當醴之。〉父沒而冠，則已冠，掃地而祭於禰，已祭而見伯父、叔父，而後饗冠者。」〈饗謂之禮。〉
又《冠義》曰：冠而後服備，服備而後容體正，顔色齊，辭令順。〈言服未備者，未可求以三始也。童子之服采衣紒。〉故曰，冠者，禮之始也。是故古者聖王重冠。古者冠禮，筮日筮賓，所以敬冠事；敬冠事，所以重禮；重禮，所以爲國本也。〈國以禮爲本。〉故冠於阼，以著代也。醮於客位，三加彌尊，加有成也。〈阼謂主人之北也。適子冠於阼，若不醴，則醮用酒於客位，敬而成之也。戶西爲客位，庶子冠於房中外，又因醮焉不代父也。冠者初加緇布冠，次加皮弁，次加爵弁。每加益尊，所以益成也。〉
又曰：冠者禮之始也，嘉事之重者也。是故古者重冠。重冠，故行之於廟。行之於廟者，所以尊重事，尊重事，而不敢擅重事。不敢擅重事，所以自卑而尊先祖也。〈嘉事，嘉禮也。宗伯掌五禮，有吉禮，有凶禮，有賓禮，有軍禮，有嘉禮。而冠屬嘉禮。《周禮》曰：以婚冠之禮親成男女也。〉
《左傳·襄公》曰：晉侯以公宴於河上，問公年。季武子對曰：「會於沙隨之歲，寡君以生。」晉侯曰：「十二年矣。是謂一終。一星終也。國君十五而生子。冠而生子，禮也。〈冠，成人之服，故冠而生子。〉君可以冠矣。大夫盍爲冠具？」武子對曰：「君冠，必以祼享之禮行之，〈祼謂祼鬯酒也。享，祭先君。〉以金石之樂節之，以先君之祧處之。今寡君在行，未可具也。請及兄弟之國而假備焉。」晉侯曰：「諾。」公還，及衛，冠於成公之廟，假鍾磬焉，禮也。
《家語》曰：邾隱公旣即位，將冠，使大夫因孟懿子問禮於孔子。孔子曰：「其禮如世子之禮。」懿子曰：「天子未冠即位，長亦冠乎？」孔子曰：「古者，王世子雖幼而即位，則尊爲人君。尊爲人君，治爲成人之事者也，何冠之有？」懿子曰：「然。然則諸侯之冠，異天子與？」孔子曰：「君薨而世子主喪，是亦冠也，與人君無殊也。」懿子曰：「今邾君之冠，非禮乎？」孔子曰：「諸侯之有冠，禮也。夏之末造也。有自來矣，今無譏焉。」
又曰：成王年十有二而嗣立。明年六月，冠成王而朝於祖廟，以見諸侯。周公命祝雍作頌，曰：「祝王辭達，而勿多也。」祝雍辭曰：「使王近於民，遠於年，嗇於時，惠於財，親賢而任能。」其頌曰：「令月吉日，王始加元服。去王幼志，乃心袞職。欽若昊王，六合是式，率爾祖考，無極。」
《國語》曰：趙文子冠，〈謂以士禮始冠也。〉見韓獻子。獻子曰：「戒之，此謂成人。成人在始與善。始與善，進不善蔑由至矣。〈蔑，無也。〉始與不善進，善亦蔑由至矣。如草木之産也，各以其物。人之有冠，猶宮室之有墻室。糞除而已，又何加焉？」〈糞除，喻自脩潔。〉
《漢書》曰：惠帝元年，冠，赦天下，除挾書律。
又曰：宣帝五鳳元年，皇太子冠。太后賜丞相以下帛，赦徒作杜陵者。
《續漢書》曰：安帝、靈帝加元服，幷大赦，賜公卿金帛。
《東觀漢記》曰：馬防子鉅爲常從小侯。六年正月，齊宮中。上欲冠鉅，夜拜爲黃門郎，禦章台下殿，陳鼎俎，自臨冠之。
《晉書·禮志》曰：江左諸帝將冠，金石宿設，百僚陪位。豫於殿上鋪大床，禦府令奉冕幘簪導袞服，以授侍中、常侍。太尉加幘，太保加冕。太尉跪讀祝文曰：「令月吉日，始加元服。皇帝穆穆，思弘袞職。欽若昊天，六合是式。率尊祖考，永永無極。眉壽惟祺，介茲景福。」
譙周《喪服圖》曰：男子幼娶必冠，女子幼嫁必笄。禮之則從成人，不爲殤。
《禮論》曰：王彪之以爲禮冠自卜日，不必以三元也。
又《禮》：夏冠用葛屨，冬冠用皮屨，明無定時也。
後漢應亨《贈四王冠詩》曰：永平四年，外弟王景系兄弟四人幷冠，故貽之詩。曰：濟濟四令弟，妙年踐二九。令月惟吉日，成服加元首。雖無兕觥爵，杯醮傳旨酒。
後漢黃香《天子冠頌》曰：以三載之孟春，建寅月之上旬，皇帝將加玄冕。簡甲子之元辰，厥日王於太皞，厥時葉於百神。旣臻廟而成禮，乃回�令而反宮。正朝以享宴，撞太蔟之庭鍾。祚蕃屏而鼎輔，暨夷裔之君王。咸進酌於金，獻萬年之玉觴。
蕭子範《冠子箴》曰：是月惟令，敬擇良辰，式遵士典，諮筮於賓。嘉賓受錫，醮酒方陳。禮莊爾質，德成爾身。
梁沈約《冠子祝文》曰：蠲茲令日，元服肇加；成德旣學，童心自化。行之則至，無謂道敗。敦以秋實，食以春華。無恥下問，乃致高車。子孫千億，廣樹厥家。
《易·歸妹·九四》曰：歸妹愆期，遲歸有時。〈夫以不正無應而適人也。必須彼道窮盡，無所與交，然後乃可以往。故愆期遲歸，以待時也。〉
又《咸卦》曰：咸，亨，利貞，取女吉。〈山澤以氣通，男女以禮感，男女初嫁之象，所以爲禮。〉《彖》曰：咸，感也。柔上而剛下，二氣感應以相與，止而說。男下女，是以「亨利貞，取女吉」也。天地感而萬物化生，聖人感人心而天下和平。〈萬物感陽氣而生，民感聖人之化而和。悖政感天而生。〉
《毛詩·鵲巢·何彼襛矣》曰：《何彼襛矣》，美王姬也。雖則王姬，亦下嫁於諸侯，猶執婦道，以成肅雍之德也。
又《國風》曰：《谷風》，刺夫婦失道也。衛人化其上，淫於新婚而棄其舊室，夫婦離絕，國俗傷敗焉。習習谷風，以陰以雨。僶俯同心，不宜有怒。德音莫違，及爾同死。
又曰：《綢繆》，刺晉亂也。國亂則婚姻不得其時焉。〈不得其時，謂不及中春之月。〉
又曰：《東門之楊》，刺時也。婚姻失時，男女多違，親迎女猶有不至者也。東門之楊，其葉��。〈興也。��然盛貌，言男女失時不逮秋冬。箋雲︰楊葉��，三月中也。興者，言時晚也。失仲春之月。〉婚以爲期，明星煌煌。〈期而不至也。箋雲︰親迎之禮以婚時，女留他色，不肯時行，乃至大星煌煌也。〉
又曰：《有狐》，刺時也。衛之男女失時，喪其妃耦焉。古者國有凶荒，則殺禮而多婚，會男女之無夫家者，所以育人民也。〈育，生長也。〉
又《小雅》曰：《我行其野》，刺宣王也。〈刺其不正嫁娶之數而有荒政，多淫婚之裕。〉我行其野，蔽芾其樗。婚姻之故，言就爾居。〈樗，惡木也。箋雲︰樗之蔽取芾始生。謂仲春之時，嫁娶之月，婦之父、婿之父相謂婚姻言我也。我乃以此二父之命，故我就女居，我豈其無禮來乎？責之也。〉我行其野，言采其遂。婚姻之故，言就爾宿。
又《文王·大明》曰：贄仲氏任，自彼殷商，來嫁於周，曰嬪於京。〈贄國，任姓也。贄國之中女也。王季，大任之子、文王父也。大任從殷商之畿內嫁爲婦於周之京，配王季，共行仁義之德，同志意也。〉
《大戴禮·逸禮》曰：子孫娶妻嫁女，必擇孝梯世世有行義者。是則其子孫慈悌孝愛，不敢淫暴。黨無不善，三族輔之。故鳳皇生而有仁義之意，虎狼生而有貪戾之心。嗚呼，戒之哉！無養乳虎，將傷天下。
《儀禮》曰：記士婚禮，凡行事，必用昏昕，受諸一禰廟，辭無不腆，無辱。摯不用死，皮帛必可制。臘必用鮮，魚用鮒，必ゾ全。
《禮記·曲禮上》曰：男女非有行媒，不相知名。〈見媒往來傳婚姻之言，乃相知姓名。〉非受幣，不交不親。故書日月以告君，齋戒以告鬼神，爲酒食以召鄉黨寮友，以厚其別也。娶妻不娶同姓，故買妾不知其姓則卜之。
又《曲禮下》曰：納女於天子曰備百姓，於國君曰備酒漿，於大夫曰備灑掃。〈納女猶致女也。〉
又《曾子問》曰：孔子曰：「嫁女之家，三夜不息燭，思相離也；〈親骨肉也。〉娶婦之家，三日不舉樂，思嗣親也。」〈重世變也。〉
又《郊特牲》曰：夫婚禮，萬世之始也。娶於異姓，所以附遠厚別。幣必誠，辭無不腆，〈誠，信也。腆猶膳也。〉告之以直信。〈直，正也。二者所以殺婦正直也。〉信，事人也；信婦德也。一與之齊，終身不改，故夫死不嫁。男子親迎，男先於女，剛柔之義也。天先乎地，君先乎臣，其義一也。執贄以相見，敬章別也。男女別，然後父子親；父子親，然後義生；義生然後禮作，然後萬物安。無別無義，禽獸之道也。婿親迎授綏，親之也。親之也者，敬之也。敬而親之，先王之所以得天下也。出乎大門而先，男帥女，女從男，夫婦之義由此始。婦人，從人者也。幼從父兄，嫁從夫，夫死從子。
又《雜記下》曰：納幣一束，束五兩，兩五尋。〈納幣謂婚禮納征也。十個爲束，貴成數也。兩者合其卷是謂五兩。八尺曰尋，則每卷二束也。合之謂四十尺，謂之<匚人>，由匹偶之雲也。〉
又《祭統》曰：國君娶夫人之辭曰：「請君之玉女，與寡人共有敝邑，事宗廟社稷。」此求助之本也。
又《經解》曰：婚姻之禮廢，則夫妻之道苦，而淫僻之罪多矣。
又《哀公問》曰：哀公問於孔子曰：「敢問爲政如之何？」孔子對曰：「古之爲政，愛人爲大，所以治愛人，禮爲大。所以治禮，敬爲大。敬之至矣，大婚爲大。大婚旣至，冕而親迎，親之也。」公曰：「冕而親迎，不己重乎？」〈已猶大也。怪親迎乃服祭服也。〉對曰：「合二姓之好，以繼先聖之後，以爲天地、宗廟、社稷之主，君何謂己重乎？天地不合，萬物不生。大婚，萬世之嗣也。君何謂己重焉！」
又《婚義》曰：婚禮者，將合二姓之好，上以事宗廟，而下以繼後世也，故君子重之。是以婚禮納采、問名、納吉、納征、〈致禮幣爲徵信也。〉請期，〈求請迎之吉也。〉皆主人筵幾於廟，而拜迎於門外。入，揖讓而升，聽命於廟，所以敬慎重、正婚禮也。父親醮子而命之迎，男先於女也。子丞命以迎，主人筵幾於廟，而拜迎於門外。婿執雁而入，揖讓，升，再拜奠雁。蓋親授之於父母也。
又《外傳》曰：古者謂婚姻爲兄弟，因成兄弟之義也。婿曰婚，以昏時往；婦曰姻。〈因婿之來則從之而去。〉又婿之父曰姻，婦之父曰婚。〈《爾雅》：取其內外父黨之新者。〉婿者，陽也；婦者，陰也。日往而陰氣至也。〈昏時日往則月來，陽往陰來之義。〉
又曰：夏殷五世之後則通婚姻。周公制禮，百世不通，所以別禽獸也。
《左傳·文公上》曰：逆婦姜於齊。卿不行，非禮也。
又《成下》曰：晉侯使呂相絕秦，曰：「昔逮我先君獻公及穆公相好，戮力同心，申之以盟誓，重之以婚姻。天禍晉國，文公如齊，惠公如秦。」
又：晉侯使呂相絕秦，曰：「白狄及君同州，君之仇仇，而我之婚姻也。君來賜命曰：『吾與汝伐狄。』寡君不敢顧婚姻，畏君之威而受命於使。」
又《成下》曰：聲伯之母不聘。〈不聘，無媒禮。〉穆薑曰：「吾不以妾爲姒。」生聲伯而出之，嫁於齊。
又《定上》曰：楚昭王敗，鍾建負季羋以逃。王將嫁季羋，辭曰：「所以爲女子，遠丈夫也。鍾建負我矣。」以妻鍾建。
又《哀上》曰：劉氏范氏世爲婚姻。〈劉氏，周卿士。范氏，晉大夫。〉
