
《唐書》曰：南詔蠻，本烏蠻之別種也，姓蒙氏。蠻謂王為詔，自言哀牢之後，代居蒙舍州，為渠帥，在漢永昌故郡東姚州之西。其先，渠帥有六，自號六詔，兵力相埒，各有君長，無統帥。蜀時，為諸葛亮所徵，皆臣服之。
又曰：南詔蠻，國初時，有蒙舍龍生迦獨，迦獨生細奴邏，高宗時來朝。細奴邏生邏盛，武后時來朝。其妻方娠邏盛，次姚州，聞妻生子，曰：「吾且有子，死於唐地足矣！」子名盛邏皮。邏盛至京師，賜錦袍金帶還國。開元初，邏盛死，子盛邏皮立。盛邏皮死，子皮邏ト立。
又曰：南詔蠻，皮邏ト嗣立。二十六年，詔授特進封越國公，賜名曰歸義。其後破洱阿蠻，〈洱，音而志切。〉以功策授雲南王。歸義漸強盛，餘五詔浸弱。先是，劍南節度王昱受歸義賂，奏六詔合為一詔。歸義既並五詔，服群蠻，破吐蕃之眾，兵日以驕大，遂徙居大和城。天寶四載，歸義遣孫鳳迦異來朝，授鴻臚卿，歸國，恩賜甚厚。
又曰：ト羅鳳襲封王，無何，鮮於仲通為劍南節度使，張虔陀為雲南太守。仲通褊急寡謀，虔陀矯詐，遇下不以禮。舊事：南詔嘗與其妻子謁見都督虔陀，皆私之，又有所徵求，ト羅鳳多不應。虔陁遣人罵辱之，仍密奏其罪惡，ト羅鳳忿怨，因發兵反，圍虔陁，殺之。後遣使謝罪，仍與雲南錄事參軍姜如芝俱來，請還其所虜掠，且言吐蕃大兵壓境，若不許，當歸命吐蕃，雲南之地非唐有也。仲通不許，因其使進軍，逼大和城，為南詔所敗。自是ト羅鳳北臣吐蕃。
又曰：ト羅鳳死，其孫異牟尋為王。牟尋頗知書，有才智，善撫其眾。吐蕃役賦南蠻重數，又奪諸蠻險地城，立城堡，歲徵兵，以助鎮防，牟尋益厭苦之。有鄭回者，本相州人，天寶中授州西瀘縣令。州陷，為所虜。ト羅鳳以回有儒學，更名曰蠻利，甚愛重之，命教鳳迦異。及異牟尋立，以回為清平官，事皆咨之。回嘗言於牟尋曰：「自昔南詔嘗款附中國，中國尚禮義，以惠養為務，無所求取。今棄蕃歸唐，無遠戍之勞，利莫大焉。」牟尋善其言，謀內附者十餘年矣。會劍南西川節度使韋皋招撫諸蠻，苴烏、星虜望等歸化，聞牟尋之意，因諸蠻寓書於牟尋，且招懷之。牟尋乃斬吐蕃使，去其所立帝號，以歸我，仍請復南詔舊名。初，吐蕃因爭北庭，與回鶻大戰，死傷頗眾，乃徵兵於牟尋，須萬人。牟尋欲因以襲之，乃示寡弱，謂吐蕃曰：「蠻軍素少，僅可發三千人。」吐蕃少之請益至五千，乃許。牟尋遽遣兵五千人戍吐蕃，乃將數萬踵其後，晝夜兼行，乘其無備，大破吐蕃於神川鐵橋。遣使告捷，帝乃命兼御史中丞袁滋持節冊南詔王，仍賜金印，曰：「貞元冊南詔印」。
又曰：貞元十年，南詔王遣使蒙湊羅棟來獻鐸槊、浪人劍。
《唐書》曰：驃國在永昌故郡南二千餘里。其國境東鄰真臘，西接東天竺，南盡溟海，北通南詔些樂城界，東北距陽苴咩城六千八百里。往來通聘迦羅婆提等二十國，役屬者道林王等九城，食境土者羅君潛等二百九十八部落。其王姓困沒長，名摩羅惹。其國相名摩訶思那。其王近適則輿以金繩床，遠適則乘象。嬪妃甚眾，常數百人。其羅城搆以磚甃，周一百六十里，壕岸亦搆磚。相傳本是舍利佛城，城內有居人數萬家，佛寺百餘區。其堂宇皆錯以金銀，塗以丹彩，施以紫纊，覆以錦罽。其俗好生惡殺。其土宜菽、粟、稻、梁，無麻、麥。其理無刑名桎梏之具，犯罪者以竹五十本У之，復犯者撻其背，數止五，經者止三，殺人者戮之。男女十歲則落發，止寺舍，依桑門。至二十不悟佛理，乃復發為居人。其衣服悉以白ふ為朝霞，繞腰而已，不衣繒帛，雲出於蠶，為其傷生故也。君臣、父子、長幼有序。華言謂之驃，自謂突羅成，闍婆人謂之徒里拙古。未嘗通中國。貞元中，其王聞南詔異牟尋歸附，心慕之。八年，乃遣其弟悉利移因南詔重譯來朝，又獻其國樂凡十曲，與樂工三十五人俱。樂曲皆演釋氏經論之詞意。以悉利移為試大仆卿。
《南夷志》曰：驃國在永昌南七十五日程，ト羅鳳所通也。其國用銀錢。以青磚為圓城，周行一日程。百姓盡在城內，有十二所堂。當國王所居，門前有大象露坐，高百餘尺，白如霜雪。俗尚廉恥，人壯和善，少言，重佛法。城中並無宰殺，又多推步天文。若有訴訟者，王即令焚香，向大象思惟是非，便各引退。或有災役，王亦焚香對象，悔過自責。男子多衣白疊，婦人當頂為高髻，以金銀貝珠為飾，余著青婆裙，又披羅段。行必持扇，貴家婦女皆三人、五人在傍共扇。與波斯及婆羅門接界，西去舍利城六十日程，疑此是東天竺也。
《南夷志》曰：竹子嶺東有暴蠻部落，嶺西有盧鹿蠻部落，又有生蠻磨彌殿部落。此等部落，皆東爨烏蠻也。男則髻，女則散發，見人無禮節拜跪。三譯，乃與華通。大部落則有大鬼主，百姓二百家，小部落亦有小鬼主。一切信使鬼巫，用相服制。土多牛馬，無布帛，男女悉被牛羊皮。
《南夷志》曰：勿鄧部落，大鬼主夢沖，地方千里，功部一姓白蠻，五姓烏蠻。烏蠻婦人以白黑繒為衣，白蠻婦人白繒為衣，下不過膝。
《南夷志》曰：大賧，周回百餘里，悉是野蠻，無君長。地有瘴毒河，賧人至中瘴者，十死八九。ト羅鳳嘗遣使築城於彼，管制野蠻，不逾歲，死者過半，歲遂罷棄。其土肥沃，種瓠長丈餘。冬瓜亦然，皆三尺圍。又多薏苡，無農桑，收此充糧。三面皆是雪山，其高造天。
《南夷志》曰：瀘水，蜀諸葛亮伐南蠻，五月渡瀘處。大如臂，川中氣候常熱，雖方冬，行過者皆袒衣流汗。
《南夷志》曰：量水川，在滇池南兩日行，漢舊黎州地。川中有天池，其水東南流，出一石竇中，水流甚廣，石竇甚狹。蠻云：此竇忽室空，則百姓憂溺。
《南夷志》曰：彌諾國、彌臣國，皆邊海國也。呼其君長為壽。彌諾，面赤而長；彌臣，面黑而短。性恭謹，每與人語，向前一步一拜。國無城郭，彌諾王所居屋之中，有一大柱，雕刻為文，飾以金銀；彌臣王以木柵為居海際水中，以石師子為屋，四足仍以板蓋，悉用香木。主出即乘象。百姓皆樓居，披婆羅籠，男少女多。俗好音樂，樓兩頭置鼓，飲酒即擊鼓，男女攜手樓中，踏舞為樂，在永昌城西南六十日程。
《南夷志》曰：崑崙國王北去西洱河八十一程，出象及青木、香旃檀、檳榔、琉璃、水精、犀角等物。蠻寇嘗攻之，為其決水淹浸，進退無計，餓死萬餘，不死者去其右腕後放回。
《南夷志》曰：小婆羅門國，在永昌北七十四日程。俗不食牛肉，預知身後事。出貝齒、白蠟、越諾。共大耳國來往，蠻夷善之，信通其國。
《南夷志》曰：夜半國，在蒼望城東北，隔麗水城川原。其婦人惟與鬼通，能知吉凶禍福。本土君長崇信之，蠻夷往往以金購之，要知善惡。
《南夷志》曰：安王國，去州十月程，往往與州人交易。蠻嘗伐之，中其藥箭，百不存一。
《南夷志》曰：獨錦蠻者，烏蠻之苗裔也。在秦臧川，去安寧兩日程。其族多姓李。異牟尋母，即獨錦蠻女也。有季負藍，貞元中為大將軍，在勃弄揀川為城使等。
《南夷志》曰：弄揀蠻，則白蠻苗裔也，本姚州弄揀縣部落，其地舊為褒州。嘗有首領誤殺司戶，懼罪，率眾北奔，在摩磨些江側。貞元中，異牟尋破吐蕃城邑，獲弄揀城，遷於永昌之地。
《南夷志》曰：清蛉蠻，亦白蠻苗裔也，本清蛉縣部落。天寶中，州初陷，有首領尹氏父子，相率南奔河賧，閣羅鳳厚待之。貞元中，南詔清平官尹輔酋，皆其人也。衣服、言語與蒙舍略同。
《南夷志》曰：長禈蠻，本烏蠻之後。部落在劍川，屬浪詔。其俗皆衣長禈曳地，更無衣服，惟披牛羊皮。
《南夷志》曰：施蠻，本烏蠻種族也。鐵橋西北大施賧、小施賧、劍尋賧，皆其所居之地，男以繒布為縵襠禈。婦人從頂橫分其發，當額及頂後各為髻。男女終身跣足，披牛、羊皮。
《南夷志》曰：磨些蠻，烏種也。鐵橋上下及大婆、小婆、三婆釆覽、昆池等川，皆其所居之地。土多牛羊，一家即有羊群。終身不洗手面。男女皆披羊皮。俗好飲酒、歌舞。
《南夷志》曰：撲子蠻，勇悍矯捷。以青婆羅段為通身禈。善用泊箕、竹弓，深林間射飛鼠，發無不中。部落首領謂之酋。其土無食器，以芭蕉葉藉之。
《南夷志》曰：尋傳蠻，俗無絲綿布帛，披婆羅籠，跣足，可以踐履捺棘。持弓挾矢，射豪豬，生食其肉，取其兩牙雙插頂傍為飾，又條其皮以系腰。每戰斗，即以籠子籠頭，如兜鍪狀。
《南夷志》曰：裸形蠻，在尋傳城西三百里，為巢穴，謂之野蠻。ト羅鳳既定尋傳，而野蠻散居山谷，集戰即召之。亦無君長，女多男少。無田農，衣服惟有木皮以蔽形。或十妻、五妻共養一丈夫。盡日持弓，下曷欄，有外來侵害者，則射之。
《南夷志》曰：𦬹望子蠻，在蘭蒼江以西。其人勇捷，善於馬上用槍，所乘馬不用鞍。跣足，衣短甲，才蔽胸腹而已。
《南夷志》曰：望蠻外喻部落，在永昌北。其人長大，負排持槊，前無強敵。又能用木弓短箭，傅毒藥，中人立斃。婦人跣足，以青布為衣，聯珂貝、巴齒、真珠，斜絡其身。有夫，豎分發，為兩髻；無夫者，頂後為一髻垂之。地宜沙牛，角長四尺以來。婦人嗜乳酪。
《南夷志》曰：黑齒、金齒、銀齒、繡腳四蠻，並在永昌關南，雜種類也。黑齒，以漆漆其齒。金齒，以金鏤片裹其齒。銀齒，以銀。有事見人，則以此為飾，寢食則去之。皆當頂上為一髻，以青布為通身褲，又斜披青布條。繡腳蠻，則於踝上、腓下周匝刻為文彩，衣以緋布。
《南夷志》曰：繡面蠻，生一月，則以針刺面，青黛塗之，如繡狀。
《南夷志》曰：穿鼻蠻，在柘東。以徑尺金環穿鼻中隔，下垂過頤。君長即以絲繩系，使人牽起乃行。其次者，花頭金釘兩枚，從鼻兩邊穿，令透下。
《南夷志》曰：長鬃、揀鋒二蠻部落，鬃黑而長，當額前為一長鬃髻，下過臍，每行即以物撐起。君長使兩女在前，各持一物撐之。今為南詔所總。
《南夷志》曰：茫蠻部落，並開南雜種也。茫是其君之號，亦呼范詔。從永昌城南，先過唐封，次鳳藍苴，次茫天連，次茫吐薅。又有火賧茫昌盛，恐他茫、茫施，皆其類也。樓居，無城郭。或漆齒，衣青布衫，藤篾纏腰，紅繒布纏髻，出其餘，垂後為飾。婦人披五色娑羅籠。孔雀巢人家樹上，像如水牛，俗養以耕田。
《南夷志》曰：棠魔蠻，去安南林西原十二程。俗養牛、馬，長與漢人博易。大中八年，經略使苛暴，人將鹽一斗，博牛或馬一匹，因玆隔絕不來。
