《爾雅》曰：夏爲朱明。〈孫炎曰：夏氣赤而光明。〉
又曰：夏爲昊天。
又曰：夏爲長嬴。
又曰：夏祭曰薦。〈薦上帝魚，初薄也。夏時百穀未登，可薦者薄也。〉
《釋名》曰：五月謂之蕤賓，蕤者，下也，賓者，敬也。言陽氣下，陰氣上，極陰氣始，賓敬之也。
《書》曰：夏暑雨，小民亦惟曰怨嗟。
又：《堯典》曰：申命羲叔，宅南交。〈申，重也。交，言夏與春交。〉平秩南訛。〈訛，化也。掌夏之官，平序南方化育之事。〉日永，星火，以正仲夏。〈永，長也，謂夏至之日也。蒼龍之中星，舉中則七星見可知也。〉厥民因，鳥獸稀革。〈因，謂老弱因就在田，夏時鳥獸毛羽稀少。〉
《詩》曰：四月秀葽。〈不榮而實曰秀。葽，草也。〉
又曰：正月繁霜，我心憂傷。〈正月，夏之四月建巳之月，純陽用事，而霜多急恆寒若之異，傷害萬物，故心爲之憂傷。〉民之訛言，亦孔之將。
又曰：綢繆束楚，三星在戶。〈三星，五月中直戶也。《箋》云：心星在戶，謂五月之節，六月之中。〉今夕何夕，見此粲者。
又曰：維此六月，既成我服。我服既成，於三十里。
又曰：六月食鬱及薁。〈鬱，棣屬。薁，嬰薁也。〉
又曰：六月莎鶏振羽。
又曰：四月維夏，六月徂暑。〈徂，往也。六月火星中，暑盛而往矣。《箋》云：徂，猶始也，六月乃始盛，與人爲惡亦有漸，非一朝一夕。〉
又曰：無冬無夏，值此鷺羽。
又曰：冬之夜，夏之日，百歲之後，歸於其室。
《傳》曰：龍見而雩。〈龍，角、亢，星也。建巳月，昏見東方。〉
《禮》曰：四月之節，日在卯，〈立夏爲四月節。〉昏翼中，曉牽牛中，鬥建巳位之初，其日丙丁，〈丙丁屬火，主夏，故云其日丙丁。〉其帝炎帝，其神祝融，〈昔炎帝神農氏以火德王，繼天而王，故爲夏帝。火正爲祝融，佐炎帝於夏。〉其蟲羽，〈南方朱鳥羽蟲之長，凡有羽之類皆屬�火，故曰其蟲羽。〉其音徵，〈三分宮去其一以生徵，徵數五十四屬火，以其徵清，事之象也。夏和則徵聲調。《樂記》曰：徵亂則哀，其事勤。〉律中仲呂。〈四月氣至，則仲呂之律應。仲呂者，無射之所生，三分益一，管長六寸六分。〉立夏之日，螻蟈鳴，後五日蚯蚓出，後五日王瓜生，盛德在火，迎夏於南郊，〈迎夏爲祀赤帝。〉命樂正習盛樂。〈爲將大雩，先習盛樂。自鞀鞞至柷敔皆作曰盛樂。〉中氣，日在畢，〈小滿，爲四月中氣。〉昏軫中，曉須女中，鬥建巳位之中。小滿之日，苦菜秀，後五日靡草死，後五日小暑至，挺重囚，出輕系，〈挺猶寬也。重囚寬之，至秋方決。輕系出而舍之。〉無起土功，無發大衆，無伐大樹。〈爲妨蠶農之事。〉天子初衣暑服，〈《論語》曰：當署袗絺綌。謂暑服。〉無大田獵，〈恐傷生類。〉以含桃先薦寢廟。〈含桃，櫻桃也。先薦寢廟，後乃食之。〉蠶事既登，后妃獻繭。〈后妃獻繭，進其成功也。〉天子飲酎，用禮樂。〈酎之言醇也。春酒至此始成，與群臥飲之。〉
又曰：五月之節，日在參，〈芒種爲五月節也。〉昏角中，曉危中，鬥建午位之初，律中蕤賓。〈五月氣至，則蕤賓之律應。蕤賓者，應鐘之所生，三分益一，管長六寸三分，其日、其音、其數幷同孟夏。〉芒種之日，螳螂生，後五日鵙，始鳴，後五日反舌無聲，縶騰駒，〈恐相蹄齧。〉班馬政，〈馬政，謂掌十二閑養馬之政教。〉聚蓄百藥。〈因草木蕃廡之時，則采聚百藥。〉中氣日在東井，〈夏至爲五月中氣。〉昏亢中，曉營室中，鬥建午位之中。夏至之日，鹿角解，後五日蜩始鳴，後五日半夏生。祀皇地祗於方丘。〈夏至之日祀皇地祗於方丘，以高祖神堯皇帝配坐，以岳瀆等神從祀。〉日長至，陰陽爭，死生分。〈夏至之日，漏刻長，陽氣欲衰，陰氣欲興，陽日生，陰日死，至之日相與分。〉君子齊戒，〈以陰陽相爭之時，務欲安靜。〉薄滋味，無致和，謂陰氣始興，身尚靜，味尚薄。節嗜欲，定心氣。〈微陰扶精不可散。〉無用火於南方，〈陽氣盛，又用火於其方，害微陰。〉可以居高明，可以遠眺望，可以升山陵，可以處台榭。〈是月暑氣方盛，可以登遠望，順陽居上。〉
又曰：六月之節，日在東井。〈小暑爲六月之節。〉昏氐中，曉東璧中，鬥建未位之初，律中林鍾。〈六月氣至，則林鐘之律應。林鐘者，黃鐘之所生，三分去一，管長六寸，其日、其音、其數，幷同孟夏。〉小暑之日，溫風至，後五日蟋蟀居壁，後五日鷹乃學習。中氣日在柳，〈大暑爲六月中氣。〉昏尾中，曉奎中，鬥建未位之中。大暑之日，腐草爲螢，後五日土潤溽暑，後五日大雨時行。命有司人入山行木，無有斬伐。〈爲其未堅成也。〉中央土，〈火休而盛德在上。〉其日戊巳，〈戊巳屬土，故云其日戊巳。〉其帝黃帝，其神后土，〈昔黃帝軒轅氏以土德繼天而王，故爲黃帝，土官之神曰后土。〉其神后土，其蟲裸，〈無毛羽，鱗介之類。〉其音宮，〈音始於宮，宮數八十一，屬土，以其最大。《樂記》曰：宮亂則荒，其君驕。〉律中黃鐘之宮，〈黃鐘主十一月，土在林鐘、夷則之間，各有分主，不可假借，故引黃鐘之清宮爲土律，其管半黃鐘之管，長四寸五分，則黃鐘之清宮也。故季夏十八日已后土王，氣至，則黃鐘之宮應之也。〉其祀中霤，祭先心。〈中霤，猶中室也。祭中霤之禮爲祀，先進心也。〉
又曰：樂正崇四術，立四教，春夏教以《詩》《書》。〈春夏陽也。《詩》、《書》者，聲亦陽也。〉
又曰：凡學，春夏學干戈。〈幹，盾也，戈，勾子戟也。干戈萬舞，象武也，用動作之時學之。〉
又曰：春誦夏弦，太師詔之。〈誦謂歌樂也，弦謂以絲播詩。陽用事，則學之以聲。〉
又曰：春作夏長，仁也。
又曰：《明堂位》曰：「季夏六月，以禘禮祀周公於太廟，朱幹玉戚，冕而舞《太武》，皮弁素積，裼而舞《大夏》。
《周禮》曰：蕤賓，午之氣，五月建焉，而辰在鶉首。
又曰：山虞以仲夏斬陰木。〈鄭衆曰：陰木，秋冬生者。鄭玄曰：陰木，生山北者。冬斬陽，夏斬陰，堅濡調也。〉
又曰：淩人掌冰，〈淩，冰室也。〉夏頒冰。〈暑氣盛，王以冰頒賜也。〉
又曰：柞氏掌攻草木及林麓。夏日至，令刊陽木而火之。
又曰：夏見曰宗。宗，尊也。義取主火。《大行人》云：夏宗以陳天下之謨。
《穀梁傳》曰：四時之田，皆爲宗廟之事也。夏田曰苗。〈因爲苗稼除害，故曰苗。〉
《皇覽逸禮》曰：夏則乘赤輅，駕赤騮，載赤旗，以迎夏於南郊。其祭先黍與鶏。居明堂正廟，啓南戶。
《尚書大傳》曰：南方者，何也？任方也。任方者，物之方。任，何以謂之夏？夏者，假也。籲荼萬物養之外者也。故曰南方夏也。
又曰：主夏者火，火昏中，可以種黍菽。上告乎天子，而下賦之民。
《三禮義宗》曰：夏，大也，謂萬物長大也。夏謂南者，南，任也。
又曰：火正曰祝融者，祝，甚也，融，明也。言夏時物氣甚明也。
又曰：南嶽謂之霍，霍者，護也。言陽氣用事，盛夏之日，護養萬物，故以爲稱。
又曰：六月小暑爲節者，此以相形爲名，形大暑，故謂之小暑。六月之初，暑氣熱未極，故以小爲名。大暑爲中者，自十一月一陽爻王，從地下而出，至此之時，方始上徹，陽氣幷出地上，大暑既極，故大暑爲中。
《大戴禮》曰：夏以教士，車甲士執伎論力，循四衛，強股肱，質射禦，才武聰慧治衆長，平可以爲儀綴於國，出可以爲卒誘于軍旅。四方諸侯之游士，國中之賢者充焉。方夏三月，養長莠，蕃庶物。於時有事，享於皇考，爵士之有慶者七人，以成夏事。
《易通統圖》曰：夏日月行東南赤道，曰南陸。
《尚書考靈耀》曰：火星爲夏，期專陽相助，同精感符。
《詩含神霧》曰：曹地處季夏之位，土地勁急，音中徵，其聲清以急。
《春秋繁露》曰：夏樂氣故養也。
《孝經說》曰：鬥指午爲夏。
《鶡冠子》曰：斗柄南指，天下皆夏。
《史記》曰：墨者亦尚堯舜，言德行，曰：夏日葛衣，冬日鹿裘。
又曰：田嬰有子四十餘人，其賤妾有子名文，以五月五日生。嬰告其母曰：「勿舉也。」其母竊舉生之，及長，因其兄弟而見其子文于田嬰。田嬰怒其母曰：「吾令若去此子，敢生之何也？」文頓首，因曰：「君所不舉五月子者，何故？」嬰曰：「五月子者，長及戶齊，將不利其父母。」文曰：「人生受命於天，君何憂焉？必受命於戶，則可高其戶耳。誰能至戶者？」嬰曰：「子休矣。」
《漢書》曰：熒惑曰南方夏火，禮也，視也。禮虧視失，逆夏令，傷火氣，罰見熒惑。逆行二舍爲不祥，居之三月國有殃，五月受兵，七月國半亡地，九月地太半亡。
又曰：漢武始幸雍，郊見五帝，以孟夏四月答禮焉。
又曰：賈誼既已謫居長沙，長沙卑濕，自以爲壽不得長，傷悼之，乃爲賦以自廣。曰：「單閼之歲兮，四月孟夏；〈歲在卯曰單閼。〉庚子日斜兮，鵩集餘舍。」
《五行志》曰：秦始皇年四月大寒，人多凍死，時嫪毐及大臣二十餘人車裂以徇而滅宗，放遷四十餘家於房陵。
《漢書食貨志》曰：朝錯曰：「今農人五口之家，其服役者不下二人，其能耕者不過百畝，百畝之收，不過百石。春耕夏耘，秋獲冬藏，伐樵，薪，治官府，給役使。春不得避風塵，夏不得避暑熱，秋不得避陰雨，冬不得避寒凍，四時之間，無日休息。」
《漢書》魏相上書曰：南方之神炎帝，乘離執衡司夏。張晏曰：火爲禮，禮者齊下，故爲衡也。
又曰：昔魯昭公十七年六月朔日食。說曰：六正月謂周六月，夏四月，正陽純乾之月也。止慝謂陰爻也，冬至陽爻起初，故曰復，至建巳之月爲純乾，亡陰爻，陰侵陽，爲災重，故伐鼓用幣，責陰之禮。劉歆以爲六月二日，魯分也。
又漢元帝永初元年四月，日色青白無景，〈韋昭曰：下無景也。景謂惟質見耳。〉正中時有景亡光。〈韋昭曰：無光耀也。〉是夏寒，至九月，日乃有光。
《續漢書·律曆志》曰：日行南陸謂之夏。
《後漢書·禮儀志》曰：五月五日，朱索五色桃印爲門戶飾，以止惡氣。
又曰：仲夏之月，陰氣萌作，恐物不茂，其禮以朱索連葦以施門戶。
又曰：立夏之日，夜漏未盡五刻，京都百官皆衣赤衣，迎夏於南郊。
《後漢書》張純奏儀：禮三年一祫，五年一禘，禘祭以夏四月。夏者，陽氣在上，陰氣在下，〈四月乾卦用事，故言陽氣在上。〉故正尊卑之義也。
謝承《後漢書》曰：羊茂，字季實，爲東郡守，夏處單板榻。
又曰：宋均爲九江太守，五日一視事，夏以平旦。
《晉書》曰：魏末有孫登，字公和，汲郡人，無家屬，時人於汲縣北山上土窟中得之，夏則編草爲裳。
又曰：肅慎國一名抱樓，夏則巢居。
《晉書》曰：山濤將去選官，舉嵇康自代。康與濤書告絕。且曰：「性巧而好鍛。」宅中有一柳樹甚茂，乃激水圜之，夏月居其下以鍛。東平呂安服康高致，每一相思，千里命駕。每鍛而向秀爲佐。
又《五行志》云：晉義熙時，桓玄既篡位。謠曰：「草生及馬腹，鳥啄桓玄目」。及玄敗走，至江陵，時當五月中被誅。
《晉陽秋》曰：車胤，字武子，家貧讀書，不常得油，夏月則練囊盛數十螢，以夜繼日。
沈約《宋書》云：羊欣，字敬元，父不疑爲烏程縣令，欣時年十二，王獻之爲吳興守，甚知愛之。嘗夏月入縣，欣著新練裙，晝寢。獻之書數幅而去。欣本工書，因此彌善。
又曰：劉敬宣八歲喪母，四月八日入寺，乃下頭上金鏡爲母灌佛，因泣下，悲不自勝。
《北齊書》曰：僕射魏收，字伯起。初習武不成，改節讀書，夏月坐板床，隨逐樹陰，諷讀累年，床爲之銳，遂工辭令也。
《南史》曰：梁何遠爲武昌太守，武昌俗皆汲江水，盛夏，水遠患水溫，每以錢買人井寒水，不受錢者，則以水還之。其他事率多此類。
陸翽《鄴中記》曰：石季龍於冰井臺藏冰，三伏之月，以冰賜大臣。
《趙書》曰：汲桑六月盛暑而重裘累茵，使十餘人扇之，患不得清涼，斬扇者。軍中爲之謠曰：「奴爲將軍何可羞，六月重茵被狐裘，不識寒暑斷人頭。」
《三十國春秋》曰：燕王慕容熙後符氏，嘗季夏思凍魚膾，仲冬鬚生地黃，皆下有司切責之，不得，加之以辟焉。
《隋書》曰：煬帝大業十二年五月，上幸玉華宮，徵求螢火，得數斛，夜出遊于山而放之，光遍岩穀。
《續會要》曰：貞元六年五月朔，禦紫宸殿受朝。先是上以五月一陰生，臣子道長，君父道衰，非善月也。因創是月朝見之儀也。
《國語》曰：魯宣公夏濫於泗淵，〈漬罟於泗水之泉以取魚。〉裏革斷其罟而棄之，曰：「古者大寒降，土蟄發，〈寒氣發，謂季冬建醜之月。土蟄發，謂孟春建寅之月。〉水虞於是乎講罛罶，取名魚，登川禽，而嘗之寢廟，行諸國人，助宣氣也。〈水虞，漁師也。罟，魚網罾笱也。言陽氣起，魚負冰，故令國人取之。〉今魚方別孕，不教魚長，又行網罟，貪無蓺也。」公曰：「吾過矣」。〈藝猶極也。〉
《吳越春秋》曰：越王念吳之復，夏則握火。
《說苑》曰：趙簡子謂陽虎曰：「桃李，春夏得休息，秋得食；樹蒺藜者，夏不得息，秋得刺。今子種樹蒺藜耳。」
《太公金匱》曰：紂常以六月獵於西土，發民逐禽。民諫曰：「今六月天務覆施，地務長養，今盛夏乃發民逐禽，而元元懸於野，君殘一日之苗，而民百日不食。天子失道，後必無福。」紂以爲妖言而誅之。後數月，天暴風雨，髮屋折木。
《六韜》曰：武王伐殷，得二大夫而問之。曰：「殷國常雨血、雨灰、雨石，小者如鶏子，大者如箕。常六月雨雪，深丈餘。」武王曰：「大哉妖也！」其一人曰：「是非大妖也。殷國大妖三十七章，雨血、雨灰、雨石，盛夏雨雪，臣不以爲妖災。」武王踧然而問三十七章之妖。對曰：「殷君好射人以餵虎，喜割人心，喜殺孕婦，喜煞人父、孤人之子。」〈上數事，皆三十七章之事。〉
又曰：夏不操扇，冬不服裘，天雨不張蓋，名曰禮將。
又曰：冬冰可折，夏條可結。
《傅子》曰：夏令披裘，冬令披葛，雖有嚴令，終不從者，逆也。
《世說》曰：郗嘉賓三伏之月詣謝公，炎暑方盛，雖復當風交扇，猶沾汗流離。
又曰：周鎮罷臨川還都，泊清溪，時夏暴雨，舡舫狹小而漏，殆無坐處。丞相王導曰：「胡威之清，何以過此。」
又曰：劉真長始見王丞相，時盛暑之月，丞相以腹熨彈棋局，曰：「何如乃渹。」〈吳人以冷爲渹也。音楚敬反。〉劉既出，人問見王公如何？劉曰：「未見他異，唯作吳語耳。」
又曰：胡廣本姓黃，五月生，父母惡之，乃置之瓮投於江。胡翁見瓮流下，聞有小兒啼聲，往取，因長養之以爲子。遂七登三司，流中庸之號。廣後不治其本親服，云：「我本親以已爲死人也。」世以爲深譏焉。
又曰：謝遏〈按謝朗小名遏。〉夏月常仰臥。謝公清晨卒來，未暇著衣，跣出屋外，方躡履問訊。公曰：「汝可謂前踞後恭。」
《語林》曰：何平叔美姿儀而絕白，魏文帝疑傅以粉，夏月與熱湯餅，既啖，大汗出，隨以朱衣自拭，色轉皎然。
又曰：陸機夏在洛，忽思東頭竹筱飲，語劉寶曰：「吾思鄉轉深矣。」
《公孫尼子》曰：孔子有病，哀公使醫視之，醫曰：「子居處飲食何如？」孔子曰：「春居葛籠，夏居密陽，秋不風，冬不煬，飲食不匱，飲酒不勤。」醫曰：「是良藥也。」
《太玄經》曰：蒙，南方也，夏也，物之修長也，皆可得而載也。〈謂長出向上也。〉
《括地圖》曰：天毒國最暑熱，夏草木皆乾。
《白虎通》曰：六月謂之林鍾，林者衆也，萬物成熟類衆多也。
蔡邕《月令章句》曰：百穀各以其初生爲春，熟爲秋。故麥以孟夏爲秋。
《祠令》曰：季夏土王日，祀黃帝於南郊，帝軒轅配后土從之。
又曰：季夏迎氣日，祀中霤。
