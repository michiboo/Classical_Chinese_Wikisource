
《東觀漢記》曰：光武皇帝，漢高帝九世孫也。出長沙定王發之後。
袁宏《漢紀》曰：孝景帝生長沙定王發。發中子買爲舂陵節侯，買生鬱林太守外，外生鉅鹿都尉回，回生南頓令欽，欽生光武皇帝，諱秀，字文叔。
《東觀漢記》曰：皇考初爲濟陽，有武帝行過宮，常封閉。上將生，皇考以令捨下濕，開宮後殿居之。建平元年十二月甲子夜上生時，有赤光，室中盡明。皇考異之，使卜者王長卜之，長曰：「此善事，不可言，」是歲嘉禾生，一莖九穗，長大於凡禾，縣界大豐熟，因名上曰「秀」。是歲鳳凰來集濟陽，故宮皆畫鳳皇。聖瑞萌兆，始形於此。上爲人隆準，日角，大口，美鬚眉，長七尺三寸。仁智明遠，多權略，樂施愛人。在家重慎畏事，勤於稼穡。兄伯升好俠，非笑上事田作，比之高祖兄仲。年九歲而南頓君卒，隨其叔公在蕭，入小學，後之長安，受《尚書》經，師事盧江許子威。大義略舉，因學世事。朝政每下，必先聞知，具爲同舍解說。南陽大人往來長安，爲之邸，暗稽疑議。嘗訟逋租於大司馬嚴尤，尤見而奇之。宛大姓李伯玉從弟軼數遣客求上，上欲避之。先是時伯玉同母兄公孫臣爲醫，伯升請呼難，伯升殺之。上恐其怨，故避之。使來者言李氏欲相見款誠無他意，上乃見之，懷刀自備，入見。固始侯兄弟爲上言：「天下擾亂饑餓，下江兵盛，南陽豪右雲擾。」因具言讖文事，上殊不意，獨內念李氏富厚，父爲宗卿師，語言譎詭，殊非次第，嘗疾毒諸家子數犯法令，李氏家富厚，何爲如是，不然諾其言。諸李遂與南陽府掾史張順等連謀。上深念良久，天變已成，遂市兵弩，絳衣赤幘。時伯升在舂陵亦已聚會客矣。上歸舊廬，望見廬南若火光，以爲人持火，呼之，光遂盛，赫然屬天，有頃不見，異之。遂從南郭歸宅，乃與伯升相見。初，伯升之起也，諸家子弟皆逃自匿，曰：「伯升殺我。」及聞上至，絳衣大冠，將軍服，乃驚曰：「以爲獨伯升如此也，中謹厚亦如之。」皆合會，共勞饗新市、平林兵王鳳、王匡等，因率舂陵子弟隨之，兵合七八千人。上騎牛與俱，殺新野尉後乃得馬。進圍宛城。王莽遣大司徒王尋、大司空王邑將兵來征。更始立，以上爲太常偏將軍。時無印，得定武侯家丞印佩之。二公兵到穎川，嚴尤、陳茂與合。尤問城中出者，言上不敢取財物，但合會諸兵爲之計策。尤笑言曰：「是美須眉目者耶？欲何爲乃如此？」初，莽遣二公，欲盛威武，以振山東。至驅虎豹犀象，奇偉猛獸，以長人巨無霸爲壘尉，自秦漢以來師出未嘗有也。上邀之於陽關。二公兵盛，漢兵反走，上馳入昆陽，諸將惶恐，各欲散歸。與諸將議：「城中兵穀少，宛城未拔，力不能相救。今昆陽即破，一日之間，諸將亦滅。不同力救之，反欲歸守其妻子財物耶？」諸將怒曰：「劉將軍何以敢如此！」上乃笑，且去，惟王常是上計。會侯騎還，言大兵已來，長數百里，望不見其後尾，前已至城北矣。諸將遽請上，上到，爲陳相救之勢。諸將素輕上，及迫急，上爲畫成敗，皆從所言。二公兵已五六萬到，遂環昆陽城作營，圍之數重，雲車十餘丈，瞰臨城中，旗幟蔽野，塵熛連雲，金鼓之聲數十里，或爲地突，或爲沖車撞城，積弩射城中，矢下如雨，城中負戶而泣。二公自以爲功成漏刻。有流星墜營中，正晝有雲氣如壞山，當營而隕，不及地尺而散，吏士皆厭伏。時漢兵在定陵郾者，聞二公兵盛，皆怖。上曆說其意，爲陳天命，請爲前行諸部堅陳。上將步騎千餘，前去大軍四五里。二公遣步騎數千乘合戰，上奔之，斬首數十級。諸部將喜曰：「劉將軍平生見小敵怯，今見大敵勇，甚奇怪也！」上復進，二公兵卻，諸部乘之，斬首數百千級，連勝。遂令輕足將書與城中諸將，言宛下兵復到，而陽墜其書。二公得書讀之，恐。上遂選精兵三千人，從城西水上奔陣。二公兵於是大奔北，殺司徒王尋，而昆陽城中兵亦出，中外幷擊。會天大雷風，暴雨下如注，水潦成川，滍水盛溢。二公大衆遂潰亂，奔赴水溺死者以數萬，滍水爲之不流。王邑、嚴尤、陳茂輕騎乘死人渡滍水逃去。漢軍盡獲其寶輜重車甲，連月不盡。五月，齊武公拔宛城。六月，上破二公於昆陽。破宛後數日，收伯升部將劉稷，而伯升強爭之。更始遂用譖訴，復收伯升，即日皆物故。上在父城，征詣宛，拜上爲破虜大將軍，封武信侯。更始欲北之雒陽，以上爲司隸校尉，先到雒陽整頓宮府，三輔官府吏東迎雒陽者見始諸將過者已數十輩，皆冠幘，衣婦人衣，諸於綉擁衤屈〈諸於，大掖衣也，如婦人之旌衣。衤屈音屈。揚雄《方言》曰：襜褕其短者，自關之西謂之衤屈。據此是諸於上加綉衤屈，如今半臂也。〉大爲長安所笑。知者或畏其衣，奔亡入邊郡。見司隸官屬，皆相指視之，極望老吏或垂涕曰：「粲然復見漢官威儀。」賢者蟻附。更始以上爲大司馬，遣之河北。十月，上持節度孟津，鎮撫河北，安集百姓。趙王庶兄鬍子立邯鄲卜者王郎爲天子，移檄購求公十萬戶。世祖引兵攻邯鄲，連戰，郎兵挫折。郎遣諫議大夫杜長威持節詣軍門見公，據地曰：「實成帝遺體子輿也。」公曰：「正使成帝復生，天下不可復得也。況詐子輿乎！」長威請降得萬戶侯。公曰：「一戶不可得。」長威曰：「邯鄲雖鄙，君臣幷力城守，尚可支一歲，終不君臣相率而降，但得全身也。」辭去。而郎少傅李立反郎，開城門。漢兵破邯鄲，誅郎。入王宮收文書，得吏民謗毀公言可擊者數千章，公會諸將燒之，曰：「令反側者自安也。更始遣使者即立公爲蕭王。諸將議上尊號，上不許。上發薊，至中山，諸將復請上尊號。初，王莽時，上與伯升及姊婿鄧晨、穰人蔡少公燕語，少公道讖言劉秀當爲天子，或曰是國師劉子駿也。上戲言曰：「何知非僕耶？」坐者皆大笑。時傳聞不見《赤伏符》文軍中所，上未信，到鄗，上所與在長安同舍諸生強華自長安奉《赤伏符》詣鄗與上會，群臣復固請，乃命有司設壇於鄗南千秋亭。六月己未，即皇帝位。改元爲建武。十月，帝入雒陽，華南宮，二年正月，益吳漢、鄧禹等封。自漢草創德運，正朔服色未有所定，高祖因秦，以十月爲正，以漢水德，立北畤而祠黑帝。至孝文，賈誼、公孫臣以爲秦水德，漢當爲土德。至孝武，倪寬、司馬遷猶從土德。自上即位，案圖讖，推五運，漢爲火德。周蒼漢赤，水勝火，赤代蒼，故上都雒陽，制郊祀於城南。行夏之時，犧牲尚黑，明火德之運，徽熾尚赤，四時隨色。郊祀帝堯以配天，宗祀高祖以配上帝。上遣游擊將鄧隆與幽州牧朱浮擊彭寵，隆軍潞，浮軍雍奴，相去百餘里。遣吏上奏言：「寵破在旦暮。」上讀檄未竟，怒曰：「兵必敗，比汝歸可知。」吏還，未至隆軍，果爲寵兵掩擊破。浮軍遠，至不能救，以兵走幽州。咸曰上神。三年十月，上幸舂陵，祠園廟，大置酒，與舂陵父老故人爲樂。四年五月，上幸盧奴，爲征彭寵故也。
自王莽末，天下早霜連年，百穀不成。元年之初，耕作者少，民饑饉，黃金一斤易粟一石。至二年秋，天下野穀旅生，麻菽尤盛，或生菜果實，野蠶成繭被山，民收其絮，采獲穀果，以爲蓄積。至是歲野穀生者稀少，而南畝亦益辟矣。六年二月，吳漢下朐城，天下悉定，惟獨公孫述、隗囂未平。上曰：「取此兩子置度外。」乃休諸將，置酒賞賜之。每幸郡國，下輿見吏輒問以數十百歲能吏次第，下至掾史。簡練臣下之行，下無所隱其情，道數十歲事若案文書，吏民驚惶，不知所以，人自以見識，家自以蒙恩。遠臣受顔色之惠，坐席之間，以要其死力。當此之時，賊檄日以日數，憂不可勝，上猶以餘間講經藝，發圖讖。制告公孫述，署曰：「公孫皇帝」。囂雖遣子入侍，尚持兩心。囂故吏馬援謂囂曰：「到朝廷凡數十見，自事主未常見明主如此也。材直驚人，其勇非人之敵。開心見誠，與人語，好醜無所隱諱。圖講天下事，極盡下恩。兵事方略，量敵校勝。闊達多大節，與高帝等。經學博覽，政事文辯，前世無比，」囂曰：「如卿言，勝高帝耶？」曰：「不如也。高帝大度，無可無不可。今上好吏事，動如節度，不飲酒。」囂大笑曰：「如卿言，反復勝耶。」七年正月，詔群臣奏事無得言「聖人」。又舊制上書以青布囊素裹封書，不中式不得上。既上，詣北軍待報，前後相塵，連歲月乃決。上躬親萬機，急於下情，乃令上書啓封則用，不得引璽書，取具文字而已。奏詣闕，平旦上，其有當見及冤結者，常以日日出時，騶騎馳出召入，其餘以俟中使者出報，即罷去，所見如神，遠近不偏，幽隱上達，民莫敢不用情。追念前世，園陵至盛，王侯外戚，葬埋僣侈，吏民相效，浸以無限，詔有誥天下令薄葬。八年閏月車駕西征，河西大將軍竇融與五郡太守步騎二萬迎上。隗囂士衆震壞，皆降，囂走入城。吳漢、岑彭追守之。九年正月，隗囂餓，出城餐糧糗糒，腹脹死。十二年，吳漢引兵擊公孫述，入犍爲界，小縣多城守未下。詔書告漢直擁兵到成都，據其心腹，後城營自解散。漢意難前，獨言朝廷以爲我縛賊手足矣。遣輕騎至成都，燒市橋，武陽以東小城營皆奔走降，竟如詔書。漢兵乘勝追奔，述拒守。詔書又戒漢曰：「成都十萬餘衆，不可輕也。且堅據廣都城，去之五十里，待其即營攻城罷倦引去，乃首尾擊之，勿與爭鋒。述兵不敢來，轉營即之，移徙輒自堅。」十一月，衆軍至城門，述自將，背城而戰。吳漢攻之，述軍大破，刺傷述，扶輿入壁，其夜死。夷述妻子，傳首於洛陽。縱兵大掠，舉火燔燒。上聞之，下詔讓吳漢副將劉禹曰：「城降，嬰兒老母，口以萬數，一旦放兵縱火，聞之可爲酸鼻。禹宗室子孫，故嘗更職，何忍行此？仰視天，俯視地，觀於放麑啜羹之事，二者孰仁矣。失斬將弔民之義。」又議漢殺述親屬太多。是時名都王國有獻名馬寶劍，直百金。馬以駕鼓車，劍以賜騎士。苑囿池禦之官廢，弋獵之事不禦。雅性不喜聽音樂，手不持珠玉，衣服大絹而不重彩。征伐嘗乘革輿羸馬。公孫故哀帝時，即以數郡備天子用。述破，益州乃傳送瞽師、郊廟樂、葆車、乘輿物，是後乃稍備具焉。述伏誅之後，而事少閑，官曹文書減舊過半，下縣吏無百里之繇，民無出門之役。
十九年，上幸南陽、汝南，至南頓止令舍，大置酒賜吏民，復南頓田租一歲，吏民叩頭言：「皇考居此日久，陛下識知寺舍，每來，輒加厚恩，但復一歲少薄，願復十歲。」上曰：「天下重寶大器，常恐不任，日慎一日，安敢自遠期十歲。」復增一歲。二十年六月，上風眴黃癉病發甚，以衛尉關內侯陰興爲侍中，興受詔雲台廣室。二十六年正月，詔曰：「前以用度不足，吏祿薄少，乃自益其俸。」自三公下至佐吏各有差。四月，始營陵地於臨平亭南。詔曰：「無爲山陵，陂池裁令流水而已。迭興之後，亦無丘壟，使合古法。今日月已逝，當預自作。臣子奉承，不得有加。」乃令陶人作瓦器。
又曰：臨平望平陰，河水洋洋，舟船泛泛，善矣夫！周公、孔子有不得存，安得松喬與之而共游乎！文帝曉終始之義，景帝所謂孝子也。故遭反復，霸陵獨完，非成法耶！」上常自細書，一禮十行，報郡縣。旦聽朝，至日晏，夜講經聽誦。坐則功臣特進在側，論時政畢，道古行事，次說在家所識鄉里能吏，次第比類。又道忠臣孝子，義夫節士，坐者莫不激揚淒愴，欣然和悅。群臣爭論上前，嘗連日。皇太子嘗承間言：「陛下有禹、湯之明，而失黃、老養性之道。今天下大安，少省思慮，養精神。」上答曰：「我自樂此。」三十年，有司奏封禪。詔曰：「災異連仍，日月薄食，百姓怨嘆，而欲有事於太山，污七十二代編錄，以羊皮雜貂裘，何強顔耶！」三十二年，群臣復奏宜封禪，遂登太山，勒石紀號。改元爲中平。
二年二月戊戌，帝崩於南宮前殿，在位三十三年，時年六十二。遺詔曰：「朕無益百姓，如孝文皇舊制，葬務從約省。刺史二千石長吏皆無離城郭，無遣吏及因郵奏。」太子襲尊號爲皇帝。群臣奏謚曰光武皇帝，廟曰世祖。三月，葬原陵。
《東觀漢記》曰：上破王郎還，過鄧禹營。禹進食炙魚，上大餐啖。時百姓以上新破大敵，欣喜聚觀，見上餐啖，勞勉吏士，威嚴甚厲，於是皆竊言曰：「劉公真天人也。」
又曰：帝既有仁聖之明，氣勢形體天然之姿，固非人之敵。翕然龍舉雲興，三兩而濟天下，蕩蕩人無能名焉！
《帝王世紀》曰：玄晏先生曰：《左氏春秋》稱夏少康之起，有田一成，有衆一旅，若漢之再命，世祖不階成旅之資，平暴反正，遂建中興，與夏康同美矣。」
袁山松《後漢書》曰：前漢自成、哀已下，而天地縱橫，巨猾竊命，劉氏舊澤雖在，而瞻烏之望殆絕。世祖以眇眇之胤，起於白水之濱，身屈無妄之力，位與群竪幷列。於時懷璽者十餘，建旗者數百，高才者居之南面，疾足者爲之王公。茫茫九州，瓜分臠切，泯泯蒼生，塵消鼎沸。我扇之以仁風，驅之以大威，霜雪被而洪棘枯，綱維振而逆鱗掃。群才畢奏，人思與能，數年之間，廓清四海，雖曰中興，與夫始創業者，庸有異乎？誠馬生之言，固以寥廓大度，同符高祖，又資太宗之仁，兼孝宣之明，一人之體其殆乎同。故能享有神器，據乎萬物之上矣。
《會稽典錄》曰：上在長安中，與餘姚嚴遵俱共受學結好。建元元年，征遵，拜爲諫議大夫。共上宿，遵以足加帝上，其夜客星犯帝座，太史以聞，上曰：「昨與嚴子陵臥也。」
《續漢書》曰：昔羿浞篡夏數十年，少康生爲仍牧正，能修德復夏，厥勛大矣。然尚有虞思及靡有鬲內外之助。至於光武，承王莽起自匹庶一民，尺土靡有憑焉。發跡於昆陽，以數千屠百萬，非贍智之主，孰能堪之？討賊平亂，克復炎漢，號稱中興者，無以加之矣。中國既定，柔遠以德，愛慎人命，下及徭賦，武功既備，抗文德，修經術，勛績弘矣。
薛瑩《漢紀》曰：王莽之際，天下雲亂，英雄幷發，其跨州據郡僣制者多矣。大皆冀於非望，然考其聰明仁勇，自無光武儔也。弘寬博納，計慮如神。是以任光、竇融望風景附，馬援一見，睹顔識奇。故能以十數年間掃除群凶，清復海內，豈非天之所輔贊哉！古者師不內禦，而光武命將皆授以方略，使奉圖而進，其違失無不折傷，意豈文史之過乎？不然，雖聖人其猶病諸！
《東觀漢記》曰：劉玄，字聖公，光武族兄也。弟爲人所殺，聖公結客欲報之。客犯法，聖公避吏於平林。吏系聖公父子張。聖公詐死，使人持喪歸舂陵，吏乃出子張，聖公因自逃匿。王莽末，南方饑饉，人庶群入野澤，掘鳧茈而食，更相侵奪。新市人王匡、王鳳爲平理諍訟，遂推爲渠帥，衆數百人。諸亡命往從之，數月間至七八千人，號新市兵。平林人陳牧、廖湛復聚千餘人，號平林兵。聖公入平林中與伯升會，遂共圍宛。聖公號更始將軍。自破甄阜等，衆庶來降十餘萬。諸將立劉氏，南陽英雄皆歸望於伯升。然漢兵以新市，平林爲本，其將帥素習聖公，因欲立之。而朱鮪立壇城南淯水上，詣伯升。呂植通《禮經》，爲謁者，將立聖公，爲天子議以示諸將。馬武、王匡以爲王莽未滅，不如且稱王。張卬拔劍擊地曰：「稱天公尚可，稱天子何謂不可！」於是諸將軍起，於聖公至於壇所，奉通天冠進聖公。於是聖公乃拜，冠，南面而立，改元爲更始元年。上爲太常偏將軍。上破二公於昆陽城，而更始收劉稷及伯升，即日皆物故。上馳詣宛謝罪，更始大慚。長安中兵攻王莽，斬首，收璽綬詣宛。更始入便坐黃堂上視之，曰：「莽不如此，當與霍光等。」更始韓夫人曰：「莽不如此，帝那爲得之？」更始北都洛陽，李松等自長安傳輿服禦物，及中黃門從官至洛陽。關中咸相望天子，更始遂西，居東宮，鼓鐘帷帳，宮人數千，宮府閭裏安堵如舊。更始上前殿，郎吏以次侍。更始顧，刮席與小常侍語，郎吏怪之。更始委政於趙萌，日在後庭與婦人耽飲，諸將軍言事，更始醉不能見。韓夫人尤嗜酒，每侍飲，見常侍奏事輒怒曰：「帝方對我飲，正用此時持事來乎？」起，衤咅〈音捧〉書案，破之。所置牧守交錯，州郡不知所從。趙萌以私事捽〈才骨反。〉侍中。侍中曰：「陛下救我。」更始言：「大司馬縱之。」萌曰：「臣不受詔。」遂斬之。又所置官爵皆群小，被服不似，或綉面衣、錦褲、諸於、襜褕爲百姓之所賤。長安中爲之歌曰：「灶下養，中郎將。爛羊胃，騎都尉。爛羊頭，關內侯。」其冬，赤眉十餘萬人入關，引兵入上林。更始騎出廚城門，諸婦女皆從後車呼更始，當下拜城。更始下馬拜謝城，乃去，至高陵。上聞更始失城，乃下詔封更始爲淮陽王，而赤眉劉盆子亦下詔以聖公爲長沙王。更始仍許赤眉，求降，上璽綬，乃封爲畏威侯。赤眉謝祿曰：「三輔兵多欲得更始，一旦失之，合兵攻公，自滅之道也。」遂害更始。詔鄧禹收葬於霸陵。
《帝王世紀》曰：更始名玄，字聖公。即位凡三年。
