
《釋名》曰：山體曰石，石硌硌也，〈硌，音落。〉堅捍硌也。山多大石曰礐，〈口學切。〉礐，學也，大石之形學學然。山多小石曰磝，磝，〈五交切。〉堯也，每石堯堯獨處而出也。礫，小石也。磊，〈雷罪切。〉衆石也。碭，〈壯浪切。〉丈石也。琅玕，石似珠也。〈出《尚書》注。〉碔砆，石似玉也。〈出《廣雅》。〉
《易》曰：困於石，據於蒺藜。〈石在水中所以爲陰難。〉
又曰：《說卦》曰：艮爲小石。
《書》曰：禹貢青州，厥貢鉛松怪石。〈孔安國曰：怪異好石似玉。〉
又曰：泗濱浮磬。〈孔安國注云：泗水濱崖也。水中見石，可以爲磬也。〉
《詩》曰：我心匪石，不可轉也。
又曰：漸漸之石，維其高矣。
又曰：它山之石，可以攻玉。
《禮》曰：昔者，夫子居於宋，見桓司馬自爲石槨，三年而不成。〈桓司馬，宋向戍孫也。名魋也。〉夫子曰：「若是其靡也，死不如速朽之愈也。」
又曰：今夫山，一拳石之多，及其廣大，草木生之，禽獸居之，寶藏興焉。
《周禮》曰：王行洗乘石。〈乘石，王所登上居之石也。〉又曰：石有時而泐。〈音勒。石解散也。〉
又曰：大司寇以嘉石平罷民，有罪者坐諸嘉石。以肺石達窮民，凡煢獨老幼，欲復於上而未達者，立於肺石。〈注曰：嘉石，文石也。肺石，赤石也。〉
《傳》曰：隕石於宋五，隕星也。〈注曰：但直言星則嫌星使石隕。故重言隕星。〉
又曰：齊高固入於晉師，桀石以投人。
又曰：昭三年，石言於晉魏榆，晉侯問於師曠曰：「石何故言？」對曰：「石不能言，或憑焉；不然，民聽濫也。抑臣又聞之曰，作事不時，怨讟動於民，則有非言之物而言。今宮室崇侈，民力雕盡，怨讟幷作，莫保其性，石言不亦宜乎？」
《春秋說題辭》曰：《周易》艮爲山，爲小石。石，陰中之陽，陽中之陰，陰精補輔，故山合石，石之爲言託，立法也。
《史記》曰：始皇十年，星墜於東郡，至地爲石。或刻其文曰：「始皇死而地分。」始皇盡誅石旁居人，燔銷其石。
又按《說苑》云：石隕東郡是也。
又曰：王剪代李信擊荊，荊兵數挑戰，終不出。久之，剪使人問軍中戲乎？對曰：「方投石，超距。」翦曰：「士卒可用矣。」
又曰：張良見老人出一編書，「讀是則爲王者師，後十三年見我濟北穀城山下，黃石即我也。」良後果得黃石，寶而祠之。及死，幷葬黃石，伏臘祀之。
又曰：李廣出獵，見草中石，以爲虎而射之，中石沒鏃，視之石也。因復更射之，終不能復入石矣。
《後漢書》曰：梁鴻妻孟光有力，能舉石臼。
又趙歧曰：吾死後，置一圓石墓前，刻曰：「漢有逸人，姓趙名歧，有志無時，命也，奈何！」
謝承《後漢書》曰：吳郡嬀皓父爲南郡太守，坐事系獄，皓懷小石至公卿門，輒出石叩頭，流血覆面，父遂得免。
《東觀漢記》曰：涿郡太守張豐舉兵反。初，豐好方術，有道士言豐當爲天子，以五彩囊盛石擊豐肘，雲石中有玉璽，豐信之，遂以反。既當斬，猶曰肘有玉璽，椎破之，豐乃知被詐。仰天嘆曰：「當死所無所恨。」
《魏略》曰：梁州柳谷，有石無故自崩，有文如率馬之狀，後司馬氏得天下之應。
又曰：大秦國石爲城郭，山出九色玉石。
《魏志》曰：魏明帝增崇宮殿，雕鏤觀閣，鑿太行之石英，采穀城之文石，起景陽山於芳林園，建昭陽殿於太極之北。
又曰：辰韓在馬韓之東，兒生便以石押頭，欲其扁。今辰韓人頭皆扁。
又曰：公孫度爲遼東太守時，坐大石長丈餘，下有三小石爲足。
魏武帝末年，鄴中雨五色石。
王隱《晉書》曰：永康元年，襄陽郡上言得鳴石鐘，聞七八里。
又《石勒傳》曰：初，勒鄉里所居原上，地中石生日長，類鐵之象。
又曰：陳總遷殿中侍御史，詔遣詣終南山請雨。總先除小石祠，惟存大石一所而祈之，上文曰：「峨峨大石，佐岳通理，含滋吐潤，惠我四海。」
又曰：孫子荊謂王武子曰：「當枕流漱石。」曰：「石非可漱，流非可枕。」孫曰：「所以枕流，洗其耳，漱石，礪其齒。」
《晉陽秋》曰：董威輦遁去，莫知所之，於其寢所得一石及竹子，幷詩二首。
《齊書》曰：虞願爲晉平太守，海邊有越王石，常隱雲霧，相傳雲清廉太守乃得見。願往觀視，清澈無隱蔽。
《南史》曰：到溉山池有奇礓石，長一丈六尺，梁武睹之輸焉，即迎置華林宴居殿前，移石之日，都下傾城縱觀，所謂到公石。
《趙書》曰：劉耀築建德殿，取土城西，得圓石狀若水碓，其銘曰：「律推石重四鈞，同律度量衡，有辛氏造。」議者未之詳，或以爲瑞。參軍續咸曰：「王莽時物。」
《後周書》曰：高琳母嘗祓禊泗濱，遇見一石，光彩朗潤，遂持以歸。是夜夢見一人，衣冠有若仙者，謂其母曰：「夫人向所將來之石，是浮磬之精，能寶持，必生令子。」其母驚寤，便舉體流汗，俄而有妊，及生子，因名琳，字季瑉也。
《隋書》曰：帝令江都郡丞王世充發淮南兵擊劉元進，有大流星墜於江都，未及地而南逝，磨拂竹木皆有聲，至吳郡而落於地，元進惡之，令掘地入二丈，得一石徑丈餘。後數日，失石所在。
《唐書》曰：車騎將軍劉山濤上言，祖龍潛時，數往來洛郊之莊舍，嘗踐子石，靴跡見於石中，至今猶在。高祖令鑿之，深寸餘，其跡逾明，乃止。
又曰：則天時，有人於洛水中得白石數點赤，詣闕輒進諸宰相。詰之，對曰：「此石赤心，所以來進。」李昭德叱曰：「此石赤心，洛水中余石，豈能盡反耶？」左右皆笑。
又曰：薛元超，道衡孫也，爲中書舍人，省有磐石。初，道衡爲內史侍郎，嘗踞而草制，元超每見此石，未嘗不泫然流涕。
又曰：甘露事敗，王璠舉家無少長皆死。初，璠在浙西繕城壕，役人掘得方石，上有十二字，雲「山有石，石有玉，玉有瑕，瑕即休」。璠視莫知其旨，京口老人講之曰：「此石非尚書之吉兆也。尚書祖名崟，崟生礎，是有石也；礎生尚書，是山石有玉也；尚書之子名瑕休，休，絕也，庸非吉徵？」果赤族。
《老子》曰：落落如石。
《列子》曰：昔者，女媧煉五色之石以補天。〈《淮南子》又載。〉
又曰：趙襄子卒徒十萬狩于山中，藉芿燔林，扇赫百里，有一人從石壁中出，隨煙燼上下，衆謂鬼物，察之人也。
《孫卿子》曰：以桀詐桀，猶有巧拙；以桀詐堯，若卵投石。
又曰：負石而走赴河，行之難爲者也，而申徒狄能之。
《闞子》曰：宋之愚人，得燕石於梧台之東，歸而藏之，以爲大寶。周客聞而觀焉，主人端冕玄服以發寶，華匱十重，緹巾十襲，客見之，盧胡而笑曰：「此燕石也，與瓦甓不異。」主人大怒，藏之愈固。
《符子》云：水生石，未有居山而溺者，火生木，未有抱樹而焦者。
《呂氏春秋》曰：石可破也，而不可奪其堅。
《淮南子》曰：禹娶塗山化爲石，在嵩山下方生啓，曰，歸我子，石破北方而生啓。
《畢萬術》曰：埋石四隅，家無鬼。〈取蒼石四枚及桃七枚，以桃弧射之，乃取幷埋弓矢四隅，故無鬼殃。〉
《抱樸子》曰：白石似玉，奸佞似賢。
又曰：磁石引針。
又曰：浮磬息音，未別於衆石。
又曰：燒泥爲瓦，燔木爲炭，蜂窠爲蠟，水沫爲浮石。
《隋巢子》曰：禹産於䃂石，啓生於石。〈王昭之云：啓生即母化爲石。〉
《六韜》曰：武王伐殷，得二大夫而問之曰：「殷國將亡，亦有妖乎？」其一人對曰：「殷國常雨血、雨灰、雨石，小者如鶏子，大者如箕。」武王曰：「大哉，妖也！」
樂資《春秋傳》曰：秦始皇使鄭客將入函關，見華山上有素車白馬，疑之鬼神，熟視稍近，問鄭客曰：「安之？」答曰：「之咸陽。」素車上人曰：「吾華山使，願托一牘書致鎬池君所。子之咸陽，道過鎬池，見一大梓樹，有文石，以款樹，當有應者，即以書與之。」鄭容如其言，以石款梓樹，果有人來取書。
《吳越春秋》曰：禹案黃帝中經，見聖人所記曰：「在乎九疑上東南，號曰宛委，承以文玉，覆以磐石，其書金簡玉字。」禹乃退，齋三日，發石取書。
《荊楚歲時記》曰：張騫尋河源，得一石示東方朔。朔曰：「此石是天上織女支機石，何至於此？」
《神仙傳》曰：壺公內費長房於石室中，頭上有大石方數丈，以茅繩懸之，諸蛇競嚙且斷，長房不移。公撫之曰：「子可教矣。」
又曰：介象，字元則，會稽人。入山求神仙，見谷有石子皆紫色，大如鶏子，象取二枚，見一美女被服五采，象叩頭乞長生。女曰：「急送汝手中物還著故處。」象送石還，女授以丹方一首。
《列異傳》曰：豫寧女子戴氏久疾，出見小石曰：「爾有神，能差我疾者，當事汝。」夜夢人告之曰：「吾將祐汝。」後漸差，遂爲立祠，名石侯祠。
《益部耆舊傳》曰：公孫述時，蜀武檐山石折，任文公曰：「西州智士死，我將死矣。」後三月果卒。
《韓詩外傳》曰：楚渠子夜行見寢石，以爲伏虎，彎弓而射之，沒金飲羽，下視知其石也，因復射之，矢摧無跡。〈《漢書》載李廣亦如之。〉
《文士傳》曰：魏文帝之在東宮也，宴諸文學，酒酣，命甄後拜坐者，坐者鹹伏，惟劉楨平仰觀之，太祖以爲不敬，送徙隸簿。後太祖乘步輦車乘城，降閱簿作，諸徒咸敬，而楨坐磨石不動。太祖曰：「此非劉楨耶？石如何性？」楨曰：「石出荊山玄岩之下，外炳五色之章，內秉堅貞之志，雕之不增文，磨之不加瑩，氣質貞正，稟性自然。」太祖曰：「名豈虛哉！」
《神仙傳》曰：白生者，常煮白石爲糧，就白石山居，故號曰白石先生。
《穆天子傳》曰：天子升於採石之山，於是採石鑄以成器於黑水之山。
《三齊略記》曰：始皇作石塘，欲過海看日出處。時有神人驅石下海，石去不速，神輒鞭之，皆流血，至今石悉赤。陽城山盡起立，嶷嶷東傾，狀如相隨行。〈事具神部。〉
盛弘之《荊州記》曰：興安縣水邊有平石，其上有石櫛石履各一具。俗雲越王渡溪，脫履墮櫛於此。
郭緣生《跡征記》曰：秦梁，圯名也。或雲，秦始皇東巡，弗行舊道，過此水，率百官已下，人提一石以填之，俄而梁成。今睹所累石，無造作之處也。
《搜神記》曰：常山張顥，爲梁相天，新雨後，有鳥如山鵲飛翔入市，人擲之墮地，人爭取，化爲圓石，顥椎得一金印，文曰「忠孝侯印」。
