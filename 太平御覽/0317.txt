
《孫子》曰：下政攻城。攻城之法爲不得已，修櫓、鐼轀，具器械，三月而後城，距又三月而後已。〈修，治也。櫓，大楯也。鐼轀，車也。鐼狀，其下四輪，從中推之至城。器械者，機關攻守總名，蜚臨，雲梯之屬，距勇士積而前以附其城也。〉將不勝其忿，而蟻附之，則殺士三分之一分，而城不拔者，攻之災也。〈將忿，不得攻器，而使卒緣城上，如蟻緣墻，殺士也。〉善用兵者，屈人之兵而非戰，拔人之城而非攻，毀人之國而非久，必以全爭於天下，故兵不頓而利可全，此謀攻之法也。〈不以敵戰而必全得之，意勝於天下，不頓兵血刃也。〉
又曰：不可勝則守，可勝則攻。〈敵攻已，可勝也。〉守則不足，攻則有餘。〈吾所守者，力不足也。所以攻者，力有餘也。〉所以善守者藏於九地之下，〈因其山水丘陵之固。〉善攻者動於九天之上，〈因天時地利之變，若動於九天之上也。〉故能自保而全勝也。
又曰：攻而必取者，攻其所不守也。守而必固者，守其所必攻也。〈謂敵之惜者也。〉故善攻者，敵不知其所守；善守者，敵不知其所攻。〈情不泄也。〉微乎微乎，故能隱於常形；神乎神乎，故能爲敵司命。進不可禦者，沖其虛也；退而不可追也，速而不可及也。〈卒往攻其虛，解退又疾也。〉故我欲戰，敵雖高壘深溝，不得不與我戰者，攻其所必救之。〈絕糧道，守歸路，攻君王也。〉我不欲戰，畫地而守之，〈軍不煩也。〉敵不得與我戰者，乘其所之。〈乖，戾也，戾其道示以利害，使疑之。我未修壘塹，敵人不敢敵我者，以形勢之長，攻，就能加之於敵也。〉
《左傳》曰：晉荀吳帥師伐鮮虞，圍鼓。〈鼓白，狄之別種也。巨鹿郡曲陽縣有鼓聚。〉鼓人或請以城叛，穆子弗許。曰：「或以吾城叛，吾所惡也。人以城來，我獨何好焉？」使敵殺叛人而繕守備。圍鼓三月，鼓人請降，使其民見，曰：「猶有食色，姑修而城。」軍吏曰：「獲城而弗取，何以事君？」穆子曰：「吾以事君也。獲一邑而教民怠，將焉用邑？人能事其君，我亦能事吾君。卒義不爽，〈爽，差。〉好惡不愆，城可獲而民知義所。〈知義所在。〉有死命而無二心，不亦可乎！」鼓人告食竭力盡，而後取之。克鼓而反，不戮一人，以鼓子鳶�歸。〈鼓君名。〉
又曰：齊高發帥師伐莒。初，莒有婦人，莒子殺其夫，已爲嫠婦。及老，托於紀鄣，〈紀彰，莒邑。〉紡焉以度而去之。〈因紡糸盧連所以度城藏，欲待外攻以報仇也。〉及師至，則投諸外，〈投繩城外。〉或獻諸子占。子占使師夜縋而登。〈緣繩登城。〉登者六十人，縋絕，師鼓譟。城上之人亦噪。莒共公懼，啓西門而出。七月丙子，齊師入紀。〈《傳》言：怨不在大。〉
又曰：晉侯，秦伯圍鄭，晉軍函陵，秦軍汛南。佚之狐言於鄭伯曰：「國危矣，若使燭之武見秦君，師必退。」〈佚之狐，燭之武，皆鄭大夫也。〉公從之。辭曰：「臣之壯也，猶不如人，今老矣，無能爲也。」公曰：「雖然，鄭亡，子亦有不利焉。」許之，夜縋而出，見秦伯。
又曰：齊侯曰：「以此衆戰，誰能禦之？以此攻城，何城不克？」
又曰：楚子圍鄭。旬有七日，鄭卜行成，不吉。卜臨於太宮，〈臨，哭也。太宮，鄭太祖廟。〉且巷出車，吉。〈示將見遷。〉國人大臨，守陴者皆哭。〈陴者，城上脾睨也。皆哭者，告楚窮也。〉楚子退師，鄭人修城，進復圍之，三月克之，〈哀其窮，故爲退師，尚不服，故獲圍之九十日。〉入自皇門，至於逵路。〈方九軌曰逵。〉鄭伯肉袒牽羊以逆，〈示服爲臣僕也。〉曰：「孤實不天，〈不爲天所佑。〉不能事君，使君懷怒以及敝邑，孤之罪也。敢不唯命是聽。其俘諸江南以實海濱，亦惟命。其剪以賜諸侯，使臣妾之，亦惟命。若惠顧前好，〈世有盟誓。〉使改事君，夷於九縣，〈楚滅九國以爲縣也。〉君之惠也，孤之願也，非所敢望也。敢布腹心，君實圖之。」
又曰：齊侯伐我北鄙，圍龍。〈魯邑。〉頃公之嬖人盧蒲就魁門焉，〈攻龍門也。〉龍人囚之。齊人曰：「弗殺！吾與而盟。」弗聽，殺而膊諸城上。〈膊，磔也。〉齊侯怒，親鼓，士陵城，三日，取龍。
《國語》曰：晉獻公見翟�且之氛，歸寢不寐。〈翟相國名也。言有亡國之氣也。一曰敵國有善祥，則己國凶惡也。〉郤叔虎朝，公語之。遂伐翟�且，叔虎乘城，被羽先登，克之。〈羽，羽衣。登，幷其城也。〉
《戰國策》曰：平原君謂馮忌曰：「寡人慾出兵攻燕，何如？」對曰：「不可！夫以秦將伐武安君公孫起乘十勝之威，與馬服子戰於長平之下，大敗趙師，自以餘兵圍邯鄲之城。趙以十敗之餘衆，收破軍之弊，而秦罷於邯鄲之下。趙守而不可拔者，以攻難而守易也。今趙非有十克之威，而燕非有長平之禍也。今一敗之禍未復，而欲以罷趙攻強燕，強秦以兵承趙之弊，此乃強吳所以亡，而弱越所以霸也。故臣未見燕之所攻也。」平原曰：「善！」
又曰：樂羊爲魏將，而攻中山。其子在中山，中山之君烹其子而遺羹，樂羊坐於幕下而啜之，盡一杯。文侯曰：「樂羊以我故，食其子之羹，賞其功而疑其心。」
又曰：秦攻趙，蘇子說秦王曰：「臣聞王之於民也，多聽而時用之，是故事無敗也。臣聞懷重寶者不夜行，任大功者不輕敵，是以賢者任重而行恭，智者功大而辭順。故民不惡其尊，世不妒其業。」秦乃解兵，諸侯休，天下安，不相攻二十九年。
《史記》曰：秦末，沛公破南陽，南陽守走，保城守宛。〈，魚綺切。〉張良曰：「沛公雖欲急入關，秦兵尚衆，距險。今不下宛，宛從後擊，強秦在前，此危道也。」於是沛公乃夜引軍從他道還，更張旗幟，黎明，圍宛城三匝。〈黎，未也，未明之貌。頃已圍之，事畢方明。又言：黎，黑色，亦未明也。〉南陽守欲自剄。其舍人陳恢曰：「死未晚也。」乃逾城見沛公，曰：「臣聞足下約，先入咸陽者王之。今足下留守宛。宛，大郡之都也，連城數十，人庶衆，積蓄多，吏人自以爲降必死，故皆堅守乘城。今足下盡日止攻，士死傷者必多；引兵去宛，宛必隨足下後。足下前則失咸陽之約，後又有強宛之患。爲足下計，莫若約降，封其守，因使止守，引其甲卒與之西。諸城未下者，聞聲爭開門而待，足下通行無所累矣。」沛公曰：「善。」乃以宛守爲殷侯，封陳恢千戶。引兵而無有不下者。
又曰：武安君白起攻韓，拔九城，斬首五萬。
又曰：《周本紀》曰：古公積德行義，國人皆戴之。獯育戎狄攻之，欲得財物，與之。已復攻，欲得地與民。民皆怒，欲戰。古公曰：「今戎翟所爲攻戰，以吾地與民。民之在我，與其在彼，何異？民欲以我故戰，殺人父子而君之，子不忍爲。」
《漢書·李陵傳》曰：單于急攻陵，陵居穀中，虜在山上，四面射之，矢下如雨。
又曰：李廣利及郡國惡少年數萬人至貳師，取善馬，故號「貳師將軍」。當道小國各堅守，不肯給食。攻鬱城，殺傷甚衆，引而還。天子聞之大怒，使使遮玉門關，曰：「軍有敢入輒斬之。」貳師恐，益發惡少年及邊騎六萬人伐宛。宛城外流水，於是遣水工徙其城下水，攻之三十餘日。宛貴人相與謀，遣人到貳師軍約：「漢無攻我，我盡出善馬。」貳師許之，取善馬、中馬以三千匹餘。
《後漢書》曰：河南賊董憲招誘五校餘賊步騎數千人屯建陽，去昌慮三十里。光武親征至番，〈音波〉去憲百餘里。諸將請進，帝不聽。知五校乏食當退，敕各各堅壁，以待其弊。頃之，五校糧盡，果引去。帝乃親臨，四面攻憲，三日大破之。
又曰：王郎起兵，光武自薊至信都，使鄭禹發奔命，得數千人。令自將之，別攻，拔樂陽。
又曰：龐萌、董憲反，與蘇茂校〈音效〉強合兵三萬，急圍桃城。光武時在蒙，聞之，乃留輜重，自將輕騎二千、步騎數萬，晨夜馳赴，師次任城，去桃城六十里。且日：「諸將請進。」賊亦挑戰，帝不聽，乃休士養銳以挫其鋒。城中聞車駕至，衆心固。時吳漢等在東郡，馳使召之。萌等乃悉兵攻城二十餘日，衆疲睏而不能下。及吳漢等到，乃率衆軍進桃城，帝親自搏戰，大破之。
又曰：張步據齊地，漢將耿總兵討之。張步使其大將費邑軍曆下，又分守祝阿、鍾城。先擊祝阿，自晨攻城，未日中而拔之，故開圍一角，令其衆得奔歸鍾城。鐘城人聞祝阿已潰，大恐懼，遂空壁亡去。
又曰：漢將朱俊與荊州刺史徐球共討黃巾，擊賊帥趙弘，斬之。賊餘帥韓忠復據宛乞降，司馬張超請聽之。雋曰：「兵有形同而勢異者。昔秦項之際，人無定主，故賞降附勸以來耳。今海內一統，惟黃巾造寇，納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，非良計也。」因急攻，連戰不克。俊登土山睹之，顧謂張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！其害甚矣。不如撒圍，幷兵入城。忠見圍解，勢必自出，出則意散，易破之道也。」旣而解圍，忠果出戰，俊因擊，大破之。忠等皆降。
又曰：曹公破袁尚，拔鄴，進圍壺關。令曰：「城拔，皆坑之。」連日不能下。其將曹仁謂公曰：「夫圍城必開之，所以開其生路也。今許之必死，將卒自以爲守。且城固而糧多，攻則士卒傷，守則曠日持久。今頓兵堅城之下，攻必死之，慮非良計也。」曹公從之，遂降其城。
《東觀漢記》曰：張步都臨淄，使弟玄武將軍藍將兵守西安，去臨淄四十里，耿引軍營臨淄、西安之間。視西安城小而堅，藍兵又精，未易攻也。臨淄諸郡太守相與雜居，人不專一，其聲雖大而虛，易攻。內欲攻之，告令軍中治攻具，後五日攻西安，復縱生口令歸。藍聞之，晨夜守城。至期日夜半，令軍皆食，會明，求乞攻西安，臨淄不能救也。曰：「然吾故揚言欲攻西安，今方自憂治城具，而吾攻臨淄，一日必拔，何救之有？吾得臨淄即西安孤，必覆亡矣，所謂一舉而兩得者也。且西安城堅，精兵二萬人，攻之未可卒下，卒必多死傷。正使得其城，張藍引兵突臨淄，更強勒兵，憑城觀人虛實，吾深入敵城，後無轉輸，旬月之間，不戰而困，諸軍不見是爾。」遂擊臨淄，至日中破之。張藍聞臨淄破，果將其衆亡。
《江表傳》曰：郭典字君業，爲鉅鹿太守，與中郎將董卓攻黃巾賊張寶於下曲陽。典作圍塹而卓不肯。典曰：「受詔攻賊，有死而已。」使諸將引兵屯東，典獨於西當賊之沖，晝夜進攻。寶由是城守不敢出。時爲之語曰：「郭君圍塹，董將不許，幾令狐狸，化爲豺虎。賴我郭君，不畏強禦，轉機之間，敵爲窮虜。猗猗惠君，實邈疆土。」
《英雄記》曰：袁尚使審配守鄴，曹操進軍攻鄴。審配將馮禮爲內應，開突門內操兵三百餘人，配覺之，從城上以大石擊門，門閉，入者皆死。操乃鑿塹圍，回四十里，初令淺，示若可越。配望見，笑而不出。操令一夜浚之，廣深二丈，決漳水灌之，自五月至八月，城中餓死者過半。尚聞鄴急，將兵萬餘人還救。操逆擊，破之。尚走，依曲漳爲營，操復圍之。尚懼，遣陰夔、陳璆琳請降，不聽。尚還走藍田，操復進，急圍之，尚將馬延等臨陣降，衆大潰，尚奔中山。盡收其輜重，得尚印綬、節鉞及衣物，以示城中，城中崩沮。審配命士卒曰：「堅守死戰，操軍疲矣。幽州方至，何憂無主？」以其兄子榮爲東門校尉，榮夜開門內操兵，配猶拒戰，城陷，生獲配。意活之，配意氣壯烈，終無撓辭，見者莫不嘆息。遂斬之。
《魏志》曰：袁紹圍太祖於官渡，糧乏。問計於賈詡，詡曰：「公明勝紹，勇勝紹，用人勝紹，決機勝紹。有此四勝，而半年不定者，但顧萬全故也。必決其機，須臾可定。」太祖曰：「善。」乃棄兵出，爲圍擊紹，紹軍大潰，河北平。
