
《說文》曰：謳，齊歌也。
《左傳》曰：宋華玄爲植，巡功。城者謳曰：「旱其目，皤其腹，棄甲而復。于思于思，棄甲復來。」
又曰：宋皇國父爲太宰，爲平公築台，妨於農收，子罕請俟農功之畢，公不許。築者謳曰：「澤門之，實興我役。邑中之黔，實慰我心。」
《漢書》曰：漢王既至南鄭，諸將及士卒皆歌謳思東歸，〈師古曰：謳，齊歌也。〉多道亡還者。〈未至南鄭，在道即止。〉
《釋名》曰：歌，柯也。所歌之聲是其質也。以聲吟詠，有上下，如草木之有柯葉也。
《說文》曰：歌，詠也。
《詩》曰：心之憂矣，我歌且謠。
《家語》曰：孔子相魯，齊人歸女樂。魯君淫荒，孔子遂行，師已，送曰：「夫子則非罪也。」孔子曰：「欲歌可乎？」歌曰：「彼婦人之口，可以出走；彼婦人之謁，可以敗死。優哉游哉，聊以卒歲。」
《史記》曰：曹參爲漢相國三年，百姓歌之曰：「蕭何爲法，訁若畫一；曹參代之，守而勿失。載其清靜，人以寧一。」
又曰：衛子夫爲皇后，弟青貴震天下。天下歌之曰：「生男無喜，生女無怒，獨不見衛子夫霸天下！」
《漢書》曰：石顯與中書僕射牢梁、少府五鹿充宗結黨，諸附倚者得寵位。民歌之曰：「牢耶石耶，五鹿客耶！印何累累耶，綬何若若耶！」言其兼官據勢也。
又曰：太始二年，趙中大夫白公〈白姓，公爵也，爲孺子之也。〉復奏穿渠引涇水，首起穀口，尾入櫟陽，注渭中，延袤二百里，溉田四千五百餘頃，因名「白渠」。民甚饒，歌之曰：「田於何所，池陽穀口；鄭國在前，白渠起後。舉插爲�，決渠爲雨；涇水一石，其泥數斗。且糞且溉，長我禾黍；衣食京師，億萬之口。」
又曰：馮立，字聖通。爲西河、上郡，與兄野王相代，政行相似，吏人嘉之，乃歌曰：「大馮君，小馮君，兄弟繼踵相因循，聰明聖智惠吏人，政如魯、衛德化鈞，周公、康叔猶二君。」
又曰：王氏五侯爭爲奢侈，大起第宅，百姓歌曰：「五侯初起，曲陽最怒；壞決高都，連境外杜；土山漸台，象西白虎。」〈白虎，殿名。〉
《後漢書》曰：皇甫嵩討平黃巾，請冀州一年田租，以瞻饑民。百姓歌曰：「天下亂兮市爲墟，母不保子妻失夫，賴得皇甫復汝居。」
又曰：劉陶余除順陽長，以病免吏，民思而歌之曰：「邑然不樂，思我劉君；何時復來，安此下民。」
又曰：郭賀，字喬卿。爲荊州刺史。到官有殊政，百姓歌之曰：「厥德仁明郭喬卿，忠正朝廷上下平。」
謝承《後漢書》曰：岑�至遷魏郡太守，民歌之曰：「我有枳棘，岑君伐之。我有蛑賊，岑君遏之。狗吠不驚，足下生犛『含哺鼓腹，焉知凶災。我嘉我生，獨丁斯時；美矣岑君，於戲在茲。」
又曰：陳臨，字子然。爲蒼梧太守。人遺腹子，報父怨，捕得系獄。傷其無子，令其妻入獄，遂産得男。人歌曰：「蒼梧陳君恩廣大，令死罪囚有後代，德參古賢天報施。」
司馬彪《續漢書》曰：賈琮爲交州刺史，歲間清平，百姓安土，爲之歌曰：「賈父來晚，使我先反；今見清平，吏不敢飯。」
又曰：李燮拜京兆尹，詔發西園錢，燮上一封，事遂止不發。吏民愛仰，乃歌曰：「我府君，道教舉；恩如春，威如虎；剛不吐，弱不茹；愛如母，訓如父。」
《東觀漢記》曰：廉范，字叔度。爲蜀郡太守。削火，令但嚴使儲水而已，百姓歌之曰：「廉叔度，來何暮；不禁火，人安堵？平生無襦，今五�。」
又曰：范丹，字史�。爲萊蕪長。遭黨錮事，推鹿車，載妻子，捃拾自資，有時絕糧。丹言貌無改，閭里歌之曰：「甑中生塵范史�，釜中生魚範萊蕪。」
又曰：朱輝爲臨淮太守，抑強絕雅，歲常豐熟，人爲之歌曰：「強直自遂，南陽朱季。吏畏其威，人懷其惠。」
又曰：張堪爲漁陽太守，勤人耕種以致豐富，百姓歌曰：「桑無附枝，麥秀兩歧；張君爲政，樂不可支。」
《吳錄》曰：彭循，字子陽，毗陵人。建國二年，海賊丁儀等萬人據吳，太守秋君聞循勇，謀以守令。循與儀相見，陳說利害，應時散降，民歌之曰：「時歲倉卒賊縱橫，大戟強弩不可當，賴遇賢令彭子陽。」
又曰：王譚，字世容。爲成武令，民服德化，宿惡奔迸。父老歌之曰：「王世容，治無雙；省徭役，盜賊空。」
《晉書·束�傳》：太康中，郡界大旱，�爲邑人請雨，三日而雨注。衆謂�誠感，爲作歌曰：「束先生，通神明；請天三日，甘雨零零。我黍以育，我稷以成。何以酬之，報束先生。」
又曰：鄧攸爲吳郡守，刑政清明，百姓歡悅，爲中興良守。後稱疾去職。郡常有送迎錢數百萬，攸去郡，不受一錢。百姓數千人留牽攸船，不得進，攸乃少停，夜中發去。吳人歌之曰：「糸如打五鼓，鶏鳴天欲曙。鄧侯挽不留，謝令推不去。」
又曰：徐州刺史呂虔檄王祥爲別駕，祥年垂耳順，固辭不受。爲具車牛，祥乃應召，虞委以州事。於時寇盜充斥，祥率勵兵士，頻討破之。州界清靜，政化大行。時人歌之曰：「海沂之康，實賴王祥。邦國不空，別駕之功。」
又曰：諸葛恢，字道明；荀闓，字道明；蔡謨，字道明。皆有名譽，號曰中興三明。時人歌之曰：「京師三明各有名，蔡氏儒雅，荀、葛廉清。」
王隱《晉書》曰：應詹爲南平郡，郡人歌之曰：「亂離既著，殆爲灰朽；僥幸之運，賴茲應後。蔭我塗炭，惠隆丘阜；潤曰江海，恩猶父母。」
崔鴻《前秦錄》曰：王猛化洽六州，人移風變，百姓歌之曰：「長安大街，夾樹楊槐。下走朱輪，上有鸞棲。英彥�集，誨我人黎。」
又曰：苻堅時，鳳皇集於東闕，歌之曰：「鳳皇于飛，其羽翼翼；淵哉聖後，享齡萬億。」
崔鴻《崔氏家傳》曰：崔瑗爲汲令，開溝澮，興造稻田。長老歌之曰：「上天降神明，錫我慈仁父；臨人布德澤，恩惠施以序。」
《唐書》：「顔師古叔父游秦，武德初，累遷廉州刺史，封臨沂縣男。時劉黑闥初平，人多以強暴寡禮，風俗未安。游秦撫恤境內，禮讓大行，邑人歌之曰：「廉州顔有道，性行同莊老；愛人如赤子，不煞非時草。」高祖璽書勞勉之。
《韓子》曰：齊桓公飲酒醉，遺其冠，恥之。管仲曰：「公胡不雪之以政？」公曰：「善」。因發困倉賜貧窮，論囹圄三日，而人歌之曰：「公胡不復遺其冠乎！」
《呂氏春秋》曰：魏襄王使吳起爲鄴令，引漳水灌田，民大得利，相與歌曰：「鄴有吳聖令，爲公決漳水；灌鄴旁終古，斥鹵生稻粱。」
《世說》曰：郗超、王珣幷以俊才爲桓溫大司馬所眷。珣爲主簿，超爲記室參軍；超多須，珣形狀短小。時人爲之歌曰：「髯參軍，短主簿；能令公喜，能令公怒。」
常璩《華陽國志》曰：吳資，字玄約，爲巴郡太守。屢獲豐年，人歌之曰：「習習晨風動，澍雨潤乎苗；我後恤時務，我人以優饒。」
劉向《新序》曰：季子以劍帶徐君墓樹，徐人嘉而歌之曰：「延陵季子，不忘舊故；千金之劍，以帶丘墓。」
《陳留耆舊傳》曰：爰珍除六令，吏人訟息，教誨其子弟，歌之曰：「我有田疇，爰父殖置；我有子弟，爰父教誨。」
《襄陽耆舊傳》曰：山季倫每臨習池，未嘗不大醉而還，曰：「我高陽池也。」襄陵城中小兒歌之曰：「山公出何去往至高陽池。日夕倒載歸，酩酊無所知。時時能騎馬，到著白接籬。舉鞭向葛強，何如幷州兒！」
又曰：襄陽太守胡烈有惠化，百姓歌曰：「美哉明後，俊哲惟嶷。陶廣乾坤，周孔是則。文武播暢，威振遐域。」
《爾雅》曰：徒歌曰謠。
《漢書》曰：石顯失權數月，丞相條奏顯舊惡，及其黨牢梁、陳順皆免官。顯與妻子徙歸故郡，憂懣不食，道病死。諸所交結，以顯爲官，廢罷，少府五鹿充宗左遷玄菟太守，御史中丞伊嘉爲雁門都尉。長安謠曰：「伊徙雁，鹿徙菟，去牢與陳石無徒。」
袁山松《後漢書》曰：桓帝時，朝廷日亂，李膺風格秀整，高自標尚，後進之士升其堂者以爲登龍門。大學生三萬餘人榜天下士，上稱三君，次八俊，次八顧，次八及，次八廚，猶右之八玄八凱也。因爲七言謠曰：「不畏強禦陳仲舉，九卿直言有陳蕃。天下模楷李玄禮，天下好交荀伯條。天下英秀王叔茂，天下冰楞王秀陵。天下忠平魏少英，天下稽古劉伯祖。天下良輔杜周甫，天下才英趙仲經。」
司馬彪《續漢書》曰：張霸爲會稽太守，越賊束手歸附。童謠曰：「棄我戟，捐我矛；盜賊盡，吏皆休。」
又曰：蜀童謠曰：「黃牛白腹，五銖當復。」時公孫述僭號於蜀，時人竊言王莽稱皇述欲繼之，故稱漢家貨泉當復也。
又曰：桓帝時，汝南太守宗資任用功曹范滂，中人以下共嫉之，作七言謠曰：「汝南太守范孟博，南陽宗資主畫諾。」
《東觀漢記》曰：王渙除河內溫令，商賈露宿，人開門臥，人爲作謠曰：「王稚子，代未有；平徭役，百姓喜。」
《吳志》曰：周瑜少精意於音樂，雖三爵之後，其有闕誤，瑜必知之，知之必顧，時人謠曰：「曲有誤。周郎顧。」
《晉書》曰：羊祜以伐吳必藉上流之勢。又時吳有童謠曰：「阿童復阿童，銜刀浮渡江。不畏岸上獸，但畏水中龍。」祜聞之曰：「此必水軍有功，但當思應其名者耳。」
又曰：杜預遣周旨、伍巢等伏兵樂鄉城外。孫歆遣軍出拒王，大敗而還。旨等發伏兵，隨歆軍而入，直至帳下，虜歆而還。故軍中爲之謠曰：「以討伐戰一當萬。」於是進逼江陵。
又曰：太始中爲賈充等謠曰：「賈裴王，亂紀綱；王裴賈，濟天下。」言亡魏而成晉也。
王隱《晉書》曰：裴秀才十餘歲，叔父徽有聲名，賓客詣徽，出則過秀。時人謠曰：「後進領袖有裴秀。」
又曰：杜預開楊口，起夏口水道洪洞達巴陵，經千餘里，內寫長江之險，外通零桂之漕南土美而謠之曰：「後世無叛由杜翁，孰識智名與勇功。」
又曰：潘岳，字安仁，清辯能屬文。早辟賈充府、太子舍人，出爲河陽令。以仕次宜爲郎，不得意。時僕射山濤領選，岳內非之，密作謠曰：「閣道東，有大牛。王濟鞅，裴楷秋，和嶠刺促不得休。」
崔鴻《後趙錄》曰：張樓爲臨水長，嚴政酷刑，殘忍無惠，人謠之曰：「陽平張樓頭如箱，見人切齒劇虎狼。」
崔鴻《前秦錄》曰：苻洪母薑氏因寢産洪，驚悖而寤。先是，隴右大霖雨，百姓苦之，謠曰：「雨若不止，洪水必起。」故名之曰洪。
又曰：初，苻生夢大魚食蒲，又長安謠曰：「東海大魚化爲龍，男便爲王女爲公，問在何所洛門東。」海，堅將也，時爲龍驤將軍，第在洛門之東。是月，生以謠夢之，故誅侍中魚遵。
《趙書》曰：劉膠討陳安於隴城。安下小將劉牙、趙牢、路松多堅戍不下，城內得安死力，謠曰：「隴上健兒曰陳安，軀�雖小腹中寬；愛養將士同心肝，�驄馬鐵瑕鞍。七尺大刀配齊鈈，丈八蛇矛左右盤。十蕩十決無當前，百騎俱出如�浮，追者千萬騎悠悠。戰始三交失蛇矛，十騎俱蕩九騎留。棄我�驄攀岩悲，天降雨，迨者休。阿呵嗚乎奈子乎，嗚乎阿呵奈子何。」
又曰：汲桑六月盛暑而重裘累茵，使人扇之，患不清涼，斬扇者。時軍中爲之謠曰：「士爲將軍何可羞，六月重茵被納裘，不識寒暑斷他頭。」
又曰：燕人龐世爲光祿勛。奏案豪強苛克，人物咸忄瞿疾之。及卒，門無弔客。時人爲之謠曰：「龐家之巷車馬鱗鱗，泥丸之日無吊賓，吊賓不來何所因，由性苛克寡所親。」
《隋書》曰：韓擒虎。先是，江東有謠曰：「黃斑青驄馬，發自壽陽，來時冬氣木，去日春風始。」皆不知所謂。擒虎本名豹，平陳之際，又乘青驄馬，往反時節與謠相應，至是時方悟。
《列子》曰：堯微服游於康衢，聞童謠曰：「立我蒸民，莫匪爾極；不識不知，順帝之則。」
《抱朴子》曰：童謠猶助聖人之耳目，豈況墳素之弘博哉！
《益部耆舊傳》曰：王忳，字少林。詣京師於客舍，見諸生病甚困，生謂忳曰：「腰下有金十斤，願以相與，乞收藏屍骸。」未問姓名，呼吸因絕。忳賣金一斤，以給棺絮，九斤置生腰下。後署大度亭長。到亭日，有馬一匹到亭中。其日大風，有一綉被隨風以來。後忳騎馬突入，金彥父見曰：「真得盜矣。」忳說馬狀，又取被示之，彥父悵然曰：「被馬俱止，卿有何陰德？」忳具說葬諸生事，彥父曰：「此吾子也。」遣迎彥喪，金具存。民謠之曰：「信哉少林世爲遇，飛被走馬與鬼語。」
《陳留耆舊傳》曰：吳祐爲恆農令，勸善懲奸，貪濁出境，甘露降，年�豐。童謠曰：「君不我憂，人何以休；不行界署，焉知人處。」
《商氏世傳》曰：商亮，字子華。舉孝廉，到陽城，遇兩虎爭一羊，亮按劍直前斬羊，虎乃各以其半去。時人爲之謠曰：「石里之勇商子華，暴虎見之藏爪牙。」
常璩《華陽國志》曰：閻慮，字孟度。爲綿竹令，以禮讓爲本。童謠曰：「閻君賦政明且昶，蠲苛去碎以禮讓。」
劉恭叔《異苑》曰：晉時長安謠曰：「秦川中，血沒；唯有涼州倚柱看。」及惠、湣之間，關內殲破，浮血丹溧，張軌擁衆一方，威恩共著。
