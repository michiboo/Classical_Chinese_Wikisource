
《尚書緯》曰：帝者天號，王者人稱。天有五帝以立名，人有三王以正度。天子，爵稱也。皇者，煌煌也。
《洛書》曰：皇道缺，故帝者興。
《易坤靈圖》曰：在政不私公位，稱之曰帝。
《易緯》曰：帝者，天號也。德配天地，不私公位，稱之曰帝。天子者，繼天治物，改正一統，各得其宜，父天母地，以養生人，至尊之號也。大君者，君人之盛也。
《易乾鑿度》曰：帝王興亡，必察八部，觀卦之符，物之應動。〈八部者，八部之方，候將興以孟月，候將亡以季月，觀非卦之符，如震則有龍，巽則有鶏之類，物謂雲物也。〉
又曰：興於仁，立於禮，畢於義，定於信，成於智。五者，道德之分，天下之際，聖王之所以通天意而明至道也。
又曰：王者，天下所歸；天子者，繼天理物，改一統政；大君者，人君之盛德。大化行於萬人，宜處王者，施大化，爲大君也。
《周書》曰：三王之統，若循連環。周則復始，窮則反本。
《尚書大傳》曰：三王之治，如環之無端，如水之勝火。
又曰：古者，天子有四鄰：前曰疑，後曰丞，左曰輔，右曰弼。有問無以對，責之疑；可志而不志，責之丞；可正而不正，責之輔；可揚而不揚，責之弼。
《韓詩外傳》曰：明王有三懼：一曰處尊位而恐不聞其過，二曰得志而恐驕；三曰聞天下之至道而恐不能行。
又曰：君者，群也。群天下萬民而除其害者，謂之君。王者，往也，天下往之。善養生人者也，故人尊之；善辯治人者也，故人安之。善顯設人者也，故人親之；善粉飾人者也，故人悅之。四德具而天下往之，四德無一而天下去之。往之之謂王，去之之謂亡，故曰道存則國存，道亡則國亡。
《大戴禮》曰：古者，天子常以季冬考德，以觀治亂得失。
又曰：昔堯取人以狀，舜取人以言，湯取人以聲，文王取人以度。
《禮》曰：君天下，曰天子。
又曰：天子以德爲車，以樂爲禦。
又曰：昔先王尚有德，尊有道，任有能，舉賢而置之，聚衆以誓之。是故因天事天，因地事地。
又曰：帝嚳能序星辰以著衆，堯能賞均刑法以義終，舜勤衆事而野死，鯀障洪水而殛死，禹能修鯀之功，黃帝正名百物以明民共財，顓頊能修之，湯以寬治民而除其虐，文王以文治，武王以武功去人之災，此皆有功烈於人者也。
又曰：王天下有三重，其寡過矣乎？〈三重，三王之禮也。〉
又曰：孔子曰：「大道之行也，與三代之英，丘未之逮也，而有志焉。〈大道，謂五帝時也。〉大道之行也，天下爲公，選賢與能，講信修睦。故人不獨親其親，不獨子其子；使老有所終，壯有所用，幼有所長。是故謀閉而不興，盜竊亂賊而不作。故外戶而不閉，是謂大同。〈同猶和平也。〉
又曰：故聖人作，則必以天地爲本，以陰陽爲端，以四時爲柄，以日星爲紀，月以爲量，鬼神以爲徒，五行以爲質，禮義以爲器，人情以爲田，四靈以爲畜。
又曰：故聖人修義之柄、禮之序，以治人情。故人情者，聖人之田也。
《禮鬥威儀》曰：帝者得其英華，王者得其根核，霸者得其附支。故帝道不行不能王，王道不行不能霸，霸道不行不能守其身。
《禮含文嘉》曰：山澤者，三皇五帝之感應也。
《春秋演孔圖》曰：正氣爲帝，間氣爲臣，宮商爲姓，秀氣爲人。〈正氣爲若木，則人得蒼龍之形，靈威仰之氣，史則得朱鳥之形，赤熛怒之氣以生之。〉
又曰：天子皆五帝精寶，各有題序，次運相據，起必有神靈符紀，諸神扶助，使開階立遂。
又曰：王者，常置圖籙坐旁以自正。
《春秋元命苞》曰：皇者，煌煌也。道，爛然顯明。帝者，諦也。
《春秋文耀鈎》曰：王者，往也。神所嚮往，人所歸樂。
《春秋運鬥樞》曰：宓犧、女媧、神農，是謂三皇也。皇者，合元履中，開陰布綱，指天畫地，神化潛通。
《春秋合誠圖》曰：大帝之精，起三河之州、中土之腴。
又曰：大帝冠五彩，衣青衣，黑下裳，抱日月。日在上，月在下，黃色正方居曰間，名曰五光。〈正黃而名爲五光者，蓋以黃爲質而衆彩就飾之，故曰五色，此大帝人象旁文也。〉
《春秋保乾圖》曰：天子至尊也，神精與天地通，血氣含五帝精，〈人受天地氣而生，故精神與天地通。〉天愛之子也。
《春秋佐助期》曰：天子法鬥，諸侯應宿。
《春秋潛潭巴》曰：天子有三寶。〈謂璇璣玉衡得其度也。〉
《春秋繁露》曰：德侔天地者，稱皇帝。天祐而子之號，稱天子。
《孝經援神契》曰：王德珍文備象，連表萬精，曲飾題類，設術修經，躬仁尚義，祖禮行信，握權任智，順道形人，俱在至德。
《孝經鈎命訣》曰：三皇步，五帝驟；三王馳，五霸鶩。或稱帝王，接上稱天子，明以爵事天；接下稱帝王，明以號令臣下。
《論語摘·褰聖承進》曰：帝不先義任道德，王不先力尚仁義，霸不先正尚武力。
《論語撰考讖》曰：考靈差德，知堯步、舜驟、禹馳、湯騖。德有優劣，故曰行轉疾也。
《家語》曰：孔子觀乎明堂，睹四門之墉，有堯、舜、桀、紂之象，又有周公相成王之圖。孔子謂從者曰：「夫明鏡所以察形，往古所以知今。」
又曰：季康子問於孔子曰：「舊聞五帝之名，而不知其實，請問何謂？」孔子曰：「昔丘也，聞諸老聃，天有五行：木、金、火、水及土，分時化育，以成萬物，其神謂之五帝。古之王者，取法五行，易代改號五行更王，始終相生，亦象其義也。故其生爲明王者，而死配五行。」
《白虎通》曰：帝王者，號也。號者，古之表也。所以表功明德，號令臣下。德合天者，稱帝；仁義合者，稱王。別優劣也。
又曰：皇，君也，美也，大也。天人之總，美大之稱也。時質總稱之。
《漢書》曰：堯、舜，禹、稷與之爲善則行，歡兜欲與爲惡則誅。可與爲善，不可與爲惡，是謂上智。桀、紂，龍逄、比干欲與爲善則誅，子華、崇侯與之爲惡則行，不可與爲善，可與爲惡，是爲下愚。
應劭《漢官儀》曰：皇者，大也，言其煌煌盛美。帝者，德象天地，言其能行天道，舉措審諦，父天母地，爲天下主。
《漢雜事》曰：漢有天下，號曰皇帝，自稱朕，人臣稱之曰陛下，其命令、制誥、衣冠、車馬、器械百物，曰乘輿。所在曰行在，所至曰幸，所居曰某禁中，所進曰禦。〈天子至尊，不敢褻凟之，故托於乘輿。天子以天下爲家，不以京師宮室爲常處，則當乘輿以行天下，猶調之車駕。今雖在京師，京師言行在，所巡狩天下，所奏事處皆爲宮，在長安則曰長安宮，在泰山則曰奉商宮，惟當時所至。〉
《帝王世紀》曰：天子，至尊之定名也。應神受命，爲天所子，故謂之天子。孔子曰：「天子之德，感天地，洞八方。」是以功合神者稱皇，德合天地稱帝，義名曰稱王。
《韋曜洞紀》曰：自天地剖判，君世、宰人可得而言者，惟庖犧畫卦、神農作稼、黃帝輿服，最爲昭顯，其餘非書記所述，難可紀焉。
《六韜》曰：王者之道，如龍之首，高居而遠望，深視而審聽。神其形而散其精，若天高而不可極，若淵深而不可測。故可怒而不怒，臣乃爲虎；可殺而不殺，大賊乃發。
又曰：昔柏皇氏、栗陸氏、驪連氏、軒轅氏、赫胥氏、尊盧氏、祝融氏，此古之王者也。未使民，民化；未賞民，民勸。此皆古之善爲政者也。至於伏羲氏、神農氏，教化而不誅；黃帝、堯、舜，誅而不怒。古之不變者，有苗有之，堯化而取之。堯德衰，舜化而受之；舜德衰，禹化而取之。
《太公伏符陰謀》曰：武王曰：「三皇之治，毋禮義而民利之，何也？」太公曰：「三皇之時，近之則利，去之則病。所謂上聖神德而治，其次教而化之，近聖賞罰之。」
《管子》曰：黃帝立明台之議，上觀於賢也；堯有衢室之問，下聽於民也；舜有告善之旌，而主不蔽也；禹立建諫鼓於朝，而備評謠也；湯有總街之庭，觀人誹也；武王有靈台之宮，賢者進也。此古聖帝明王所以有而勿失，得而勿亡也。
又曰：明一者皇，察道者帝，通德者王，謀得兵勝者霸。
又曰：桓子問曰：「三王者，既殺其君矣，今言仁義，則必以三王爲法度，不識其故何也？」對曰：「昔者，禹平治天下，及桀而亂之，湯放桀以定禹功也；湯平治天下，及紂而亂之，武王伐紂以定湯功也。善之伐不善，自古至今，未有改之，君何疑焉！」
又曰：言室滿室，言堂滿堂，是謂聖王。
又曰：昔者七十九代之君，法制不一，號令不同，然俱王天下者，何也？必國富而粟多也。夫富國多粟生於農，故先王貴之。
《晏子》曰：古者有紩衣攣領而王天下者，有處層巢窟穴而王天下者。
《老子》曰：聖人處無爲之事，行不言之教，萬物作而不辭，生而不有，爲而不恃，功成而不居。夫惟不居，是以不去。
又曰：不尚賢，使民不爭；不貴難得之貨，使民不爲盜；不見可欲，使心不亂。是以聖人之治，虛其心，實其腹，弱其志，強其骨，常使民無知無欲。使夫知者不敢爲也。無爲，則無不治也。
又曰：道大、天大、地大，王亦大。域中有四大，而王居其一。
又曰：聖人無常心，以百姓心爲心：善者，吾善之；不善者，吾亦善之，得善矣！信者，吾信之；不信者，吾亦信之，得信矣！聖人在，天下歙然。爲天下渾其心，百姓皆注其耳目，聖人皆孩之。
又曰：聖人之言云：「我無爲，而民自化；我無事，而民自富；我好靜，而民自正；我無欲，而民自樸。」
又曰：聖人執左契而不責於人，故有德司契，無德司撤。〈聖人之心，與百姓心猶左右契耳。契來則和，故上下相親，怨用不作，後世不能，執左契以應物，而守常轍以軌民，用此來和，必有餘怨矣。〉
又曰：江海所以能爲百穀王者，以其善下之也。是以聖人慾上人也，必以其言下之；欲先人也，必以其身後之。故處上弗害，是以天下樂推而不厭也。
《董子》曰：爲天子，不可不承天意，必順其道，然後爲安。
又曰：古之造文字者，三畫而謂之王。三畫者，天、地、人也。連其中者，通其道也。
《孟子》曰：人皆有不忍人之心。〈言人人皆有不忍加惡於人之心也。〉先王有不忍人之心，斯有不忍人之政矣，以不忍人之心，行不忍人之政，治天下可運之掌上也。
又曰：五霸者，三王之罪人也。〈趙台卿章句曰：五霸大國康政以率諸侯也。齊桓、晉文、秦穆、宋襄、楚莊是也。三王，夏禹、商湯、周文王也。〉今之諸侯，五霸之罪人也。天子討而不伐，諸侯伐而不討。
《孫卿子》曰：人君者，降禮尊賢而王，重法愛人而霸，好利多詐而危。欲近四旁，莫如中央，故王者必居天下之中也。
又曰：粹而王，駁而霸，無一焉而亡。
又曰：國者，天下之利用也；人主者，天之利勢也。得道以持之則大安大榮，積善之源也。不得道以持之則大危也。義立而王，信立而霸，權謀立而亡。行一不義、殺一無罪而得天下，仁者不爲也。
《莊子》曰：盜跖曰：「古之禽獸多而人民少，於是人皆巢居以避之，晝拾橡栗，暮棲木上，故命之曰有巢氏之民。古者人不知衣服，夏則多積薪，冬則煬之，故命之曰知生之人。神農之代，臥則居居，起則于于。知其母，不知其父，與麋鹿同處，耕而食，織而衣，無有相害之心。此至德之隆也。
又曰：夫帝王之德以天地爲宗，以道德爲主，以無爲爲常。無爲也，用爲天下而有餘。
又曰：天道運而無所積，故萬物成；帝道運而無所積，故天下歸；聖道運而無所積，故海內服。〈此三者恣物之性而無所牽滯。〉明於天，通於聖，六通四辟於帝王之德者，其自爲也。夫虛靜恬淡寂寞無爲者，萬物之本。以此處上，帝王天子之德也。
又曰：廣成子曰：「得吾道者，上爲皇而下爲王；〈郭璞曰：皇王之稱，隨世之上下耳。其於得通變之道以應無窮，一也。〉失吾道者，上見光而下爲土。〈失無窮之道，則自信於一，變而不能均同上下矣，故俯仰異心也。〉」
又曰：赫胥氏之時，民居不知所爲，行不知所之，含哺而熙，鼓腹而游。民能以此矣。
又曰：昔容成氏、大庭氏、柏皇氏、中央氏、栗陸氏、驪連氏、軒轅氏、赫胥氏、尊盧氏、祝融氏、伏羲氏、神農氏，當是時也，民結繩而用之，〈郭象曰：足以紀要而已也。〉甘其食，美其服，〈適故常甘，當故常美，若思夫侈靡，則無時慊矣。〉樂其俗，安其居，鄰國相望，鶏狗之音相聞，民至老死而不相往來。〈無求之至也。〉若此之時，則至治也已。
又曰：古之王天下者，知雖落天下不自慮也；辯雖雕萬物不自說也；能雖窮海內不自爲也。天不産而萬物化，地不長而萬物育，帝王無爲而天下功。故曰：「莫神於天，莫富於地，莫大於帝王。」故曰：「帝王之德配天地。」此乘天地、馳萬物而用，人君之道也。
又曰：至德之世不尚賢，不使能，民如野鹿，正而不知以爲義，相愛而不知以爲仁，實而不知以爲忠，當而不知以爲信。
又曰：聖人之靜也，非曰其靜也善，故靜也。萬物無足以撓心者，故靜也。〈郭象曰：撓亂也。〉夫靈靜恬淡寂寞無爲者，天地之平而道德之至也，故帝王聖人休焉。
《唐子》曰：君人者，乘南面之尊，操殺生之柄，威如秋霜，恩如春養，何求而不得，何化而不從？君人者，當以江海爲腹，山林爲面，當使其觀者不知江海何藏，山林何有？
《蘇子》曰：天子坐九重之內，樹塞其門，旒以翳明，衡以隱聽，鸞以抑馳。《陸子》曰：三皇垂策而五帝繁手，唐虞按轡，禹湯馳轅，雖使周公禦衡，仲尼促節，固不已也。
《孫綽子》曰：道一者帝，德充者王，依仁仗義者霸。無爲而治者道也，爲能不恃者德也。存三亡國，仁也；責貢不入，義也。
《慎子》曰：昔者，天子手能依而宰夫設服，足能行而相者導進，口能言而行人稱辭，故無失言失禮也。
又曰：古者立天子，貴之者非以利一人，曰天下無一貴，則理無由通。通理，爲天下也。故立天子爲天下也，非立天下爲天子也；立國君以爲國也，非立國以爲君也。
