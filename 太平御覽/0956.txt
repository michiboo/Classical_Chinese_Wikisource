
《毛詩》曰：《東門之枌》，疾亂也。幽公荒滛，男女棄其舊業，亟會於道路，歌舞於市井爾。東門之枌，〈枌，白榆也。〉宛丘之栩，子仲之子，婆娑其下。
又《山有樞》曰：山有樞，隰有榆。
《毛詩義疏》曰：駮馬，梓榆也。駮犖，〈呂角切。〉遙視似駮馬。
《周禮·秋官》曰：烜氏四時變國火，春取榆柳之火。
《禮記·內則》曰：菫、荁、枌、榆、免、薨、滫、髓以滑之。〈榆曰白枌。〉
《春秋元命苞》曰：三月榆莢落。
《春秋運斗樞》曰：玉衡星散為榆。
《爾雅》曰：蓲，荎。〈音歐、迭。郭璞曰：《詩》云：「山有樞」，今之刺榆。〉無枯，其實荑。〈枯，榆也。生山中。葉圓而厚。剝皮，合漬之，其味辛香，所謂蕪荑也。〉
《說文》曰：榆，白枌也。梗，山枌榆，有刺，莢，可以為蕪荑。
《史記》曰：凡望雲氣，平望在榆上下，千餘二千里也。
《漢書》曰：高祖禱豐枌榆社。〈張晏曰：枌榆社，在豐東北三十里。或曰：枌榆，鄉名也，高祖里社也。〉
又《天文志》曰：成帝河平元年，旱傷麥，民食榆皮。
又《循吏傳》曰：龔遂為渤海太守，勸民務農桑，令口種榆一樹。
《魏志》曰：鄭澤為魏郡太守，百姓乏材木，乃課種榆為籬。
《後魏書》曰：太祖道武皇帝諱珪，七月七日生三合陂北。明年有榆生於埋胎處，遂成林。
又曰：桓帝曾中蠱，歐吐之地，乃生榆木。
《趙書》曰：從幽州大道滹沱造浮橋，植行榆五十里，置行宮。
《管子》曰：五沃之土，其榆條長。
《莊子》曰：鵲上高城之垝，而巢於高榆之顛，城壞巢折，凌風而起。故君子之居世也，得時則義行，失時則鵲起。
《淮南萬畢術》曰：八月榆檽，〈音而。〉令人不飢。〈注曰：以美酒漬榆檽，曝乾，以清粱米、紫莧實，蒸，令相合。欲不食者，三指撮酒以服之，即不飢耳。〉
《韓詩外傳》曰：楚莊王將伐晉，曰：「敢諫者死！」孫叔敖進諫曰：「臣園中有榆，榆上有蟬。蟬方奮翼悲鳴，飲清露，不知螳蜋之在後，曲頸欲食之；螳蜋方欲食蟬，不知黃雀在後，舉頭而欲啄之；黃雀食螳蜋，不知童子挾彈在榆下欲彈之；童子方彈黃雀，不知在前有深坑，後有掘株也。」楚乃息伐。
桓譚《新論》曰：劉子駿信方士虛言，為神仙可學。余見其庭下大榆樹，久而剝折，指謂曰：「彼樹無情，然猶朽蠹，人雖欲愛養，何能使之不衰？」
《愽物志》曰：食枌榆，則眠不欲覺。
《晉宮闕名》曰：華林園，榆十九株。
《雜五行書》曰：舍北種榆九株，蠶大得。
《廣志》曰：有姑榆，有郎榆。郎榆無莢，材又任車用，至善。青蠡者出渤海東，先以供官。
《石虎鄴中記》曰：襄國鄴路，千里之中，夾道種榆。盛暑之月，人行其下。
《鄒子》曰：春取榆柳之火。
《范子計然》曰：蕪荑出地，赤心者善。
《汜勝之書》曰：種禾無期，因地為時。三月榆莢雨時，高地強土可種禾。
崔寔《四民月令》曰：二月榆莢成者，收乾以為醬。隨節早晚，勿失其適。
《夢書》曰：榆為人君，德至仁也。夢採榆葉，受賜恩也；夢居樹上，得貴官也；夢其葉滋茂，福祿存也。
《古樂府詩》曰：天上何所有？歷歷種白榆。
應璩《與龐惠恭書》曰：見所上利民之術，殖濟南之榆，栽漢中之漆。
嵇康《養生論》曰：豆令人重，榆令人暝，愚智所知也。
《易緯》曰：桐枝濡毳，而又空中，難成易傷，須成氣而後華。
《尚書·禹貢》曰：嶧陽孤桐。〈嶧山之陽，特生桐，中為琴瑟。〉
《毛詩·卷阿》曰：梧桐生矣，於彼高崗。〈梧桐，柔木也。〉
又《定之方中》曰：樹之榛栗，椅桐梓漆，爰伐琴瑟。
《詩義疏》曰：梓實桐皮曰椅，今民雲梧桐也。有青桐、白桐、赤桐。白桐宜琴瑟，今雲南{左牛右羊}牱人績以為布。
《禮記·月令》曰：清明之日，桐始華。〈《周書》曰：不始華，歲有大寒。〉
《禮斗威儀》曰：君乘火而王，其政平，梧桐為常生。
《爾雅》曰：櫬，梧也。〈今梧桐。〉榮，桐木。〈即梧桐。〉
《後漢書》曰：蔡邕泰山行見爨桐，聞爆聲，曰：「此良木也！取而為琴。」
《齊書》曰：豫章王於邸{左玄無上點右邑}起山，列種桐竹，號為桐山。武帝幸之，置酒為樂。
《管子》曰：五沃之土，其木宜桐。
《莊子》曰：外乎子之神，勞乎子之精，倚樹而吟，據梧而瞑。〈神不休於性分之內則外矣，精不正於自足之極則勞矣。故行則倚樹而吟，坐則據梧而瞑。言有情者之自困。〉
又曰：鵷鶵發南海而飛到北海，非梧桐不止，非竹實不食。
又曰：空門來風，桐乳致巢。〈司馬彪注曰：門戶空，風喜投之；桐子似乳，着葉而生，烏喜巢之。〉
《孟子》曰：今有場師，舍其梧檟，養其樲〈音二〉棘，則為賤場師矣。〈棄大取小。〉
《呂氏春秋》曰：成王與唐叔虞燕居，援桐葉以為圭，曰：「以此封汝。」虞喜，以告周公。周公請封虞，成王曰：「余與虞戲也。」周公曰：「臣聞之，天子無戲言。」於是遂封叔虞於晉。
《淮南子》曰：智有所不足，故桐不可以為弩。
又曰：夫以巨斧擊桐薪，不待利時良日而後破之；加巨斧桐薪之上，而無人力之奉，雖順招搖挾刑德，〈招搖，斗杓也。刑，十二辰；德，十日也。〉而弗能破者，以其無勢也。
《淮南萬畢術》曰：桐木成雲。〈取十石瓦甖，滿中水，置桐甖中，蓋之，三四日，氣如雲作。〉
董仲舒《請雨書》曰：秋以桐魚九枚。
《風俗通》曰：梧桐生於嶧山陽巖石之上，採東南孫枝為琴，聲甚清雅。
《遁甲經》曰：梧桐不生，則九州異。〈梧桐以知日月正閏，生十二葉，一邊有六葉。從下數，一葉為一月，至上十二葉。有閏，十三葉小餘者，視之，則知閏何月也。不生，則九州各異君，天下不同也。〉
《王逸子》曰：木有扶桑、梧桐、松柏，皆受氣淳矣，異於群類者也。
《秦記》曰：初，長安謠云：「鳳凰鳳凰，止阿房。」符堅遂於阿房城植桐數萬株，以待之。其是，慕容沖入阿房城而止焉。沖，小字鳳凰。
《廣志》曰：梧桐有白者。剽國有白桐木，其葉有白毳。取其毳，淹漬緝績，織以為布。
《遊名山志》曰：吹臺有高桐，皆百圍。嶧陽孤桐，方此為劣。
《鄒山記》曰：鄒山，古之嶧山，魯穆公改為鄒。今鄒山嶧陽猶多桐樹。
《齊地記》曰：城北十五里，有梧臺，即梧宮也。
《論衡》曰：李子長為政，欲知囚情，以梧桐為之象囚形，乃鑿地為塪，臥木囚其中，曰：「罪若正，木囚不動；若有冤，木囚動。出人之精誠着木人也。」
《華陽國志》曰：益州有梧桐木，其華綵如絲，人績以為布，名曰：華布。
沈懷遠《南越志》曰：青桐華頗似木綿，而輝重過之。
《晉宮閣名》曰：華林園，青、白、桐三株。
伏侯《古今注》曰：昭帝元鳳三年，馮翊人獻桐枝，長六尺九，枝枝一葉。
《異苑》曰：晉武帝世，吳郡臨平岸崩，出一石皷，打之無聲。以問張華，華云：「可取蜀中桐材，刻作魚形，扣之則鳴矣。」於是如言，音聞數十里。
又曰：句章吳平門前，忽生一株青桐樹，上有謠歌之聲。平惡而斫殺。平隨軍北征，首尾三載，死桐欻自還立於故根之上。又聞樹巔空中歌曰：「死樹今更青，吳平尋當歸。適聞殺此樹，已復有光輝。」平尋歸，如鬼謠。
祖台之《志恠》曰：騫保至檀丘塢上北樓宿，暮皷二中，有人着黃練單衣、白帢，將人持炬火上樓。保懼，藏壁中。須臾，有二婢上，使婢迎一女子上，與白帢人入帳中宿。未明，白帢人輙先去。如是四五宿。後向晨，白帢人才去，保因入帳中，持女子問：「向去者誰？」答曰：「桐侯郎，道東桐樹廟。」是至暮鼓二中，桐郎來，保乃斫取之，縛着樓柱。明日視之，形如人，長三尺餘。檻送詣丞相，渡江未半，風浪起。桐郎得投入水，風波乃息。
《齊民要術》曰：梧桐，山石間生者，為樂器則鳴。
《瑞應圖》曰：王者任用賢良，則梧桐生於東廂。
桓譚《新論》曰：神農、黃帝，削桐為琴。
任昉《述異記》曰：梧桐園，在吳夫差舊國也。一名琴川。梧園宮，在句容縣。傳雲吳王別館，有楸梧成林焉，其梧子可食。《古樂府》云：「梧宮秋，吳王愁是也。」
崔琦《七蠲》曰：爰有梧桐，生於玄谿。傳根朽壤，託險生危。
枚乘《七發》曰：龍門之桐，高百尺而無枝，中鬱結而輪菌，根扶踈以分離。
魏明帝《猛虎行》曰：雙桐生空井，枝葉自相如。通泉溉其根，玄雨潤其柯。綠葉何蓩蓩，青條視曲阿。
張協《七命》曰：寒山之桐，出自大冥。含黃鍾以吐榦，據蒼岑而孤生。
《古詩》曰：井梧棲靈風。
《易大過》九二曰：「枯楊生稊，老夫得其女妻。」
焦贛《易林·豫之晉》曰：鵲巢柳樹，鳩奪其處。任力劣薄，天命不祐。
《毛詩·採薇》：昔我徃矣，楊柳依依。〈楊柳，蒲柳也。〉
又曰：《東門之楊》刺時也。婚姻失時，男女多違，親迎女猶有不至者也。東門之楊，其葉{左牛右羊}{左牛右羊}。〈{左牛右羊}{左牛右羊}然，盛貌。〉
又《南山有臺》曰：南山有桑，北山有楊。樂只君子，邦家之光。
又《小弁》曰：菀彼柳斯，鳴蜩{左口右彗}{左口右彗}。〈柳木茂盛則多蟬。〉
又曰：《菀柳》，刺幽王也。暴虐無親，而刑罰不中。有菀者柳，不尚息焉？〈有菀然柳葉茂盛之柳，行路之人豈有不庶幾欲就之止息。〉
又《東方未明》曰：折柳樊圃。〈柳，弱脆之木；樊，藩也。折以藩圃，無益也。〉
《毛詩疏義》曰：「楊之水，不流束蒲。」蒲柳之木二種，一種皮正青，一種皮紅白，可為箭竿。
《左傳》曰：「董澤之蒲。」今人以為其萑可為矣。
又曰：樹杞，杞柳也。生水旁，樹如柳，葉粗而白，木理微赤。今人以為車轂。今其水旁，魯國泰山、汶水邊路，純杞柳也。
《大戴禮》曰：正月柳梯。梯者，發葉也。
《爾雅》曰：檉，河柳。〈郭璞注曰：河旁赤莖小楊也。〉旄，澤柳〈生澤中者。〉楊，蒲柳。〈《詩》云：楊柳依依。《傳》曰：董澤之蒲也。〉
《漢書》曰：上林苑中，大柳樹斷臥地，一朝起，生枝葉。有蟲食其葉，為字曰：「公孫病已立。」眭孟以為：木，下民之像，當有廢故之家孫氏從民間受命為天子者。及昭帝崩，無嗣，大臣迎立昌邑王。王即位，淫亂失道，霍光廢之，更立昭帝兄衛太子之孫為宣帝。帝本名病已。
《晉書》曰：王恭，字孝伯，美姿容，人多恱之。或目之曰：「濯濯如春月柳。」
又曰：嵇康性絕巧，而好鍛。宅中有一柳樹，甚茂，乃激水圜之。每夏月，居其下以鍛。東平呂安服康高致，每一相思，輙千里命駕。
又曰：太康末，京洛為《折楊柳》之歌，其曲始有兵革苦辛之嘆，終以禽獲斬截之事。是時三楊貴盛，而被族滅，太后廢黜，幽死宮中，《折楊柳》之應也。
又《桓溫傳》曰：溫自江陵北伐，行經金城，見少為琅邪時所種柳，皆已十圍，慨然曰：「木猶如此，人何以堪攀枝執條！」泫然流涕。
《南史·隱逸傳》曰：陶潛，字淵明，有高趣。宅邊有五柳樹，故嘗着《五柳先生傳》。
《晉中興書》曰：陶侃明識過人。武昌道上，通種楊柳，人有竊之殖於家。侃見識之，問：「何盜官所種？」於時以為神。
沈約《宋書》曰：蕭惠開為少府，不得志。寺內齋前草香，惠開悉鏟除，列種白楊。人謂之曰：「白楊丘墓間所植，奈何於庭院種之？」荅曰：「人生不得志，與死人何異！」其年，惠開暴卒。
《齊書》曰：王敬則初為散軰使魏，於此館種楊柳。後員外郎虞長曜北使還，敬則問：「我昔種楊柳樹，今大小？」長曜曰：「虜中以為甘棠。」
太平御覽卷第九百五十六
