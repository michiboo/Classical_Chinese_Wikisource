
《水經》曰：白于山，今名女郎山，山上多松柏，下多櫟檀，其獸多牜乍牛⺶它羊，鳥多白鴞。洛水出於其陽，東注於涇也。
又云：洛水源出縣北白于山。
又曰：漢水女郎山，山上有女郎冢。遠望山墳，崔嵬狀高，及即其所，裁有墳形。山上直路下出，不生草木，世人謂之女郎道。下有女郎廟及搗衣石，言張魯女也。
盛弘之《荊州記》曰：上洛有商山，班孟堅《西都賦》所謂商洛緣其隅，《高士傳》謂地肺，即此也。
《晉書》曰：董景道少好學，千里追略，不與人交通。永平中，知天下將亂，隱商洛山，衣木皮葉，食樹果，彈琴歌嘯以自娛。至劉曜時，征拜太常，辭，以壽終。
《春秋合成圖》曰：黃帝游玄扈、上洛，與大司馬容光，左右輔周昌等百二十人臨之，有鳳銜圖以置帝前。
《襄陽記》曰：望楚山有三名，一名馬鞍山，一名災山。宋元嘉中，武陵王駿爲刺史，屢登之，鄙舊名望郢山，因改爲望楚山。後遂龍飛，是孝武望之處，時人號爲鳳嶺，高處有三磴，即劉弘、山簡九日宴賞之所也。
《襄陽記》曰：襄州石樑山，山起白雲則雨，黃雲則風，黑雲則蠻多病。
《襄陽記》曰：襄陽縣薤山，山上有竹，三年生一筍，筍成竹死，代謝如春秋焉。
《十道志》曰：羊祜常與從事鄒潤甫共登峴山，垂泣曰：「自有宇宙，便有此山，由來賢達勝士登此遠望，如我與卿者多矣，皆湮滅無聞，不可得知，念此使人悲傷。我百年後魂魄猶當此山也。」潤甫對曰：「公德冠四海，道嗣前哲，令聞令望，當與此山俱傳。若湛輩乃當如公語耳。」後以州人思慕，遂立羊公廟幷碑於此山。
盛弘之《荊州記》曰：孟達爲新城太守，登白馬塞山而嘆曰：「劉封、申耽據金城千里而不能守，豈丈夫也？」爲上渚吟，方士今猶傳此，聲韻憤激，其哀思之音乎！游者雲重山迭嶂，事亦信然也。
《高士傳》曰：高車山上有四皓碑及祠，皆漢惠帝所立也。漢高後使張良詣南山迎四皓之處，因名高車山也。
《河圖括地象》曰：桐柏山爲地穴，上爲維星。
《荊州圖經》曰：桐柏山，《禹貢》所謂導淮自桐柏者也。其山則雲峰秀峙，林惟椅柏，潛潤吐霤，伏流數里。
《山記》曰：武當山區域，周回四五百里，中央有一峰，名曰參嶺，高二十餘里，望之秀絕，出於雲表，清朗之日，然後見峰。一月之間，不見四五，輕霄蓋於上，白雲帶其前，旦必西行，夕而東返，常謂之朝山蓋，以衆山朝揖之主也。
又《南雍州記》曰：武當山有石門石室，相承雲尹喜所棲之地。
又《陰君內傳》云：君字長生，入武當山升仙是也。
又郭仲産《南雍州記》曰：武當山，廣三四百里，山高巄峻，若博山香爐苕亭峻極，幹霄出霧。學道者常百數，相繼不絕，若有於此山學者心有隆替，輒爲百獸所逐。
《山海經》曰：祭水源伏流三百餘里。漢武帝遣殿上將軍戴生之此山采仙藥，遂得道不返。
《甄異傳》曰：曆陽謝允，字道通，年十五，爲蘇峻賊軍王免所掠，賣屬東陽蔣鳳家。嘗行山中，見虎檻中狗，竊念狗餓，以飯飼之，入檻，方見虎攀木仰看。允謂虎曰：「此檻本爲汝施，而我幾死其中，汝不殺我，我放汝。」乃開檻出虎。賊平之後，允詣縣別良善，烏程令張球不爲申理，桎梏栲楚。允夢見人曰：「此中易入難出，汝有慈心，當拯救。」回見一少年，通身黃衣，遙在柵外，時進獄中，與允言語。獄吏知是異人，由此不敢枉允，蒙理還都，西上武當山。太尉庾公聞而湣之，給其糧資，隨到襄陽。見道士說：「吾師戴先生孟盛子，非世間人也。敕若有西上欲見我者，可將來，得無是君。」允因隨去，入武當山，齋戒三日，進見先生，乃是昔日所夢人也。問允：「復見黃童不？」因賜以神藥三丸，服之便不饑渴，無所思欲。先生亦無常處，時有神雲紫氣蔭其上，或聞芳香之氣，徹于山谷。
《水經注》曰：大胡山，在泚陽北如東三十餘里，廣圓五六十里。
張衡《西都賦》曰：所謂天封大胡者也。胡一作狐，《南陽圖注》曰：「山有大石如狐。」
《水經注》曰：石魚山，本名立石山。高八十丈，廣十里。石色黑而理，若雲母。開發一重，輒有魚形，鱗鰭首尾，有若刻畫。長數寸，魚形備足，燒之作魚膏腥，因以名之。
《郡國志》曰：苦菜山，即黃城山也。自葉至泚陽，南北相毗連，亙百里。亦曰長城山，即長沮、桀溺耦耕處。下有東流水，即子路問津之所。《尸子》雲，楚狂接輿耕於方城，即此山也。《春秋》曰：「方城以爲城」是也。
《水經注》曰：蔡陽縣東南大洪山，山在隋郡之西南，竟陵之東北，盤基所跨，廣圓一百餘里。峰曰懸鈎，處衆阜之中，爲諸嶺之秀。山下有石門，俠鄣層峻，岩高皆數百許仞。入石門，又得鍾乳穴。穴上赤崖壁立，非人跡所及。穴中多鍾乳，凝膏下垂，望齊冰雪，微津細液，滴瀝不斷。幽穴潛遠，行者不窮其深。而穴內常有風勢，火無能以經久故也。隕水出於其陰，初流淺狹，遠乃寬廣，可以浮舟筏矣。時人以隕水所導，故亦謂之隕山。
《南兗州記》曰：瓜步山東五里，江有赤岸山，南臨江中。羅君章雲，赤岸若朝霞，即此是也。濤水自海入江，衝激六七百里，至此岸側，其勢始衰。郭景純《江賦》云：「鼓洪濤於赤岸。」
《壽春圖經》曰：莫耶山，長老傳雲，古者於此山鑄莫耶劍，因爲山名。
《史記賈誼吊屈原篇》云：莫耶爲鈍兮，鉛刀爲銛。注云：莫耶，吳大夫姓也。
王僧虔《吳郡地理志》云：吳人造劍二，陽曰幹將，陰曰莫耶。莫耶，其妻名也。
又《淮南記》云：濛水合流千金塘，源出縣西莫耶山是也。
《壽春圖經》曰：雲母山，一名濠上山，在州東南四十里。按《神仙傳》云：彭祖服食雲母，時人共傳采於此山。今或有道者採取不已。
《壽春圖經》曰：濠塘山，在縣南六十里，有濠水出焉。古老所傳，緣山泉灌濠城塘，故以爲名。山穴多出鍾乳，幷有蝙蝠白艾色，於穴中倒懸，微帶紫色。居人或有九月以後二月已前採取，服之頗益壽。
《壽春圖經》曰：九斗山，一謂陰陵山。
《江表傳》云：項羽敗烏江，取此山過。漢遣灌嬰兵追羽至此，一日九戰，因名曰九斗山。今石猶存有磨刀礪鏃之跡。
應劭《漢地理志》曰：禹娶塗山，塗山有禹墟。
《太康地記》曰：塗山，古當塗國，夏禹所娶也。山西南又有禹村，蓋禹會諸侯於塗山，在《禹貢》揚州之域。今九江當塗縣有禹娶之地，今邑界有當塗故城存焉，即漢爲縣，後廢。
《郡國志》曰：平河縣有當塗山，淮水出於荊山之左，當塗之右，奔流二山之間，而揚濤北注也。
《春秋左氏傳》曰：哀公七年，諸大夫對孟孫曰：「禹合諸侯於塗山，執玉帛者萬國。」杜預注曰：「塗山在壽春東北。」非也。餘案《家語》曰：吳伐越，至會稽，獲骨焉，其節專車。吳子使使問孔子，孔子曰：「丘聞之，昔禹致群臣於會稽之山，防風氏後至，禹殺之，其骨專車，此爲大也。」蓋丘明親承聖旨，錄爲實證矣。又案劉向《說苑辨物》，王肅之敘孔子九世孫孔晁所出先人書《家語》，幷出此事。故塗山有會稽之名，考校群書及方土之目，疑非此矣。蓋周穆之所會矣。
《水經注》曰：壽春縣八公山，山無樹木，惟重阜耳。山上有淮南王劉安廟。劉安是漢高帝之孫，厲王長之長子也。折節下士，篤好儒學，養方術之徒數千人，多神仙秘法鴻寶之道。忽有八公，皆順眉皓素，詣門希見。門者曰：「吾王好長生，今先生無住衰之術，未敢聞。」八公咸變成童，王甚敬之。八士幷能煉金化丹，從有入無，乃與安登山埋金於地，白日升天，餘藥在器，鶏犬舐之者，俱得上升。其所升之處，踐石皆陷入焉。故山即以八公爲目。
《懷寧圖經》曰：蔡山出大龜。《尚書》云：九江納錫大龜，即謂蔡山也。
《懷寧圖經》曰：玉鏡山在縣北萬歲鄉界。貞元二年，從睆山東面忽然爆裂，皎然如玉，行路遠見如懸鏡焉。其年刺史呂謂聞奏，因山改萬歲爲玉鏡鄉，其山西隅連晥山東面。
《漢書·地理志》曰：睆山在灊山，天柱峰相連。其山三峰鼎峙，疊障重巒，拒雲概日，登涉無由。《山經》云：睆山東面有激水，冬夏懸流，狀如瀑布，下有九井，井有一石床，可容百人。其井莫知深淺，若天時亢旱，則殺一犬投其中，即降雷雨，犬亦流出。
《曆陽圖經》曰：鶏籠山在縣西北。《淮南子》云：「麻湖初陷之時，有一老母提鶏籠以登此山，因化爲石。」今山有石狀如鶏籠，因爲名也。
《曆陽圖經》曰：梁山在縣南，俯臨江水南之博望山。
《宋書》云：孝武帝大明七年登梁山，大閱水軍於中江。是日有雀二集於華蓋，有司奏請改元爲神雀元年，帝不許，因立雙闕於梁山。
《盱眙圖經》曰：都梁山周回三十里，在縣南。按《廣志》雲，都梁山生淮蘭草，一名梁香草，故以爲名。在楚州西南二百九里。
又阮升之記云：都梁山通鍾離郡，廣袤甚遠，出桔梗、芫花等藥。
伏滔《北征記》云：有都梁香草，因以爲名。
又曰：隋大業元年，煬帝立宮在都梁，東鄰鬱，西枕長淮，南望岩峰，北瞰城郭。其中宮殿三重，長廊周回，院之西又有七眼泉，涌合爲一流，於東泉上作流杯，又於宮西南淮側造釣魚臺，臨淮高峰，別造四望殿。其側又有曲河以安龍舟大舸，枕倚淮湄，縈帶宮殿。至十年，爲孟讓賊於此置營，遂廢。
《盱眙圖經》曰：鬥山周回二十里，在縣西南，與都梁山相連，枕淮水險峻，名曰鬥山。
《盱眙圖經》曰：檯子山周回一十里，在縣東一里。案《宋書》云：「元嘉二十七年，宋將臧質引兵下造弩台，以射城中。」因以爲名。按：檯子山在楚州西南是。
《盱眙圖經》曰：長圍山周回四里，在縣北七里，上置軍營，將士一千人守之，至德二年，節度使高適置。按《宋書》云：「元嘉二十七年，宋文帝遣臧質拒魏太武帝，遂於梁山築長圍城，造浮橋絕水路。」即此。山又改爲長圍山，當在楚州西南一百八十里。
