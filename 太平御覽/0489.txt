
《毛詩》曰：出宿於濟，飲餞於禰。
又曰：申伯言邁，王餞於。
又曰：挑兮撻兮，在城闕兮。一日不見，如三月兮。
又曰：燕燕于飛，差池其羽。之子於歸，遠送於野。瞻望弗及，泣涕如雨。
又曰：送子涉淇，至於頓丘。
又曰：我送舅氏，曰至渭陽。
又曰：出宿於浦，飲餞於禰。
又曰：顯父餞之，清酒百壺。
又曰：有女仳離，慨其嘆矣。
《禮記》曰：嫁女之家，三夜不息燭，思相離也。
《左傳·昭公十六年》：鄭六卿餞宣子於郊。宣子曰：「二三子請賦詩，起亦以知鄭志。」子<齒差>賦《野有蔓草》，子産賦《羔裘》，子太叔賦《褰裳》，子游賦《風雨》，子旗賦《有女同車》，子柳賦《兮》。宣子喜曰：「二三子以命貺起，賦不出鄭志。二三君子皆數世之主也。」
《家語》曰：孔子去周，而老子送之曰：「吾聞富貴送人以金，仁者送人以言，吾雖不能富貴，而竊仁者之號，請送子以言：凡當世之聰明深察而近於死者，好議人者也；博辯弘大而危其身者，好發人之惡者也。」孔子曰：「敬奉教。」
又曰：孔子在衛，晨興，顔淵侍，有哭者甚哀。回曰：「此哭非獨哀死，又悲生離也。」孔子曰：「何以知之？」對曰：「回聞恆山之鳥，生四子焉，羽翼既成將分離，悲鳴以相送，哀有類於此矣。」
《史記》曰：魯人或惡吳起曰：「起之爲人，猜忍人也。其少時，家累千金，將仕不遂，遂破其家。鄉黨笑之，起殺其謗己者三十餘人，而東出衛郭門外。與其母訣，嚙臂而盟曰：起不爲卿相，不復入衛。」
又曰：貳師將軍李廣利將兵擊匈奴，丞相劉屈犛爲祖道，送渭橋，與廣利別。
又曰：疏廣、疏受父子幷爲皇太子師傅，朝廷以爲榮。在位歲久，廣謂受曰：「吾聞知足不辱，知止不殆；功遂身退，天之道也。今仕宦至二千石，宦成名立如此，不去，懼有後悔。」即日，父子俱稱病，乞骸骨。上以其年篤老，皆許之，加賜黃金二十斤，皇太子賜以五十斤。公卿大夫故人邑子爲設祖道，供帳東都門外，〈蘇林注曰：長安東郭門也。〉送者車數百輛，辭訣而去。及道路觀者皆曰：「賢哉二大夫！」或嘆息，爲之下泣。
又曰隸宗：遣諸王歸國。帝特留東平王蒼，賜以秘書、列仙圖、道術秘方。至八月飲酎畢，有司復奏遣蒼，乃許之。手詔賜蒼曰：「骨肉天性，誠不以遠近親疏，然數見顔色，情重昔時。中心戀戀，惻然不能言。」於是車駕祖送，流涕而訣。復賜乘輿服禦，珍寶輿馬，錢布以億萬計。
又曰：赤眉兵盛，乃拜鄧禹前將軍持節西征，自選可與俱者。於是凡將六將軍，吏二萬人。禹辭訣，上自從輕騎數百送至野。鄧禹不能定赤眉，乃遣馮異代禹討之。車駕送至河南，賜以乘輿七尺劍。敕異曰：「諸將非不能健鬥，然好虜掠。卿本能禦吏，念自修飭，無爲郡縣所苦。」異頓首受命。
又曰：東平王蒼朝京師。月餘，還國。帝臨送歸宮，悽然懷思，乃詔遣使詣國：「辭別之後，獨坐不樂，因就車歸，伏軾而吟。誦及《采菽》，以增嘆息。」
又曰：第五倫年少諸家，惟令詣郡尹鮮于裒，裒見而異之，署爲吏。後裒坐事徵，臨去，握倫臂訣曰：「恨相知之晚。」
又曰：申屠蟠爲太尉黃瓊所辟，不就。及瓊卒，歸葬江東，四方名豪會帳下六七千人，談論莫有及蟠者。惟南郡一生與相酬對，既別，執蟠手曰：「君非聘則徵，如是相見於上京矣。」蟠勃然作色曰：「始吾以子爲可與言，何乃相教榮貴之徒耶？」因振手而去。
《魏志》曰：夏侯惇薨，以曹休爲鎮南將軍，假節，都督諸軍事。車駕臨送，上乃下輿執手而別。
《吳志》曰：魯肅代周瑜過呂蒙，酒酣，蒙問肅曰：「君受重任，與關羽爲鄰，將何計略，以備不虞？」肅應曰：「臨時施宜。」蒙因爲畫五策。肅於是越席就之，拊其背曰：「呂子明，吾不知卿才略所及至於此也。」遂拜蒙母，結友而別。
又曰：劉繇亡於豫章，孫策命太史慈往撫安之。左右皆曰：「慈必北去不還。」策曰：「子義舍我，尚復與誰？」餞送昌門，把腕別曰：「何時能還？」答曰：「不過六十日。」果如期而反。
《晉中興書》曰：王澄嘗之荊州，送者傾邑。所別處樹上有鵲巢，澄便脫衣著犢鼻上樹，探鵲鷇而弄之，傍若無人。
《晉中興書》曰：衛�兄ロ，時爲散騎侍郎，內侍懷帝。�以天下將亂，移家南行。母曰：「我不能舍仲寶而去也。�啓喻深至爲門戶大計，母涕泣從之。臨別，�謂ロ曰：「在三之義人之所重，今可謂致身命之日，兄其勉之。」乃扶將老母轉至豫章，而洛城失守，ロ沒焉。
沈約《宋書》曰：王弘，字方平，家貧而性好山水。求爲烏傷令，尋以病歸。桓謙以爲衛軍參軍。時殷仲文還姑熟，祖送傾朝，謙要弘之同行，答曰：「凡祖離送別，必在有情，下官與殷風馬不接，無糸彖陪從。」謙貴其言。
又曰：張敷音儀詳緩，與人別，執手曰：「念相聞。」
《後魏書》曰：南安王禎復封南安王，後爲鎮北大將軍、相州刺史。帝餞禎於華林都亭，詔左右賦詩，不能者，幷可聽射，當使武士彎弓，文人下筆。帝送禎下階，流涕而別。
《續齊諧記》曰：京兆田真三人分財，堂前有紫荊花，葉茂異，共議破爲三分，明截之。爾夕，樹即枯死，真見之，驚謂弟曰：「花本同株，當分折枯悴，況人兄弟孔懷，而少離異，是不如樹也。」兄弟相感更合。
《吳錄》曰：朱桓還屯濡須，權祖之。桓奉觴曰：「臣當遠去，願一捋陛下須，無所復恨。」權憑几前席，桓進持須曰：「臣今日真可謂捋虎鬚者。」權大笑。
《吳越春秋》曰：越王勾踐伐吳，將與大夫范蠡入臣於吳，群臣皆送浙江，大夫文種前爲祝，其辭曰：「皇天佑助，先沉後揚，禍爲德根，憂爲福堂。」
《許邁別傳》曰：邁好養生，遣妾歸家，東游采藥於桐廬山。欲斷穀，以山近人，不得專一，移入臨安。自以無復返期，乃改名遠游，書與婦別。
《管輅別傳》曰：諸葛原與輅別，戒以二事，言：「卿性樂酒，雖溫克，然不可保，寧當節之；卿相有水鏡之才，所見者妙，福如膏火，不可不慎；持節散才，游於�漢之間，不受富貴也。」輅言：「酒不可極，才不可盡，吾欲持酒以禮，持才以愚，何患之有耶？」
《穆天子傳》曰：天子觴西王母瑤池之上，王母謠曰：「白雲在天，山川間之。」
《荊州圖》曰：襄陽縣南陸道六里有林館，是餞行送歸之所。
《水經》曰：壽春縣故城東爲長瀨，津之側有射堂北亭迎送之所。
《江表傳》曰：孫權乘飛雲大船，與張昭、秦松、魯肅十餘人共送周瑜，大宴會敘別。昭、肅等皆出，權獨與劉備留語，因言次，嘆瑜曰：「公瑾文武籌略，萬人之英，顧其器量廣大，恐不久爲人臣耳！」
《李陵別傳》曰：陵與蘇武書曰：「男兒生不成名，死必葬蠻夷中耳。誰復能屈伸稽顙還，向北闕使刀筆吏，弄其文墨耶！願足下勿復望陵。嗟乎！子卿，知復何言！相去萬里，人絕路殊，生爲別離之人，死爲異域之鬼。」
《文士傳》曰：張翰到京師時，齊王冏擅權。翰謂同郡人顧榮曰：「天下紛紛未已，夫有四海之名者求退難。吾本山林間人，無望於時，去矣。子善以明防前，以智慮後。」榮捉其手，愴然嘆曰：「吾亦思汝采南山蕨，飲三江水耳！」翰遂稱疾，徑歸府。以翰輒去，除吏名。
《世說》曰：杜預屯荊州，頓七星橋，朝士悉祖之。
又曰：阮籍嫂嘗歸家，籍相見與別。人或譏之，曰：「禮豈爲我輩設耶？」
裴淵《廣州記》曰：尉佗築台以朔望升拜，號爲朝台。即岡傍江，構起華館，以送陸賈，因稱朝亭。
《語林》曰：殷公北征，朝士出送之，軍容甚盛，儀止可觀。陳說經略攻取之宜，衆皆謂必能平中原。將別，忽馳逞，才能盤馬，遂墮地，士以是知其必敗。
又曰：有人詣謝公。別，謝公流涕，人了不悲。既去，左右曰：「向客殊自密雲。」謝公曰：「非徒密雲，乃自旱雷。」
《呂氏春秋》曰：吳起行，魏武侯自送之西河，而與起辭。武侯曰：「先生將何以治西河？」對曰：「以忠，以信，以仁，以義。」武侯曰：「四者足矣。」
《郭子》曰：周叔治爲晉陵，〈謨子叔治，光祿大夫、西平貞侯顗弟。〉周侯、仲智送之，〈周侯名顗，字伯仁。仲知，名嵩，次弟也。〉叔治將泣涕不止，仲智恚之曰：「困人及婦人別，惟知啼！」便捨去。周侯獨留，與飲酒言語，臨別流涕，撫其背曰：「阿拏自愛。」
《孔叢子》曰：子高游趙，平原君客有鄒文、李節者，與相友善。及將還魯，諸故人訣。既畢，文、節送行，三宿臨別，文、節流涕交頤，子高徒握手而已。分背就路，其徒問：「先生與彼二子善，彼有戀戀之心，而先生厲聲高揖，無乃非親之謂乎！高曰：「始吾謂此二子丈夫耳，乃今知其婦人。人生其有四方之志，豈鹿豕哉，而常群聚乎！」其徒曰：「若此，二子泣非耶？」高答曰：「斯二子，良人也，有不忍之心。其於斷，必不足矣。」
又曰：竇皇后弟廣國曰：「姊去我西時，與我訣於傅舍中，沐我而去。」
又曰：成帝遣定陶王之國。王辭去，上與相對，涕泣而訣。
《琴操》曰：商陵牧子娶妻五年無子，父兄將欲與改娶。妻聞，中夜驚起，倚戶悲嘯。牧子聞，援琴鼓之，痛恩愛永離，嘆別鶴以舒情，故曰《別鶴操》。
《古詩》曰：行行重行行，與君生別離。相去萬餘里，各在天一涯。道路阻且長，會面安可期？胡馬嘶北風，越鳥巢南枝。相去日已遠，衣帶日已緩。棄捐勿復道，弩力加餐飯。
《李陵贈蘇武詩》曰：攜手上河梁，遊子暮何之？徘徊歧路間，恨恨不能辭。行人難久留，客言長相思。安知非日月，弦望自有時。弩力崇明德，皓首以爲期。仰視浮雲馳，奄忽互相逾，風波一失路，各在天一涯。
又曰：昔爲鴛與鴦，今爲參與商。
又曰：二鳧俱北飛，一鳧獨南翔。子當留斯土，我獨歸故鄉。
蘇武《贈李陵詩》云：黃鵠一遠別，千里影徘徊。
《古詩》曰：客從遠方來，遺我一書札。上有長相思，下言久離別。置書懷袖中，三歲字不滅。
江淹《別賦》曰：黯然消魂者，惟別而已矣。
《楚辭》序曰：離，別也。騷，愁也。經，徑也。言已放逐離別，中心愁思，猶陳道徑以諷諫君。
又曰：草木搖落而變衰，忄栗兮若在遠行，登山臨水送將歸。
又曰：悲莫悲兮生別離。
