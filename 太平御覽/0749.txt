
王隱《晉書》曰：荀勗領秘書監，始，書師鍾朗法。太康二年，得汲郡冢中古文竹書，勗自撰次注寫以為《中經》，別在秘書，以較經傳闕文，多所證明。
《書斷》曰：古文者，黃帝史蒼頡所造也。頡首有四目，通於神明，仰觀奎星圜曲之勢，俯察龜文鳥跡之象，釆乎眾美，合而為字。是曰古文，《孝經援神契》雲「奎主文章，蒼頡放象」是也。夫文字者，總而為言，包意以名事也；分而為義，則文者祖父，字者子孫。得之自然，備其文理，象形之屬，則為之文；因而滋蔓，母子相生，形聲、會意之屬，則謂之字。字者，言孳乳浸多也。題於竹帛謂之書。書者，如也，舒也，紀也。
又曰：魏衛覬，字伯儒，河東安定人。官至侍中。尤工古文，筆跡精絕。魏初淳古文者，出於邯鄲淳。伯儒寫淳古文《尚書》，以示淳，淳不能別。
《漢書》曰：元帝善史書。〈史籀所作大篆。籀，音紂。〉
《續漢書》曰：靈帝置鴻都門，諸生能為尺壁賦，及以工書鳥篆相課試，至千人焉。
《魏略》曰：邯鄲淳，善蒼頡蟲篆、許氏字指。
《後魏書》曰：竇遵善楷、篆。北京諸碑，及台殿樓觀門題，多其書也。
《書斷》曰：秦李斯妙六篆，始省改之為小篆，著《蒼頡篇》七章。雖帝王質文，世有損益，終以文代質，漸就澆ㄤ。則三皇結繩，五帝畫象，三王肉刑，斯可況也。古文可為上古，大篆為中古，小篆為下古。三古謂之實，草隸渭為華。妙極於華者，羲、獻；精窮於實者，籀、〈籀，史籀。〉斯。始皇以和氏之璧琢而為璽，令斯書其文。今泰山、繹山及秦望等碑，並其遺跡，謂國之偉寶，百世之法式。斯小篆入神，大篆入妙。
《書斷》曰：大篆者，周宣王大史史籀所作也。或云：柱下史始變古文，或同或異，謂之為篆。篆者，傳也，傳其物理，施之無窮。甄酆定六書，三曰篆書；八體書法，一曰大篆。又《漢書·藝文志》《史籀》十五篇，蓋此也。
又曰：《呂氏春秋》雲「蒼頡造大篆」，非也。若蒼頡造大篆，則置古文何地？即籀、篆，蓋其子孫是也。
又曰：小篆者，秦丞相李斯所作也。增損大篆，異同籀文，謂之小篆，亦曰秦篆。
蔡邕《篆勢》曰：體有六篆，妙巧入神，或象龜文，或化龍鱗。紆體放尾，長翅短身，延頸脅翼，勢似凌雲。
《唐書》曰：張廷珪與陳州刺史李邕親善，屢上表薦之。邕所撰碑碣之文，必請廷珪八分書之，甚為時人所重。
《世論》曰：安定梁鵠，字孟皇，善八分書。太祖使書信憧宮門榜題。
《書斷》曰：八分書者，秦羽人上谷王次仲所作也。
又曰：後漢師宜官，南陽人也。靈帝好書，徵天下工書於鴻都門，至數百人。八分稱宜官為最，大則一字徑丈，小則方寸千言。甚矜其能，而性嗜酒。或時空，至酒家，因書壁以雇之。觀者雲集，酤酒多售。
《吳志》曰：張昭，字子布，善隸書。
《晉書》曰：王羲之，尤善隸書，為古今之冠。論者稱其筆勢，以為飄若游雲，矯若驚龍，深為從伯惇、導之所器重。
《晉中興書》曰：李充，字弘度。母衛氏，廷尉展之妹也。充少孤，母聰明有訓，又善楷書，妙參鍾、索，世咸重之。克從兄咸亦善書。
沈約《宋書》曰：文帝善為隸書。
又曰：羊欣，字敬元，長隸書。父不疑，初為烏程令，欣年十二，時王獻之為吳興太守，甚知愛之。獻之嘗夏月入縣，欣著新絹裙晝寢，獻之書裙數幅而去。欣本工書，因此彌善。
《齊書》曰：王僧虔善隸書，宋文帝見其書素扇，嘆曰：「非惟跡逾子敬，又當器雅過之！」
《齊書》曰：周，少往外氏車騎將軍臧質家，得衛恆散隸書法，學之甚能。文惠太子使書玄圃茅齋壁，國子祭酒何胤以倒薤書求就換之，笑曰：「天下有道，丘不與易也。」
《三國典略》曰：周白石縣男趙文深，以題榜之功，除魏興郡守。文深，字德本，南陽宛人也。少學楷隸，有鍾、王之則。當時書惟文深及冀俊而已。王褒尤善書，文深慚恨，形於言色。後知好尚難及，改習褒書，竟無所成，轉被譏誚，謂之學步邯鄲焉。至於碑榜，人莫之逮，褒亦推之。宮殿樓閣，皆其跡也。世宗令至江陵書景福寺碑，蕭察觀而美之。
《陳書》曰：蕭引善隸書，為當時所重。高宗嘗披奏事，指引署名曰：「此字筆勢翩翩，似鳥之欲飛。」引謝曰：「此乃陛下假其羽毛耳。」
《唐書》曰：薛稷好古博雅，尤工隸書。自貞觀、永徽之際，虞世南、褚遂良，時人宗其書跡，自後罕能繼者。稷外祖魏徵家，圖籍多有虞、褚舊跡，稷銳精模仿，筆勢遒麗，當時無及之者。
《書斷》曰：隸書者，秦下わ人程邈所作也。邈字元岑，始為縣獄吏，得罪始皇，幽系雲陽獄中，覃思十年，益小篆方圓，而為隸書三千字奏之，始皇善之，用為御史。以奉事煩多，篆家難成，乃用隸書。為隸人佐書，故曰隸書。
又曰：和帝時，賈魴撰《滂喜篇》。以《蒼頡》為上篇。《訓纂》為中篇，《滂喜》為下篇，所謂《三蒼》也。皆用隸字寫之，隸法由玆而廣。酈善長《水經注》曰：臨淄人發古冢，得棺，前和外隱起為隸字，言齊太公六代孫胡公之棺也，惟三字是古，余同今書。證知隸字出古，非始於秦也。
成公綏《隸勢》曰：蟲篆既繁，草藁近偽，適之中庸，莫尚於隸。
《東觀漢記》曰：北海靜王睦善草書，臨病，明帝驛馬令作草書尺牘十首焉。
范曄《後漢書》曰：張超並善於草書，妙絕時人。
《魏志》曰：劉廙轉五官將文學，文帝器之，命廙通草書。
《晉書》曰：王獻之，時議者以為羲之草書江左中朝莫有及者，獻之骨力遠不及父，而媚趣過之。
又曰：衛瓘，字伯玉，與尚書郎惇煌索靖俱善草字，時人號之一台二妙。漢末，張芝善草書，論者謂瓘得伯英之筋，靖得伯英之肉。
《北齊書》曰：趙仲舒善草隸，雖與弟書，字皆楷正，云：「草不可解，若放之於人，即似相輕易；若當家卑幼，又恐其疑。」
《三國典略》曰：蕭子雲，齊豫章文獻王之子，有文學，工草書，與兄子顯、子昭齊名。少子特又善書，梁武帝稱之曰：「子敬之跡不及逸少，蕭特之書遂逼其父。」
《陳書》曰：文帝時，軍人於丹徒盜發晉郄曇墓，獲晉右軍將軍王羲之書及諸名賢遺跡。事覺，其書並沒縣官，藏於秘府。文帝以伯茂好古，多以賜之。由是伯茂大工章草，甚得右軍之法。〈伯茂，始興王也。〉
《唐書》曰：賀知章善草書，好事者供其箋翰，每紙不過數十字，共傳寶之。時有吳郡張旭，亦與知章相善，而好酒，每醉後，號呼狂走，索筆揮灑，變化無窮，若有神助，時人號為張顛。
《三輔決錄》曰：趙襲，字元嗣，為惇煌太守。先是，杜伯度、崔子玉以工草稱於前世，襲與羅暉亦能草，頗自矜誇，故張伯英與襲同郡，太僕朱賜書曰：「上比崔、杜不足，下方羅、常有餘。」
張壹《非草書》曰：夫草書之興也，其於近古乎？上非天象所垂，下非河、洛所吐，中非聖人所造。蓋秦之末，官書煩冗，戰攻並作，軍書交馳，羽檄分飛，故隸草趣急速耳，示簡易之指，非聖人之業也。今之學草者，不思其簡易之旨，直以為杜、崔之法，龜龍所見也，齔齒以上、苟任涉學者，廢《倉頡》、《史籀》，竟以杜、崔為楷；私書相與，庶獨就書，雲適迫遽，故不及草。草本易而速，今反難而遲，失指多矣！夫杜、崔、張子，皆有超俗絕世之才，博學餘暇，游手於斯。後世慕焉，專用為務，鑽堅仰高，忘其罷勞，夕惕不息，昃不暇食，十日一筆，月數丸墨，領袖如皂，唇齒常黑；雖處眾坐，不遑談戲，展指畫地，見䚡〈蘇來切，角中骨也。〉出血，猶不休輟。然其為字，無益工拙，亦效顰者之增丑，學步者之失節也。
王右軍《自敘·草書勢》曰：昔秦時，諸侯爭長，簡檄相傳，望烽走馹，正以篆隸之難，不救其速，遂作赴急之書，蓋今草書也。其先出自杜氏，以張為祖，以衛為父；索、范者，伯叔也。二王父子，可謂兄弟，薄為庶息，羊為仆隸，自而敘之，亦不失倉公觀鳥跡之意。抑體有疏密，意有倜儻，或有飛走流注之勢，驚竦峭絕之氣，滔滔閑雅之容，卓犖調宕之志；百體千形，而呈其巧，豈可一概而論哉！
《書斷》曰：如淳云：「作起草為藁。」姚察曰：「草猶粗書，為本曰藁。」蓋創文議出於此，草書之先，因於起草。
又曰：晉王逸少，妻郄氏，甚工書。七子獻之，最知名；玄之、凝之、徽之、操之，並工草書。凝之妻謝蘊，有才華，亦善書，甚為君舅重焉。獻之猶善草書，幼學於父，次習張。爾後改變制度，別創其法，率爾師心，冥合天矩，觀其逸志，莫之與京。
又曰：齊謝，字玄暉，風華黼藻，當時獨步，書甚有聲，草殊流美。亦猶薄暮川上，則餘霞照之；晚春林中，則飛花滿目。
又曰：宋蕭思話工書，學於羊欣，得其草妙。崗連盡望，勢不斷絕，雖無奇峰壁立之秀，可謂有巧矣。袁昂云：「羊真、孔草，蕭行、范篆，各一時之妙也。」
《宋書》曰：王僧虔為尚書令，嘗為飛白書題尚書壁曰：「圓行方止，物之定質。修之不已則溢，高之不已則躓，引之不已則遺，是故去之宜疾。」當時嗟賞，以比座右銘。
《唐書》曰：劉洎除散騎常侍。洎性疏俊敢言。太宗工王羲之書，尤善飛白。嘗宴三品已上於玄武門，帝操筆作飛白字賜群臣，或乘酒爭取於帝手。洎登御座，引手得之。皆奏曰：「洎登御床，罪當死，請付法。」帝笑而言曰：「昔聞婕妤辭輦，今見常侍登床。」
又曰：馬周，太宗嘗以神筆賜周飛白書，曰：「鸞鳳凌雲，必資羽翼；股肱之寄，誠在忠良。」
又曰：高宗為飛白書以賜侍臣，賜戴至德曰：「泛洪源，俟舟楫。」賜郝處俊曰：「飛九霄，假六翮。」賜李玄敬曰：「資啟沃，罄丹誠。」
《大業拾遺》曰：大業年，煬帝將幸江都，命越王侑留守東都，宮女半不隨駕，爭泣留帝，攀車惜別，指血染鞅。帝不回，因飛白題二十字留賜宮妓，云：「我夢江都好，徵遼亦偶然。但留顏色在，離別只今年。」
《唐會要》曰：貞觀十八年五日，〈端午日。〉太宗為飛白書，作鸞鳳虯龍等字，筆勢驚絕，謂司徒長孫無忌、吏部尚書楊師道曰：「五日舊俗，必用服玩相賀。朕今各賀君飛白扇二枚，庶動清風，以增美德。」
《書斷》曰：飛白書者，後漢左中郎蔡邕所作也。王隱、王愔並云：「飛白，變楷制也。本是宮殿題署，勢既勁大，字宜輕微不滿，名為飛白。」王僧虔云：「飛白，八分之輕者。」雖有此說，案漢靈帝嘉平年，詔蔡邕作《聖皇篇》，篇成，詣鴻都門上。時方修飾鴻都門，伯喈待詔門下，見役人以堊帚成字，心有悅焉，歸而為飛白之書。漢末魏初，並以題署宮閣。其體有二，創法於八分，窮微於小篆。自非蔡公設妙，豈能詣此？可謂勝寄冥通，縹緲神仙之事也。
《法書要錄》曰：飛白，本是宮殿八分之輕者，全用楷法。吳時，張弘好學不仕，常著烏巾，時人號作張烏巾。此人特善飛白，能書者鮮不好之。
《晉書》曰：王羲之書，初不勝庾翼、郄愔，及其暮年方妙。嘗以章草答庾亮，而翼深嘆伏，因與羲之書云：「吾昔有伯英章草十紙，過江顛狽，遂乃亡失。常嘆妙跡永絕，忽見足下答家兄書，煥若神明，頓還舊觀。」
《書斷》曰：章草書，漢黃門令史史游所作也。衛恆、李誕並云：「漢初而有草法，不知其誰。」蕭子良云：「章草者，漢齊相杜操始變藁法。」非也。王愔云：「漢元帝時，史游作《急就章》，解散隸體，粗書之。漢俗簡惰，漸以行之。」是也。
又曰：索靖，字幼安。善章草，出韋誕，峻險過也。有若山形中裂，水勢懸流，雪嶺孤松，冰河危石。其堅勁，則古今不逮。
又曰：後漢徐，字伯張，善章草書。班固與弟超書稱之曰：「得伯張書藁，知識讀之，莫不嘆息。」實亦藝由己立，名自人成。後有蘇班者，平陵人也，五歲能書，甚為伯張之所稱嘆。
又曰：後漢張伯英，損益伯度章草，亦猶逸少增減元常真書。雖潤色開華，精於斷割，美則美矣；至若高深之致，質素之風，俱不逮其師也。然名為今古之獨步。
又曰：張伯英，章草書《急就章》，字皆一筆而成，合於自然，可謂變化至極。羊欣云：「張芝、皇象，鍾繇、索靖，時並號書聖。」
又曰：張芝善章草書。崔瑗云：「龍驤虎變，青出於藍。」又創為今草，天縱尤異，率意超曠，無惜是非。若清澗長源，流而無限，縈回崖谷，任於造化。至於蛟龍駭獸，奔騰拏ㄑ之勢，心手隨變，窈冥不知其所如也。精熟神妙，冠絕古今，則百世不易之法式。不可以智識，不可以勤求。若上士游乎沉默之鄉，鸞鳳翔乎大皇之野。韋仲將謂之草聖，豈徒言哉！
又曰：後漢張昶，字文舒，伯英季弟。為黃門侍郎，尤善章草，家風不墜，弈葉清華。書類伯英，時人謂之亞聖。
又曰：後漢杜度，字伯度，京兆杜陵人也，御史大夫延年曾孫，章帝時為齊相。善章草書，雖史游始草，書傳不紀其能，又絕其跡。創其神妙，其惟杜公乎？韋誕云：「杜氏傑有骨力，而字畫微瘦。崔氏法之，書體甚濃，結字工巧，時有不及。張芝嘉而學焉，轉精其巧，可謂草聖。超前絕後，獨步無雙矣。」
《書斷》曰：後漢潁川劉德升，字君嗣，造行書，即正書之小偽。務從簡易，相間流行，故謂之行書。王愔云：「晉世以來，工書者多以行書著名，昔鍾元常善行狎書是也。爾後王羲之、獻之並造其極焉。」
又曰：劉德升，桓、靈之時以造行書擅名。以草創，亦豐妍，風流宛約，獨步當時。胡昭、鍾繇，並師其法。而胡書體肥，鍾書體瘦，亦各有德升之美也。
又曰：晉王脩，字敬仁，善行書。嘗就右軍求書，乃寫《東方朔畫贊》與之。
王僧虔云：「敬仁書殆窮其妙，王子敬每省之，曰咄咄逼人。」
