
《詩》曰：伯也執殳，爲王前驅。自伯之東，首如飛蓬。豈無膏沐，誰適爲容。
又曰：鴇羽，刺君子下從征役，不得養父母也。肅肅鴇羽，集於苞栩。王事靡盬，不能藝稷黍。
《漢書·張良傳》曰：良性多病，未嘗持兵將，常爲畫策臣時從行。
《後漢書》曰：周嘉字惠文，仕郡爲主簿。王莽末，群盜入汝陽，嘉從太守何敞討賊，爲流矢所中。賊圍十重，白刃交集，嘉以身捍之，曰：「嘉請以死贖君命。」後太守寇恂舉爲孝廉，拜侍郎。引見，問遭難之事，詔嘉尚公主，嘉稱疾不肯當。
《梁書》曰：曹景宗爲竟陵太守，及帝起兵，景宗聚族幷率五服內子弟三百人從軍。
《後魏書》曰：張袞字洪龍，上谷沮陽人也。好學有文才。太祖爲代王選爲左長史，決策幃幄，太祖器之，禮遇優厚。
又曰：韓茂從討平涼，當茂所沖，莫不應弦而殪。由是世祖壯之。
又曰：張袞從太祖破賀訥，登勿居山，聚石爲峰，以記功德，命袞爲文。
又曰：竇代田從討平涼，擊破赫連定、得奚斤等。世祖以定妻賜之，詔斤膝行授酒於代田，敕斤曰：「全爾命者代田功也。」進爵長廣公。
《隋書》曰：郭榮，遼東之役以功進位左光祿大夫。明年，帝復事遼東，榮以爲中國疲敝，萬乘不宜屢動。乃言於帝曰：「戎狄失禮，臣下之事。臣聞千鈞之弩不爲鼷鼠發機，豈有親辱大駕以臨小寇！」帝不納，復從軍攻遼東城，榮親蒙矢石，晝夜不釋甲冑。
王粲《從軍詩》曰：下船登高防，草露沾我衣。回身赴床寢，此愁當告誰。身服干戈事，豈得念所私。
又曰：從軍有苦樂，但問所從誰。所從神且武，焉得久勞師。
鮑明遠《代東武吟》曰：始隨張校尉，召募到河源；後逐李輕車，迫虜近塞垣。
曹子建詩曰：從軍度函谷，馳馬過西京。
嵇叔夜《贈彥才入軍》詩曰：良馬旣閑，麗服有輝。風馳霓逝，躡景追飛。淩厲中原，顧盼生姿。
陸機《從軍行》曰：朝食不免胄，夕息常負戈。苦哉遠征人，附心悲如何？
薛瑩《答華永先詩》曰：桴鼓常在側，筆研永欲捐。卷袞不復開，干戈以爲權。
劉義恭《擬古》詩曰：束甲辭京洛，負戈事烏孫。後軍濟太河，築壘黎陽屯。旦聞羽檄飛，夕見邊驛奔。
《史記》曰：齊使魯連爲書，以箭射城中遺燕將曰：「吾聞之，知者不背時而棄利，勇士不怯死而滅名，忠臣不先身而後君。忠廢名滅，後代無稱，非智也。且吾聞效小節者不能行大威，惡小恥者不能立榮名。昔管仲、曹沫二公者非不能效小節、弊死小恥也，以爲殺身絕代，功名不立，非智也。故業與王霸爭流，名與天壤相�，公其圖之。」燕將自殺。
《漢書·高帝紀》曰：武臣自立爲趙王，沛令欲以沛應之。恐有變，欲誅蕭、曹。蕭、曹恐，逾城保高祖，乃書帛射城中與沛父老。父老乃殺沛令，開門迎高祖。
《後漢書》曰：隗囂檄告州郡，言王莽之罪，越楚之竹不足以書其惡。
《魏志》曰：關羽圍行征南將軍曹仁於樊。趙儼以議郎參仁軍事。儼謂軍將曰：「今賊獨盛，我徒卒單少，而仁隔絕，不得同力。前軍逼圍，遣謀通仁，使知外救，以勵將士，然後表裏俱發，破楚必矣。」諸將皆喜，便作地道，箭射飛書，與仁消息。
《晉書》曰：初，安南將軍甘卓與左將軍隋王承書，勸使固守，當以兵出沔口，斷王敦歸路，則湘圍自解。承答其書，略曰：「足下若能卷甲電赴，猶或有濟，若其狐疑，求我枯魚之肆矣。」
《梁後略》曰：己酉，上自長沙寺移住天居寺。是日，北射書城內：「今者行兵，不貪城隍土地，不貪子女玉帛，志存救弊，濟此生民，廣訪民人，擇善而立。梁朝士庶尚未相領解，蟻聚窮城，寂無求問，尋此異卜，良用疑惑。」
又曰：褚蘿率其下五百人，乘大艦於鹿頭後湖，以備水戰。北軍聚而觀。蘿乃掉艦向岸，北軍引去，蘿亦回歸。上乃射書北軍，大開賞募，有能斬送賊師者封五千戶侯，賜絹萬匹。
《孫子》曰：天者，陰陽、寒暑、節制也。〈謂順天行誅，因陰陽四時、剛柔之制。故《司馬法》曰：「冬夏不興師，所以兼受愛吾人。」若細雨沐軍，臨機必有捷；回風相觸，道遠而無功。�類羊群，必走之道；氣如驚鹿，必敗之勢。黑雲出壘，赤氣臨軍，皆敗之兆。若煙非煙，此慶雲也，必勝。若霧非霧，是泣軍也，必敗。是知風�之占，其來久矣。〉
《孫子占》曰：三軍將行，其旌旗從容以向前，是爲天送，必亟擊之，得其大將。三軍將行，其旌旗墊〈音店〉然若雨，是爲天沾，其師失。三軍將行，ユ旗亂於上，東西南北無所主方，其軍不還。三軍將陣，雨甚，是爲浴師，勿用陣戰。三軍將戰，有�其上而赤，勿用陣，先陣戰者莫復其跡。三軍方行，大風飄起于軍前，右周絕軍，其將亡。右周中，其師得糧。
《左傳·僖公五年》曰：晉侯圍上陽，問於卜偃曰：「何時克之？」對曰：「童謠云：丙子之辰，龍尾伏辰，均服振振，取虢之旗。鶉之賁賁，天策�享�享，火中成軍，虢公其奔。其九月、十月之交乎？」
《韓詩外傳》曰：武王伐紂，到於邢丘，軛折爲三，天雨三日不休。武王懼，召太公而問之曰：「紂未可伐乎？」太公曰：「不然。軛折爲三者，軍當分爲三也。天雨三日者，欲灑吾兵也。」
《後漢書》曰：韓遂屯美陽，董卓與戰，輒不利。十一月夜，有流星如火光，長十餘丈，照遂營中，驢馬盡鳴，賊以爲不祥，欲歸金城。卓聞之，喜。明日乃與右扶風鮑鴻等幷兵俱攻，大破之，斬首數千級。
又曰：王尋、王邑攻南陽，積弩亂髮，矢下如雨，城中負戶而汲。王鳳等乞降，不許。尋、邑自以爲功在漏刻，意氣甚逸。夜有流星墜營中，晝有雲氣如壞山，當營而隕，不及尺而散，吏士皆厭伏。〈《續漢志》曰：�如壞山所謂營頭之星也。占曰：營頭之所墜，其下覆軍殺將，血流千里。厭音一葉反。〉
《晉書·載記》曰：劉曜。咸和三年，曜夢三人金面丹唇東向逡巡，不言而退，曜拜而履其跡。旦，召公卿以下議之。朝臣咸賀以爲吉祥，唯太史令任義進曰：「三者，曆運統之極也；人爲震位，王者之始，次也；金爲兌位，物衰落也；唇丹不言，事之畢也；逡巡揖讓，退舍之道也；而拜者，屈伏於人；履跡而行，愼勿出疆也。東井，秦分也，五車，趙分也，秦兵必暴起亡主，衆師留敗趙地。遠至三年，近至七八日，應不遠。願陛下思而防之，」曜大懼。
又曰：石季龍攻張重華，謝艾拒之。艾建牙旗盟將士，有西北風吹旌東南指，曰：「風爲令，今旗指之，天所贊也，破之必矣。」軍次神鳥，王擢與前鋒戰，敗遁，還河南，還討叛虜斯骨貞萬餘落破之。
又《天文志》曰：水與金合爲變，謀爲兵。夏入太白中上出，破軍殺將。
又曰：元興二年八月庚子，太白犯歲星在上將。
又曰：永興二年四月丙子，太白犯狼星。占曰：「大兵起。」九月，歲星守東井。占曰：「有兵。」井又秦分野，是年，苟師破公師，蕃張方破苑陽，王關西諸將攻河間王，�奔走，東海王迎殺之。永和十四年十二月，慕容俊遂據臨漳，盡有幽、幷、青、冀之地，緣河諸將奔散，河津隔絕。
又曰：戊子，月犯牽牛大星。占曰：「牽牛，天將也。」
又曰：義熙十四年十月癸巳，熒惑入太微，犯西蕃上將，乃順行至左掖門。
又曰：辰星當出不出，是謂擊卒，兵大起。在於房心間，地動。
又曰：凡有蝕五星，其國皆主歲以饑，熒惑以亂，鎮以弒太白以強國，戰辰星以女亂。
又曰：辰星不出，太白爲客，其出，太白爲主。出而與太白不相從，乃各出一方爲格野，雖有軍，不戰。
《隋書》曰：長孫晟以邊功授上開府儀同三司，復遣還大利，安撫新附。仁壽元年，晟表奏曰：「臣夜登城樓，望見磧北有赤氣長百餘里，皆如雨足下垂被地。謹驗兵書，此名灑血，其下之國，必且破亡。欲滅匈奴，宜在今日。」詔楊素爲行軍元帥、晟爲受降使者北伐。二年，軍次北河，值賊帥思力侯斤等領兵拒戰，與大將軍梁默擊走之。轉戰六十餘里，賊衆多降。
《唐書》曰：武德中，淮南道行台僕射輔公祐據丹陽反。遣趙郡王恭爲行軍元帥討之。將發，與諸將宴集，命取水，忽變爲血。在坐中皆失色。恭舉止自若，諭之曰：「禍福無門，惟人自召，自顧無負於物，諸君何憂懼之深？公祐惡積禍盈，今承廟算以致討，盆中之血，乃公祐授首之徵。」遂盡歡而罷。時人服其識度而能安衆，竟平公祐焉。
又曰：李晟之將復京師也，時熒惑守歲，久之方退。賓介或勸晟曰：「今熒惑已退，皇家之利也，可速出兵。」晟曰：「天子外次，人臣當死節，垂象玄遠，吾安知天道」。至是，謂參佐曰：「前者公勸晟出兵，非敢拒也。且軍士可用之，不可使知之。嘗聞五緯盈縮無准，懼復來守歲，則我軍不戰而自潰矣。」參佐嘆服，皆曰：「非所及也。」尋拜晟爲司徒兼中書令。
《三國典略》曰：十一月癸未，梁主閱戎，於津陽門外立二城，南爲吳地，北爲虜城。西北風甚急，溥天昏暗，幡旗南靡，乃移虜軍度南城，吳軍度北城，以順風也。俄而驟雨暴降，梁主輕輦還宮，至城而霽，觀者怪之。
又曰：太原郡王高洋督兵攻王思政，陷於潁川，遂入東魏。先是，長社夜聲如車騎從西北向有城，居二日，黑風起於乾地，吹水入城，城壞，風羊角而上。
又曰：侯�敗王琳於梁山，琳及蕭莊幷奔於齊。初東關水舟艦得通，琳引合肥之衆相次而下。�與琳合戰，琳軍少卻，退保西岸。及夕，東北風大起，吹其舟艦沒於沙中。夜有流星墜於琳營。及旦風靜，琳入浦修船，以鹿角繞岸，不敢復出。
《六韜》曰：周武王伐紂，師至泥水牛頭山，風雨甚疾，旗鼓毀折。王之驂乘惶震而死。
太公曰：用兵者，順天道未必吉，逆之未必凶。若失人事，三軍敗亡。且天道鬼神，視之不見，聽之不聞。智將不廢而愚將拘之。若乃好賢而能用，舉事而得，此則不看時日而事利，不假卜筮而事吉，不禱祝而福從。」遂命驅之前進。周公曰：「今時逆太歲，龜灼凶，卜筮不吉，星變爲災，請還師。」太公怒曰：「今紂刳比干、囚箕子，以飛廉爲政，伐之有何不可？枯草朽骨，安可知乎？」乃焚龜折蓍，援孢而鼓，率衆先涉河。武王從之，遂滅紂。
又曰：從孤擊虛，高人無徐，一女子當百夫。風鳴氣者賊存在十里，鳴條百里，搖枝四百里。雨沾衣裳者謂潤兵，不沾者謂泣兵。金氣自鳴及焦氣者，軍疲也。
又曰：武王使散宜生卜伐殷，鑽龜，龜不兆。下占於地，數蓍，蓍交而折。祖行之日，雨輜車至軫。行至之日，幟折爲三。宜生曰：「四凶不祥，不可舉事。」太公進曰：「退，非子之所及也。聖人生天地之間，承衰亂而起，龜者枯骨，蓍者折草，何足以辨吉凶。祖行之日雨輜車至軫，是洗濯甲兵也。行之日幟折爲三，是軍分爲三，如此斬紂之首，吉也。」
《抱朴子》曰：晉太康二年，京邑始亂，三國舉兵攻長沙，王人小民張昌反於荊州，奉劉尼爲漢主。乃遣石冰擊定揚州，屯於建業。宋道沖說冰求爲丹陽太守，到郡發兵以攻冰召餘爲貯兵都尉。餘年二十一，見軍旅不得已而就之。宋侯不用吾計，數敗。吾令宋侯從月建住華蓋下，遂收合餘燼，從吾計，破石冰焉。
又曰：凡戰，觀�如走鹿形者，敗軍之氣也。
《兵法秘訣》曰：鎮星所在之宿，其國不可伐。又彗星見大明，臣下縱橫，民流亡無所食，父子坐離，夫婦不相得。四維有流星，前如瓮，後如火光，竟天如雷聲，名曰「天狗」。其下饑荒，民疾疫，群臣死。流星東北行，名天岡，天海之口，必有大水土功。又四維有流星，入以後有白氣如�狀，似車輪，是謂嚙食，其下大兵，中國多盜賊。又有星如鬥，見北斗，名爲旬始，天下大亂，諸侯爭雄。
《玄女兵法》曰：凡行兵之道，天地大寶得者全勝，失者必負。北斗之中，禽有旬始，狀像雄鶏，制百兵之母。能得其術，何神不使。九地九天，各有表裏，三奇六合主威軍事。
又曰：黃帝攻蚩尤，三年城不下。募求術士，乃得伍胥。與之言曰：「今日余攻蚩尤，三年城不下，其咎安在？」伍骨曰：「此城中之將，爲人必白色、商音，帝始攻時，得無以秋之東方行乎？今黃帝爲人蒼色、角音，此雄軍也。以戰爲之。」黃帝曰：「善！爲之若何？」伍骨曰：「臣請攻蚩尤，三日城必下。」黃帝大喜。其中黃直曰：「帝積三年攻蚩尤而城不下，今子欲以三日下之，何以爲明？」伍骨曰：「不如臣言，請以軍法論。」黃帝曰：「子欲以何時？」「臣請朱雀之日日正中時，立赤色徵音絳衣之軍於南方，以輔角軍；臣請以青龍之日平旦時，立青色角音青衣之軍於東方，以輔羽軍；臣請以玄武之日人定時，立黑色羽音黑衣之將於北方，以輔商軍；臣請以白虎之日日入時，立白色商音白衣之將於西方，以輔宮軍。四將以立，臣請爲帝以黃龍之日日中，建黃旗於中央，以制四方。」五軍已具，四面攻蚩尤，三日其城果下，黃帝即封骨世世不絕。
又曰：戰鬥不法，當從九天之上擊九地之下，衆士默默，人無見者。九天者，春在青龍，夏在朱雀，秋在白虎，冬在玄武。四神爲九天，其沖爲九地。
《星占》曰：太白出高，用兵深入敢戰者，吉。星出東方，中國大利，蠻夷大敗。
《兵書》曰：氣聚如龍、如鵠尾者，其下兵軍破敗也。
