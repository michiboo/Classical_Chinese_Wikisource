
《歷代名畫記》曰：夫畫者，成教化，助人倫，窮神變，測幽微。與六籍同功，四時並運。發於天然，非由述作。古先聖王受命應，則有龜字效靈，龍圖呈寶。自巢、燧已來，皆有此瑞，跡映乎瑤鈴。事傳乎金冊。庖犧氏發於滎，河中典籍，圖畫萌矣；黃軒氏得於溫，洛中央皇，蒼頡狀焉。
又曰：夫畫，比之書價，則顧、陸可同，鍾離、張僧繇可同，逸少書則逡巡可成。畫非歲月可就，所以書多於畫，自古而然。今分為三古，以定貴賤。以漢、魏、三國為上古，則趙歧、劉褒、蔡邕、張衡、〈已上四人後漢。〉曹旄、楊修、桓范、徐邈、〈已上四人魏。〉曹不興、〈吳。〉諸葛亮〈蜀。〉之流是也；以晉宋為中古，則明帝、荀勗、衛協、王廙、顧愷之、謝稚、嵇康、戴逵、〈已上八人晉。〉陸探微、顧寶先、袁倩、顧景秀之流是也；〈已以四人宋。〉以齊、梁、北齊、後魏、陳、後周為下古，則姚曇、謝赫、劉、毛惠遠、〈已上四人齊。〉元帝、袁昂、張僧繇、江僧寶、〈已上四人梁。〉楊子華、田僧亮、劉殺鬼、曹仲達、〈已上四人北齊。〉蔣少游、楊乞德、〈已上二人後魏。〉顧野王、〈陳。〉馮提伽〈後周。〉之流是也。隋及唐為近代之價，則董伯仁、展子虔、孫尚子、鄭法士、楊契丹、陳善見、〈已上六人隋。〉張孝師、范長壽、尉遲乞僧、王知慎、閻立德〈已上五人唐。〉之流是也。
又曰：若言有書籍，豈可無九經三史？顧、陸、張、吳為正經，楊、鄭、董、展為三史，其餘畫跡為百家。〈吳雖近可以正經。〉
又曰：昔謝赫云：「畫有六法，一曰氣韻生動，二曰骨法用筆，三曰應物象形，四曰隨類賦彩，五曰經營位置，六曰傳摸移寫。」自古畫人罕能兼知，試論曰：古之畫者，或有遺其形似，而尚其骨氣。以形似之外求其畫，此難可與俗人道也。今之畫，縱得形似而氣韻不生。澹以氣韻求其畫，則形似自在其間矣。上古之畫，跡簡而意澹，澹而雅正，顧、陸之流是也；中古之畫，細密而精緻而臻麗，展、鄭之流是也；近代之畫，煥爛而求備；今人之畫，錯亂而無旨，眾工之跡是也。夫象物必在於形似，形似須全其骨氣。骨氣形似，皆本於意，而歸乎用筆，故工畫者多攻書。然則古之嬪臂縴而骨束，古之馬啄大而腹細，古之台閣竦峙，古之服飾容曳。故古畫非獨變態有奇意也，抑亦物象殊也。
又曰：遍觀眾畫，惟顧生畫古賢得其妙理。對之令人終日不倦，凝神遐想，妙悟自然，物我兩忘，離形去智，身固可使如槁木，心固可使如死灰，不亦臻於妙理乎？所謂畫之道也。
又曰：漢張衡，字平子。昔建州浦城縣山有獸，名駭，豕身人首，狀貌惡，百鬼惡之，好出水邊石上。平子往寫之，獸入潭中不出。或云：「此獸畏畫，故不出。可去紙筆。」即去之，獸果出。平子拱手不動，潛以足指畫獸，今號巴獸潭。
又曰：昔張芝學崔瑗、杜度草書之法，因而變之以成今草。字之體勢，一筆而成，氣脈通連，隔行不斷。惟王子敬明其深旨，故後首之字，往往繼其前行，世上謂之「一筆書」。其後陸探微亦作一筆畫，綿連不斷。故知書畫用筆同法。陸探微精利潤媚，新奇絕妙，名高宋代，時無等倫。
又曰：魏曹植言：觀畫者，見三皇五帝，莫不仰戴；見三季暴主，莫不悲惋；見篡臣賊嗣，莫不切齒；見高節妙士，莫不忘食；見忠節死難，莫不抗首；見放臣斥子，莫不嘆息；見淫夫妒婦，莫不側目；見令妃順後，莫不嘉貴。是知存乎鑒者，畫也。
又曰：蜀諸葛亮，字孔明。《華陽國志》云：「南夷，其俗徵巫鬼，好盟詛要質。諸葛亮乃為夷作圖，先畫天地日月君城府，次畫神龍及牛馬駝羊，後畫部主吏，乘馬幡蓋遠行安卹，又畫夷牽牛負酒齎金寶詣之。以賜夷，甚重之。
又曰：曹不興，吳興人也。孫權使畫屏風，誤落筆點素，因就成蠅狀。權疑其真，以手彈之。時稱吳八絕。〈張勃《吳錄》云：八絕者，孤城鄭嫗善相，劉惇善星象，吳范善候風氣，趙達善算，嚴武善棋，宋壽善上夢，皇象善書，曹不興善畫。〉赤烏中，不興之清溪，見赤龍出水上，寫獻孫皓，皓送秘府。至宋朝，陸探微見畫嘆其妙。因至清溪，復見其龍。宋時，累月亢旱，祈禱無應。乃取不興龍置水上，應時蓄水成霧，累月[B15R]霈。謝赫云：「不興之跡，代不復見，秘閣內一龍頭而已。觀其風骨，擅名不虛在第一品矣。」
又曰：晉顧愷之，字長康。嘗於瓦官寺北殿畫維摩詰，畫訖，光耀月余日。《京師寺記》云：「興寧中，瓦官寺初置，僧眾設會，請朝賢鳴剎注錢。其時士大夫莫有過十萬者。既至長康，長康直打剎注百萬。長康素貧，眾以為大言。後寺眾請勾疏，長康曰：「宜備一壁。」遂閉戶往來一月余日，所畫維摩詰一軀。工畢，將欲點眸子，乃謂寺僧曰：「第一日見，請施十萬，第二日可五萬，第三日可任例責施。」及開戶，光照一寺，施者填咽，俄而得百萬錢。愷之嘗言：「畫人物最難，次山水，次狗馬。台閣，一定器耳，差為易也。」斯言得之。至於鬼神人物，有生動之可狀，須神韻而後全。若氣韻不周，空陳形像，筆力未到，空善賦彩，謂非妙也。
又曰：宋朝顧駿之常結搆高樓以為畫所。每登樓去梯，家人罕見。若時景融朗然乃含毫，天地陰慘則不操筆。今之畫人，筆墨混於塵埃，丹青和其泥滓，徒污綃素，豈曰繪畫！自古善畫者，匪衣冠貴冑，逸士高人，振妙一時，傳芳千祀，非閭閻鄙賤所能為也。
又曰：南齊宗測，字敬微，炳之孫也。善畫，傳其祖業。志欲游名山，乃寫祖炳所畫《尚子平圖》於壁。隱廬山，居炳舊宅，畫阮籍遇孫登於行障上，坐臥對之，又畫永業寺佛景台，皆稱妙絕。
又曰：南齊謝赫，姚最云：「點刷精研，意存切似，寫貌人物，不俟對看，所須一覽便歸，操筆目想，毫髪皆無遺失，麗服靚妝，隨時變改，直眉曲鬢，與世爭新。別體細微，多從赫始。遂使委巷逐末，皆類效顰。至於氣韻精靈，未窮生動之致，筆路縴弱，不副雅致之懷。然中興已後，畫人為貴，在沈標下，毛惠遠上。」
又曰：南齊劉，字士溫，彭城人。少聰慧，多才藝，攻書，畫嬪嬙，當代第一，謝云：「用意綿密，畫體簡細，筆力困弱，制置單省，婦人最佳；但縴削過差，翻為失真。然玩之詳熟，甚有恣態。」
又曰：南齊毛惠遠，滎陽陽武人也，善畫馬。時劉善畫婦人，並當代第一。市青碧一千二百斤供御畫，用錢六十五萬。有言惠遠納利者，敕尚書評價，貴二十八萬，殺之。後家徒壁立，上甚悔痛之。惠遠弟惠秀，永明中待詔秘ト。世祖將北伐，命惠秀畫《漢武北徵圖》，中書郎王融監掌。其圖成，帝極重之，置琅牙台上，每披覽焉。
又曰：北齊楊子華，世祖時，任直ト將軍。嘗畫馬於壁，夜聽啼齧長鳴，如索水草；圖龍於素，舒捲輒雲氣縈集也。世祖重之，使居禁中，天之號為畫聖。非有詔，不得與人畫。時有王子沖，善棋通神，號為二絕。
又曰：北齊劉殺鬼，與楊子華同時，世祖俱重之。畫斗雀於壁間，帝見之為生，拂之方覺。嘗在禁中，錫賴巨鉅萬。任梁州刺史。
又曰：梁元帝，名繹，字世誠，善畫。曾畫聖僧，武帝親為贊之。任荊州刺史日，畫《蕃客入朝圖》，帝極稱善。又畫《職貢圖》，並序，蓋外國來獻之事。長子方智，字實相，尤能寫真，坐上賓客，隨容點染既成數人，問童兒，皆識之。
又曰：梁蕭賁，字文奐，蘭陵人也。多詞學，工書畫。曾於扇上畫山水，咫尺之內，見萬里可知。姚最云：「雅性精密，後來難比。含毫命素，動必依真。學不為人，自娛而已。」人間罕見其跡。
又曰：陶弘景，字通明，丹陽秣陵人。幼有異操，年十歲，讀書見葛洪《神仙傳》，便有隱逸之志。居茅山，號華陽隱君。好著述，明眾藝。武帝嘗欲徵用，隱君畫二牛，一以金籠頭牽之，一則迆邐就水草。武帝知其意，不以官爵逼之。
又曰：梁張僧繇，吳人也。天監中，為武陵王國侍郎，直秘書閣，知畫事。武帝崇飾佛寺，多僧繇畫之。時諸王在外，武帝思之，遣僧繇乘傳寫貌，對之如面。江陵天皇寺，明帝置也，內有柏堂。僧繇畫廬舍那佛及仲尼十哲。帝怪問：「釋內如何畫孔聖？」僧繇曰：「後當賴此耳！」及後代滅佛法，焚天下寺塔，獨以殿有宣尼像，乃不令毀拆。又金陵安樂寺，畫四龍，不點眼睛，即恐飛去。人以為妄誕，固請點之。遂點二龍，須臾雷電破壁，兩龍乘雲騰而上天；二龍未點眼睛者見在。又畫天竺二胡僧，侯景亂，散拆為二。後一僧為唐右常侍陸堅所寶。堅疾篤，夢一胡僧告云：「我有同友，離拆多時，今在洛陽李家。若求，合得之，當以法力助君。」陸以錢帛，果於其處購得之，其疾乃愈。劉長卿為記述其事。張畫有所靈感，不可具記。
又曰：北齊高孝珩，世宗第二子也，封廣寧郡王、尚書令、大司徒，博涉多才藝。曾於廳壁上畫蒼鷹，觀者疑其真，鳩雀不敢近；又畫《朝士圖》，當時妙絕。
又曰：隋楊契丹，官至上儀同。僧云：「六法備詠，甚有骨氣山東體制，允屬伊人。在閻立本下。」〈契丹之跡，非不雄富，比董展則乏精微。〉李云：「田、楊聲侔董、展。」昔田、楊與鄭法士同於京師光明寺畫小塔，鄭圖東壁、北壁，田圖西壁、南壁，楊畫外邊四面，是稱三絕。楊以簟蔽畫處，鄭竊觀之，謂楊曰：「卿畫終不可學，何勞障蔽？」楊托以婚姻，有對門之好；又求楊畫本，楊引鄭至朝堂，指宮闕衣冠車馬曰：「此是吾畫本也。」由是鄭深嘆伏。
又曰：唐張孝師為驃騎尉，尤善畫地獄，氣候幽默。孝師曾死復蘇，具見冥中事，故備得之。吳道玄見其畫，因效之，為地獄變。
又曰：唐王陀子，善山水幽致，峰巒極佳也。上言山水者，稱陀子頭，道子腳。
又曰：唐吳道子，陽翟人也。好酒使氣，每欲揮毫，必須酣飲。學書於張長史旭、賀監知章。學書不成因攻畫。曾事逍遙公韋嗣立，為小吏，因寫蜀道山水之體，自為一家。其書跡似薛少保，亦甚便利。初任兗州瑕丘縣尉，玄宗召入禁中，改名道玄，因授內教博士，非有詔不得畫。張懷瓘每云：「吳生之畫，下筆有神，是張僧繇後身也。」可謂知言矣。官至寧王友。開元中，將軍裴善舞劍，道玄觀舞畢，揮毫益進。時又有公孫大娘，亦善舞西河，劍氣渾脫，張旭見之，因為之草書，杜甫歌行述其事。是知書畫之藝，皆須意氣而成，亦非懦夫所能作也。
又曰：唐盧稜伽，吳生弟子也。畫跡似吳生，但才力有限。頗能細畫，咫尺間山水廖廓，物像精備，經變佛像是其所長。吳生嘗於京師畫總持寺三門，大獲泉貨。稜伽乃竊畫莊嚴寺三門，銳思開張，頗臻其妙。一日，吳生忽見之，驚嘆曰：「此子筆力，當時不及我，今乃類我，精爽盡矣。」居一月，稜伽果卒。
又曰：唐馮紹政尤善畫鷹鶻雞雉，盡其形態，觜眼腳爪毛彩俱妙。曾於禁中畫五龍，亦稱其善，有降雲蓄雨之感。
又曰：唐李思訓，宗室也，即林甫之伯父。早以藝稱於當代，一家五人並善丹青，高宗甚重之，書畫稱一時之妙。其畫山水樹石，筆格遒勁，湍瀨潺湲，雲霞縹緲，時睹神仙之事，ⅳ然岩嶺之幽。時人謂之大李將軍也。
又曰：唐韓尤工鞍馬。忽有人詣門，稱鬼使，請馬一匹。韓君畫馬焚之。他日，鬼使乘馬來謝。其感神若此。弟子孔榮為之上足。
又曰：唐張ロ，字文通，尤工樹石山水。初，畢宏擅名當代，一見驚嘆異之。ロ惟用禿筆成，以手摸絹素。因問ロ所授，ロ曰：「外即造化，中得心源。」畢宏於是閣筆。
又曰：唐李漸善畫蕃馬騎射，射鵰放牧，川原之妙，筆跡氣調，今古無儔。李仲和能繼其藝，而筆力不及。
又曰：天后朝，張易之奏召天下畫工修內庫圖畫。因使工人各推所長，銳意模寫仍舊裝，皆一毫不差。其真者，多歸易之。
又曰：唐朝吳道玄，古今獨步，前不見顧、陸，後無來者。授筆法於張旭，此又知書畫用筆同矣。張既號書顛，吳宜為畫聖，神假天造，英靈不窮。
唐《書斷》曰：唐吳道玄窮丹青之妙，大約宗師張僧繇。玄宗天寶中，忽思蜀中嘉陵江水，遂假吳生驛遞，令往貌之。及回，帝問其狀，奏曰：「臣無粉本，並記在心。」上遣於大同殿圖嘉陵江三百里山水，一日而畢。時有李將軍，山水擅名，亦畫大同殿，數月方畢。玄宗云：「李思順數月之功，吳道玄一日之跡，皆極其妙。」又畫殿內五龍，鱗甲飛動，每欲大雨，即生煙霧。吳生常持《金剛經》，自識本身。當天寶中，有楊庭光與之齊名，潛畫吳生真於講席眾人之中。吳生觀之，亦見便驚，語庭光云：「老夫衰丑，何用圖之？」
又曰：唐周，字景玄。郭子儀子婿趙縱常令韓寫真，眾皆稱善；後又請寫真，二人皆有能名。公常列二畫於座，未能定其優劣，因趙夫人歸省公，〈公，子儀也。〉問云：「此畫何人？」對曰：「趙郎。」曰：「何者似？」云：「兩畫總似，後畫者嘉。」又問：「何以言之？」曰：「前畫空得趙狀貌，後兼移其神氣情性、笑言之姿。」公問：「後畫者何人？」乃云：「周。」是日定其二畫優劣，令送錦彩數百匹。
又曰：唐閻立本，太宗時，南有山猛獸害人，太宗使驍勇者捕之，不得；虢王元鳳，忠義奮發，自往取之，一箭而斃。太宗壯之，使立本圖其鞍馬仆從，皆寫其真，無不驚伏其能。太宗幸玄都池，斗，召立本貌十八學士凌煙閣功臣等，實亦輝英前古。
又曰：唐韋無忝，京兆人也。玄宗朝，以畫名馬異獸擅名，時稱「韋四足，無不妙」也。曾見貌外國所獻師子，酷似其真。後師子放歸本國，惟畫者在圖，時因觀覽百獸，見之皆懼。又玄宗射獵，一箭中兩野豬，詔於玄武北門寫貌，傳在人間，乃妙之極也。
又曰：唐楊光畫松石山水，出於人表。初稱處士，謁盧黃門，〈懷慎也。〉館之甚厚。知其丹青之能，意欲求之，而未敢言。楊墾辭去，復苦留之。知其家在洛中，衣食乏少，心所不安，乃令人潛將數百千，至洛中供擬，取其家書示楊公，感之，未知所報。盧因從容乃言欲求一蹤，以為子孫家寶之，意尚難之。遂月余圖一松石雲物，移動造化，人莫能睹也。
又曰：唐陳閎，會稽人也。以能寫真，本道薦之。開元中，召入供奉。每令寫真御容，妙絕當時。玄宗射豬鹿兔雁等，並按舞圖真容，皆受詔寫貌。又太清宮肅宗真容，匪惟龍鳳姿、日角天宇之狀，而筆力遒潤，神彩英逸，實天假其能也。閻令之後，一人而已。
又曰：唐張萱，京兆人也。嘗畫貴公子鞍馬屏幄宮苑子女等，名冠於時。善起草點簇，置亭台竹樹、花鳥仆隸，皆極精開。
又曰：唐王墨，不知何許人也，名冷。善潑墨，時人謂之王墨。多游江湖，善畫山水松柏雜樹等。性疏野好酒，每圖障，興酣之後以墨潑之，腳蹙手抹，或枝或，隨其形象，為山為竹為樹，應心隨意，倏若造化。圖成，雲霞澹澹，風雨蕭蕭，不見污之路也。
又曰：唐李靈省落魄不拘檢。每圖一障，非其所欲，不可強也。以酒生思，傲然自得，不知王公之尊、寒暑之夕。若山水竹樹，一點一抹成於自然。或即峰際雲孤，或即島嶼極海，非常制也。
又曰：唐張志和字子同，號煙波子，常釣魚洞庭。初，顏魯公在吳興，知其高節，以《漁歌》五首贈之，乃圖傳為卷軸，隨句賦象，人魚鳥獸、風雨雲月，皆字成形，雅葉其妙。
