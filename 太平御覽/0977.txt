
《禮》曰：凡進食之禮，蔥葉處末。又：膾春用蔥。又：脂用蔥。又：為君子擇蔥薤，必絕其本。
《爾雅》曰：茖〈古百切〉，山蔥。〈茖，蔥，細莖大葉。〉
《漢書》曰：龔遂為渤海太守，令人一口種五十本蔥。
又曰：邵信臣為少府。先是，官園種冬蔥韭，覆以屋，晝夜難〈音然〉火，待溫氣乃生。奏罷之。
《東觀漢記》曰：孔奮，字君魚，為姑臧長。時天下亂，河西獨安。前長居官數月，輙致貲產。奮在姑臧四歲，財物不增，唯老母極膳，妻子但食蔥菜。或嘲奮曰：「置脂膏中，不能自潤。」
《義熙起居注》曰：十年，有司奏太常謝澹遣四人還家種蔥菜，免官。
《晉書》曰：居洛陽城十里內，有園菜，欲以當課，聽引其長流，灌紫蔥。
《晉書》曰：石勒時，石聰將叛，佛圖澄戒勒曰：「今年蔥中有蟲害人，百姓無食蔥。」俄而石聰走。
《後秦書》曰：姚興種蔥，皆化為韭，其後兵戈日盛。
《後周書》曰：宣帝大象年，左衛園中蔥變作韭。
《梁書》曰：呂僧珍拜南兗州刺史，從父兄子先以販蔥為業，僧珍至，乃棄業求州官。僧珍曰：「吾荷國恩重，無以報效。汝等自有常分，豈可妄求叨越？當速反蔥肆耳！」
《金樓子》曰：名山之下生蔥。蔥薤者，是古人食石種也。故語曰：「寧得一把五茄，不用金王一車；寧得一片地榆，不用明月寶珠。」五茄一名金鹽。地榆一名玉鼓。惟此二物可煑石。
又曰：用紫芝煑石，石美如脂，食之，可更調五味，下橘皮蔥豉。
《漢武內傳》曰：西王母曰：「仙上藥有玄都綺蔥。」
《列仙傳》曰：阮公者，鳴山上道士也。衣裘，髮覆耳。耳長六七寸，口中無齒。日行四百里。於山上種蔥薤，百餘年人不知也。
《春秋元命苞》曰：天門山上有蔥，所種畦壠悉成行。人拔取者悉絕，若請神而求，即不拔自出，奇異辛香。
繆襲《祭儀》曰：秋祀，和羹芼以蔥。
《西河舊事》曰：蔥嶺在燉煌西八十里，其山高大，故曰蔥嶺也。河源潛發其嶺，分為二水，一水西經休循國，國在蔥嶺也。
郭儀恭《廣志》曰：休循國居蔥嶺，其山多大蔥。
《華陽國志》曰：曹公既與先主語，失匕。會天震雷，先主曰：「賢人言：『迅雷風烈必變！』良有以也！」曹公亦悔失言，使人覘之，見其拔蔥，公曰：「大耳。」公未覺也。其夜先主急去。
《廣志》曰：有胡蔥、木蔥。
《巴南山川記》曰：有石蒜、石蔥。
《續搜神記》曰：新野趙真家，園中所種蔥，未經抽拔，忽一日盡縮入地。後經歲餘，真之兄弟相次分散。
楊雄《蜀都賦》曰：萬條熒熒，翠𦾈青黃，若摛錦布繡，望之無疆。
潘岳《閑居賦》曰：菜則有蔥韭蒜芋，青荀紫薑，荲薺甘旨，蓼蘇芬芳。
《爾雅》曰：葝〈巨盈切〉，山薤。〈今山中多有此菜，皆如人家所種。〉
又曰：薤，鴻薈也。〈即薤菜也。〉
《漢書》曰：龔遂為渤海太守，令民一口種百本薤。
《後漢書》曰：龐參為南陽太守，郡人任棠者有奇節，隱居教授。參到，先候之，棠不與言，但以薤一本、水一盂置戶屏前，自抱孫兒伏戶下。主簿白，以為倨。參思其微意，良久曰：「棠是欲曉太守也。水者，欲吾清也；拔大本薤，欲吾擊強宗也；抱兒當戶，欲吾開門卹孤也。」於是嘆息而還。參在職，果能抑強助弱，以惠政侍人。
《魏略》曰：李孚，字子憲，為諸生，常種薤，欲以成計。有求索，不與一莖，亦不自食。時人謂之能行意。
《世說》曰：桓公座有參軍猗〈音羈，箸取物也。〉，蒸薤不時解，其食者又不助，而猗終不放，舉坐皆笑。
又曰：蘇峻亂，庾公南奔，見陶侃，雅相重。及食，庾啖薤，因留白。陶問：「用此何為？」庾云：「故可種。」於是尤嘆。
《列仙傳》曰：務光服蒲薤根。
《荊州圖副》曰：筑陽縣有薤山，山多野薤，因以為名。
古詞曰：薤上朝露何易稀！
潘岳《閑居賦》曰：白薤負霜。
《爾雅》曰：藶〈力的切〉，山䔉。〈今山中多有此菜，皆如人家所種。〉
《說文》曰：䔉，菜之美者，雲夢之葷菜。
《東觀漢記》曰：李恂為兗州刺史，前刺史所種園小麥、胡䔉，悉付從事，無所留。
謝承《後漢書》曰：江夏費遂，字子奇。為楊州刺史，悉出前刺史所種小麥、胡䔉付從事。
又曰：太原閔仲叔者，代稱節士。雖同黨之潔清，自以弗及也。同黨見其含菽飲水，遺以生䔉，受而不食。
王隱《晉書》曰：郄詵母病苦車，及亡，不欲車載，乃養雞種䔉，得馬八匹，輿棺至冢。
《齊書》曰：豫章王大會賓僚，張融食炙，始畢，人便去。融欲求塩䔉，口終不言，方搖食指，半日乃息。
《梁書》曰：邵陵王使賊煞何智通。既擒賊，智通子敞之割炙食之。即載出新亭，四面火炙之，焦熟。敞車載錢，設塩䔉。雇百姓食之，撤一臠，賞載錢一千，徒黨並母肉遂盡。
《抱朴子》曰：謂夏必長而䔉麥枯，謂冬必凋而竹栢茂。
《正部》曰：張騫使還，始得大䔉、苜蓿。
《三輔決錄》曰：平陵范氏，南陽舊語曰：「前隊大夫有范仲公，塩豉䔉果共一筩。」言其廉儉也。
《袁子正書》曰：袁子曰：吾甞與陳子息於鄴東門之外，見一老父，方坐而食。其子授之䔉，食必有餘，欲棄則惜，欲持去則暑，遂盡食，於是大辛，螫其腸胃，兩目盡赤。陳子笑之，吾謂曰：「子之家中，牛羊數千而不敢食，天暑有喝〈音謁〉死者而後食之，病子之軀，亦由是也！」
《晉四王起事》曰：成都王穎，奉惠帝還洛陽道中，於客舍作食。宮人持斗餘粳米飯以供至尊，大䔉塩豉。到獲嘉市麄米飯，瓦盂盛之。天子噉兩盂，燥䔉數株，塩豉而已。
《顏氏家訓》曰：《三輔決錄》云：「前隊大夫范仲公，塩豉䔉顆共一筩。」顆，當音魏顆之顆，北土通呼物一段為一顆蒜，是俗間常語耳。故陳王《雀鷂賦》曰：「頭如䔉顆，目似擘椒。」
崔豹《古今注》曰：䔉，茆䔉也，俗語謂之小䔉。胡國有䔉，十子共為一株，二籜裹之，名為胡䔉，尤辛於小蒜，俗人謂之大䔉。
《冤報記》曰：梁廬陵王蕭績在荊州時，常遣從事量括民田。南陽樂孟卿亦充一使，公府舍人韋破虜發遣試勑，失王本意。及孟卿以數誤得罪，破虜惶懼，不敢引愆，但誑孟卿：「公自為，當為公分雪，無勞訴也。」數日之間，遂斬於市，孟卿號叫，無由自陳，唯語人，以紙筆隨殮。死後少日，破虜在糟上看牛，忽見孟卿挈頭而入，持一椀蒜齏與之。破虜驚呼奔走，不獲，已而服之。因爾病，未幾乃卒。
《廣五行記》曰：唐咸亨四年，洛州司戶唐望之冬集計至五品，進止未出。間有僧來覓，初不相識，延之共坐。少頃，問曰：「貧道出家人，得飲食亦少，以公名，故闇相記，能設一頓鱠否？」司戶欣然，即處分買魚。此僧云：「看有䔉否？」司戶家人云：「䔉盡。」僧云：「䔉盡，去也！」即起，留之云：「䔉盡，遣得買。」僧云：「䔉既盡，不可更住！」苦留不止。司戶果無疾暴亡。
延薦《與李文德書》曰：五折張騫大宛之䔉。
潘尼《釣賦》曰：西戎之䔉，南夷之薑。
《梁書》曰：蔡樽為吳興太守，不飲郡井水。齋前自種白莧、紫茄，以為常餌。詔褒其清，加信武將軍。
杜寶《大業拾遺錄》曰：四年，改胡牀為交牀，改胡瓜為白露黃苽。改茄子為崑崙紫苽。
《嶺南異物志》曰：南土無霜雪，生物不復凋枯。種茄子，十年不死，生子，人皆攀緣摘之，樹高至二丈。
《嶺表錄異》曰：南中草菜，經冬不衰。故蔬薗之中，栽種茄子，宿根有二三年者，漸長，枝幹乃為大樹。每夏秋熟，則梯樹摘之。三年後，樹漸老子稀，即伐去，別栽嫩者。
《春秋運斗樞》曰：琁星散為薑。失德逆時，即薑有翼，辛而不臭也。
《援神契》曰：薑，禦溫菜也。
《禮記·檀弓上》曰：喪有疾，食肉飲酒，必有草木之滋焉，以為薑桂之謂也。
《論語·鄉黨》曰：不撤薑食。〈撤，去。齊禁薰物，薑辛而不臭，故不去也。〉
《韓詩外傳》曰：宋玉因其友見楚王，楚王待之無以異。讓其友，其友曰：「夫薑桂因地而生，不因地而辛。女因媒而嫁，不因媒而親。子之於王，未也，何怨於我也！」
《史記》曰：萬家之城千畦薑，與千戶侯等。
《魏志》曰：倭國有薑，不知其滋味。
《齊書》曰：孔琇之為臨川太守，在任清約。罷郡還，獻乾薑二斤。武帝嫌其少，知琇之清，乃嘆息。
《梁書》曰：周拾，占對辯捷。甞居直盧，語及嗜好，裴子野言：「從來不甞食薑。」拾應聲曰：「孔稱不撤，裴乃不甞。」一坐皆悅。
《呂氏春秋》曰：和之美者，楊璞之薑，招搖之桂，〈楊璞，地名，在蜀郡。招搖，山名，在桂陽。〉越駱之箘。
《神仙傳》曰：吳孫權曰：「權使介象作變化，種瓜菜百菓，皆立生可食。」先主論膾魚，何者最美，象曰：「鯔魚為上。」先主曰：「論近道魚耳，此出海中，安可得乎？」象曰：「可得耳！」乃令人於殿庭中作方坑，汲水滿之，並求鈎。像餌之，垂綸於坑中，不過頃，得鯔魚。先主驚喜，問象曰：「可食否？」象曰：「故為陛下取，安敢取不可食之物？」乃使廚下切之。先主曰：「聞蜀薑作齏至佳，此間薑永不及也，恨爾時無此薑耳！」象曰：「蜀薑豈不易得？願差所使行者，並付以直。」象自書一符，以青竹杖，使行人閉目騎杖，杖止，便買薑。買薑畢，復閉目。此人承其言，騎杖，須臾止，已到成都。不知是何處，問人，人言是蜀市，乃買薑。於時吳使張溫於市見之，問。曰：「與帝買薑。」於是甚驚，作書寄家。此人買薑畢，捉書騎竹杖，閉目，復須臾，已還。到吳廚下，切膾亦適了也。
《李先生傳》曰：郎中喬飜，於牛渚遇神人，意欲啖薑，而市無之。神人以絹數匹，並書一牒，付信，入市門南下，任意所如。須臾，得薑數斗還。以問神人，神人曰：「問李先生，當知我。」
《慱物志》曰：伏波將軍唐資傳蜀人煞薑法：先拪掃，別麄細為三輩，盛着籠中，作沸湯沒籠，着湯中。須臾，取一片橫截，斷視如熟否。裏既熱訖，便內著甖中，細擣米末以覆上，令薑不見。訖，以向湯令復沸，使相淹，消息視甖中，當自沸，沸便陰乾之。
又曰：妊娠者，不可啖生薑，令兒盈指。
《嶺表錄異》曰：山薑，花、莖、葉即薑也，根不堪食。而於葉間吐花穗，如麥粒，嫩紅色。南人選未拆開者〈謂之含胎。〉，以塩淹藏，入甜糟中，終冬如琥珀，香辛，可重用，為膾無加也。
又曰：以塩藏曝乾，煎湯之，極能治冷氣。
《爾雅》曰：蘇，桂荏也。〈蘇，荏類，故明桂荏。〉
《方言》曰：周鄭之間，謂之公蕡。湘沅之間，謂之𦵯。〈湘、沅，在武陵。〉
《沙洲記》曰：乞佛虜不識五穀，唯食蘇子。
《本草經》曰：芥蒩，一名水蘇。〈吳氏曰：假蘇，一名鼠實，一名薑芥也。〉
太平御覽卷第九百七十七
