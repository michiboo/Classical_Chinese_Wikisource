
《尚書·微子之命》曰：唐叔得禾，異畝同穎，獻諸天子。王命唐叔歸周公於東，作《歸禾》。
又《金滕》曰：周公居東，秋大熟未獲，天大雷電以風，禾則盡偃。王啟金滕，得周公代武王之說，王出郊，天乃反風，禾盡起。
《尚書大傳》曰：成王時，有苗異莖而生，同為一穗，大幾盈車，長充箱，人有上之者。王召周公而問之，公曰：「三苗為一穗，抑天下其和為一乎？」果有越裳氏重譯而來。
《毛詩·甫田》曰：禾易長畝，終善且有。〈易，治也。長畝，竟畝也。〉
《禮記·檀弓下》曰：季子皋葬其妻，犯人之禾。申祥以告，曰：「請庚之。」子皋曰：「孟氏不以是罪予，朋友不以是棄予，以吾為邑長於斯也。買道而葬，後難繼也！」
《左傳·隱公》曰：夏四月，鄭祭足帥師取溫之麥。〈溫，周地，蘇氏邑也。〉秋，又取成周之禾。
《春秋運斗樞》曰：旋星明則嘉禾液。〈《春秋感情符》曰：日下論於地，則嘉禾生。〉
《春秋說題辭》曰：天文以七，列精以五，故嘉禾之滋，莖長五尺。五七三十五，神盛，故連莖三十五穗，以成盛德，禾之極也。
又曰：禾者銜滋液。〈銜滋液以生，故以和軟為名也。〉
《孝經援神契》曰：德下至地則嘉禾生。
《春秋繁露》曰：禾實於野，粟缺於倉，皆奇怪，非人所意乎？此可畏也！
《史記·封禪書》曰：管仲說桓公曰：「古之封禪，北里禾所以為盛。」〈蘇林注曰：北里，地名。〉
《漢書》曰：武帝外事四夷，四民去本。董仲舒說上曰：「《春秋》他穀不書，至於麥禾不成則書之，以見聖人於五穀最重麥與禾。」
又《郊祀志》曰：王莽篡位，興神仙事，種五梁禾於殿中，各順其色置其方面，煮二十餘物漬種，計粟斛成一金，言此黃帝穀仙之術。
又曰：莽使中郎平憲誘羌還，云：「天下太平，一禾長文餘，故乞內屬」。
《續漢書》曰：承宮，字少子，琅琊人。嘗在蒙陰山中耕種禾黍，臨熟，人認之，宮便推與而去，由是發名也。
《東觀漢記》曰：光武以建平元年生於濟陽縣。是歲，有嘉禾生，一莖九穗，大於凡禾，縣界大熟，因名上曰秀。
又曰：淳於恭，字孟孫。有盜刈禾，恭見之，恐其愧，因伏草中，盜去乃起。
《後漢書》曰：王符《論》曰：夫養稂莠者傷禾稼，惠奸宄者賊良人。
又曰：蔡茂，初在廣漢，夢坐大殿，殿極上有三穗禾，茂跳取之，得其中穗，輒復失之。〈屋之大者，古通呼為殿也。極，殿梁也。三輔間謂屋樑為極。〉以問主簿郭賀，賀離席慶曰：「大殿者，官府形象也；極而有禾，人臣之祿也；取中禾，是中台之位也。於字，『失禾』為『秩』，曰失之所以得祿秩也。袞職有闕，君其補之。」旬月，而茂徵焉。
《吳志》曰：赤烏七年，宛陵言嘉禾生，會稽始平言嘉禾生，改年為嘉禾。
《晉書》曰：庾袞居貧，禾熟，獲者已畢，而釆<耒君>尚多。袞乃引其群子以退曰：「待其間。」及其<耒君>也，不曲行、不旁掇，跪而把之，則亦大獲。又與邑人入山拾橡，分夷險，序長幼，推易居難，禮無違者。
臧榮緒《晉書》曰：朱沖，字巨容，躬植禾藝蔬。鄰牛侵犯，持芻送牛而無恨色。
《晉起居注》曰：武帝世，嘉禾三生，其七莖同穗。
《晉中興徵祥說》曰：王者德盛則嘉禾生。〈嘉禾，仁卉也。〉義熙十三年，鞏縣民宋曜於田中獲嘉禾，九穗同本。九穗，九州。是時羌平，六合寧。
《後魏書》曰：許謙，字元遜，代人也。子洛陽為雁門太守。家田三生嘉禾，皆異壟合穎。世祖善之，進爵北地公也。
《北史》曰：趙肅授原州總管司馬。在道夜行，其左右馬逸入田中，暴人禾。輒駐馬待明，訪禾主，酬直而去。
《唐書》曰：朔方節度郭子儀言：「寧朔縣界，荒地廣十五里。有黑禾穀出遍地。每日側近百姓掃盡，經宿還生，前後可得五六千石。其禾圓實，味甘美。臣以為，天啟興王，先瑞百穀，故漢稱雨粟，周頌來麰。豈若瑞禾自出，家給人足，蓋陛下富教安人，務農惇本，光復社稷，康濟黎元之應也。」
又曰：代宗為皇太子，乾元初，上降誕，豫州奏：百姓李氏有嘉禾生。及是冊禮，特詔改名豫。
又曰：永泰元年秋，京兆府上言：「鄠縣嘉禾生，穗長一尺餘，穗上粒重疊如連珠。」
又曰：馬燧大曆四年為懷州刺史，乘兵亂後，其夏大旱，人失耕種。燧乃務教化，將吏有父母者，燧輒造之施敬，收瘞暴骨，去其煩苛。至秋，田中生穭禾，〈穭，音呂，禾再生也。〉人頗便之。
又曰：元和中，東川觀察使潘孟陽上言：「龍州武安川中嘉禾生，有麟食之，復生。麟之來，一鹿引之，群鹿隨焉，光華不可正視。畫工就圖之，並嘉禾一函以獻。」
《淮南子》曰：后稷闢土墾草，以為百姓力農，然而不能使禾冬生。
又曰：洛水輕利而宜禾。
又曰：夫子見禾之三變，〈夫子，孔子也。三變，始於粟，粟生於苗，苗成於穗也。〉滔滔然，曰：「狐鄉丘而死，我其首禾乎？〈禾穗。〉垂而向根，君子不忘本也。」
《呂氏春秋》曰：飯之美也，玄山之禾。
《山海經》曰：崑崙墟上有禾，禾長五尋。〈郭璞注曰：木禾，穀穎也。〉
《白虎通》曰：德至於地則嘉禾生。嘉禾者，大禾也。
《說文》曰：禾，嘉穀也。二月始生，八月而熟，得時之中，故謂之禾。禾，木也，木王而生，金王而死。稙，早種也。穎，禾末也。殼，禾皮也。稈，禾莖也。稿，稈也。
《會稽典錄》曰：沈勛身自耕耘，以供衣食。人有盜獲其禾，勛見而避之。明日更收拾，送致其家，盜者愧懼，齋還不受。
《六韜》曰：人主好田獵，則歲多大風，禾穀不實。
《鄭玄別傳》曰：玄年十六，號曰神童。民有獻嘉禾者，欲表府，文辭鄙略。玄為改作，又著頌一篇。侯相高其才，為修寇禮。
杜寶《大業拾遺錄》曰：七年九月，太原郡有獻禾，一本三穗，長八尺，穗長三尺五寸，大尺圍，芒穗皆紫色，鮮明可愛。自禾已上二尺餘亦紫色。有老人年八十餘，以素木匣盛之。賜物三十段，敕授嘉禾縣令。
《續搜神記》曰：盧陵巴丘人文晃者，世以田作為業。秋收以過，獲刈都畢，明旦至田，禾悉復滿，湛然如生。即更獲，所獲盈倉而巨富。
《廣五行記》曰：東魏孝靜帝天保初四月，禾夜生於帝銅硯中，及明而長數寸，有穗。其年，帝為高洋所幽，遇鴆而崩。
《古今注》曰：和帝元年，嘉禾生濟陰城陽，一莖九穗。安帝延光三年，嘉禾生九真，百五十六本，一百六十八穗。
《汜勝之書》曰：種禾無期，因地為時。三月榆莢雨時，高地強土可種禾。薄田不能糞者，以原蠶矢雜禾種之，則禾不蟲。
崔寔《四民月令》曰：三月、二月可種稙禾。
《夢書》曰：禾稼為財用之所出。夢見禾稼，吉，財氣生。
《廣志》曰：渠禾蔓生，實如葵子，米粉白如面，可為饘粥，牛食之肥。六月種，九月熟。感禾扶疏生，實似大麥。楊禾似藋，粒細也。折右炊停即牙生，此中國巴禾木稷也。火禾高丈餘，子如小豆，出粟特國。
《周禮·夏官·職方氏》曰：揚州宜稻，青州宜稻、麥。
《禮記·曲禮下》曰：祭宗廟之禮，稻曰嘉蔬。
又《月令》曰：季秋之月，天子乃以大嘗稻，先薦寢廟。
又《內則》曰：飲：重醴，清糟；稻醴，清糟；黍醴，清糟。
又《內則》曰：取稻米，舉糔〈息酒切〉溲〈所九切〉之，小切狼臅〈昌錄切。〉膏，以與稻米為酏。〈之然切。〉
《左傳·昭五》曰：禹阝〈音禹。〉人藉稻。〈履行之也。〉
《春秋說題辭》曰：稻之為言藉也。稻冬含水，盛其德也。故稻，太陰精，含水漸洳，乃能化也。江旁多稻，固其宜也。〈宋均注曰：稻，苞裹也。稻非水不生，故曰陰精也。〉
《孝經援神契》曰：污泉宜稻。
《爾雅》曰：稌，稻也。〈今沛國呼稌也。〉
《廣雅》曰：粢，稻，其穗謂之禾。
《東觀漢記》曰：劉敞拜廬江都尉。歲餘遭旱，行縣人，持稻皆枯，吏強責租，敞應曰：「太守事也。」載枯稻至太守所，酒數行，以語太守。太守曰：「無有。」敞以枯稻示之，太守曰：「都尉事也。」敞怒叱太守曰：「鼠何敢爾也！」
《後漢書》曰：鄧晨為汝南太守，興鴻郄陂數千頃田。〈鴻郄，陂名，今在豫州汝南縣東。成帝時，關東水陂溢為害，翟方進為丞相，奏罷水陂。〉
《江表傳》曰：孫亮五鳳元年，交趾稗草為稻。
《吳志》曰：鍾離牧，字子干，會稽山陰人。少居永興，自墾田種稻二十餘畝。臨熟，而縣民認之，牧曰：「本自田荒，故墾之耳。」遂以稻與縣民。縣吏召民系獄，欲繩以法，牧請之。長曰：「君自行義事，仆為民主，當以法率下。」牧曰：「此是郡界，緣君意顧來暫住。今以少稻殺此民，何心復留？」
又曰：黃龍三年，由卷縣野稻自生，改為禾興縣。
《晉中興書》曰：孫略，字文度，吳人。少田於野，時年飢穀貴，人有盜刈其稻者，略見而避之。
《晉書》曰：杜預修邵信臣遺跡，激用滍、淯諸水，以浸稻田萬餘頃，分疆刊石，使有定分，公私同利，眾庶賴之，號曰杜父舊水道。
又曰：惠帝征成都王，狼狽，左腳三指折，{匍刂}匐入稻苗中，賴侍中嵇紹以身趕之。
又曰：郭翻，字長翔，武昌隱士也。不交世事，惟以漁釣、射獵為娛。貧無業，欲墾荒田，先立表題，經年無主，然後乃作。稻將熟，有認之者，悉與之。縣令聞而詰之，以稻還翻，翻遂不受。
又曰：袁甫嘗詣何勗，自言能為劇縣。勗曰：「惟欲宰縣，不為台閣職，何也？」甫曰：「人各有能有不能，譬繒中之好莫過錦，錦不可以為糹舀；〈音滔。〉穀中之美莫過稻，稻不可以為糜。是以聖王使人，必先以器，苟非周材，何能悉長？黃霸馳名於州郡，而息譽於京邑。廷尉之材不為三公，自昔然也。」勗善之，除松滋令。
《宋書》曰：顧歡好學，年六七歲，家貧。父使田中驅雀，歡作《黃雀賦》而歸，雀食過半。父怒，欲撻之，見賦乃止。
《齊書》曰：范雲嘗從文惠太子幸東田觀獲稻，文惠顧謂雲曰：「刈此甚快。」雲曰：三時之務，亦甚勤勞。願殿下知稼穡之艱難，無徇一朝之宴逸也。」文惠改容謝之。
《南史》曰：孔琇之有吏能，仕齊為吳令。有小兒年十歲，偷刈鄰家稻一束。琇之付獄案罪。或諫之，琇之曰：「十歲便為盜，長大何所不為？」縣中皆震肅。
《梁書》曰：鄧元起嘗至其西沮田舍。有沙門造之，乞於元起，有稻幾二千斛，悉以施之。時人稱其有大度。
又曰：陳伯之，濟陰睢陵人也。年十三四，好著獺皮冠、帶刺刀，候鄰里稻熟，輒偷刈之。嘗為田主所見，呵之曰：「楚子莫動！」伯之曰：「君稻幸多，取一擔何若？」田主將執之，因拔刀而進曰：「楚子定何如？」田主皆反走，徐擔稻而歸。
《隋書》曰：梁陳五壇祭法，以三牲首，餘以骨體薦，粢盛為六飯：粳以惇，〈音堆。〉稻以牟，黃梁以，白梁以簋，黍以瑚，粢以璉。
又曰：齊孝昭皇建中，平州刺史嵇曄建議開幽州督元舊陂長城左右營屯，歲收稻粟數十萬石，比境得以周贍。
《唐書》曰：開元十九年，揚州奏：穭生稻二百一十五頃，再熟稻一千八百頃，其粒與常稻無異。
又曰：孟元陽為曲環軍中大將，環使董作西華屯。元陽盛夏芒履立稻田中，須役者退而後就舍。故其田歲無不稔，惲中足食。
《淮南子》曰：江水肥而宜稻。
又曰：今稻生於水，而不能生於湍瀨之流。
又曰：離先稻熟而農夫耨之，〈稻米隨而生者為離，與稻相似。耨之，為其少實也。〉不以小利傷大獲也。
《戰國策》曰：東周欲為稻，西周不下水，東周患之。蘇子往見西周之君曰：「君之謀過矣！今不下水，所以富東周也。今其民皆種麥，無他種矣。君若欲害之，不若一為下水以病其所種，下水，東周必以種稻，而復奪之。若是則東周之民可令一仰西周，受命於君矣！」
《國語》曰：越敗吳，王孫雒請和，范蠡不聽。雒曰：「范子，先人有言：無助天為虐，助天為虐不祥。今吾稻蟹不遺種，子將助天為虐乎？」
《呂氏春秋》曰：得時之稻，大本而莖葆，長{禾向}疏穖，穗如馬尾，大粒無芒，摶米而薄糠，舂之易而食之香，如此者不。〈益息也。〉先時者大本，而莖葉格對，〈對，等。〉短{禾向}短穗，多粃厚糠，薄米多芒。後是者，縴莖而不滋，厚糠多粃，辟米，不得待{忄辟}定熟，仰天而死。
又曰：史起為鄴令，民大被其利，相與歌之曰：「鄴有聖令為史公，決漳水兮灌鄴旁，終古斥鹵兮生稻梁。」
《吳越春秋》曰：越王勾踐復興師伐吳，吳王敗，晝夜馳走三日，飢，顧見生稻，而取食之。
《抱朴子》曰：南海晉安九熟之稻。
《會稽典錄》曰：夏香，有盜刈其稻者，香助為收之。盜者慚，送以還香。香不受。
《風土記》曰：穰，稻之紫莖。稴，〈兼、銜二音。〉稻之有青穗，米皆青白者也。
《水經》曰：任延為九真太守，教民耕藝，法與華同。名白田種百穀，七月大作，十月登熟；名赤田種赤穀，十二月作，四月登熟。所謂兩熟之稻也。
《世說》曰：晉簡文見田中稻苗不識，問人是何草，左右答曰：「是稻。」簡文歸，三日不出，云：「寧有得其末，不識其本？」
郭義恭《廣志》曰：有虎掌稻、紫芒稻、赤{禾廣}稻；南方有蟬鳴稻、七月熟稻；有蓋下白，正月種，五月獲訖，其莖、根復生，九月復熟。青芋稻，六月熟；累子稻、白漢稻，七月熟。此三稻，大且長，三枚長一寸。益州稻之長者，米長半寸。
《說文》曰：稻，稌也。{禾糞}〈肥尾切〉，稻紫莖，不黏者也。{禾糞}稴稻，不黏者也。耗，稻屬也。
徐暢《祭記》曰：舊稑稻熟，常用九月九日薦稻。
《氾勝之書》曰：種稻，春凍解時，耕反其土。種稻區不欲大，大則水深淺不遍。冬至後百一十日可種稻。地美者用種畝四斗。
俞益期《牋》云：交趾稻再熟而草深，耕重，收穀薄。
《異物志》曰：交趾稻，夏冬又熟，農者一歲再種。
《雲南記》曰：雅州榮經縣，土田歲輸稻米畝五斗。其穀精好，每一斗穀近得米一斗，炊之甚香滑，微似糯味。
崔寔《四民月令》曰：三月多種粳稻。
蔡邕《月令》曰：十月獲稻。九月熟者，謂之半夏稻。
《博物志》曰：海陵縣扶江接海，多糜獸，千千為群，掘食草根，其處成泥，名麋畯。民人隨此畯種稻，不耕而獲，其收百倍。
任昉《述異記》曰：夏禹時天雨稻。古詩云：「安得天雨稻？飼我天下民。」
《物理論》曰：稻者，溉種之惣名。
《養生要集》曰：粳，稻屬也。稻，亦粳之總名也。道家方藥有用稻米、粳米，此則是兩物也。稻米，粒白如霜，味苦主溫，服之令人多瘦無飢膚；粳米味甘，主利五藏，長飢膚，好顏色。
左思《魏都賦》曰：清流之稻。〈清流近鄴西，出御稻。〉
又《吳都賦》曰：國稅再熟之稻，鄉貢八蠶之綿。
盧毓《冀州論》曰：河內好稻。
〈與粳通用〉
《說文》曰：秔，稻屬也。
《宋書》曰：陶潛為彭澤令，公田悉令吏種秫。妻子固請種粳，乃使五十畝種粳。
《陳書》曰：徐孝克所生母患疾，欲粳米為粥，不能常辦。母亡後，孝克遂常啖麥。有遺粳米者，孝克對而悲泣，終身不復食焉。
《後魏書》曰：安同，遼東胡也。太宗使同與長孫嵩並理人訟。世祖即位，除青、冀二州刺史。同長子居典太倉事，盜官粳米數石以養同。同大怒，奏求戮居，自劾不能訓子，請罪。太宗嘉而恕之，遂詔長給同粳米。
《神仙傳》曰：王烈，字長休，邯鄲人。與嵇叔夜入山游戲。烈後獨入太行山，忽聞山東北如雷聲，往視，見山破，石中有孔徑尺，中有青泥流出。烈取摶之，隨手堅凝，氣味如粳米飯。烈自食數丸，因提歸以與叔夜，而皆成青石。
楊之《洛陽伽藍記》曰：西方佛沙伏國，有昔屍毗王倉庫，為火所燒。其粳米焦燃，於今猶在。若伏一粒，永無虐患。彼國人民須以為藥。
《廣志》曰：粳有烏粳、黑穬，有幽青、白夏之名。
張衡《南都賦》曰：其廚膳則華鄉里秬滍〈矩音〉臯香秔。
左思《蜀都賦》曰：黍稷油油，粳抵水漠。
魏文帝《與朝臣書》曰：江表惟長沙名好米，何得比新城粳稻也！上風炊之，五里聞香。
《說文》曰：秫，稷之粘者。
《爾雅》曰：眾秫也。〈孫炎注曰：秫，稷粟也。〉
《廣雅》曰：秫、稷，粳也。
《禮記·月令》曰：仲冬之月，乃命大酋，秫稻必齊。〈酒熟曰酋。大酋，官之長。齊，熟成也。〉
又《內則》曰：饘、酏、酒、醴、芼、羹、菽、麥、蕡、稻、黍、粱、秫、唯所欲。
《晉書》曰：陶潛，字元亮，為彭澤令，在縣公田悉令種秫穀，曰：「令吾常醉於酒，足矣！」妻子固請種粳，乃使二頃五十畝種秫，五十畝種粳。
《管子》曰：黃墳宜黍、秫。
崔豹《古今注》曰：稻之粘者為秫，禾之黏者為黍。
《廣志》曰：秫有赤者，有白者。胡秫，早熟及麥。
《養生要集》曰：秫米味酸。
