
《六典》曰︰御史大夫之職，掌邦國刑憲、典章，以肅正朝列；中丞爲之貳。凡天下之人有稱冤而無告者，與三司詰之。〈三司即御史大夫、中書、門下也。〉凡中外百寮之事應彈劾者，御史言於大夫，大事則方幅奏彈之，小事但署名而已。
《漢書·公卿表》曰︰御史大夫，秦官也。應劭曰︰「侍御之率，故稱大夫。」
《史記》曰︰趙堯者，少爲符璽御史。趙人方興公謂御史大夫周昌曰︰「君之史趙堯，年雖少，奇士也，君必異之，且代君位。」昌笑曰︰「堯，刀筆吏，何能至是乎？」居頃之，堯侍，高祖獨不樂，悲歌，群臣不知所以然。堯進問︰「陛下所悲者，非爲趙王年少而戚夫人與呂後有隙，萬歲之後而趙王不能自全乎？」高祖曰︰「然。吾私憂之，不知所出。」堯曰︰「陛下獨宜爲趙王置強相，及呂後、太子、群臣所素敬憚者乃可。」高祖曰︰「然。誰可？」堯曰︰「御史大夫周昌，其人堅忍質直，且呂後，太子及大臣皆敬憚之。獨昌可。」高祖乃召問昌，謂之曰︰「吾欲固煩公，公強爲我相趙。」昌泣曰︰「臣初起從陛下，獨奈何中道而棄之於諸侯？」高祖曰︰「吾極知其左遷，然吾私憂趙，念非公毋可者。」於是徙昌爲趙王相。既行，高祖持御史大夫印弄之，曰︰「誰可爲御史大夫者？」熟視趙堯，曰︰「毋以易堯。」遂拜堯爲御史大夫。
《漢書》曰︰元帝時，琅琊貢禹爲御史大夫，而華陰守承嘉上封事言︰「治道在於得賢。御史之官，宰相之副，九卿之右，不可不選。平陵朱雲兼資文武，中正有智略，可使以六百石秩，試守御史大夫，盡其能。」
又曰︰朱博爲御史大夫，府吏舍百餘區，井泉俱竭；又其府中列柏樹常有野烏數千棲其上，晨去暮來，號曰朝夕烏。後去不來者數月，長老異之，果廢焉。
又曰︰汲黯謂上曰︰「公孫弘位在三公，奉祿甚多，然爲布被，此詐也。」上問弘，弘謝曰︰「有之。夫三公爲布被，誠飾詐以釣名，今臣弘位爲御史大夫，九卿以下無差，誠如黯言。」
又曰︰公孫弘爲御史大夫時，又東置滄海，北置朔方之郡。弘諫以爲罷弊中國以奉無用之地，願罷滄海，專奉朔方，上許之。
又曰︰張湯爲御史大夫，舞文巧詆以輔法。
又曰︰張歐爲御史大夫，上具獄事可卻之，不可者不得已而爲之，涕泣對之。其愛人若此。年老請免，天子亦寵以上大夫祿歸老於家。
又曰︰杜周爲御史大夫，後周子延年又爲御史大夫，以居父官府，不敢當舊位，坐臥皆易其處。
又曰︰倪寬爲御史大夫，以稱意任職，故久無所匡諫，官屬易之。
又曰︰張湯爲御史大夫，每朝奏事，語國用，日旰、天子忘食。丞相充位而已。
又曰︰晁錯遷御史大夫，請諸侯之罪過則削其地，奏上，上令公卿列侯宗室集議，莫敢難錯，獨竇嬰爭之，由此與嬰有隙。
又曰︰哀帝建平二年，朱博奏請罷大司空，以御史大夫爲百僚師，帝從之。
又曰︰梁相褚大通五經，爲博士，倪寬爲弟子。及御史大夫缺，征褚大，大自以爲得御史大夫。至洛陽，聞寬爲大夫，褚大笑。及至與寬議封禪於上前，大不能及，退而服曰︰「誠知人。」
《漢書·百官志》曰︰御史大夫，秦官，位上卿，銀印青綬，掌副丞相事。
《漢雜記事》曰︰故事，上書爲二封，其一曰副，領尚書者先發之，有不善，屏去不奏。魏相爲御史大夫，奏去副封以防擁蔽。
《漢舊儀》曰︰御史大夫寺，在司馬門內，門無塾，門署用梓板，不起雘色，題曰︰「御史大夫寺。」
北齊楊楞伽《鄴都故事》雲︰御史台在宮闕西南，其門北開，取冬殺之義也。
《唐書》曰︰韋挺。太宗嘗謂挺曰︰「卿之任御史大夫，獨朕意耳！左右大臣無爲卿地者，卿勉之哉！」
又曰︰薛謙光拜御史大夫時，僧惠范恃太平公主權勢，逼奪百姓店肆，州縣不能理。謙光將加彈奏，或請寢之。謙光曰︰「憲台理冤滯何所迴避？朝彈暮黜亦可矣。」遂與殿中慕容珣奏彈之。
又曰︰韋思謙除右肅政大夫，遂坐受拜，或以爲言。謙曰︰「國家班列自有等差，奈何以姑息爲事。」
又曰︰崔隱甫爲大夫，一切督責之事，無大小，悉令諮決，稍有忤意，列上其罪。前後貶黜者過半，群僚側目。上常謂曰︰「卿爲大夫，深副朕所委。」
又曰︰肅宗幸靈武，李峴應召至行在，拜扶風郡太守兼御史大夫。既收京師，拜禮部尚書、守京兆尹，復兼御史大夫。時峴兄�亙爲戶部尚書，兼成都尹。乾元初，玄宗還京，�亙自蜀至，又兼御史大夫，兄弟俱判台事。自國初以來，兄弟幷拜大夫，未有其比。時長安士庶，皆賦美之。
又曰︰崔縱勸李懷光西至奉天，加右庶子充使，無幾，拜京兆尹兼御史大夫。數奏懷光剛愎反覆，宜陰備之。及幸梁州，左右或短之，曰︰「縱素善懷光，必不來矣。」上曰︰「他人不知，縱吾可保。」不數日，縱至，拜御史大夫。
又曰︰李元素征拜御史大夫。大夫自貞元中位缺，久難其人。至是，元素以名望召拜，中外聳聽。及居位，——無修舉，但規求作相。久之，寢不得志。見客必曰︰「無以某官散相疏也。」見屬官必先拜，脂韋在列，大失人情。
又曰︰李景讓轉御史大夫。景讓慷慨有大志，事母以孝聞，正色立朝，言無避忌。時宣宗皇舅鄭光卒，詔贈司徒。罷朝三日，景讓曰︰「國舅雖親，朝典有素，無容過越。」乃上言曰︰「鄭光是陛下親舅，外族之愛，誠軫聖心；況皇太后哀切之時，理合加等，而賜之粟帛，降之吊問。自家刑國，允謂合宜，今以輟朝之數，比於親王公主，即前例所無，縱有亦不可施用。何者？先王制禮，所貴防微。大凡人情，於外族則深，於宗屬則薄。所以先王制禮，割愛厚親，士庶猶然，況當萬乘。親王公主，宗屬也；舅氏，外族也。今朝廷公卿以至庶人，據《開元禮》，外祖父母及親舅喪，止服小功五月；若親伯叔、親兄弟，即服齊周年，所以疏其外而密於內也。有天下者，尤不可使外戚強盛。故西漢有呂氏之侈，幾滅劉氏；國朝有則天之篡，殆革唐命。蓋非一朝一夕，其所由來漸也。今鄭光輟朝日數，與親王公主同，設使陛下速改詔命，輟朝一日或兩日，示其升降有差，恩禮無僭，使四方見陛下欽明之德，青史傳陛下制度之文，垂之百王，永播芳烈。臣愚不肖，謬竊恩私，實願陛下處於堯、舜之上，羲、軒之列，所以甘心鼎鑊，伏進危言。」優詔報之，乃罷朝兩日。
又曰︰田令孜軍敗，沙陀逼京師，帝移幸鳳翔，帥朱玫引兵來迎駕。令孜挾帝幸山南。時中夜出幸，百官不及扈從，而隨駕者黃門衛士數百人而已。帝駐寶鶏候館，詔授孔緯御史大夫，遣中使傳詔，令緯率百僚赴行在。時京師急變，從駕官屬至，幷爲亂兵所剽，資裝殆盡。緯承令見宰相論事，蕭遘以田令孜在帝左右，意不欲行，辭疾不見。緯遣台吏促百官上路，皆以袍笏不具爲詞。緯無如之何，乃召三院御史，謂之曰︰「吾輩世荷國恩，身居憲秩，雖六騑奔道，而咫尺天顔，累詔追征，皆無承稟，非臣子之義也。凡布衣交舊，緩急猶相救恤，況在君親？策名委質，安可背耶！」言竟泣下。三院曰︰「夫豈不懷，但剽剝之餘，乞食不給，今若首途聊營一日之費，俟信宿繼行可也。」緯拂衣而起曰︰「吾妻危疾，旦不得夕，丈夫豈以妻子之故，怠君父之急耶？公輩善自爲謀，吾行決矣。」即日見李昌符告曰︰「主上再有詔命，令促百寮前進。觀群臣之意，未有發期，僕忝憲闈，不宜居後。道途多梗，明公幸假五十騎，送至陳倉。」昌符嘉之，謂緯曰︰「路無頓遞，裹糧辦耶？」乃送錢五十緡，令騎士援緯達散關。緯知朱玫必蓄異志，奏曰︰「關城小邑，不足以駐六師，請速幸梁州。」翌日，車駕離陳倉，才入關，而、岐之兵圍寶鶏，攻散關。微緯之言，幾危矣。
《五代史·後唐史》曰︰天成元年夏六月，以李琪爲御史大夫，自後不復除。
《通典》曰︰漢御史大夫，副丞相事，若今之同平章及參知機務之類。所以《漢書》雲︰「薛、貢、直匡迭爲宰相。」薛宣、韋賢、匡衡則是丞相，而貢禹但爲御史大夫。
又曰︰武后時，改御史台爲肅政台，凡置左、右肅政二台，別置大夫、中丞各一人，侍御史、殿中、監察各二十人。
《漢武帝集》曰︰武帝作柏梁台，詔群臣二千石，有能爲七言詩者乃得上坐，御史大夫曰︰「刀筆之吏臣執之。」
《唐中宗授楊再思檢校左台大夫制》曰︰避車要秩，非德靡升；專席雄班，惟賢是屬。侍中楊再思，衣冠舊齒，廊廟宏材，寒暑不易其心，始終弗虧其度。在明時而有立，居暗室以無欺。投水陳謨，邁漢朝之三傑；沾沙作相，掩虞日之五臣。森乎抱松柏之心，凜若負冰霜之氣。佇因獻替，兼肅權豪。宜分務於鸞扃，俾效能於烏署。
又《蘇�冏授右台大夫制》曰︰烏台峻秩，望總鐵冠，蒼珮崇班，威高石室。誠副相之榮級，實次卿之通任。前岐州蘇�冏，詞吞楚澤，量湛黃陂。既光大廈之材，堪入巨川之用。西京展驥，道掩題輿；右輔憑熊，風超露冕。朱幡霧撤，初停州縣之勞；白簡霜凝，宜屏權豪之氣。
韋昭《辨釋名》曰︰御史中丞，居中丞相者也。辨雲︰此中丞自御史大夫下丞有二，其一別居殿中，舉不法，故曰中丞。
《周禮》曰︰天官，小宰之職，掌建邦之宮刑，以理王宮政令，凡宮之糾禁。〈注曰︰若漢之御史中丞。〉
《史記》曰︰臧宣爲御史及中丞者幾三十年，以微文深詆、殺者甚衆，稱爲敢決。
《漢書》曰︰陳咸字子康，沛郡人。爲中丞總領州郡奏事，課第諸刺史，執法殿中。公卿已下，皆敬憚之。
又曰︰鮑宣字貢君，爲中丞，執法殿中，外總部刺史、郡國二千石所貶退稱進，白黑分明，由是知名。
又曰︰中丞有石室，以藏秘書圖讖之屬，以其居殿中，故曰中丞。
又曰︰張湯爲御史大夫，丞上旨，請造白金與五銖錢，籠天下鹽鐵，排富商大賈。
《東觀漢記》曰︰樊准字幼陵，爲御史中丞，舉正非法，百僚震悚。
又曰︰宣秉，建武元年拜御史中丞，上特詔御史中丞與司隸校尉尚書令會同幷專席而坐，故京師號曰三獨坐。
《後魏書》曰︰高恭之字道穆，爲御史中丞。帝姊壽陽公主行犯清路，執赤棒卒呵之不止，道穆令卒棒破其車，公主深以爲恨，泣以訴帝。帝謂公主曰︰「高中尉清直之人，彼所行者公事，豈可以私恨責之耶！」道穆後見帝，帝曰︰「一日家姊行路相犯，極以爲愧！」道穆免冠謝曰︰「臣蒙陛下恩，奉陛下法，不敢獨於公主虧朝廷典章。」
謝承《後漢書》曰︰陳謙字伯讓，拜御史中丞，執憲奉法，多所糾正，爲百僚所敬。尚書選舉，序位旌賢，常諮問謙。自陳蕃雖尊爲宰相，論議褒貶，每往質疑，皆服其清識高亮。
《續漢書》曰︰馬嚴字威卿，拜御史中丞，賜冠、幘、衣服、車馬。嚴舉劾案章，申明舊典，奉法按舉，無所迴避，百寮憚之。
《漢官儀》曰︰御史中丞二人，本御史大夫之丞。其一別在殿中兼典蘭台秘書，外督部刺史，內領侍御史，受公卿章奏，糾察百僚。
《漢舊儀》曰︰御史中丞，督司隸，司隸督司直，司直督刺史，刺史督二千石以下。
《漢官解詁注》曰︰建武以來，省御史大夫官屬入侍蘭台。蘭台有十五人，特置中丞一人以總之。此官得舉非法，其權次尚書。
《魏志》曰︰鮑勛字叔業。黃初四年，尚書令陳群、僕射司馬宣王幷舉勛爲官正，官正即御史中丞也。帝不得已而用之，百寮嚴憚，罔不肅然。
《魏氏春秋》曰︰故事，御史中丞與洛陽令相遇，則分路而行，以土主多逐捕，不欲稽留也。
