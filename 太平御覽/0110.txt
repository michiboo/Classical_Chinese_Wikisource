
《唐書》曰：高宗天皇帝，諱治，太宗第九子也。母曰文德順聖皇后長孫氏。以貞觀二年六月，生於東宮之麗正殿。五年，封晉王。七年，遙授幷州都督。幼而歧嶷端審，寬仁孝友。初授《孝經》於著作郎蕭德言，太宗問曰：「此書中何言爲善？」對曰：「夫孝，始於事親，中於事君，終於立身。君子之事上也，進思盡忠，退思補過，將順其美，匡救其惡。」太宗悅曰：「行此，足以事父兄，爲臣子矣。」及文德皇后崩，晉王時年九歲，哀慕感動左右，太宗屢加慰撫，由是特深寵異。尋拜右武侯大將軍。十七年，皇太子承乾廢，魏王泰亦以罪黜，太宗與長孫無忌、房玄齡、李世等計議，立晉王爲皇太子。太宗每視朝，常令在側，觀決庶政，或令參議，太宗數稱其善。十八年，太宗將伐高麗，命太子留鎮定州。及駕發有期，悲啼累日，因請飛驛遞表起居，幷遞敕垂報，幷許之。及軍旋，太子從至幷州。時太宗患癰，太子親吮之，扶輦步從數日。二十二年五月己巳，太宗崩。六月甲戌，皇太子即皇帝位，時年二十二。詔大赦天下。內外文武賜勛官一級。永徽元年春正月辛丑柏，上不受朝，詔改元。景午，立妃王氏爲皇后。二年春正月戊戌，詔曰：「去歲關輔之地，頗弊蝗螟，天下諸州，或遭水旱，百姓之間，致有罄乏，此由朕之不德，兆庶何辜？矜物罪已，載深憂惕。今獻歲肇春，東作方始，糧廩或空，事資賑給。其遭蟲水處有貧乏者，量以正義倉賑貸，五年春三月戊午，幸萬年宮。辛未，曲，赦所經州縣繫囚。以工部尚書閻立德領丁夫四萬築長安羅郭。八月，大理奏決死囚，總有七十餘人。六年九月庚午，尚書右僕射褚遂良以諫立武昭儀，貶授潭州都督。乙酉，洛州大水，毀天津橋。冬十月己酉，廢皇后王氏爲庶人，立昭儀武氏爲皇后，大赦天下。七年正月辛未，廢皇太子忠爲梁王，立代王弘爲皇太子。壬申，大赦，改年爲顯慶。
元年五月己卯，太尉長孫無忌進史館所撰梁、陳、周、齊、隋《五代史志》三十卷。五年八月庚辰，蘇定方等討平百濟，面縛其王扶餘義慈。國分爲五部，郡三十七，城二百，戶七十六萬，以其地分置熊津等五都督府。麟德元年三月辛亥，展大射禮。十二月景戌，殺西台侍郎上官儀。戊子，庶人忠坐與儀交通，賜死。二年十月，司禮太常伯劉常道上疏請封禪。癸亥，高麗王高藏遣其子福男來朝。丁卯，將封泰山，發自東都。是歲大稔，米斗五錢，麥不列於市。麟德三年春正月戊辰朔，車駕至泰山頂。是日，親祀昊天上帝於封祀壇，以高祖、太宗配饗，己巳，帝升山行封禪之禮。庚午，禪於社首，祭皇地祗，以太穆太皇太后、文德皇太后配饗；皇后爲亞獻，越國太妃燕氏爲終獻。辛未，禦降禪壇。壬申，禦朝覲壇受朝賀。改麟德三年爲乾封元年，正月景戌，發自泰山。甲午，次曲阜縣，幸孔子廟，追贈太師，增修祠宇，以少牢致祭。其褒聖侯德倫子孫，幷免賦役。二月己未，次亳州。幸老君廟，追號曰太上玄元皇帝，創造祠堂，改陽穀縣爲真源縣，縣內宗姓特給復一年。夏四月甲辰，車駕至自泰山，先謁太廟而後入。壇庚寅，改鑄乾封皇寶錢。冬十月己酉，司空、英國公爲遼東道行軍大總管，以伐高麗。三年二月景寅，以明堂制度歷代不同，漢、魏以還，彌更訛舛，遂增損古今，新制其圖。下詔大赦，改元爲總章元年。二月戊寅，幸九成宮。九月癸巳，司空、英國公破高麗，拔平壤城，擒其王高藏及其大臣男建等以歸。境內盡降，其城一百七十。
上元二年三月丁巳，天后親蠶於邙山之陽。時帝風疹，不能聽朝，政事皆決於天后。自誅上官儀後，上每視朝，天后垂簾於御座後，政事大小皆預聞之，內外稱爲「二聖」。帝欲下詔令天后攝國政，中書侍郎郝處俊諫止之。調露元年十月，單于大都護府突厥阿史德溫傅及奉職二部相率反叛。二年八月甲子，廢皇太子賢爲庶人，幽於別所。乙丑，立英王哲爲皇太子。改調露二年爲永隆元年，大赦天下。二年閏十月庚申，上以服餌，令皇太子監國。景寅，雍州大風害稼，米價翔踴。是月，裴行儉大破突厥史伏念之衆，伏念爲程務挺急追，遂執溫傅來降，行儉是盡平突厥餘黨。行儉執伏念、溫傅，振旅凱旋，永淳二年春正月甲午朔，幸奉天宮，遣使祭嵩岳、少室、箕山、具茨等山，西王母、啓母巢父、許由等祠。十一月丁未，自奉天宮還東都。上疾甚，宰臣以下幷不得謁見。十二月丁巳，詔改永淳二年爲弘道元年。將宣赦書，上欲親禦則天門樓，氣逆不能上馬，遂召百姓於殿前宣之。禮畢，上問侍曰：「民庶喜否？」對曰：「百姓蒙赦，無不感悅。」上曰：「蒼生雖喜，我命危篤。天地神祗若延吾一兩月之命，得還長安，死亦無恨。」是夕，帝崩於貞觀殿，時年五十六。謚曰天皇大帝，廟號高宗。文明元年八月，葬於乾陵。天寶十三載，改謚曰天皇大弘孝皇帝。
《唐書》曰：則天皇后武氏，諱明空，幷州文水人也。父士，隋大業末爲鷹楊府隊正。高祖行軍於汾、晉，每休止其家。義旗初起，從平京城。貞觀時，累遷工部尚書、荊州都督、封應國公。初，則天年十四時，太宗聞其美容止，召入宮，立爲才人。及太宗崩，遂爲尼，居感業寺。大帝於寺見之，復召入宮，拜昭儀。時皇后王氏、良姊蕭氏頻與武昭儀爭寵，互讒毀之，帝皆不納。進號宸妃。永徽六年，廢王皇后而立武宸妃爲皇后。高宗稱天皇，武后亦稱天后。後素多智計，兼涉文史。帝自顯慶已後，多苦風疾，百司表奏，皆委天后詳決。自此內輔國政數十年，威勢與帝無異。當時稱爲「二聖」。弘道元年十二月，大帝崩，皇太子顯即位，尊天后爲皇太后。既將篡奪，是日自臨朝稱制。嗣聖元年春正月甲申朔，改元。二月戊午，廢皇帝爲廬陵王，幽於別所，仍改名哲。己未，立豫王輪爲皇帝，令居於別殿。大赦天下，改爲文明。皇太后仍臨朝稱制。庚申，廢皇太孫重照爲庶人。九月，柳州司馬徐敬業殺揚州長史陳敬之舉兵，移檄天下，左玉鈐衛大將軍李孝逸討平之。垂拱四年五月，皇太后加尊號曰聖母神皇。是秋七月，大赦天下。八月壬寅，博州刺史、琅琊王沖據博州起兵，命左金吾大將軍丘神爲行軍管討之。庚戌，沖父豫州刺史、越王貞又舉兵與沖相應。九月，命內史岑長倩，鳳閣侍郎張光輔、左監門大將軍鞠崇裕率兵討之。景寅，斬貞及沖等，傳首神都，改其姓爲虺〈音卉〉氏。曲赦博州。韓王元嘉、魯王靈夔、元嘉子黃國公訁巽、〈音選〉靈夔子左散騎常侍范陽王藹、霍王元軌及子江都王緒、故虢王元鳳子東莞公融坐與貞通謀，元嘉、靈夔自殺，元軌配流黔州，訁巽等伏誅，改姓虺氏。自是宗室諸王相繼誅死者，殆將盡矣。其子孫年幼者鹹配流嶺外，幷誅其親黨數百餘家。
載初元年春正月，神皇親享明堂，大赦天下。依周制建子月爲正月，改十二月，改舊正月爲壹月，大赦三日。神皇自以「」字爲名，遂改詔書爲制書。秋九月，革唐命，改國號爲周。改元爲天授，大赦天下。乙酉，加尊號爲神聖皇帝，降皇帝輪爲皇嗣。景戌，立武氏七廟，追尊神皇父士爲孝明皇帝，證聖元年春正月，加尊號曰慈氏越古金輪聖神皇帝，大赦天下，改元大赦七日。二月，上去慈氏越古尊號。秋九月，親祀南郊，加尊號天冊金輪聖神皇帝，大赦天下，改元爲天冊萬歲，大辟罪已下及犯十惡常赦所不原者，咸赦除之，大赦九日。萬歲登封元年臘月甲申，上登封於嵩岳，大赦天下，改元大赦九日。丁亥，禪於少室山。聖曆元年正月，親享明堂，大赦天下，改元，大赦九日。三月，召廬陵王哲於房州。九月景子，廬陵王哲爲皇太子，令依舊名顯，大赦天下。神龍元年春正月，大赦，改元。上不豫，制自文明元年已後得罪人，除揚、豫、博三州及諸逆魁首，咸赦除之。癸卯，麟台監張易之與弟司僕卿昌宗謀反，皇太子率左右羽林軍桓彥範、敬輝等，以羽林兵入禁中誅之。甲辰，皇太子監國，大赦天下。是日，上傳皇帝位於皇太子，徙居上陽宮。戊申，皇帝上尊號曰則天大聖皇帝。冬十一月壬寅，則天將大漸，遺制廟，歸陵，令去帝號，稱則天大聖皇后。是日，崩於洛陽宮之仙居殿，年八十三，謚曰則天大聖皇后。二年五月庚申，葬於乾陵。
《唐書》曰：中宗孝和皇帝諱顯，高宗第七子，母曰則天順聖皇后。顯慶元年十一月生於長安。明年封周王，授洛州牧。儀鳳二年，徙封英王，改名哲，授雍州牧。永隆元年，章懷太子廢，其年立爲皇太子。弘道元年十二月，高宗崩，皇太子即皇帝位，皇太后臨朝稱制。改年嗣聖。元年二月，皇太后廢帝爲廬陵王，幽於別所。其年五月，遷於均州，尋徙居房陵。聖曆元年，召還東都，立爲皇太子，依舊名顯。時張易之與弟昌宗潛圖逆亂。神龍元年，鳳閣侍郎張柬之、鸞台侍郎崔玄珪、左羽林將軍敬輝、右羽林將軍桓彥范、司刑少卿袁恕己等定策率羽林兵誅易之、昌宗，迎皇太子。大赦天下。鳳閣侍郎韋承慶、正諫大夫房融、司禮卿崔慶等下獄。甲辰，命地官侍郎樊忱往京師告陵廟。乙巳，則天傳位於皇太子。景午，即皇帝位於通天宮，大赦天下，惟易之黨與不在原限。二月甲寅，復國號，依舊爲唐。社稷、宗廟、陵寢、郊祀、行軍旗幟、服色、天地、日月、寺宇、台閣、官名，幷依永淳已前故事。甲子，立妃韋後爲皇后，大赦天下。詔九品以上及朝集使極言朝政得失，兼舉賢良方正直言極諫之士。景龍三年，十一月乙丑，親祀南郊，皇后登壇亞獻，左僕射舒國公韋巨源爲終獻。大赦天下，四年五月丁卯，前許州司兵參軍燕欽融上書，言皇后干預國政，安樂公主、武延秀、宗楚客等同危宗社。帝怒，召欽融廷見，撲殺之。時安樂公主志欲皇后臨朝稱制，而求立爲皇太女，由是與後合謀進鴆。六月壬午，帝遇毒藥，崩於神龍殿。年五十五。秘不發喪，皇后親總庶政。立溫王重茂爲皇太子。甲申，發喪於太極殿，宣遺制。皇太后臨朝，大赦天下，改元爲唐隆。丁亥，皇太子即帝位於柩前，時年十六。皇太后韋氏臨朝稱制，大赦天下，常赦所不原者咸赦除之。內外兵馬令諸親王掌，仍令韋溫總知。時召諸府折衝兵五萬人分屯京城，列爲左右營，諸韋子姓分統之。庚子夜，臨淄王諱舉兵誅諸韋、諸武，皆梟首於安福門外，韋太后爲亂兵所殺。九月丁卯，上謚曰孝和皇帝，廟號中宗。葬定陵。天寶十三載二月，改謚曰太和大聖大昭孝皇帝。
《唐書》曰：睿宗玄貞皇帝，諱旦，高宗第八子，中宗母弟，龍翔二年六月己未，生於長安。其年封殷王，遙領冀州大都督、單于大都護、右金吾衛大將軍。及長，謙恭孝友，好學，工草隸，尤愛文字訓誥之書。乾封元年，徙封豫王。總章二年，徙封冀王。上初名旭輪，至是去「旭」字。上元二年，徒封相王，拜右衛大將軍。儀鳳三年，遷洛州牧；改名旦，徙封豫王。嗣聖元年，則天臨朝，廢中宗爲廬陵王，立豫王爲皇帝，仍臨朝稱制，及革命，改國號爲周，降皇帝爲皇嗣，令依舊名輪，徙居東宮，其儀一比皇太子。聖曆元年，中宗自房陵還。帝數稱疾不朝，請讓位於中宗，則天遂立中宗爲皇太子，封帝爲相王，又改名旦，授太子右衛率。長安中，拜司徒、右羽林衛大將軍。自則天初臨朝及革命之際，王室屢有變故，帝每恭儉退讓，竟免於禍。神龍元年，以誅張易之兄弟功，進號安國相王，遷太尉，加實封。其年立爲皇太弟，固辭不受。景龍四年，夏六月，中宗崩，韋庶人臨朝，引用其黨，分握政柄。忌帝望實素重，潛謀危害。庚子夜，臨淄王與太平公主子薛崇簡、前朝邑尉劉幽求、長上果顔麻嗣宗、苑宮總監鍾紹京等率兵入北軍，誅韋溫、紀處訥、宗楚客、武延秀、馬秦客、葉靜能、趙履溫、楊均等，諸韋、武黨與皆誅之。辛丑，帝挾少主禦安福門樓，慰謝百姓，大赦天下。其日，王公百寮上表，咸以國家多難，宜立長君，以帝衆望所歸，請即尊位。甲辰，少帝詔曰：「叔父相王，高宗之子，昔以天下，讓於先帝，孝友寬簡，彰信兆人。神龍之初，已有明旨，將立太弟，以爲嗣君，爲王懇辭，未行冊命，所以東宮虛位，至於歷年。撤綴在辰，禍變倉卒，然後稱制，計立沖人。欽奉前懷，願遵理命。上申先聖之旨，下遂蒼生之心；俯稽圖緯之文，仰峻祖宗之烈。起今日，請叔父相王即皇帝位。朕退守本藩，歸於舊邸。凡百卿士，敬承朕言，克贊我天人之休期，光我有唐之勛業。布告遐邇，咸使聞知。」相王上表，讓曰：「臣以宗社事重，國家情深，誅鋤巨逆，奉戴嗣王。今承制旨，猥推宸極。在臣虛薄，不敢祗膺，循環震驚，無任感哽！」制答曰：「皇極大寶，天下至公，王者臨之，蓋非獲已。王先聖舊意蒼生推仰，龍光紫宸，實允系望。請遵前旨，勿或讓推。」於是少帝遜於別宮。是日即皇帝位，禦承天門樓，大赦天下。景雲三年春正月辛未朔，親謁太廟。癸酉，上始釋慘〈七糝切。〉服，禦正殿受朝賀。甲戌，幷、汾、絳三州地震，壞人廬舍。辛巳，親祀南郊。戊子，躬耕籍田。己丑，大赦天下，改年爲太極。二月丁亥，皇太子釋奠於國學，追贈顔回爲太子太師，曾參爲太子太保。每年春秋釋奠，以四科弟子及曾參從祀，列於二十三賢之上。八月庚子，帝傳位於皇太子，自稱曰太上皇帝。五日一受朝於太極殿，自稱曰朕，三品己上除授及大刑獄，幷自決之，其處分事稱誥、令。皇帝每日受朝於武德殿，自稱曰予，三品己下除授及徒罪幷令決之，其處分事稱制、敕。甲辰，大赦天下，改年爲先天。二年秋七月甲子，太平公主與左僕射竇懷貞、侍中岑羲等謀逆，事覺，皇帝率兵誅之。窮其黨與，太子少保薛稷、左散常侍賈膺福、右羽林將軍李慈、李欽、中書舍人李猷、中書令崔、尚書左丞盧藏用、太史令傅孝忠、僧惠範等皆誅之。兵部尚書郭元振從上御承天門樓，大赦天下，自大辟罪已下，無輕重咸赦除之。翌日，太上皇誥曰：「朕將高居無爲，自今後軍國刑政一事已上，幷取皇帝處分。」開元四年夏六月甲子，太上皇帝崩於百福殿，時年五十五。謚曰大聖貞皇帝，廟號睿宗。冬十月葬於橋陵。天寶十三載，改謚曰玄貞大聖大興孝皇帝。
