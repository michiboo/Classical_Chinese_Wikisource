
《東宮舊事》曰：皇太子初拜，有馬齒呈事箱四枚。
《漢武帝內傳》曰：帝崩時遺詔，以雜道書四十卷置棺中。至延康二年，河東功曹李及入上黨抱犢山，彩藥於岩室中，得此書，盛以金箱，卷後題日月，是武帝時河東太守張純以箱及書奏上之。武帝時左右見之，涕泣曰：「此是帝崩時殯殮物。」宣帝愴然，以書付茂陵，安合如故。
晉陸雲《與兄機書》曰：一日行曹公器物，有書箱五枚。想兄識彥高，書箱甚似之。
《漢武內傳》曰：武帝見西王母巾箱中有一卷書，王母曰：「此《五嶽貞形圖》，昨青城諸仙就我求，今當付之。」
《宋書》曰：元兇劭殺逆，南陽公主見女巫嚴道育云：「天神當賜符應。」時主夕臥，見流光相隨，狀若螢火，遂入巾箱，化為雙珠，圓青可愛，因是巫蠱而敗。
《齊書》曰：衡陽王鈞常手自細書寫五經，部為一卷，置於巾箱中，以備遺忘。侍讀賀問曰：「殿下家自有墳索，復何須蠅頭細書，別藏巾箱中？」答曰：「巾箱中有五經，於檢閱易，且一更手寫，則永不忘。」諸王聞而爭效為，巾箱五經自此始也。
《世說》曰：威法濟者，義興人。其兒年二十得病，經年，有神來語，言：「床蓆不淨，神何處得坐？」曰：「有漆巾箱甚淨，神何不入中？」因內新果於箱中，覺有聲，以箱蓋覆之。於是便聞箱中動搖，即以衣傅之，可五升米重，而病癒。
《異苑》曰：晉孝武太元末，每聞手巾箱中有鼓吹鞞角之音。帝是歲崩，天下大亂。
《說文》曰：簞，笥，飯及衣之器也。
《尚書》曰：惟衣裳在笥。
《論語》曰：一簞食，一瓢飲。〈簞，笥也。〉
《東觀漢記》曰：上問弟五倫：「卿為市掾，人有遺卿母一笥餅，卿從外來見之，奪磨扔，探口中餅出之。」倫對曰：「實無此，眾人以臣愚蔽，故為生此語。」
《東觀漢記》曰：上聞王郎將軍至，復驚去，馮異進笥麥飯，兔肩。
《續漢書》曰：世祖微時，系南鳴市獄，市吏以一笥飯與之。
《吳越春秋》曰：越以文笥七枚獻吳王。
《西京雜記》曰：宣帝以虎魄笥盛身毒寶鏡。
《風俗通》曰：孝靈帝建寧中，京師長者皆以葦辟方笥為妝具。時有識者竊言：「葦方笥，郡國獻篋也。今珍用，天下皆當有罪讞於理官也。」後黨錮皆讞廷尉，卻墅悉入方葦笥中，斯為驗矣。
張衡《綬笥銘》曰：南陽太守鮑德有詔所賜先公綬笥，傳世用之，更治笥。平子為德主簿，故為之銘也。
《說文》作極，曰：笈，驢上負也。
《風俗記》曰：笈，學士所以負書，箱如冠藉箱也。
謝承《後漢書》曰：徐稚字孺子，公車五徵，皆不降志。其有喪，負笈弗︴行五里也。
又曰：袁閎字夏甫，汝南人也。博覽群書，常負笈尋師，變易姓名。
又曰：高弘字伯武，河內山陽人。為琅琊相，到官，自負笈，單步入界，聽彩風俗。
又曰：蘇章字士成，北海人，負笈追師，不遠萬里。
又曰：方諸字聖明，負笈到三輔，無朮不覽。
又曰：郎宗負笈賣卜給食，諸公表上博士徵宗，宗負笈遁去。
《李固傳》曰：固父為三公，而固步行負笈，千里從師。
《拾遺錄》曰：漢惠帝時有仙人韓稚，東至沈離國，遇其人洞室負笈，而問其年幾何。
《漢武內傳》曰：上元夫人語武帝曰：「阿母令以瓊笈妙蘊發紫台之文賜汝。」
《方言》曰：南楚江沔之間籠謂之，或謂之{奴}，陳楚宋魏之間謂之庸君，今薰籠是也。
《齊書》曰：卞彬性飲酒，火籠什物多諸詭異，自稱卞田居。
又曰：范述曾為永嘉太守，有善政，徵為游擊將軍，郡故舊送錢二十餘萬，一無所授，惟得白桐木火籠朴十餘枚而己。
《梁書》曰：臨賀王正德為吳郡太守，正德自謂應居儲嫡，心常怏怏。後奔魏，初去之始為詩一絕，內火籠，曰：「楨屈曲盡，蘭麝氣氳銷。欲知懷炭日，正是履冰朝。」
《修復山林故事》曰：當梓宮中有象牙火籠。
《東宮舊事》曰：太子納妃，有漆畫手巾薰籠二、條大被薰籠三。
《西京雜記》曰：漢制：天子以象牙為籠；上皆散花文，後宮則五色綾文。
劉向《別錄》曰：淮南王有《薰籠賦》。
齊謝《詠竹火籠詩》曰：庭雪亂如花，井水粲成玉。因炎入豹袖，懷溫奉芳蓐。體密用宜通，文斜性非曲。
梁范靜妻沈詠《五彩竹火籠詩》曰：可憐潤霜雪，縴剖後毫分。織作回風莒，制為縈綺文。含芳出珠被，耀綠接緗裙。徒嗟今麗飾，豈念昔凌雲？
