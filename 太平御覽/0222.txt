
《六典》曰︰中書舍人掌侍奉進奏，參議表章。凡詔旨、制敕及璽書、冊命，皆按典故起章草進畫，既下，則署而行之。其禁有四︰一曰漏泄，二曰稽緩，三曰違失，四曰忘誤，所以重王命也。制敕既行，有誤則奏而正之。
《通典》曰︰自永淳以來，天下文章道盛，台閣、髦彥無不以文章達，故中書舍人爲文士之極任，朝廷之盛選，諸官莫比焉。
《晉中興書》曰︰劉起遷中書舍人，時台省初建，內外多事，出內書命以忠慎稱。加以治身清苦，衣不重帛，每上所賜，皆固辭曰︰「凡陋小臣，橫竊賞賜，無德而祿，殃咎必至。」上益嘉焉。
又曰︰徐邈字仙民，東莞姑幕人也。少好學問，尤善經傳。時烈宗始覽典籍，招延禮學之士，謝安舉選，補中書舍人。在西省撰正五經音訓，學者宗之。每預顧問，輒有獻替，多所補益。烈宗甚愛之。
《齊書》曰︰永明元年，熒惑入紫微，時中書通事舍人四人各住一省，謂之曰四戶。既總重權，勢傾天下。會玄象失度，太史奏︰「宜修福禳之。」太尉王儉謂帝曰︰「天文乖忤，此由四戶。」乃具舍人王文明等名奏之。
又曰︰明帝踐阼，引傅昭爲中書舍人，時居此職者，皆權傾天下。昭獨廉靜，無所干預，器服率略，身安粗糲，常插燭板床。明帝聞之，賜漆合燭盤，敕曰︰「卿有古人之風，故賜卿古人之物。」
又曰︰茹法亮久爲中書通事舍人，後出爲大司農中書。勢利之職，法亮戀之，垂涕而去。
《梁書》曰︰裴子野以中書侍郎鴻臚常兼中書通事舍人，別敕知詔誥。
《南史》曰︰顧協爲舍人，同官者皆潤屋。協在省十六載，器服食飲不改於常。有門生始來事協，知其廉潔，不敢厚餉，止送錢二千。協發怒，杖二十，因此事者絕於饋遺。
《北齊書》曰︰荀士遜，世祖時爲中書舍人。狀貌甚醜，以文辭見用。曾有事須奏，值世祖在後庭，因左右傳通者不得士遜姓名。乃雲︰「醜舍人。」世祖曰︰「必士遜也。」看封題，果是，內人莫不欣笑。
又曰︰顔之推，天保末從顯祖至天池以爲中書舍人，令中書郎段孝信將敕書出示之推。之推營外飲酒，孝信還，以狀言顯祖，仍曰︰「且停。」由是遂寢。
《北史》曰︰魏收兼中書舍人，與溫子幹、邢子才齊譽，世號三才。
《隋書》曰︰虞世基拜內史舍人，煬帝即位，顧遇彌隆。秘書監河東柳顧言博學有才，罕所推謝，至是與世基相見，嘆曰︰「海內當共推此一人，非吾儕所及也。」
《唐書》曰︰貞觀中，中書舍人高季輔上封章曰︰「時已平矣，功已成矣，然而刑典未措者，何哉？良由謀猷之臣，不弘簡易之政。台閣之吏，昧於經遠之道，執憲者以深刻爲奉公，當官者以侵下爲益國。未有坦平恕之懷，副聖明之旨，伏願隨方訓浩，使各揚其職。人敦樸素，俗革澆浮，家識孝慈，人知廉恥，杜其利慾之心，載以清淳之化。自然家富國肥，禍亂何由而作？」太宗善之，特賜鍾乳一劑，曰︰「卿進藥石之言，故以藥石報之也。」
又曰︰顔師古遷中書舍人，專掌機密。於時軍國多務，凡有制誥，皆成其手。師古達於政理，冊奏之工，時無及者。
又曰︰武后天授元年，壽春郡王成器兄弟五人初出閣，同日受冊。有司撰儀注，忘載冊文；及百寮在列，方知缺禮，宰臣相顧失色。中書舍人王劇立召小史五人，各令執筆，口授分寫同時，須臾俱畢。詞理典贍，時人嘆伏。
又曰︰景龍四年初定內難，惟中書舍人蘇鍰在太極殿後文詔填委，動以萬計，手操口對，無毫釐差誤。主書韓禮、談子陽轉書詔草，屢謂曰︰「乞公稍遲！禮等書不及，恐手腕將廢。」
又曰︰楊炎爲中書舍人，與常袞幷掌綸誥，袞長於制書，炎善爲德音。開元已來，言詔制之美者，號常、楊焉。
又曰︰王徽曾祖擇從，擇從兄易從，天后朝登進士第；從弟朋從、言從睿宗朝幷以進士擢第，昆仲四人開元中三至鳳閣舍人，故時人號鳳閣王家。
又曰︰齊浣，開元中遷中書舍人。論駁書詔，潤色王言，皆以古儀謨誥爲準的。侍中宋璟、中書侍郎蘇鍰幷重之。
又曰︰薛元超，道衡孫也，爲中書舍人。中書省有一磐石，初，道衡爲內史侍郎，嘗踞而草制。元超每見此石，未嘗不泣然流涕。
又曰︰賈曾授中書舍人，曾以父名「忠」固辭，乃拜諫議大夫知制誥。至開元初，復拜中書舍人，又固辭。議者以爲中書是曹司名，又與曾父音同字別。於禮無嫌，乃就職，與蘇晉同掌制誥，皆以詞學見知，時人稱爲「蘇、賈」。
又曰︰許景先轉中書舍人，中書令張說常稱曰︰「許舍人之文，雖無峻峰激流嶄絕之勢，然屬詞豐美，得中和之氣，實一時之秀也。」
又曰︰郤高卿爲中書舍人，處事不回，爲宰相元載所忌。魚朝恩署牙將李琮爲兩街功德使，琮暴橫，於銀台門毀辱京兆尹崔昭。高卿立詣元載，抗論以爲國恥，請速論奏。載不從，高卿遂以疾辭。以前中書舍人居東洛，凡十年，自號伊川田父，清名高節，稱於天下。
又曰︰建中三年，詔中書舍人分署尚書六曹，復舊制也。
又曰︰高郢掌誥累年，家無制草，或謂曰︰「人皆留制集，公焚之，何也？」曰︰「王言不可存私家。」時人重其慎密。
又穆宗詔曰︰「中書舍人，故事分押六司，佐宰臣判按。廢革日久，頓復稍難，宜漸令條舉。有須慎重者，便令參議；如關機密者，即且如舊。」
又曰︰路隨，敬宗初登極，拜中書舍人、翰林學士，仍錫金紫。有以金帛謝除制者，必叱而卻之曰︰「吾以公事接私財耶！」終無所納。
又曰︰太和四年敕，前行郎中知制誥者，約滿一周年即與正，授從諫議大夫知者，亦宜准此。
又曰︰封敖爲學士，拜中書舍人。敖構思敏速，語近而理勝，不務奇澀，武宗深重之。嘗草《賜陣傷邊將詔》警句雲︰「傷居爾體，痛在朕躬。」帝覽而善之，賜之宮錦。
又曰︰崔郾轉中書舍人，入思政殿謝恩。郾奏曰︰「陛下用臣爲侍講，卒歲有餘，未嘗問臣經義。今蒙轉改，實慚屍素，有愧厚恩。」帝曰︰「俟朕機務稍閑，即當請益。」高釒弋曰︰「陛下意雖樂善，既未延接儒生，天下之人寧知重道？」帝深引咎，錫之錦采。
又曰︰中書舍人鄭居中，少有時名，揚曆清貫，晚年尤薄名利，以疾辭官，恣游名山。一日，搦管爲詩，才書五字曰︰「�山游已遍。」紙猶在手，筆忽墮地而終。
又曰︰晉初，中書置舍人、通事各一人，東晉合爲一職，晉代入直閣內宣詔命，而侍郎之任輕矣。梁秩四百石，品第八。梁用人殊重，簡以才能，不限資地，多以它官兼領。其後，除「通事」，直曰中書舍人。
《五代史·後唐書》曰︰明宗時，劉贊爲中書舍人，與學士竇夢征同年登第，鄰居友善。夢征早卒，贊與同年楊疑式緦麻爲位而哭。其家無嫡長，與視喪，恤孀稚，士人稱之。
《五代史·晉史》曰︰陳�，長興中自舍人銜命冊公主於太原，〈公主即帝後也。〉帝深待之，但訝其高岸。人或有獻可於�，宜陳一謳頌，以稱帝之美，可邀其異待耳。�曰︰「人生貧富咸有定分，未有持天子命違禮以求利，既損國綱，且虧士行，�今生所不爲也。」聞者無不嘉之。
又曰︰天福五年九月詔曰︰《六典》雲︰「中書舍人掌侍奉進奏，參議表章。凡詔旨、制敕、璽書、策命，皆按故事起草進畫；既下，則署而行之。其禁有四︰一曰漏泄，二曰稽緩，三曰違失，四曰忘誤，所以重王命也。」古昔已來，典實斯在，爰從近代，別創新名。今運屬興，王事從師古，俾仍舊貫，以輝前規。其翰林學士院公事宜，幷歸中書舍人。
《五代史·漢史》曰︰唐李昭以尚書郎出爲蘇州刺史，期歲，以中書舍人召還，不拜。謂宰輔曰︰「省郎拜舍人，以知制誥爲次序；便由刺史玷綸闈，非敢聞命。」乃以兵部郎中知制誥，翌歲拜舍人，受之。
《五代史·周史》曰︰王延爲中書舍人，權知貢舉。有崔頎者，協之子也。授偃師簿，薄其卑屑棄去，數年應進士。延將入貢院見舊相，吏部尚書盧文紀素與協不睦，謂延曰︰「舍人以謹重聞於時，所以老夫去冬與諸相首以長者聞奏，然此一途取事者頗多面目，說者雲︰越人善泅，生子方ㄧ，乳母浮之水上；或駭然止之。乳母曰︰其父善泅，子必無溺。今若以名下取士，征泅之類也。舍人當求實才以副公望。」延退而嗤曰︰「盧公之言爲崔頎也。縱與其父不悅致意，何至此耶！」來春以頎登甲科，其仁而徇公皆此類也。
《百官志》曰︰魏初，中書置通事一人，主呈奏。晉初，中書又置舍人一人。至東晉合通事及舍人二職，謂之通事舍人，猶掌呈奏。
《陶氏職官要錄》曰︰中書舍人，舊視給事中。
《梁選簿》雲︰梁天監用人務簡英才，不限資次。
又曰︰隋內史舍人八員，專掌詔誥。煬帝減四人，後改爲內史舍人。
《荀勖集》曰︰晉武帝時，門下啓令史伊羨、趙咸爲中書舍人，對掌文法。勖奏以爲不可。
《六典》曰︰起居郎掌記天子之法度，以修記事之史。凡記事之制，以事系日，以日系月，以月系時，以時系年。必書其朔日甲乙以紀歷數，典禮文物以考制度，遷拜旌賞以勸善，誅伐黜免以懲惡。季冬則授之於國史焉。
《唐書》曰︰太和九年十二月，左右省起居郎賫筆硯及紙，於螭頭下記言記事。
又曰︰鄭朗，開成中爲起居郎。初，太和末風俗稍奢，文宗恭勤節儉，冀革其風。宰臣等言曰︰「陛下躬儉節用，風俗已移，長裾大袂，漸以減損，若更令戚屬絕其侈靡，不慮下不從教。」帝曰︰「此事亦難戶曉，但去其泰甚，自以儉德化之。朕聞前時，內庫惟二錦袍飾以金烏，一袍玄宗幸溫湯時禦之，一與貴妃，當時貴重如此。今奢靡，豈復貴之邪？今富家往往皆有。左街副使張元昌便用金唾壺，昨因李訓已誅之矣」。時朗執筆螭頭下，宰臣退，上謂朗曰︰「適所議論，卿記錄未？吾試觀之。」朗對曰︰「臣執筆所記，便名爲史，伏准故事，帝王不可取觀。昔太宗欲覽國史，諫議大夫朱子奢雲︰史官所述，不隱善惡，或主非上智，飾非護失，見之則致怨，所以義不可觀。又褚遂良曰︰今之起居郎，古之左右史也。記人君言行，善惡必書，庶幾不爲非法，不聞帝王躬自觀史。」帝曰︰「適來所記，無可否臧，見亦何爽？」乃宣謂宰臣曰︰「鄭朗引故事，不欲朕見起居注。夫人君之言，善惡必書，朕恐有平常閑話，不關理體，垂諸將來，竊以爲恥。異日臨朝，庶幾稍改，何妨一見，以誡醜言。」朗遂進之。
又曰︰開成二年十二月，閣門對左右史裴素等上自開成初復故事，每入閣左右史執筆立於螭頭之下，君臣論奏得以備書，故開成政事最詳於代。
==起居舍人
《六典》曰︰起居舍人掌修記言之史，錄天子之制詔德音，如記事之制，以紀時政之損益。季冬則授之於國史。
《唐書》曰︰邢文偉，滁州全椒人。時右史官缺，高宗謂侍臣曰︰「邢文偉事我兒能減膳切諫，此正直人也。」遂擢拜右史。
又曰︰李讓夷字達心，爲諫議大夫。開成元年，以本官兼知起居舍人事。時起居舍人李褒有痼疾，請罷官。宰臣李石奏闕官，上曰︰「褚遂良爲諫議大夫，嘗兼此官，卿可盡言今諫議大夫姓名。」石遂奏李讓夷、馮定、孫簡ㄈ。帝曰︰「讓夷可也。」李固言欲用崔球、張次宗。鄭覃曰︰「崔球游宗閔之門，赤墀下秉筆記注，爲千古法，不可用朋黨，如裴中孺、李讓夷，臣不敢有纖芥異論。」其爲人主、大臣知重如此。
又曰︰魏謨轉起居舍人，紫宸中謝，帝謂之曰︰「以卿論事忠切，有文貞之風，故不循月限授卿此官。」又謂之曰︰「卿家有何舊書詔？」對曰︰「比多失墜，惟簪笏見在。」上令進來。鄭覃曰︰「在人不在笏。」上曰︰「鄭覃不會我意。此即甘棠之義，非在笏而已。」
又曰︰魏謨，文宗時爲起居舍人，紫宸入閣，遣中使取謨起居注，欲視之。謨執奏曰︰「自古置史官，書事以明鑒誡。陛下但爲善事，勿畏臣不書；如陛下所行錯忤，臣縱不書，天下人書之。臣以陛下爲文皇帝，陛下比臣如褚遂良。」帝又曰︰「我嘗取觀之，」謨曰︰「由史官不守職分，臣豈敢陷陛下爲非法！陛下一覽之後，自此書事須有迴避。如此，善惡不直，非史也，遺後代何以取信？」乃止。
又曰︰張次宗有文學，稽古厲行，開成中爲起居舍人。文宗復故事，每入閣，左右史執筆立於螭頭之下，宰相奏事得以備錄，宰臣既退，上召左右史更質證所奏是非，故開成政事詳於史氏。
