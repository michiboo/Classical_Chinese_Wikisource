
《六典》曰︰大理卿之職，掌邦國折獄詳刑之事。以五聽察其情︰一曰氣聽，二曰色聽，三曰視聽，四曰聲聽，五曰詞聽。以三慮盡其理︰一曰明慎以讞疑獄，二曰哀矜以雪冤獄，三曰公平以鞫庶獄。少卿爲之貳。
韋昭《辨釋名》曰︰廷尉，縣尉，皆古官也。以尉尉人也。凡掌賊及司察之官皆曰尉。尉，罰也。言以罪罰奸非也。
《尚書》曰︰帝曰︰「皋繇，汝作士，明於五刑，以弼五教。」
《論語》曰︰孟氏使陽膚爲士師，〈士師，典獄之官。〉問於曾子，曾子曰︰「上失其道，民散久矣。如得其情，則哀矜而勿喜。」
《韓詩外傳》曰︰晉文公使李離爲理，過聽殺人，自拘於廷，請死於君。君曰︰「官有貴賤，罰有輕重，下吏之罪，非子之罪也！」離曰︰「法失則刑失，刑失則在臣。居爲長，不與下吏讓位；爵爲多，不與下吏分利。君以爲能聽微決疑，故使臣爲理。今過聽殺無罪，罪當死，臣不能以虛自誣。」遂伏劍死。君子曰︰「忠矣，仁矣！」
《家語》曰︰季羔爲衛士師，刖人之足。俄而衛有亂，季羔逃，刖者守門，謂羔曰︰「彼有缺。」羔曰︰「君子不隧。」又曰︰此有室，季羔入焉。既罷，羔問曰︰「吾親刖子之足，而子逃我，何也？」刖者曰︰「曩者，君理人以法令，先君後臣，欲臣之免也，臣知之；臨當論刑，君愀然不樂，見於顔色，臣又知之；君豈私臣哉？天生君子，其道故然，此臣之所以脫君也。」孔子聞之曰︰「善哉，爲吏！其用法一。思仁恕則樹德，加嚴暴則樹怨。公以行之，其子羔乎！」
《史記·天官書》曰︰鬥魁四星，貴人之牢，曰「大理」。
《漢書》曰︰廷尉，秦官，掌刑辟。有正、右、左監。景帝中元六年，更名大理。武帝建元四年，復爲廷尉。
又曰︰於定國爲廷尉，爲人卑恭，尤重經術。其決獄平法，務在哀蠲，罪疑從輕，加審慎之心。朝廷稱之曰︰「張釋之爲廷尉，天下無冤人；於定國爲廷尉，人自以不冤。」
又曰︰朱博遷廷尉，恐爲官屬所輕，召見正監典法掾吏，謂曰︰「廷尉本起於武吏，不明法律，幸有衆賢，亦何憂？然廷尉化部斷獄以來二十年，亦獨耳剽目久，〈剽，劫也。匹妙反。〉三尺律令，人事出其中。試與正監共撰前代決事吏議難知者數十事持問，廷尉將爲諸君覆之。」正監條白，博皆召掾吏，爲平處其輕重，十中八九。官屬咸服。
又曰︰張釋之爲廷尉，文帝嘗行，有人從渭橋下出，乘輿馬驚。捕之，屬廷尉。釋之奏其犯蹕，當罰金。上怒。釋之曰︰「法者，所與天下公共也。方以其時誅之則已，今已下廷尉；廷尉，天下之平也，一傾，天下用法皆爲之輕重，人安所措其手足乎？」後有盜高廟座前玉環者，文帝令族之。釋之奏當棄市，上大怒。釋之曰︰「法如是也。今盜宗廟器而族之，如令愚人取長陵一А土，陛下何以加其法乎？」
又曰︰張湯爲廷尉，決大獄，欲傅古義，乃請博士弟子理《尚書》、《春秋》，補廷尉史平亭疑法，奏讞疑事，必先爲上分別其原，以揚主之明。言此自天子意，非由有司也。奏事有善則讓曰︰「監掾史所所爲也。」〈享者，平也，均也。〉
又曰︰杜周爲廷尉。其治大張湯，而善候伺上所欲，客謂周曰︰「君爲天下決平，不循三尺法，〈以三尺竹簡書法令律。〉專以主意爲獄，獄者固如是乎？」周曰︰「三尺安出哉？前主所是著爲律，後主所是疏爲令；當時爲是，何古之法乎！」至周爲廷尉，獄亦益多矣。二千石系者新故相因，不減百餘人。
又曰︰王生者，善黃老言，處士也。張釋之召居廷中，王生年老，與釋之及公卿會，廷中立，王生襪解，顧謂釋之︰「爲我系襪！」釋之前跪而系之。既退，或讓王生曰︰「何辱張廷尉乎？」王生曰︰「廷尉方爲天下名臣，吾聊使系襪，欲重之。」諸公聞之，賢王生而重張廷尉。
又曰︰下邽翟公爲廷尉，賓客填門；及免官，門外可設雀羅，復爲廷尉，乃署其門曰︰「一死一生，乃知交情；一貴一賤，交情乃見。」
又曰︰文帝初立，聞河南守吳公治爲天下第一，故與李斯同邑，乃征吳公爲廷尉。
又曰︰孔光爲廷尉。時定陵侯淳于長坐大逆誅，長少妻乃始等六人皆以長事未發覺時棄去，或更嫁。及長事發，丞相翟方進等議，乃始等於法無以解論。光以爲夫婦之道，有義則合，無義則離。乃始或嫁，義已絕，而欲以爲妻論殺之，名不正，不當坐。有詔以光議定。
《東觀漢記》曰︰陳寵爲廷尉，有疑獄，輒手筆作議，所活者甚多。
《後漢書》曰︰郭躬爲廷尉。躬家世掌法，務在寬平，乃條諸重文可從輕者四十一事奏之，事皆施行，著於令。
又曰︰郭躬字仲孫。爲廷尉正，遷廷尉，家代掌法；子鎮自廷尉左監遷廷尉。凡郭氏爲廷尉者七人。
《後漢書》曰︰楊賜遷廷尉，乃嘆曰︰「昔三後成功，惟殷於人，而咎繇不與焉，蓋吝之也。」〈吝，恥也。〉遂以代非法家固辭。
謝承《後漢書》曰︰范延壽，宣帝時爲廷尉。時燕趙之間，有三男共娶一妻，生四子，長各求離別；爭財分子，至聞於縣，縣不能決斷，讞之於廷尉。於是延壽決之，以爲悖逆人倫，比之禽獸生子屬其母，以子幷付母。屍三男於市，奏免郡太守、令長等無師化之道，天子遂可其言。
又曰︰傅賢遷廷尉，素廉正，自掌法，官無私門，賓客公卿宴會，要請不往。自以爲貧無以報答其施，常垂念刑法，務從輕；比至斷獄，遲回流涕。在位四年，治獄稱平。
華嶠《後漢書》曰︰吳雄字季高，以明法律，斷獄平，桓帝時爲廷尉。雄子�，孫恭，三世相承爲廷尉，爲法名家。
《漢官儀》曰︰光武時，有疑獄，見廷尉曹史張禹，所問輒對，處當詳衷，於是冊免廷尉，以禹代之。雖越次而授，亦足以厲其臣節也。
《魏志》曰︰高柔字文惠，陳留圉人，遷廷尉。頃之，護軍營士竇禮近出不還。營以爲亡，表言逐捕，沒其妻盈及男女爲官奴婢。盈連至州府稱冤自訟，莫有省者，乃辭詣廷尉。柔問曰︰「汝何以知夫不亡？」盈垂泣對曰︰「夫少單，特養一老嫗爲母，事甚恭謹，又哀兒女，撫視不離，非是輕狡不顧室家者也。」柔重問曰︰「汝夫不與人怨仇乎？」對曰︰「夫良善，與人無仇。」又曰︰「汝夫不與人交錢財乎？」對曰︰「嘗出錢與同營士焦子文，久求不得。」時子文適坐小事系獄，柔乃見子文，問所坐。言次，曰︰「汝頗曾舉人錢否？」子文曰︰「自以單貧，初不敢舉人錢物也。」柔察子文色動，遂曰︰「汝昔舉竇禮錢，何言不舉耶？」子文怪之，知事露，應對不次。柔曰︰「汝已殺禮，便宜早服。」子文於是叩頭，具首殺禮本末，埋藏所。柔便遣吏卒丞子文辭往掘，即得屍。詔書復盈母子爲平民。班示天下，以禮爲戒。
又曰︰高柔字文惠，遷廷尉。時獵法甚峻，而宜陽典農劉龜竊于禁內射兔，其功曹張京詣授事言之。帝匿名收龜付獄。柔請告者名，帝大怒曰︰「劉龜當死，乃敢獵吾禁地，送龜廷尉，廷尉便當考掠，何復請告者名，吾豈妄收龜耶？」柔曰︰「廷尉，天下之平也，安得以至尊喜怒而毀法乎？」重復爲奏，辭旨深切。帝意寢，乃下張京名。即還訊，各當其罪。
又曰︰鍾毓遷廷尉，聽君父已沒，臣子得爲理謗，及士爲侯，其妻不復改嫁，毓所創也。
《晉書》曰︰孔坦字君平，遷侍中廷尉，多平正當法，合人情，而時勢要自以愛憎爲斷，坦意不得皆行也。
《晉中興書》曰︰范堅爲子常，爲廷尉，奏主典吏邵廣盜官幔合布四十匹，依律棄市。廣息�、宗二人，自沒爲官奴婢，以贖父。尚書議可，特聽。堅駁之曰︰「此爲施一恩於今，開萬怨於後。」顯宗從之，正廣刑。
又曰︰王彪之遷廷尉，時永嘉太守謝毅赦後殺郡人周矯，矯從兄球詣州訴冤，揚州刺史殷浩遣從事收毅付廷尉。彪之以球爲獄主，身無主爵，非廷尉所料，不肯受，與州相反覆，穆帝發詔令受之，彪之又上疏執據。時人云，張釋之以來，復見斯事。
《後魏書》曰︰崔光韶遷廷尉卿，時秘書監祖瑩以贓罪被劾，光韶欲致之重法。太尉城陽王徽、尚書令臨淮王、吏部尚書李神雋、侍中李幷勢望當時，皆爲瑩求寬。光韶正色曰︰「朝賢執事於舜之功，未聞有一，如何反爲罪人言乎！」其執意不回如此。
《隋書》曰︰文帝時議置六卿，將除大理。盧思道奏曰︰「省有駕部，寺留太僕；省有刑部，寺除大理，斯則重畜産而賤刑名也。」
又曰︰楊注字元度，守大理卿。注視事二日，帝將親省囚徒。其時繫囚二百餘人，注通宵究審，詰朝而奏，曲盡事情，一無遺誤，帝甚嘉之。
《唐書·官品志》曰︰廷尉卿，梁國初建曰大理。天監元年復改爲廷尉，有正、監平三人。元會，廷尉三官與建康三官皆法冠、玄衣、朝服，以監東西中華門；手執方木，長三尺，方一寸，謂之執方。
又曰︰郎楚之，武德初爲大理卿，與太子少保李綱、侍中陳叔達撰定律令。
又曰︰劉德威授大理卿，太宗嘗問之曰︰「近來刑綱稍密，其過安在？」德威奏言︰「誠在主上，不由臣下。人主好寬則寬，好急則急。律文失入減三等，失出減五等；今則反是，失入則無辜，失出獲大罪，所以吏各自愛，競執深文，非有教使之然，畏罪之所致耳。陛下但舍所急，則寧失不經復行於今日矣。」太宗深然之。
又曰︰高宗問大理唐臨獄繫囚之數，臨對曰︰「見囚五十餘人，惟二人合死。」上聞囚數不多，怡然形於顔色，謂臨曰︰「昔東宮，卿已事朕，朕承大位，卿又居近職。以疇日相委，故授卿此任。然爲國之要，在於刑法，刑急則人殘，法寬則失罪，務令折中，稱朕意焉。」
又曰︰張文瓘爲大理卿，旬日決遣疑獄四百餘條，其得罪者皆無怨言。文瓘嘗有疾，繫囚相與設齋以禱焉。尋拜侍中兼太子賓客，大理囚一時慟哭，其得人心如此。
又曰︰大理卿袁仁敬暴卒，繫囚聞之，皆慟哭悲歌，曰︰「天不恤冤人兮，何奪我慈親兮！有理無申兮，痛哉安訴陳兮！」
又曰︰龍朔二年，改大理卿爲詳刑寺正卿。
《唐新語》曰︰唐臨爲大理卿，初蒞職，斷一死囚。先時坐死者十餘人，皆它官所斷。會太宗幸寺，親錄囚徒，它官所斷囚皆稱冤不已；臨所斷者，默而無言。太宗怪之，問其故，囚對曰︰「唐卿斷臣必不枉濫，所以絕意。」太宗嘆息久之曰︰「爲獄固當若是。」囚遂見原。
《五代史·後唐書》曰︰長興二年八月，敕令後大理寺官員宜同台省官例升進，其法直官比禮直官任任使。
《會稽典錄》曰︰盛吉字君達，爲廷尉。性多哀憐，其妻謂吉曰︰「君爲天下執法，不可使人一濫罪殃及子孫。」其囚無胤嗣者，令其妻妾得入，使有遺類。視事十二年，天下稱有恩。
又曰︰董昆字文通，餘姚人也。遷廷尉卿，持法清峻，不發私書。
又曰︰盛吉拜遷尉，吉性多仁恩，務在哀矜。每至冬日，罪囚當斷，其妻執燭，吉手執丹筆，夫妻相向垂泣。
《會稽後賢記》曰︰孔坦遷廷尉卿，獄多囚系，坦到官，躬執辭狀，口辨曲直，小大以情，不加楚撻。每台司錄獄，無所顧問，皆面決當時之事。
《天文錄》曰︰平星主建廷，平主天下之獄事，若今廷尉之象。故《星贊》曰︰「平星執法，正綱紀也。」
《文子》曰︰皋陶喑爲大理，天下無虐刑，有貴乎言者也。
《說苑》曰︰楚令尹子文之族有幹法者，廷理拘之，聞其令尹之族也而釋之，子文召廷理而責之，遂致其族人於廷理曰︰「不是刑，吾將死！」廷理懼，遂刑其族人。成王聞之，不及履而至於子文之室，曰︰「寡人幼小，置廷理其人，以違夫子之意。」於是黜廷理而尊子文之意，反內政。
《新序》曰︰楚昭王時，石奢爲理，有殺人者，奢追之，則其父也。奢曰︰「以父成政，不孝也。不行君法，非忠也。」遂刎頸而死。
摯虞《新禮儀》曰︰故事，祀皋陶於廷尉寺，祀以社日，新禮改以孟秋之月，以應秋。
《後魏職令》曰︰廷尉少卿第四品上，第二清，用思理平斷、明刑識法者。
《北齊書》曰︰宋世軌爲廷尉少卿，時大理正蘇珍之亦以平�知名，寺中爲之語曰︰「決定嫌疑蘇珍之，視表見里宋世軌。」謂之寺中二絕。卒官廷尉御史，諸囚皆哭曰︰「宋廷尉死，我等豈有生路也？」
《隋書》曰︰趙綽爲大理少卿，侍郎辛亶嘗衣緋禈，俗雲利於官，文帝以爲厭蠱，將斬之。綽曰︰「據法不當死，臣不敢奉詔。」上怒甚，令斬綽。綽解衣當斬，上使人問曰︰「竟如何？」綽曰︰「執法不敢惜死！」上良久乃釋之。他日又令斬二人，綽曰︰「此人坐當杖，殺之非法。」上曰︰「不關卿事。」綽曰︰「陛下置臣法司，欲誤殺人，豈得不關臣事！」上曰︰「撼大木不動者，當退。」綽曰︰「臣冀感天心，何論大木！」上乃止。時薛胄爲大理卿，胄斷獄以情，而綽守法，俱爲稱職。
又曰︰源師，煬帝即位，拜大理少卿。帝在顯仁宮，敕宮外衛士不得輒離所守。有一主帥，私令衛士出外，帝付大理繩之。師據律奏徒，帝令斬之，師奏曰︰「此人罪誠難恕，若陛下初便殺之，自可不問文墨，既付有司，議歸恆典，脫宿衛近侍者更有此犯，將何以加之？」帝乃止。
《唐新語》曰︰太宗嘗謂侍臣曰︰「大理之職，人命所懸，當須妙選正人，用心存法，無過戴胄者，乃以爲大理少卿。」
又曰︰徐有功遷司刑少卿，時周興、來俊臣等羅告天下，衣冠遇族者數千百家。有功居司刑，平反者不可勝紀，時人方之於定國。
《六典》曰︰大理正掌參議刑獄、詳正科條之事。凡六丞斷罪不當，則以法正之。
《禮記》曰︰成獄辭史以獄成告於正，正聽之。鄭玄注云︰於《周禮》鄉師之屬，今漢有正、平、丞，秦所置也。
《東觀漢記》曰︰何敞字比干，遷廷尉正。張湯爲廷尉，以殘酷見任，增飾法律，敞嘗爭之，存者千數。
《後漢書》曰︰黃霸字次公。宣帝在人間時，知百姓苦。吏聞霸理法平，召爲廷尉正。及夏侯勝非議下廷尉獄，霸從勝受《尚書》。
謝承《後漢書》曰︰陳琳字伯真。橋玄表琳明律令，征拜廷尉正。
《魏志》曰︰司馬芝，字子華，遷大理正。有盜官練置都厠上者，吏疑女工，收以付獄。芝曰︰「夫刑罪之失，失在苛暴。今贓物先得而後訊其辭，若不勝掠，或至誣服。誣服之情，不可以折獄。且簡而易從，大人之化也。不失有罪，庸世之治耳。今宥所疑，以隆易從之義，不亦可乎！」太祖從其議。
《晉書》曰︰江統字元應，爲廷尉正，作三刑議。
又曰︰廷尉三官通視南台，持書舊尚書郎下遷，梁制，服獬豸冠、介幘、皂衣、銅印、墨綬。
《晉中興書》曰︰顧榮字彥先，入洛以南土秀望，累遷廷尉正。
《南史》曰︰顧協少清介，有志操。初爲遷尉正，冬服單薄，寺卿蔡法度欲解褐與之，憚其清嚴，不敢發口，謂人曰︰「我願解身上襦與顧郎，顧郎難衣食者，竟不敢以遺之。」
《六典》曰︰大理丞掌分判寺事。凡有犯，皆據其本狀以正刑名。徒已上，各呼囚與其家屬，告以罪名，問其伏款；不伏，則聽自理。
《唐書》曰︰杜景佺、徐有功爲司刑丞，與來俊臣、侯思止同理獄，人稱之曰︰「遇徐、杜必生，遇來、侯必死。」
《唐新語》曰︰李日知爲司刑丞，嘗免一死囚；少卿胡元禮異判殺之，與日知往復至於再三。元禮怒，遣府史謂日知曰︰「元禮不離刑曹，此囚無不死法。」竟以兩聞，日知果直。
《漢書》曰︰邴吉字少卿，稍遷廷尉監，治巫蠱。
謝承《後漢書》曰︰陳咸字子威，爲廷尉監，執獄多恩，議人常從輕，比多所全活，皆稱其恩。
《晉起居注》曰︰遷尉監陸鸞上表求增築訊堂，圖畫先賢像，詔許之。
《六典》曰︰大理評事掌出使推按。凡承制而出推長吏，據狀合停務及禁錮者，先請魚書以往，據所受之狀鞫而書之。若詞有反復，不能首實者，則依法栲之。凡大理斷獄，皆連署焉。
《漢書》曰︰宣帝詔曰︰「今遣廷吏與郡鞫獄，任輕祿薄，其爲置廷平，員四人，其務平之！」涿郡太守鄭昌上言曰︰「聖王立法明刑者，非以爲理，救衰亂之起也。今明主躬垂明聽，不置廷平，獄將自正；若開後嗣，不若刪定律令。律令一定，愚人知所避就，奸吏無弄。今不正其本，而置廷平以理其末，政衰德怠，則廷平將搖權而爲亂首也。」宣帝始置左右平。而《三輔決錄》注云︰「何比干漢武時爲廷尉右平，謬矣！」
又曰︰馬宮字游卿，行能高潔，遷廷尉平。
又《百官表》曰︰宣帝地節三年初，置左右平四人，秩六百石。
《晉中興書》曰︰顧榮字彥先，遷廷尉平。時趙王倫欲誅淮南王允官屬，下廷尉議罪。榮具明刑理，不宜廣濫。倫意解，賴榮濟者甚衆。
《隋書》曰︰廷尉平，置一人，第六品下。後改爲評事。
《唐新語》曰︰敬昭道爲大理評事。時沂州有反者，詿誤坐者四百餘人，將隸於司農。未即路，系在州獄，昭道援赦文判而免之。時宰相責大理「奈何免反人家口？」大理群官失色，引昭道以見，執政怒而責之，昭道曰︰「赦雲︰見禁囚徒，反者家口系在州獄，此即見禁也。」反復詰對，至於五六執政無以奪之，詿誤者悉免。
《三輔決錄注》曰︰茂陵何比干漢武時，丞相公孫弘舉爲廷尉右平，獄無冤民，號曰何公。
