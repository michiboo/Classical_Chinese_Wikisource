
《開元文字》曰：將，率也。
《春秋元命苞》曰：上天一星爲郎將。
《左傳》曰：楚子及諸侯圍宋，宋公孫固如晉告急。〈公孫固，宋莊公孫。〉先軫曰：「報施救患，取威定霸，於是乎在矣。」〈先軫，下軍之佐原軫也。報宋贈馬之施也。〉狐偃曰：「楚始得曹而新婚於衛，若伐曹、衛，楚必救之，則齊、宋免矣。」〈前年楚使申叔戍�以逼齊。〉於是乎蒐於被廬，〈晉常以蒐禮改政令，敬其始也。被廬，晉地。〉作三軍，〈閔元年晉獻公作三軍，令復大國之禮。〉謀元帥。〈中軍師。〉趙衰曰：「卻縠可。臣亟聞其言矣。說禮樂而敦詩書。詩書，義之府也；禮樂，德之則也；德義，利之本也。《夏書》曰：「賦納以言，明試以功，車服以庸。〈尚書，虞夏書也。賦納以言觀其志也，明試以功考其事也，車服以庸報其勞也。賦，猶取也。庸，功也。〉君其試之。」乃使卻縠將中軍，郤溱佐之；使狐偃將上軍，讓於狐毛，而佐之；〈毛，狐偃之兄。〉命趙衰爲卿，讓於欒枝、先軫。〈欒枝，貞子也。欒賓之孫。〉使欒枝將下軍，先軫佐之。荀林父禦戎，魏爲右。〈荀林父，中行桓子。〉
《公羊傳》曰：君將使射姑將，陽處父諫曰：「射姑民衆不說，不可使將。」於是廢將。
《戰國策》曰：秦與趙兵相距長平，趙孝成王使趙奢之子將。藺相如曰：「王以名使括，若膠柱而鼓瑟耳。此子徒能讀其父奢書傳，而不知合變也。」趙王不聽。奢子括少時學兵法，言兵事，以天下莫能當。嘗與其父言兵事，奢不能難，然不謂之善。其母問其故，奢曰：「兵，死地也。而乃易言之。趙若以爲將，破軍者必是兒。」及括將行，其母上書具言不可，曰：「始妾事其父，時爲將，大王及宗室所賞者盡以與軍吏士大夫，受命之日，不問家事。今此兒爲將，東向而朝，軍吏無敢仰視之者，王所賜金帛，歸藏於家，而日視便利田宅買之。王以爲如其父？父子異心，願王毋遣。」王曰：「吾已決矣。」其母因曰：「即有如不稱，妾得無隨罪乎？王許之：「諾。」遂與秦軍戰，死，軍敗，數十萬降秦，秦悉坑之。
《國語》曰：公使趙衰爲卿，辭曰：「欒枝貞愼，〈枝，晉大夫欒共子之子也。〉先軫有謀，胥臣多聞，皆可以爲輔，臣弗若也。」乃使欒枝將下軍，先軫佐之。前取五鹿，先軫之謀也。〈五鹿，衛地。〉卻縠卒，使先軫代之。〈從下軍之佐超將中軍。傳曰：尚德也，代先軫之。〉胥臣佐下軍。
又曰：公使原季爲卿，〈原季，趙衰也，文公二年爲原大夫卿次卿。〉辭曰：「夫三德者，偃之出也。〈偃，狐偃。三德謂勸文公納襄王以示民義，伐原以示民信，大蒐以示民禮，故以三德紀民。三德紀之語在下。〉以德紀民，其章大矣，不可廢也。」〈章，著也。〉使狐偃爲卿，辭曰：「毛之智，賢於臣，其齒又長。〈毛，偃之兄也。〉毛也不在位，不敢聞命。」乃使狐毛將上軍，狐偃佐之。〈尚齒也。《傳》曰：「使狐偃將上軍，讓於狐毛而佐之。」是也。〉狐毛卒，使趙衰代之，〈虞唐云：代將新軍。昭謂代將上軍。〉辭曰：「城濮之役，先且居之佐軍也善，〈先且居，先軫之子，蒲城伯復受霍爲霍伯也。〉軍伐有賞，〈伐，功也。〉善君有賞，能其官有賞。且居有三賞，不可廢也。且臣之倫，箕鄭、胥嬰、先都在。」〈倫匹三子，晉大夫。〉乃使先且居將上軍。〈代狐毛也。〉公曰：「趙衰三讓。〈三使爲卿，三讓之。進欒枝等八人。〉其所讓，皆社稷之衛也。廢讓，是廢德也。」以趙衰之故，蒐於清源，作五軍。〈清源，警地。晉本三軍，有中軍上下，今有五，益新上下。〉使趙衰將新上軍，箕鄭佐之；胥嬰將新下軍，先都佐之。子犯卒，蒲城伯請佐，〈蒲城伯，先且居。〉公曰：「夫趙衰三讓不失義。〈義，宜也。〉讓，推賢也。義，廣德也。德廣賢至，有何患矣！請令衰也從子。」〈從先且居。〉乃使趙衰佐新上軍。〈此有新字，誤也。趙衰從新上軍之將進佐上軍爲外一等，新上軍之將位在上軍佐之下。此章或在狐毛卒上，非也，當左下。〉
《史記·孟嘗君傳》曰：文聞將門必有將，相門必有相。
又《項羽本紀》曰：項氏世世爲楚將，封於項，故姓項氏。
又曰：章邯已破項梁軍，則以爲楚兵不足憂，乃渡河擊趙，大破之。當此之時，趙歇爲王，陳餘爲將，張耳爲相。
又曰：魏文侯問曰：「吳起何如人？」李克曰：「起貪而好色，然其用兵，司馬穰苴弗能過也。」於是魏文侯以爲將，擊秦，拔五城。
又《王剪傳》曰：或曰：「王離，秦之名將也。今將強秦之兵，攻新造之趙，舉之必矣。」客曰：「不然。夫爲將三世者必敗。何以？其殺伐多矣，其後受其不祥。」
又《淮陰侯傳》曰：韓信曰：「陛下非能將兵，而善將將，此乃信之所以爲陛下禽也」。
《漢書·韓信傳》曰：漢王使酈生往說魏王豹，豹不聽，乃以信爲左丞相擊魏。信問酈生：「魏得毋用周叔爲大將乎？」曰：「柏直也。」信曰：「竪子耳。」遂進擊魏。
又《陸賈傳》曰：賈謂陳平曰：「天下安，注意相；天下危，注意將。將相和，則士豫附，士豫附，天下雖有變，則權不分。爲社稷計，在兩君掌握耳。」
又《齊王傳》曰：祝午紿琅琊王曰：「呂氏爲亂，齊王發兵欲西誅之。齊王自以兒子年少，不習兵革之事，願舉國委大王。大王自高帝將也。」
《後漢書·虞詡傳》曰：李循曰：「關西出將，關東出相，觀其習兵壯勇，實過餘州。」
又曰：大將曹公每攻城破邑，得靡麗之物則悉以賜有功者。若勛勞宜賞，則不吝萬金。無功冀施，分毫不與。
《魏志》曰：太祖旣破張綉，東擒呂布，定徐州，遂與袁紹相距。孔融謂荀曰：「紹地廣兵強，田豐、許攸智計之士爲之謀；審配、逢紀，盡忠之臣也任其事；顔良、文醜勇冠三軍，統其兵。殆難克乎？」曰：「顔良、文醜，匹夫之勇，可一戰而擒。」
又曰：太祖征荊南，劉備奔吳，論者以爲權必殺備。程昱料之曰：「孫權新立，未爲海內所憚。曹公無敵於天下，初舉荊州，不能獨當。劉備英名，關羽、張飛皆萬人敵，權必資之以禦我。難解勢分，備資以成，又不可得而殺也。」權果多與備兵以禦太祖。
《晉書》曰：王導，字茂弘，光祿大夫覽之孫也。父裁，鎮軍司馬。導少有風鑒，識量清遠。年十四，陳留高士張公見而奇之，謂其從兄敦曰：「此兒容貌志氣，將相之器也。」
又《張華傳》曰：今之所要在軍帥，然議者舉將，多推宿舊。
又《莫容德載記》曰：昔韓信以裨將伐齊，有徵無戰；耿以偏軍討張涉，克不移朔。
《後周書》曰：王勵，性忠果，有才幹。年七十，從太祖入關，及太祖平秦隴、定關中，勵常侍從。太祖嘗謂之曰：「爲將，坐見成敗者上也，被堅執銳者次也。」勵曰：「意欲兼之。」太祖大笑。
《隋書》曰：煬帝之在東宮，嘗謂弼曰：「楊素、韓擒虎、史萬歲，三人俱稱良將。其間優劣何如？」弼曰：「楊素是猛將，非謀將；韓擒虎是鬥將，非領將；史萬歲是騎將，非大將。」太子曰：「然則大將誰也？」弼拜曰：「惟殿下所擇。」弼意自許爲大將。〈弼，賀若弼。〉
《唐書》曰：太宗嘗論將帥，謂左右曰：「當今名將，惟李、任城王道宗、薛萬徹三人而已。李、道宗不能大勝亦不大敗，萬徹非大勝即大敗。」
又曰：太宗與長孫無忌、薛萬徹等宴于丹霄殿，各賜膜皮，而誤呼「萬徹」爲萬均，因愴然曰：「萬均，朕之勛舊，不幸早亡，不覺呼名，豈其魂靈欲朕之賜也。」因取膜皮，呼「萬均」以同賜而焚之於前，侍坐者無不感泣。潞公薛萬均，萬徹兄也，國初立大功，故太宗思之。
又曰：賈言忠，乾封中爲侍御史。時朝廷有事遼東，言忠奉使往支軍糧。及還，高宗問以軍事，言忠畫其山川、地勢，具陳遼東可平之狀，高宗大悅。又問諸將優劣，言忠曰：「李先朝舊臣，聖鑒所悉；龐同差雖非鬥將，而持軍嚴整；薛仁貴勇冠三軍，名可振敵；高侃儉素自處，忠果有謀，契何力，沉毅持重，有統禦之才，然頗有忌前之癖。諸將夙夜小心，忘身憂國，莫逮於李者。」高宗深然之。
又曰：裴度使蔡州行營，宣諭諸軍旣還，帝問諸將之才，度曰：「臣觀李光顔，見義能勇，終有所成。」不數日，光顔奏大破賊軍於時曲。帝尤嘆度之知人。
又曰：朱滔效順，代宗臨軒勞問，旣而曰：「卿自謂才孰與泚多？」滔曰：「各有長短。統禦士衆，方略明辨，臣不及泚。臣年二十八獲謁龍顔，泚長臣五歲，未朝鳳闕，泚不及臣。」代宗愈喜。
《古司馬兵法》曰：上貴不伐之士。不伐之士，上之器也。苟不伐，則無求，無求則不爭。國中之聽，必得其情；軍旅之聽，必得其宜。此貴不伐之士也。〈不伐之士治國必得其實，在軍必得其宜，故先貴而用之。〉從命爲士上賞，犯命爲士上戮，故其勇力不相犯。旣致教其民，然後謹選而使之。事極修則百官給矣。教極省則人興良矣。
又曰：凡戰，勝則與衆分善。〈將雖有獨見之知，戰勝不自取功，常推與下分者也。〉選良，先無功者。〈勇猛勁才，戰不得功，後戰必選爲前，當以激致其銳氣也。〉若使不勝，使過在已。〈戰有失利，當爲吏士引其過咎，令無慚愧，使復可使。〉
又曰：上同無獲，〈將智與衆同等不能自用，又不能用人，隨衆取同，故無功也。〉上專多死，〈將無明智，恥求賢問智，自專事爲衆所弊，故戰多死也。〉上生多疑。〈將無義必，苟求全免害避難，則士多疑者也。〉上死不勝。〈將無善略，苟以死當敵，故不勝也。〉凡民死愛，死怒，死威，死義，死利。〈視下如子，則民生愛；志意激揚，則民怨怒；使民以禮，征伐以義，則民死威；賞賜分明，則民死義；爵賞厚，則民死利。〉
《孫子》曰：將者，智信仁勇嚴也。故知兵之術，人之司命，國家安民之主也。將者，國輔。輔周，則國必強；〈將周密謀不泄也。〉輔隙，則國必弱。
又曰：故君之所以患于軍者三。三者何也？曰：不知軍之不可進而謂之進，不知軍之不可退而謂之退，是謂縻軍；〈縻，禦。〉不知軍中之事而同軍中之政，則軍士惑也；不知三軍之任權而欲同三軍之任，則軍事覆疑。〈不得其人也。〉三軍旣惑且疑，則諸侯之難至矣，是謂亂軍而引勝；〈引，奪也。〉故知勝有五：知可以戰與不可以戰者勝；識衆寡之用者勝；上下同欲者勝；以虞待不虞者勝；將能而君不禦者勝。〈司馬法曰：進退惟時，無白寡人。〉此五者，知勝之道。〈此上五事。〉故曰：知彼知己，百戰不殆。不知彼而知己，一勝一負；不知彼不知己，每戰必殆。
又曰：凡用兵之法，將受命於君，合軍聚衆，汜地無舍，〈無所依也。〉衢地合交，〈結諸候也。〉絕地無留，〈無久止也。〉圍地無謀，〈發奇兵也。〉死地則戰。途有所不由，〈死難之地所不當從也，不得也。〉軍有所不擊，〈軍難可擊。以地險難，不留之失前利，若得之，又利薄。〉城有所不攻，〈城小固糧饒，不可攻也。〉地有所不爭，〈皆與上同操所以置華費而深入徐州拔十四縣。〉君命有所不受。〈苟便於事，不苟於君命也。〉故將通於九變之利者，則知用兵矣。〈九事之變。〉將不通於九變之利，雖知地形，不能得地之利矣。
又曰：治人不知五變，雖知五利，不能得人之用矣。〈下五事也。〉是故智者之慮必雜於利害，〈在利思害，在害思利。〉雜於利而務可信，〈計敵不能依五地爲我害信，務爲可信也。〉雜於害而患可解。〈幷計於害，雖有患可解也。害中雜利，陷之死地而後生也。〉趣之以利。〈令自來也。〉故用兵之法，無恃其不來，恃吾有以待之。〈安不忘危，常備之也。〉無恃其不攻吾也，恃吾不可攻。故將有五危：必死可殺，〈勇無疑也。〉必生可虜，〈見利不進將怯弱必生之意，上下猶豫，可急而取。〉忿速可侮，〈忿疾之人可忿怒侮而致也。〉廉潔可辱，〈廉潔之人可污辱而致必來戰。〉愛人而煩，〈出必所走，愛人者必倍道兼行救之，則煩勞也。〉凡此五者，將之過，用兵之災。覆軍救將，必以五危，不可不察也。
又曰：吏強卒弱，曰陷。〈吏強欲進，卒弱輒陷，敗也。〉大吏怒而不服，遇敵懟而自戰，將不知其能，曰崩。〈大吏小將也，大將怒之，不厭服，忿而赴敵，不量輕重，則必崩壞也。〉將弱不嚴，教道不明，吏卒無常，陳兵縱橫，曰亂。〈爲將若此，亂之道也。〉將不能料敵，以少合衆，以弱擊強，兵無避鋒，曰北。〈兵勢若此，必走也。〉凡此六者，勝敗之道，將之至任也。
又曰：明主慮之，良將修之。非利不起，非得不用，非危不戰。〈不得已而用兵〉主不可以怒而興軍，將不可以慍而合戰，合於利而用，不合於利而止。〈不得以喜怒而用兵。〉怒不可復喜，慍不可復悅，亡國不可復存，死者不可復生。故曰：明主慮之，良將警之，此安國之道也。
《吳子》曰：人有三不和；不和於國，不可以出軍；不和于軍，不可以出陣；不和於陣，不可以進戰。
又曰：將之所愼者五，一曰理，二曰備，三曰果，四曰戒，五曰約。戎者，雖克如始戰。
《孔叢子》曰：子思居衛，言荀變於衛君曰：「其才可將五百乘。君任軍旅率得此人，則無敵於天下矣。」衛君曰：「吾知其才可將。變也嘗爲吏，賦於民而食人三鶏子，以故弗用也。」子思曰：「夫聖人官人，猶大匠之用木也，取長棄短，故材連抱而有數尺朽者，良工不棄，以其所妨者細也。卒成不訾之器。今君處戰國之世，選爪牙之士，以三卵焉棄城之將！此不可使聞於鄰國也。」衛君再拜曰：「謹受詔矣。」
