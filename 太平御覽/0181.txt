
《漢書》曰：高祖詔列侯食邑者，皆賜大第室。二千石，受小第室。注云：有甲乙次第，故曰第。又曰：出不由裏門，面大道者，名曰第。
《史記》騶者，齊諸鄒子，亦頗采騶衍之術以紀文。於是齊王嘉之，自如淳于髡以下，皆命曰列大夫，爲開第，康莊之衢，高門大屋，尊寵之。覽天下諸侯賓客，言齊能致天下賢士也。
《漢書》：霍去病益貴，上爲治第，辭曰：「匈奴不滅，無以家爲。」
又曰：高後德夏侯嬰、脫孝惠、魯元於下邑，賜北第。上曰近我，以尊異之，注云：第以北爲尊。
又曰：平恩侯許伯入第，司隸校尉蓋寬饒往賀，酒酣，仰視屋曰：「美哉！富貴無常，忽則易人，如此傳舍，所閱多矣。唯謹慎爲得久，君侯可不誡哉！」
《晉書》：青溪橋東南臨淮水，周三里九十步，太宗舊第，後爲會稽文孝王道子宅。謝安薨後，道子領揚州刺史，於此理事，時人呼爲東府，至是築城，以東府爲名。其城東北角有靈秀山，即道子宅內山，嬖臣趙牙所築也。
《齊書》：劉姿狀纖小，而儒學冠於當朝，京師貴游士子莫不下席受業。性謙下，不以高名自居。住檀橋，有屋數間，上皆穿漏。學徒不敢斥，呼青溪焉。竟陵王子良親往謁。表世祖爲立漏。學徙不敢斥，呼爲青溪焉。竟陵王子良親往謁。表世祖爲立館，以楊烈橋故主第給之。生徒皆賀，曰：「室美豈爲人災？華宇豈吾宅耶？」未及徙居，遇疾卒。
《唐書》：段綸，兵部尚書。綸少任俠，落拓，不修細行。仕隋左親衛，隱太子見而悅之，妻以琅琊長公主，舍高祖之舊第，數聞鼓吹之音，觀之，無所睹。綸謂主曰：「聞圖讖李氏當王命，今於第內有此禎祥，必而家應之徵也。」
又曰：張延賞東都舊第，在思順裏，亭館之麗，甲於都城，子孫五代，無所加工。時號三相張公雲。
《魏王奏事》：爵雖列侯，食邑不滿萬戶，不得作第。其舍在里中，皆不稱宅。
《荀氏家傳》曰：荀，字文若。太祖既定冀州，爲公起大第於鄴。諸將各以功次受居第。太祖親游之，笑曰：「此亦《周禮》六勛之差也。」
《文選·蜀都賦》：亦有甲第，當衢向術。
《西京賦》：北闕甲第，當道直啓。
《史記》曰：代王馳入北邸。
《史記·封禪書》曰：方士多言古帝王有都甘泉者。其後天子又朝諸侯甘泉。甘泉作諸侯邸。
陸機《洛陽記》曰：百郡邸，在洛城中東城下步廣里中。
《說文》曰：屋，居也。
《釋名》曰：大屋曰廡，廡，撫也，覆也；亦謂之正也，屋之正大者。
《通俗文》曰：客堂曰庌。
《聲類》曰：廡，堂下周也。
《釋名》曰：屋，奧也；其中溫奧。
《易·豐卦》曰：豐其屋，�其家，窺其戶，闃其無人。〈王弼注云：屋，藏蔭物也。以蔭處極而最在外際自藏陰者也。既豐其屋。又覆其家，暗之甚也。棄其所處而深自藏。窺戶無人。〉
《詩·鵲巢·行露》曰：誰謂雀無角，何以穿我屋？
又曰：於我乎！夏屋渠渠。註：夏，大也。渠渠，猶勤勤也。
又《車轔·小戎》曰：在其板屋，亂我心曲。註：西戎板屋。心曲，心之委曲也。
又曰：瞻烏爰止，於誰之屋？
《周禮·冬官·廬人》曰：殷重屋，堂修七尋，崇三尺，四阿，重屋。《考工記》：葺屋三分，瓦屋四分。註：各分，其修，以其一爲峻。
《尚書大傳》曰：武王伐紂，觀兵於孟津，有火流於王屋，化爲赤烏，三足。
《禮記》曰：富潤屋。
《左傳》：清廟茅屋，昭其儉也。
又曰：宋災，樂喜爲政，火所未至，徹小屋，塗大屋。註：大屋難徹，故就塗之。
又曰：欒氏乘公門，宣子謂趙鞅曰：「矢及君屋，死之。」鞅用劍以帥卒，欒氏退。
又《昭六年傳》曰：叔孫婼聘於晉，一日必葺其墻屋，去如始至。
《東觀漢記》曰：鍾離意爲棠邑令，初到無屋，意乃出俸錢作屋。民賫柱趣作，浹日而成。畢，爲民士祝曰：「興功役者令也。如有禍祟，令當之。」民大悅。
又曰：王霸，建武初，連徵不至。霸安貧賤，居常茅屋蓬戶，藜藿不厭。然樂道不息，以壽終。
《吳志》曰：吳儀，字子羽。爲人不治産業，造屋才足自容。鄰家起大宅，孫權出，望見起屋，左右曰：「是儀家。」權曰：「吳子羽儉，必非也。」令人親至，果在鄰舍。
又曰：魚宗爲將軍朱據長史，將母在營。夜雨屋漏，宗起，涕泣謝母，母曰：「但當勉之，何足泣也？」
《晉記》曰：左將軍王廙，中宗姨弟也，爲母起屋違制，上流涕責廙。
皇甫謐《列女傳》曰：衛農與妻宿客舍，遇雷雨，妻夢虎嚙其足，驚起，相謂曰：「我此行未宜，天欲戮我。」夫妻出，中夜叩頭。屋壞，壓殺數十人。
《家語》曰：孔子厄於陳蔡，從者七日不食。子貢以貨竊犯圍出，糴於野人，得米一石焉。顔回、仲由炊之。壞屋之下有埃塵，黑墮飯中，顔回取而食之。子貢自外望見之，不悅，以爲竊食。〈《呂氏春秋》亦載。〉
又曰：周公居冢宰之尊，而猶下白屋之士。〈日見百七十人。〉
《新語》曰：堯、舜之人可比屋而封，桀、紂之人可比屋而誅。
《漢武故事》曰：上起神屋九間，雖崑崙玄圃不之過也。
又曰：武帝四歲封膠東王，長主抱膝上，問曰：「兒欲得婦？」不長主指左右長禦百餘人，皆雲不用。因指其女問曰：「阿嬌好不？」笑對云：「好。若得阿嬌作婦，當作金屋貯之。」長主大悅，乃苦要上，遂定婚。
《漢官典職》曰：南北宮相去七里，中間作大屋，復道三行，天子案行中央，台官從左右。
崔凱《喪服節》曰：禮，人君宮室之制爲殷屋。殷屋，四廈屋也。卿大夫爲夏屋，隔半以北爲正室，中半以南爲堂。正室，齋室也。
《神異經》曰：西北金闕，北荒有百屋，齊長四十丈，畫以五色。
戴延之《西征記》曰：洛陽城有鬱金屋。
《廣志》曰：大秦國以青水精爲屋。
《郡國志》曰：秦州俗尚氣力，不恥寇盜，弓馬射獵，以爲工能。其居，八板爲屋。故《詩》云：「在其板屋，修我甲兵，及車轔轔，四鐵小戎。」皆言田狩之事。
《論衡》曰：豐屋知名家，喬木知舊都，鴻文在國，聖世之驗。又工伎之書，起宅蓋屋，必擇吉日。夫屋覆人形，宅居人體，何患害於歲月而必擇之？亦如以障蔽人身者神要之，則夫裝車、治船，亦當擇日。
《世說》曰：蔡司徒說在洛，陸機兄弟住參佐廨中，數間瓦屋，士龍住東頭，士衡住西頭。
又曰：庾闡作《楊都賦》成，以示庾亮。亮云：「可三二京，四三都。」謝安云：「不得爾，此是屋下架屋耳，事事擬學而無不儉狹。」景陽詩：蜘蛛網四屋。
《七啓》曰：�屋皓旰〈音旱〉閑宮顯敝。
《陶潛集》：少無�俗韻，性本愛丘山，方宅十餘畝，草屋八九間。
劉義恭《啓事》曰：洪恩潭被，賜臣息伯禽�聖屋二間。
《楚詞·九歌》曰：魚鱗屋兮龍堂。
《說文》：牖戶之間謂之，其內謂之家。
《易·家人》：有嚴君焉，父母之謂也。
又：家人槁々，未失也；婦子嘻嘻，失家節也。
《易·家人》：女正位乎內，男正位乎外。
《詩》：刑於寡妻，至於兄弟，以禦於家邦。言文王自家刑國。
《後漢書》曰：李通嚴毅，治家如官庭。
《說文》曰：市居曰舍。
《禮記》有客弗能館，不問其所舍。
《左傳》秦獲晉侯以歸，晉大夫反首拔舍而從之。註：反首，亂頭�反下垂也。拔舍，草止也。
《漢書》：曾城舍，班婕妤居之。
又曰：成帝趙皇后女弟絕幸，爲昭儀，居昭陽舍。
桓子《新論》：董賢女弟爲昭儀，居椒風舍。
《後漢書》曰：朱祐初學長安，帝往候之，祐不得相勞苦，而先升講舍。後車駕幸其第，帝因笑曰：「主人得無舍我講乎？」以有舊恩，數蒙賞賴。
謝承《後漢書》曰：趙昱請處士綦母君公立精舍，受《公羊傳》。
又曰：楊震客居湖縣，立精舍，家貧，常以種藍自業。
又曰：楊奇，字公挺，震之玄孫。少有志節，不以家勢爲名，交結英彥，不與豪右相交通，於河南緱氏界中立精舍，門徒常二百人。
又曰：陳實，字仲弓。詣大學，郭林宗、陳仲舉爲親友。歸家，立精舍，講授諸生數百人。
又曰：周磐，字堅伯。初爲安陵令，以從弟暢爲司隸，縣屬州部換陽平令，復換重合令。磐已曆二縣，恥復經三城，遂去還家，立精舍，教授學徒，守先人冢廬，遠方知名。
又曰：張渙，字然明，弘農華陰人。詣太學受業，博通五經。隱處在扶風縣界中，立精舍，斟酌法喬卿之《雅訓》，晝誦《書》《傳》，暮習弓馬。
魏武令曰：孤本欲自立精舍，今遂爲國討賊。
《後漢書》：張湛稱疾不朝，拜太中大夫，居中東門候舍，故時人號曰東門君。
《齊書》：周�，字彥倫，汝南安城人也。智林道人遺書�。於鍾山西立隱舍，休沐則歸之。
《古今注》野人爲員舍如蝸牛之殼，故曰蝸舍。
《說文》曰：廬，寄也；春夏居，秋冬去。
《釋名》曰：寄此爲廬。
《周禮》：凡國野之道，十里有廬，廬有飲食。
《漢書》：武帝賜嚴助書曰：制詔會稽太守，君厭承明之廬，張晏曰：承明廬，在石渠閣外直宿山，曰廬也。勞侍從之事，懷故土，出爲郡吏。會稽東接于海，南近諸越，北枕大江。間者闊焉，久不聞問，具以《春秋》對，無以從橫說。
華嶠《後漢書》曰：汝南薛苞，字孟嘗。父取後妻，憎苞，分之出外。日夜號泣不能去，被毆杖，不得已廬於門外。旦入灑掃進食，父怒逐之。又廬於裏頭，晨昏不廢。積歲餘，父母慚而還之。
《東觀漢記》曰：耿純率宗族歸光武，純兄歸，燒家廬舍。上以問純，純曰：「恐宗人賓客，卒有不同，故焚燒廬舍，絕其反顧之望。」上大笑。
又曰：李恂爲武威太守，後坐事免，無田宅財産，居山澤，結草爲廬。
《魏略》曰：楊沛前後宰曆城，守不以私計介意。後家無餘積，無他奴婢，占河南席陽亭部荒田二頃，分牛廬，居止其中。
《魏志》曰：管寧至遼東，乃廬于山谷。時避難者多居郡南，而寧居北，示無遷志。
《晉書》：征虜將軍石崇，河南金穀澗中有別廬，冠絕時輩，引致賓客，日以賦詩。
諸葛亮《表》：先帝不以臣卑鄙，三顧臣於草廬之中，諮臣以當世之事。
《郡國志》：廬山，周武王時有匡俗先生，字君孝，兄弟七人皆有道術，結廬於此仙去。空廬尚存，故曰廬山。
皇甫謐《高士傳》曰：世莫知焦先所出，或言生漢末，無父母兄弟，見漢衰乃不言，常結草爲廬，冬夏袒露，垢汗如泥。後野火燒其廬，先因露寢，遭冬雪大至，先袒臥不移，人以爲死，就視如故。
《洛陽故宮名》曰：侍中廬，在南宮中。
《通俗文》曰：屋平曰屠蘇。
《廣雅》曰：屠蘇，庵也。
《魏略》曰：李勝爲河南尹，廳事前屠蘇壞，令人治之。
《釋名》曰：圜屋曰庵，庵，掩也；自覆掩也。
