
《十道志》曰：虢州，弘農郡。《禹貢》豫州之域，春秋爲虢地。七國時秦、韓之境。秦幷天下，爲三川郡。漢元鼎中，置弘農郡。
《左傳·僖二年》曰：晉荀息以屈産之乘，垂棘之璧，以假道於虞，以伐虢。
應劭《漢官儀》云：弘，大也，所以廣大農業也。
《漢志》曰：武帝置弘農縣於秦故函谷關山嶺下。
戴延之《西征記》曰：函者，道形如函也。孫卿子曰：「秦有松柏之塞」是也。
《帝王世紀》曰：虢有三焉。周興，封虢仲於西虢，此其地也。封虢叔於東虢，即成皋是也。今陝郡平陸縣是北虢。
《漢書》曰：楊僕爲樓船將軍，恥爲關外人，於是徙關新安，割秦河南、南陽二郡之西境，於故函谷關置弘農郡。
《漢書·郊祀志》曰：黃帝以首山之銅鑄鼎於荊山之下，後名其地爲鼎湖。〈今胡城縣也。〉
《郡國縣道記》曰：盧氏，西虢之別也。
《遁甲開山圖》曰：盧氏山宜五穀，可以避水災，因山以名縣。
《十道志》曰：汝州，臨汝郡。《禹貢》豫州之域，春秋時爲周王畿及鄭、楚之地。
《十三州志》曰：戰國時，梁屬魏。秦置三十六郡，屬三川郡。漢爲河南郡之梁縣也。
《左傳·昭二十九年傳》曰：陶唐氏既衰，其後有劉累，學擾龍於豢龍氏，以事孔甲，能飲食之。夏後嘉之，賜氏曰禦龍。一雌死，潛醢以食夏後。夏後饗之，而使求之。懼而遷於魯縣。〈即魯山縣也。〉
又曰：楚白公之亂，葉公率國人攻白公，白公奔山縊死，葉公遂邑焉。〈即今葉縣也。〉
《家語》曰：葉公好龍，窗壁背畫龍形，真龍爲降，葉公見而喪魄。
《漢書》曰：漢王至成皋，轅生說漢王曰：「漢、楚相拒滎陽數歲，漢常困。願君王出武關，項王必引南走，王深壁，令滎陽、成皋且休息。使韓信等輯河北，地連燕齊，君王乃復走滎陽。如此，則楚所備者多，漢得休息。」王從其計，出兵宛、葉間。
《左傳》曰：邘、晉、應、韓，武之穆也。注曰：應城，在襄城城父縣西南。
《韓詩外傳》曰：周成王與弟戲，以桐葉爲圭：「以封汝。」周公曰：「天子無戲言。」王應時而封曰應侯。今應城是也。
《十道志》曰：鄭州，滎陽郡。《禹貢》豫州之境。秦兼天下，爲三川郡。
《帝王世紀》曰：黃帝都於有熊，今新鄭是也。
《漢志》曰：新鄭，本高辛氏火正祝融之墟。
《國語》曰：鄭桓公爲司徒，問於史伯曰：「王室多故，餘懼及焉，何以逃死？」史伯對曰：「王室將卑，戎翟必昌，不可逼也。當成周者，南有荊蠻、申、呂、應、鄧、陳、蔡、隋、唐；北有衛、燕、翟、鮮虞、路、泉、徐、蒲；〈鮮虞、姬姓。路、泉、徐、蒲、皆赤翟，隗，姓也。〉西有虞、虢、晉、隗、霍、楊、魏、芮；〈八國，姬姓也。〉東有齊、魯、曹、宋、滕、鄒、莒；是非王之父子母弟甥舅也，皆則蠻夷戎狄之人也。非親作頑，不可入也。其濟、洛、河、潁之間乎！〈言此四水之間可逃。〉是其子男之國，虢、鄶爲大，〈虢，東虢，仲之後，鄶，姬姓。〉虢叔恃勢，鄶仲恃險，皆有淫侈怠慢之心，加之以貪冒。君若以周難之故，寄孥與賄焉，不敢不許。〈孥，妻子，賄，財也。〉周亂而是，驕而貪，必將背君，君若以成周之衆，奉辭伐罪，無不克矣。克二邑，鄔、弊、補、丹、依、柔、曆、華，君之土也。〈言克虢鄶，此八邑可得。〉若前華後河，右洛左濟，主芣、騩而食溱、洧，〈芣，驪山名，主爲神主也。〉修典刑以守之，可以少固。」王說，乃東孥與賄虢、鄶，受之十邑，皆有寄也。〈後桓公之子武公竟取十邑之地而居之，今河南新鄭是十邑，謂前八邑及虢，鄶。〉
《韓詩外傳》曰：鄭國俗以二月桃花下水時會於溱、洧之上，以自祓除也。故《詩》曰：「溱與洧方渙渙兮。」
《漢書》曰：漢王數困滎陽、成皋間，計欲捐成皋以東，屯鞏、洛以距楚。酈食其曰：「夫敖倉，天下轉輸久矣，臣聞其下藏粟甚多，楚人拔滎陽，不能堅守敖倉，此天所以資漢。願足下急進兵攻滎陽，據敖倉之粟，即天下知所歸矣。」
《晉書》曰：阮籍嘗登廣武，見劉、項戰處，嘆曰：「時無英主，使竪子成名。」〈其地在滎陽。〉
《地道記》曰：陽武、滎陽有博浪沙，張良爲韓擊秦始皇處。
《十道記》曰：宋州，睢陽郡，理宋城縣。虞舜十二州爲豫州之境。周爲青州之域，武王封微子之邑。後爲齊、楚、魏所滅，三分其地，魏得其梁、陳留，齊得濟陰、東平，楚得沛梁，即今州地。
《禮記》曰：武王克殷，下車而封殷之後於宋。
《禹貢》曰：導菏澤，被孟豬。〈孟瀦澤在今虞城縣，明都澤是。〉
《博物志》曰：宋北至泗水，南迄睢渦，有孟豬之澤，碭山之基。
《元和郡國志》曰：秦幷天下，改爲碭郡。後改爲梁國，漢文帝封子武爲梁王。自漢至晉爲梁國，屬豫州。宋改爲梁郡。隋於睢陽置宋州。
《唐書》曰：天寶末，祿山亂兩河，郡縣多所陷沒。張巡、許遠守睢陽，賊將尹子奇幷力攻圍，逾年不下，城中食盡，竟爲賊所陷，巡等抗詞不撓，遂被害。
《陳留風俗傳》曰：宋之地猶有先王遺風，重厚多仁，好稼穡，惡衣食以致蓄藏。
《史記》曰：梁孝王築東苑三百里，是曰免園。又爲復道，自宮屬諸平臺三十餘里。
《圖經》曰：梁王有修竹園，園中竹木，天下之選，集諸方游士，各爲賦，故館有鄒枚之號。又有雁鶩池，周回四里，亦梁王所鑿。又有清冷池，有釣台，謂之清冷台。
《漢志》曰：寧陵屬陳留。莽曰康善。孟康曰，故葛伯國，今葛鄉是也。
《漢書》曰：梁孝王武，以孝文十二年徙梁，梁爲大國，居天下膏腴地，北界泰山，西至高陽，四十餘城，多大縣。於是孝王築東苑方三百餘里，廣睢陽城七十里，大治宮室，爲復道，自宮連屬於平臺四十餘里。
《十道志》曰：曹州，濟陰郡，置在濟陰縣。《禹貢》豫州之域。周爲曹國地，後屬宋，七國時屬齊。漢爲濟陰郡，地在濟水之南，故以爲名。《曹詩》曰：「薈兮蔚兮，南山朝躋。」〈曹南山也。〉
《左傳·僖二十八年》曰：晉侯圍曹，門焉，多死。曹人屍諸城上，晉侯患之，聽輿人之誦，曰：「移舍於墓」。〈言將發冢。〉曹人凶懼。因其凶也而攻之，入曹。而分曹、衛之田以賜宋人。晉侯有疾，曹伯之竪侯犬需貨筮史，曰：「以曹爲解。齊桓公爲會而封異姓。今君爲會而滅同姓。曹叔振鐸，文之昭也；先君唐叔，武之穆也。且合諸侯而滅兄弟，非禮也。」公說，復曹伯。
《尚書》曰：夏師敗績，遂伐三，俘厥寶玉。〈孔曰：三，國名，今定陶。〉
《水經》曰：菏水，俗謂之五丈溝，東經定陶。
《漢書》曰：高祖五年春二月甲午，即皇帝位於定陶，汜水之陽。
《左傳》曰：衛孫蒯田於隧，飲馬於重丘，重丘人毀瓶，因詬之。〈重丘，今乘氏縣。〉
《十道志》曰：亳州，譙郡，置在譙縣。《禹貢》豫州之域。春秋時陳國之譙邑。六國時屬楚。秦爲碭郡地。漢爲譙縣，屬沛郡。
《左傳》曰：楚成得臣帥師伐陳，遂取焦夷。〈杜註：焦，今譙國。〉
《史記》曰：周武王封神農之後於譙國。
《漢書·地理志》曰：王莽以譙爲延成亭。
《魏志》曰：後漢熹平五年，黃龍見譙。太史令單揚以爲其國當有王者興，不及五十年，亦當復見。及文帝即位，果如其言。以先人舊都立爲譙國，與長安、許昌、鄴、洛陽號爲五都。
《元和郡縣志》曰：後魏立南兗州，周武改爲亳州。
《魏略》曰：太祖於譙東五十里澤中築起精舍，讀書，射獵，閉絕賓客，即謂之譙東。
《史記》曰：老子，苦縣人也。〈苦縣，即今真源縣。〉
《五代史》曰：單州，本單父縣，梁爲輝州，後唐同光二年復舊，隸宋州。周廣順中，割隸曹州。
《史記》曰：慮不齊，字子賤，爲單父宰，反命於孔子，曰：「國有賢者，賢不齊者五人，教不齊所以治者。」孔子曰：「惜哉！不齊所治者小。所治者大，則庶幾矣。」
《呂氏春秋》曰：宓子賤治單父，彈鳴琴，身不下堂而單父治。
《十道志》曰：許州，許昌郡。《禹貢》豫州之域。周爲許國。
《左傳》曰：許，太岳之胤也。
《說文》曰：許，炎帝之後也，武王伐紂時封之。
《漢志》曰：潁川許縣，舊許國也。
《魏略》曰：後漢建安元年，太祖迎獻帝都於許，即此邑也。魏文帝即位，改許昌縣焉。
《左傳》曰：鄭伯清釋泰山之祀而祀周公，以泰山之礻方易許田。〈今有魯故城在長社縣。〉
《後漢書》曰：宋寵爲潁川太守，問功曹鄭凱曰：「聞貴郡山川多産奇秀，前賢往哲，可得聞乎？」凱對曰：「鄙郡稟嵩高之靈，中嶽之精，是以聖賢龍蟠，俊乂鳳集。昔許由、巢父恥受堯禪，洗耳河濱，重道輕帝，邈世高蹈。樊仲父者，志潔心遐，恥山河之功，賤天下之重，抗節參雲。公儀、許由俱出陽城。留侯張良，奇謀輔世，玄算入微，濟生民之命，恢帝王之略，功成而不居，爵厚而不受，出於城父。胡元安，體曾參之至行，履樂正之純業，喪親泣血，骨立形存，精神通於神明，雉兔集於左右，出潁陽。彪義山，英姿秀偉，逸才挺出，究孔子之房奧，存文武於將墜，出於昆陽。杜伯夷，經學著於師門，政事熙於國朝；清身不苟，有於陵之操；損己存公，有公儀之節，出定陵。」
又曰：獻帝建安元年，遷都許。
《魏略》曰：黃初五年，文帝東征，留郭后於永始台。霖雨百餘日，城樓多壞，有司請移，後曰：「昔楚昭王出遊，貞薑留漸台，江水至，使者迎而無符，不出，卒沒。今帝在遠，未有急，奈何移也。」
又《景福殿賦》曰：鎮以崇台，實曰永始。〈台在許昌縣。〉
《魏志》曰：荀彧，字文若，潁川潁陰人也。董卓之亂，彧謂父老曰：「潁川四戰之地，天下有變，當爲兵沖，宜亟去，無久留。」鄉人多懷土猶豫，會冀州牧韓馥迎彧，獨將宗室至冀州。後董卓遣李傕等出關東，所過虜掠，至潁川，鄉人留者多見殺略。
《十道志》曰：陳州，淮陽郡，置在宛丘縣。
《元和郡國圖志》曰：《禹貢》豫州之域，本太昊之墟。周武王封嬀滿於陳，春秋時楚滅之。秦滅楚，屬潁川郡。漢高分置淮陽國，後漢改爲陳國。
《毛詩·陳風》曰：坎其擊鼓，宛丘之下。
又曰：東門之池，可以漚麻。
《注水經》曰：東門池，水至清而不耗，不生諸草。
《爾雅》曰：陳有宛丘。又曰：丘上有丘，爲宛丘。
《漢書》曰：高帝十一年，立子友爲淮陽王，罷潁川郡以益之。
《七賢傳》曰：漢武出淮陽，到監鄉。帝問陳翼曰：「此名爲何？」翼曰：「監鄉。」上曰：「何欺乎？」翼曰：「臣言不欺。若不欺，佩刀當生白毛；若欺，則無毛。」視之，刃果有毛。〈監鄉在盧江縣。〉
《十道志》曰：潁州，汝陰郡，置在汝陰縣。
《元和郡縣圖》曰：《禹貢》豫州之域。春秋鬍子國，楚滅之。秦幷天下，爲潁川郡。在漢則州汝南郡之汝陰縣也。魏、晉於此置汝陰郡。後魏改置潁州。
《史記》曰：蒙恬伐楚寢丘。今汝陰縣有寢丘故城在焉。
《呂氏春秋》曰：楚孫叔敖戒其子曰：「我死，王必封汝，無受利地。荊楚之間有寢丘，其地爲不利，可長有也。」其子從之。楚封功臣二葉而滅，唯寢丘不奪。一名沈丘。
《十道志》曰：蔡州，汝陽郡。《禹貢》豫州也。
《圖經》曰：春秋時爲沈、蔡二國之地，後爲楚、魏二國之境。秦兼天下，以其地爲三川。漢爲汝南郡。《地形志》曰：「謂之懸瓠城，亦名懸壺城。」又《水經》曰：「汝水周城，形如懸瓠，故取名焉。」
《史記》曰：周武王克殷，封叔度於蔡。挾武庚作亂，周公殺管叔而放蔡叔，與車七乘。子胡改行率德。周公聞之，舉胡以爲魯卿士，故魯國治。復封胡於蔡，是爲蔡仲。
《輿地誌》曰：新蔡縣，蔡平侯自上蔡徙都之，故曰新蔡。
《漢志》曰：汝南郡，高帝置。王莽曰汝汾。
又曰：鮦陽，屬汝南郡，在銅水之陽也。鮦音「紂」。
又曰：吳房，本房子國也。楚靈王遷房於楚。吳王闔閭弟夫概奔楚，楚封於此，爲堂溪氏。以封吳故曰吳房。
《史記》：蘇秦說韓王曰：「韓之劍戟出堂溪。」
又曰：李斯，上蔡人也。二世二年七月，具斯五刑，論要斬咸陽市。斯出獄，與其中子俱執，顧謂子曰：「吾欲與客復牽黃犬出上蔡東門逐狡兔，可得乎？」
《後漢書》曰：許劭，字子將，汝南平輿人也。兄虔，亦知名。汝南人稱平輿淵有二龍焉。〈平輿故城今蔡州汝陽縣，東北有二龍鄉月且里。〉
