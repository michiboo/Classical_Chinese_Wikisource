
《漢書》曰：韓信數以策幹項羽，羽弗用。漢王之入蜀，信亡楚歸漢，未得知名，爲連敖。〈楚官也。〉坐法當斬，其疇十三人皆已斬，至信，信乃仰視滕公，曰：「上不欲就天下乎？而斬壯士！」滕公奇其言，壯其貌，釋弗斬。與語，大悅之。漢王以爲治粟都尉。信謂漢王曰：「臣嘗事項王，請言項王爲人也。項王噫鳴叱咤，千人皆廢，然不能任屬賢將，匹夫之勇也。」
又曰：齊哀王弟章，高後封爲朱虛侯。章年二十，有氣力，忿劉氏，不得職。嘗入侍宴飲，高後令章爲酒吏，章自請曰：「臣，將種也，請得以軍法行酒。」高後曰：「可。」酒酣，章進歌舞，已而曰：「請爲太后言耕田。」高後兒子畜之笑曰：「顧乃父知田耳？若生而王子，安知田乎？」章曰：「知之。」太后曰：「試爲我言田意。」章曰：「深耕<耒既>種，立苗欲疏，非其種者，鋤而去之。」太后默然。頃之，諸呂有一人醉，亡酒。章追，拔劍斬之而還，報曰：「有亡酒一人，臣謹行軍法斬之。」太后大驚，已許其軍法，毋以罪也。因罷酒。
又曰：漢都易王非，二年立爲汝南王。吳楚反時，非年十五，有才氣，上書自請擊吳。景帝賜非將軍印，擊吳。吳破，徙王江都，治敵吳國，以功賜天子旌旗。
又曰：李廣爲上谷太守，數與匈奴戰。典屬國公孫昆耶爲上泣曰：「李廣才氣，天下無雙，自負其能，數與虜硧，恐亡之。」上乃徙廣爲上郡太守。廣以郎中令將四千騎出右北平，博望侯張騫將萬騎與廣俱，異道。行數百里，匈奴將四萬騎圍廣，軍士皆恐，廣乃使其子敢往馳之。敢從數十騎直貫胡騎，出其左右而還，謂廣曰：「胡虜易與耳。」軍士乃安。爲圜陳外鄉，胡急擊，矢下如雨。漢王兵死者過半，漢矢且盡。廣乃令持滿毋發，而廣身自以大黃射其裨將，殺數人，胡虜益解。會暮，吏以無人色，而廣意氣自若，益治軍。軍中服其勇也。明日，復力戰，而博望侯軍亦至，匈奴乃解去。
又曰：王尊，字子贛，涿郡人。爲東平相時，王素驕不奉法。尊謂王曰：「天下皆言王勇，但負貴，安能勇？如尊乃勇耳。」王變色，欲格殺之。遷東郡太守，河水盛溢，泛浸瓠子金堤，老弱奔走，至恐水大決爲害。尊躬率吏民，投沉白馬，祠水神河伯。尊親執圭璧，使巫策祝，請以身填金堤，因止宿，廬居堤上。吏民數千萬人爭叩頭救止，尊終不肯去。及水盛堤壞，吏民皆走，惟一主簿泣在尊旁，尊立不動。而水波稍卻回還。吏民嘉壯尊之勇節，白三毛朱英等奏其狀。詔秩尊中二千石，賜黃金二十斤。
又曰：朱雲，字游，魯人。徙平陵。少時通輕俠，借客報仇。身長八尺餘，容貌甚壯，以勇力聞。
又曰：趙充國，字翁孫，隴西人。後徙金城令居。以六郡良家子善騎射補羽林。爲人沉勇有大略，少好將帥之節，學兵法，通知四夷事。武帝時，以假司馬從貳師將軍擊匈奴，爲虜所圍。漢軍乏食數日，死傷者多，充國乃與壯士百餘人潰圍陷陣，貳師引軍隨之，遂得解。身被二十餘創，貳師奏狀，詔徵充國詣行在所。武帝親自視其創，嗟嘆之，拜爲中郎。
又曰：項羽，下邳人。身長八尺二寸，力能扛鼎。少學書劍不成，季父梁怒羽。羽曰：「書足以記姓名，劍一人敵，不足學，學萬人敵耳。」梁奇之，教以兵法。籍大喜。遇秦始皇游會稽，渡浙江，梁與籍俱觀。籍曰：「彼可取而代也。」梁掩其口。會七月，陳勝起兵。九月，會稽守通謂梁曰：「江西皆反，此亦天亡秦時也。先則制人，後則爲人所制，吾欲發兵，使公及桓楚將。」梁曰：「桓楚亡人，獨籍知其處，請召籍受命。」籍因擊殺數十人，府中讋伏。梁遂舉郡中，得八千人，渡江而去。至下邳，軍已六七萬。邯鄲人范曾說梁曰：「秦滅六國，楚最無罪，自懷王入秦不返，楚人憐之至今，若立楚後，亡秦必也。」梁然之。梁於是立懷王孫心爲楚王，是爲義帝，從民望也。都盱眙，梁自號武信君。師次定陶，有驕色。宋義諫曰：「戰勝而驕卒墮者敗。今卒墮矣，秦兵日益，爲君危之。」梁不聽。秦將章邯兵至，擊楚大破，梁戰死。義帝以宋義有先見，徵爲上將軍，羽爲次將，范增爲末將。北救趙，至安陽，留不進。籍謂義曰：「今秦軍圍鉅鹿，疾引兵渡河，楚擊其外，趙應其內，破秦軍必矣。」義曰：「不然。夫搏牛之虻不可以破虱蟣。今秦攻趙，戰勝則兵疲，我乘其弊；不勝，則我引兵鼓行而西，必舉秦矣。夫擊敵輕銳，我不如公；坐運籌策，公不如我。」因下令曰：「猛如虎，狠如羊，貪如狼，強不可令者，斬之。」乃置酒高會，留四十六日不進。是時，天寒，士卒饑凍。籍曰：「且國家兵新破，王坐不安席，掃境內屬將軍，國家安危，在此一舉。今不恤士卒而徇私，非社稷之臣也。」籍乃斬宋義於帳中。左右懾伏，莫敢枝梧。悉發兵渡河，沉舟敗釜，燒廬舍，持三日糧，示必死。乃大破秦兵，虜王離。諸將入轅門，膝行而前，莫敢仰視。師次鉅鹿，會戰，夜坑秦卒二十萬。入關屠咸陽，殺子嬰，自立爲西楚霸王，與漢王相持。五年後漢兵大會垓下，食盡，與漢王戰不利，圍之。夜聞漢軍作楚歌聲，驚曰：「漢已得楚乎？」遂與從騎者八百人，夜潰圍南馳。漢令騎將灌嬰追至東城。籍惟單騎，自知知窮，乃大呼躍，自刎而死。遂爲五將各分一體。漢王以魯公葬於穀城。諸項賜姓劉。
又曰：樊噲，沛人也。身長八尺，家貧以屠爲業，後爲高祖參乘。高祖、項羽會鴻門，因飲，范曾起出，爲項莊曰：「汝可以劍舞，便因擊沛公殺之。」莊入爲壽，曰：「軍中無以爲樂，臣請以劍舞。」因拔劍起舞。時，項伯亦起舞，常以身翼蔽漢王。時帳下惟有張良，噲居營門外，聞事急，乃持盾撞入，立於帳下。項羽目之，問：「誰？」張良曰：「漢王參乘樊噲也。」羽曰：「壯士。」賜之卮酒彘肩。噲既飲酒，咀彘肩。羽曰：「能復飲乎？」噲曰：「臣死且不辭，何憚卮酒！且漢王入關定咸陽，曝師於灞上，以待大王，今大王至，而聽小人言，與漢王有隙，臣恐天下解心疑大王也。」項羽默然。噲因目揮漢王，佯如厠，遂與噲輕騎歸營。漢王即皇帝位，封噲爲武陽侯。後從上擊陳豨有功，遷左丞相。又從上破黥布。後上病，惡見人，群臣莫敢入，噲排闥直入，大臣等隨之。噲曰：「陛下起沛，何其壯也！今天下已定，又何憊也！且陛下病甚，不見臣等計會國事，獨與一宦者處幽室中，絕不見臣等，陛下豈不思趙高之事乎？」上笑而起。
又曰：天漢二年，貳師李廣利將三萬騎出酒泉，擊右賢王於天山。召李陵，欲使爲二師將輜重。陵召見武台，叩頭自請曰：「臣所將屯邊者，皆荊楚勇士奇才劍客也，願得自當一隊到蘭于山以分單于兵，無令專向貳師。」上曰：「將惡相屬耶！吾發軍多，無騎予汝。」陵對：「無所事騎，臣願以少擊衆，兵五千涉單于庭。」上壯而許之。
又曰：李敢男禹亦有勇，嘗與侍中貴人飲，侵陵之，莫敢應。後訴之於上，上召禹，使刺虎，懸下圈中，未至地，有詔引出之。禹落中以劍斬絕累，欲刺虎。上壯之，遂無殺心。
又曰：季布弟季心，氣蓋關中。任俠，方數千里，士爭爲死。中尉郅都不敢加。少年時借其名行。是時，心以勇聞，布以諾聞關中。
范曄《後漢書》曰：牛邯，字孺卿，狄道人。有勇力才氣，雄於邊陲。
又曰：蓋延，字巨卿，漁陽安陽人也。身長八尺，彎弓三百斤，邊俗尚勇力，而延以氣聞。
又曰：帝使王霸與馬武攻周建。蘇茂救建，與武戰。霸曰：「開營後出精騎，襲其背。」茂建前後受敵，驚亂，敗走。霸、武各歸營。賊後聚挑戰，霸堅臥不出。方饗士作倡戲。茂兩射營中，中霸前酒樽，霸安坐不動。
又曰：中郎將張耽，性勇銳而善扶士卒，軍中皆爲用命。遂繩索相懸，上通天山破鳥桓，悉斬其渠帥。還，得漢民，獲其畜生財物。
《東觀漢記》曰：劉伯升都部將宗人劉稷數陷陳，潰圍，勇冠三軍。聞更始立，怒曰：「本起兵圖大事者伯升兄弟。更始何爲者耶？」更始聞而心忌之。以稷爲抗威將軍，稷不肯拜。更始乃收稷將誅之，伯升固爭，幷執伯升，即日害之。
又曰：祭遵爲征虜將軍，將兵北入箕關，與弘農、厭新、柏華蠻賊合戰，中弩矢，入口洞出，舉袖掩口，血流袖中。衆見遵傷，卻退。遵呵吏士，吏士進戰，皆一人擊十，大破之。
又曰：馬援曰：「方今匈奴、烏桓尚擾北邊，欲自請擊之。男兒要當死於邊野，以馬革裹屍還墓耳，何能臥床上在兒女子手中耶？」
又曰：耿秉性勇壯，而簡易於事軍，行常自被甲在前，休止不結營部。然遠斥候，明要誓，有警，軍陳立成，士卒皆爲死。
又曰：永平中竇固擊匈奴，班超吻假司馬，將兵別擊伊吾，戰於蒲類海，多斬首虜。固又與從事郭恂俱使西域，鄯善王廣禮敬甚備，後更疏懈。超謂其官屬曰：「寧覺廣志意薄乎？此必有北虜使來也。」召侍胡，詐之曰：「匈奴使來數日，安在？」侍胡具服。超悉會其吏士三十六人，酒酣，激怒曰：「不探虎穴，不得虎子。當今之計，獨有因夜以火攻虜，使彼不知我多少，必大震怖，可殄盡。鄯善破膽，功成事立也。」衆曰：「善。」遂將吏士往奔虜營。超手格殺三人，斬其使。明日乃還告郭恂，恂大驚，既而色動。超知其意，舉手曰：「掾雖不行，班超何心獨擅之乎？」恂乃悅。鄯善一國震怖。竇固具上超功，幷求更選彼西域。帝壯超，詔固曰：「吏如班超，何故不遣而選乎？今以超爲軍司馬，令遂前功。」固欲益其兵，超曰：「願得本所從三十餘人，足以備有虞，多益爲重煩。」
又曰：楊政，字子行，京兆人。嘗過楊虛侯馬武，武稱疾見政，去對機邊床臥，欲令政拜床下。政入戶，前排武，徑上床坐。武恨，語言不懌。政把武手責之曰：「卿蒙國恩，備位蕃臣，不思求賢助國，而驕天下英俊，今日搖者刀入脅。」左右大驚，以吻見劫，操兵滿側，政顔色自若。會信陽侯至，責數武，令爲朋友。其果勇敢折，皆此類也。
又曰：賈復以偏將軍從上拔邯鄲，擊青犢大戰，至日中，賊陣堅不卻。傅召復曰：「吏士饑，且朝飯。」復曰：「先破之，後食耳。」於是被羽先登，所向皆靡，諸將咸服其勇。上以復敢深入，希令遠征，而壯其勇節，常自從之，故復少方面之勛。諸將每論功，復未曾有言。上輒曰：「賈君之功，我自知之。」又曰：張步攻耿弇營，合戰，飛矢中弇股，以佩刀截之，左右無知者。
又曰：邳彤爲遼東太守，有勇力，能貫三百斤弓。虜每犯塞，常爲士卒先鋒，數破之。
又曰：溫序爲護羌校尉，行部，爲隗囂將苟宇所拘劫。序素有氣，大怒，叱宇等曰：「虜何敢迫脅漢將！」因以節撾殺數人。衆爭欲殺之，宇止之曰：「此義士，死節，可賜以劍。」序受劍，銜須於口，顧左右曰：「無令須污。」
又曰：朱輝，字文季，南陽人。輝早孤，有氣決。年十三，莽敗，天下亂，與外氏家屬從田間奔入宛城。道遇群賊，賊操兵弩欲裸奪婦女衣物。昆弟賓客皆惶迫，伏地莫敢動。輝拔劍前曰：「財物皆可取，諸母衣不可得。今日朱輝死日也！」賊見其小，壯其志，笑曰：「童子內刀。」遂舍之。
謝承《後漢書》曰：彭修，字子陽，會稽人。年十五，時父爲郡吏，得休，與修歸，道爲盜所劫，修困迫，刀拔佩刀前持盜曰：「父辱子死。」盜相謂曰：「此童子義勇士也，不宜逼之。」遂辭謝而去。
《魏志》曰：龐德將所領與曹仁共拔宛，遂南屯樊，討關羽。樊下諸將以德兄在漢中，頗疑之。德常曰：「我受國恩，義在效死。」親與羽交敵，射羽中餓攏時德常乘白馬，羽軍謂之白馬將軍。
又曰：曹仁從平荊州，以仁行征南將軍，留屯江陵，拒吳周瑜。瑜將數萬人來攻，遣部曲將牛金逆與挑戰。賊多，金衆少，遂爲所圍。仁望金等垂沒，左右皆失色。仁菩捃怒甚，將壯士數十騎，直前沖入賊圍，等金乃得解。餘衆未盡出，仁復直還突，出金兵，賊乃退。
又曰：臧霸，字宣高，太山人。父戒，爲縣獄掾，據法不聽太守所欲殺，太守怒，收戒詣府，送者百餘人。霸年十八，將客數人於南山中奪之，送者莫敢動，因與父俱亡命東海，由是以勇壯聞。
又曰：曹真，字子丹，太祖族子也。少孤，召養與諸子同，使與文帝共止。嘗獵，爲虎所逐，顧射之，應聲而倒。太祖壯其鷙勇，使將虎騎。計虛丘賊，拔之，封靈壽亭侯。
又曰：劉曄，字子楊，淮南成德人也。鄭寶、張多、許慶之屬，各擁部曲。寶最驍果，才力過人，一方所憚。曄時年二十餘，會太祖遣使詣州，有所案問。寶從數百人賫牛酒來侯使，曄令家僮將其衆坐中門外，爲設酒飯；與寶於淖社飲。密勒健兒，令因行觴而斫寶。寶性不甘酒，視候甚明，觴者不敢發。曄因自引取使刀以斫殺寶，斬其首以令其軍。
《魏書》曰：呂布，字奉先，五原人也。董卓爲都尉，誓爲父子，遷至中郎將。卓每以布自衛，布嘗小失於卓，卓拔戟擲之，布趫捷得免，布由是陰怨於卓。布後應王允，於門刺殺卓，卓將李儒等阻兵。布自南陽投袁術，自術又投袁紹，紹與布擊張燕。布嘗禦良馬，號赤兔，能馳城飛塹，遂突張燕軍陣，一日或至三四，皆斬首而出，遂破燕軍。布乃暴橫，紹患之，布不自安，求還洛陽。後復從袁術，攻劉備於沛，破之。曹公自將至下邳，擊布，降之。見曹公曰：「今日已後，天下定矣。」公曰：「何以言之？」布曰：「明公所患，不過布耳！今布將騎，明公將步，天下不足定。」顧謂劉備曰：「玄德，卿爲坐客，我爲降虜，繩縛我急，獨不一言乎？」曹公笑曰：「縛虎不得不急。」遂縊殺之。
又曰：張遼，字文遠，爲蕩寇將軍。陳蘭梅成叛，太祖討之。蘭入潛山中，有天柱山，遼遂進軍斬蘭、成首。太祖論功曰：「登山履峻險，遼之功也。」增封假節。孫權率十萬衆圍合肥，遼募其敢死者八百人，登鋒陷陣，大破之。太祖遣遼屯合肥，給遼母車輿兵馬，遂夷瓮所。敕遼母至所在，令道從迎，觀者榮之。江東小兒啼，恐之曰：「遼來，遼來！」無不止矣。
又曰：許楮，字仲康，長八尺，大十圍，勇力絕人。太祖初見曰：「此樊噲也。」即日拜都尉。太祖征韓遂，馬超等，單馬會語，褚從行。馬超負其力，欲前突，素聞褚勇，乃問太祖曰：「公有虎侯安在？」太祖指褚，褚瞋目眄之，超不敢動。數日會戰，大破超等軍，遷武衛中郎將。武衛之號，自此始也。
又曰：典韋，形貌魁梧，膂力過人，好持大雙戟與長刀，軍中爲之語曰：「帳下壯士有典君，手提雙戟八十斤。」
