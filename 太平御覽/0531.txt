
《易·萃卦》曰：王假有廟。〈假，至也。王以聚至有廟也。〉
又《渙卦》曰：風行水上，渙。先王以享於帝，立廟。
《尚書逸篇》曰：嗚呼，七世之廟，可以觀德。〈天子立七廟，有德之主則爲祖宗，其廟不毀，故可觀德。〉
《毛詩·文王·綿》曰：乃召司空，乃召司徒。俾立室家，其繩則直。縮板以載，作廟翼翼。
又《宮》曰：新廟奕奕，奚斯所作。
又《清廟》曰：清廟，祀文王也。周公旣成洛邑，朝諸侯，率以祀文王焉。〈清廟者，祭有清明之德者之宮也。謂祭文王也。天德清明，文王象焉，故祭之而歌此詩也。廟之言貌也。死者精神不可得而見，但以生時之居，立宮室家貌爲之耳。成洛邑，居攝五年時。〉於穆清廟，肅雍顯相。〈於，嘆辭也。穆，美。肅，敬。�，和。相，助也。箋雲︰顯，光也，見也。於乎美哉，周公之祭清廟也！其禮儀敬且和，又諸侯有光明著見之德來助祭。〉
《周禮·春官上》曰：小宗伯之職，掌建國之神位，右社稷，左宗廟。
《禮記·曲禮》曰：君子將營宮室，宗廟爲先，廄庫爲次，居室爲後。
又《曲禮》曰：問國君之年，長曰能從宗廟社稷之事矣；幼曰未能從宗廟社稷之事也。
又《王制》曰：天子七廟，三昭三穆與太祖之廟而七；諸侯五廟，二昭二穆與太祖之廟而五；大夫三廟，一昭一穆與太祖之廟而三；士一廟，庶人祭於寢。
又《禮器》曰：禮有以多爲貴者。天子七廟，諸侯五，大夫三，士一。
又《文王世子》曰：五廟之孫，祖廟未毀，雖及庶人，冠、娶必告，死必赴，不忘親也。
又《明堂位》曰：山節，藻，復廟，重檐，刮楹，達鄉，反坫，出尊，崇坫康乂，疏屏，天子廟飾也。〈山節，刻�薄櫓爲山也。藻畫侏儒柱爲藻文也。廟，重屋也。重檐，承壁材也。刮，摩也。鄉，牖屬，謂夾戶窗也。每室八窗爲四達。反坫，反爵之坫也。出尊，當尊南也。惟兩君爲好，旣獻，反爵於其上，禮君尊於兩楹之間也。祟，高也。康讀爲亢龍之亢。屏謂之樹，今思也，刻之爲雲氣蟲獸，如今闕上爲之矣。〉
又《雜記》曰：成廟則釁之，其禮：祝宗人、宰夫、雍人，皆爵弁純衣。雍人舉羊升屋，中屋南面，羊血流於前，乃降。門、夾室，皆用鶏。凡宗廟之器，其名者，成則釁之以豚。
又《祭法》曰：天下有王，分地建國，置都立邑，設廟、祧、壇、�單、而祭之，乃爲親疏多少之數。是故王立七廟，一壇一�單。曰考廟，曰王考廟，曰皇考廟，曰顯考廟，曰祖考廟，皆月祭之；遠廟爲祧，有二祧，享嘗乃止；去祧爲壇，去壇爲�單，壇�單有禱焉祭之，無禱乃止；去�單曰鬼。諸侯立五廟，一壇一�單。曰考廟，曰王考廟，曰皇考廟，皆月祭之；顯考廟，祖考廟，享嘗乃止；去祧爲壇，去壇爲�單，壇�單有禱焉祭之，無禱乃止；去�單爲鬼。大夫立三廟二壇。曰考廟，曰王考廟，曰皇考廟，享嘗乃止；顯考祖考無廟，有禱焉，爲壇祭之；去壇爲鬼。適士二廟一壇，曰考廟，曰王考廟，享嘗乃止；顯考無廟，有禱焉，爲壇祭之；去壇爲鬼。官師一廟，曰考廟，王考無廟而祭之，去王考爲鬼。庶士、庶人無廟，死曰鬼。〈廟之言貌也。宗廟者，先祖之尊貌也。桃之言超也，超上意也。封上曰壇，除地曰�單。《書》曰：三壇同�單。〉
又《中庸》曰：武王纘大王、王季、文王之緒，壹戎衣而有天下，身不失天下之顯名。尊爲天子，富有四海之內。宗廟饗之，子孫保之。
又《祭法》曰：天下有王，分地建國，置都立邑，設廟、祧、壇、�單而祭之。
《左傳·桓公》曰：宋華父督已殺孔父，而殺殤公，召莊公於鄭而立之，以親鄭，以郜大鼎賂公。夏四月，取郜大鼎於宋。戊申，納於太廟，非禮也。
又《桓公》曰：清廟茅屋。〈以茅飾屋，著儉也。清廟，肅然清靜之稱。〉
又《僖上》曰：震夷伯之廟，罪之也。於是展氏有隱慝焉。
又《文公下》曰：太室之屋壞，書不恭也。
又《成公三年》曰：甲子，新宮災，三日哭。〈宣公神主新入廟，故謂之新宮。書「三日哭」，善得禮，宗廟親之，神靈所憑，居而遇災，故哀而哭之。〉
又《襄二》曰：吳子壽夢卒，臨於周廟，禮也。〈周廟，文王廟也。周公出文王，故魯立其廟也。〉凡諸侯之喪，異姓臨於外，同姓臨於廟。是故魯爲諸姬，臨於周廟。
《公羊傳·文公》曰：世室屋壞。世室者何？魯公之廟也。周公稱太廟，魯公稱世室，群公稱宮。
《豰梁傳·成公》曰：新宮災，三日哭。新宮者，禰宮也。〈禰，父也。成公之父宣公之宮也。〉
《孝經》曰：宗廟致敬，不忘親也。
又曰：爲之宗廟，以鬼享之。〈宗者，尊也。廟者，貌也。先祖之尊貌所居中宮何？以爲人死精魂歸乎天，形體不藏，存之即存，不存則亡，明先祖神死依人也。〉
《孝經援神契》曰：廟所以尊祖也。
《論語·八佾》曰：子入太廟，每事問。或曰：「孰謂鄒人之子知禮乎。入太廟，每事問。」子聞之曰：「是禮也。」
《家語》曰：孔子在齊，景公造焉。左右白曰：「周使至，言先王廟災。」景公曰：「何王廟？」孔子曰：「此必厘王廟。夫厘變文武之制，而作玄黃華麗之飾，故天殃其廟焉。」有頃，左右報所災者厘王廟。景公曰：「善哉！聖人之智過人遠矣。」
又曰：孔子曰：「吾於甘棠，見宗廟之敬也甚矣。思其人，猶愛其樹；尊其人，必敬其道也。」
《史記》曰：秦始皇巡隴西北地，出鶏頭山，過回中，〈應劭曰：回中在安定高平。孟康注曰：回中在北地。〉作信宮渭南。更命信宮爲極廟，象天極。廟道通驪山，作甘泉，前殿築甬道。
又曰：高祖崩，群臣皆曰：「高祖起細撥亂，令郡國諸侯各立高祖廟，以歲時祠。及孝惠五年，思高祖之悲樂沛，以沛宮爲高祖原廟。〈徐曰：《光武紀》曰：「上幸豐，相高祖於原廟。」駰謂：原，再也。先旣已立廟，今又拜立，故謂之原也。〉
《漢書》曰：惠帝爲東朝長樂宮。及間往，數蹕煩民，作復道。方築武庫南。叔孫通奏事，因請間曰：「陛下何自築復道高帝寢，衣冠月出遊高廟？子孫奈何乘宗廟道上行哉？」惠帝懼曰：「急壞之。」通曰：「人主無過舉。今已作，百姓皆知之。願陛下爲原廟渭北，衣冠月出遊之，益廣宗廟，大孝之本。」上乃詔有司立原廟。惠帝嘗出遊離宮，通曰：「古者有春嘗果，方今櫻桃熟，可獻，願陛下出。因取櫻桃獻宗廟。」上許之。諸果獻由此興。
又曰：文帝作顧城廟。〈服虔曰：廟在長安城南。文帝作，還顧見城，故名之。應劭曰：文帝自爲之。制度界狹、若顧望而成，故曰顧城。賈誼曰：目顧城之廟爲天下，太宗與漢無極。或曰地名也。如淳曰：身存而爲廟，若《尚書》「顧命」也。高祖廟曰原廟，文帝廟曰顧城廟，景帝廟曰德陽，武帝廟曰龍淵，昭帝廟曰徘徊，宣帝號里裎，元帝廟曰長壽，成帝廟曰成陽。〉
又曰：梅福上書諫曰：「武王克殷，未下車存五帝之後。封殷於宋，紹夏於杞，明著三統，示不獨有也。是以姬姓半天下。遷廟之主出於戶，所謂存人自立也。
又曰：宣帝即位，尊孝武廟爲世宗。所行巡狩，郡國皆立廟，告祠世宗廟。有白鶴集後庭，以立世宗廟告祠。孝昭寢，有雁五色集殿前，西河築世宗廟，神光興於殿旁。有鳥曰鶴，前赤後青，神光又興於房中，如燭狀。廣川國世宗廟殿上有鍾音，房盧大開，夜有光，殿上盡明。
又曰：王莽以宗廟未修，張邯說莽曰：「德盛者文縟。宜崇其制度，宣示海內，且令萬世之後，無以復加也。」莽乃博征天下工匠、諸圖畫及吏民，以義入錢�助作者，駱驛道路。壞徹城西苑中，建章、承光、包陽、大台、儲元宮及平樂、當路、陽祿館，凡十餘所，取其材瓦，以起九廟。
《帝王世紀》曰：漢景帝廟名德陽，宣帝廟名里裎，武帝廟名龍淵，文帝廟名顧成，昭帝廟名徘徊。
《東觀漢記》曰：中元元年十月，甲申，使司空馮魴告祠高祖廟，呂太后不宜配食，以薄太后配。遷呂太后於園，四時止祭。
又曰：永初六年，皇太后入宗廟，與世宗廟與皇帝交獻薦，如光烈皇后故事。
又曰：建初四年八月，上以公卿所奏明德皇后在世神廟坐位駁議示東平憲王蒼，蒼上言：「文、武、宣、元夾食高廟，皆以後配，先帝所制，典法設張。《大雅》曰：『昭哉來御，從其祖武。』又曰：『不愆不忘，率由舊章。』明德皇后宜配孝明皇帝。」
袁山松《後漢書》曰：天子自洛陽遷都長安。初，長安遭赤眉亂，宮室焚盡，惟有高廟，遂居之。
《漢雜事》曰：光武棄天下，以再受命，復漢祚，更起廟，稱世祖。孝明臨崩，遺詔遵儉，無起寢廟，藏主於世祖廟，孝章不敢違。是後遵奉藏世祖廟，如孝明之禮，而園陵皆自起寢，孝明廟曰顯宗，孝章曰肅宗。是後踵前，孝和爲穆宗，孝安曰敬宗，孝順曰恭宗，孝桓曰威宗。今洛陽諸陵，皆晦望二十四氣伏社蠟及四時上飯，太官送用物，園令食監典省。其親陵一所，宮人隨鼓漏理被枕、具盥水、陳嚴具天子以正月五月供畢後，上原陵，以次周遍，公卿百官皆從。四姓小侯諸家婦，凡與先君有瓜葛者及諸侯王大夫、郡國計吏、匈奴朝者、西國侍子皆會。尚書官屬西除下在先帝神坐後，大夫計吏皆當前，下占其郡國谷價、四方改異，欲先帝魂神具聞之也。遂於親陵各賜計吏而遣之。
《魏書》曰：辛酉，有司奏造二廟，立文皇帝廟，與高祖合祭，親盡以次毀。特立武皇帝廟，四時享祀，爲魏太祖，萬載不毀。
《吳錄·地理志》曰：會稽有禹廟，始皇配食。王郎爲太守，黜之。
王隱《晉書》曰：太康十年，太廟成，遷神主於新廟，賜王公以下至司馬督子弟官，賜作廟者帛。
《帝王世紀》曰：漢景帝廟名德陽，宣帝廟名里裎，武帝廟名龍淵，文帝廟名顧成，昭帝廟名徘徊。
《漢晉陽秋》曰：武帝改營太廟，南致荊山之木，西采華山之石，鑄銅柱十二，塗以黃金，鏤以百物，填以丹青，綴以珠玉。
《晉書·禮志》曰：武帝太始三年，有司奏置七廟，詔宜權立一廟。群臣議：上古清廟一宮，周制七廟，舜承堯禪，受終文祖，則虞氏不改唐廟。因仍舊宮，可依有虞故事。
《宋書·禮志》曰：晉太始二年，有司奏天子七廟，宜如禮營建。帝重其役，詔宜權立一廟。於是群臣議奏，上古清廟一宮，尊遠神祗。逮至周室，制爲七廟，以辨宗祧。聖旨深弘，遠跡上世。
《後魏書》曰：武定六年二月，將營齊獻武王廟，議定室數形制。兼度支尚書崔昂等議：按《禮》，諸侯五廟，太祖親廟四。今獻武王爲始封之君，便是太祖，旣通在親廟，不容立五室。且帝王親廟，亦不過四，今宜四室，二間兩頭一頰室，廈頭徘徊鴟尾。又按《禮圖》，諸侯廟止開南門，而二王後附。《祭儀注》雲，執事者列於廟東門之外。旣有東門，明非一門。獻武禮數旣隆，備物殊等，惟據今廟宜開四門，內院南面開三門，餘及外院四面皆一門。
《齊書·禮志》曰：世宗夢太祖曰：「宋氏諸帝嘗在太廟，從我求食，可別爲吾祠。」上乃敕豫章王妃庾氏，四時還青溪宮舊宅處內舍堂，奉祠二帝二後，牲牢服章，用家人禮。
《晉起居注》曰：武帝太安中詔曰：往者，仍魏氏舊廟處立廟，旣壅翳不顯，材木弱小，至今中間有跌橈之患。今當修立，不宜在故處。太僕寺南臨甬道，地形顯敞，更於此營之，主者依典禮施行。
《晉書》曰：桓玄篡，問衆曰：「朕其敗乎？」曹靖之對曰：「神怒人怨，臣實懼焉。」玄曰：「人或可怨，神何可怒？」對曰：「移晉宗廟，飄泊無所，大楚之祭，不及於祖，此其所以怒也。」
《白虎通》曰：禮聖王所以制宗廟何？曰生死殊路，故敬鬼神而遠之。所以有屋何？所以象生之居。
又曰：臣待放於郊，君不絕其祿者，以其祿三分之一與其妻長子，使得祭其宗廟。賜之環即還；賜之則去。
又曰：王者立宗廟何？緣生以事死，敬亡若事存，欲立宗廟而祭之，此孝子之心，所以追繼養也。
《釋名》曰：廟，貌也。先祖形貌所在。寢，寢也，所寢息也。
《三輔故事》曰：光武至長安，宮闕燒盡，徙都洛陽，取十二陵合爲高廟，作十二室。太常卿一人，別治長安，主知齊祠事，謂之高廟。
《漢武故事》曰：宣帝立孝武廟於河東。告祠日，見一人騎馬，馬異於常馬，持尺一札，賜將作函，文曰：「汝績克成，賜汝金一斤。」因忽不見，札乃變爲金一斤。
《蜀王本紀》曰：禹生於石紐，禹母天珠孕禹，坼副而生禹於塗山，娶妻生子名啓。於今塗山有禹廟，亦爲其母立廟。
《三輔黃圖》曰：王莽於長安城南作九廟。
又曰：太上皇廟在長安香街南。
《墨子》曰：昔三苗大亂，天命殛之，雨血三朝，龍生於廟。
《說苑》曰：衛孫文子問王孫賈曰：「吾先君之廟小，欲更之，可乎？」對曰：「古之君子以儉爲禮，今之君子以大易之。」
桓譚《新論》曰：王莽起九廟，以銅爲柱，甍帶金銀，錯鏤其上。
王嬰《古今通論》曰：夏曰世室，世世祭祀之也。殷曰重屋，重夏爲屋四ニ。周曰宗廟，尊其生存之貌，示不死之，故致之於更。
《楚辭·天問·序》曰：屈原放逐，仿徨山澤，仰天嘆息。楚有先王之廟及公卿祠堂，圖畫天地山川神靈，琦瑋譎詭，及古賢聖怪物行事。周流罷倦，休息其下，仰見圖畫，因書其壁，呵而問之。
《晉諸公贊》曰：王淩字彭祖，爲幽州刺史。尋洛陽破，後承制建行台，以宗廟焚毀，設壇望祀七室及功臣配食。
《禮記·曲禮》曰：措之廟，立之主，曰帝。
又《檀弓下》曰：愛之斯錄之也，敬之斯盡其道焉耳。重，主道也。殷主綴重焉，〈綴，連也。殷人作主而連其重，懸諸廟也。〉周主撤重焉。
又曰：曾子問曰：「喪有二孤，廟有二主，禮也？」孔子曰：「天無二日，國無二王。嘗郊社，尊無二上。未知其爲禮也。昔者，齊桓公亟舉兵，作僞主以行。及反，藏諸祖廟。廟有二主，自桓公始。」
《禮記外傳》曰：人君旣葬之後，日中虞祭，即作木主以存神。〈未葬以前，懸重於庭以代主也。〉廟主用木者，木落歸本，有始終之義。〈人之生也，無不死。木生於亥又落於亥，是歸本也。〉天子廟主長尺二寸，諸侯一尺。四向孔穴，午達相通。〈漆書謚號曰神主。〉葬後孝子心目無所睹，故用以主其神也。
《公羊傳·文公》曰：二年，丁丑，作僖公主。虞主用桑，練主用栗，作僖公主不時也。
《左傳·莊公》曰：先君桓公命我先人，典司宗祏。〈桓公，鄭始受封君也。宗祏，宗廟中藏主石室。言已世爲宗廟守臣。〉
又《文公》曰：葬僖公，緩也作主，非禮也。凡君薨，卒哭而，而作主，特祀於主。〈戶柩已遠，孝子思慕，故造木主立几筵焉。〉丞嘗於廟。
又《昭五》曰：使祝史徒主祏於周廟，告於先君。〈祏，廟主石室。周廟，厲王廟也。〉
《論語·八佾》曰：哀公問社於宰我。宰我對曰：「夏後氏以松，殷人以柏，周人以栗。」
《五經異義》曰：謹按：大夫以石爲主，禮無明文。大夫、士無昭穆，不得有主。今山陽民俗，祀有石主。
又曰：《春秋左氏傳》曰：徙主石於周廟。言宗廟有郊宗，石室所以藏栗主也。虞主所藏，無明文也。
又曰：今《公羊》說，卿大夫士非有土、子民之君，不得夾，序昭穆，故無木主。大夫束帛依神，士結茅爲叢。
又曰：《論語》，哀公問社於宰我。宰我答：「夏後氏以松，夏人都河東，河東宜松也；殷人以柏，殷人都亳，宜柏也；周人以栗，周人都灃鎬，灃鎬宜栗也。」
《五經要義》曰：木主之狀，四方，穿中央以達四方。天子長尺二寸，諸侯長尺，皆刻陲褸背也。
又曰：主者，神象也。凡虞主用桑，桑猶喪也，喪禮取其名。練主用栗，栗者，敬也，祭禮取其恭。
《五經通義》曰：諸侯會天子，則以方明爲主。覲禮雲︰明，木也。其形四方六面，上玄下黃，東青南赤，西白北黑。方明者，上下四方，神明之象也。
謝承《後漢書》曰：赤眉盆子去長安，西入右扶風。鄧禹至長安中昆明池，率諸將齊戒，擇吉日入城，謁高帝廟，修禮祠祭，勞賜吏士。因收十二帝神主，以故高廟郎來輔守南廟，令行京兆尹承事案行掃除諸園陵，爲置卒吏奉守焉。遣鋪奉主詣京師。
王隱《晉書》曰：李裔字宣伯，父敏，爲公孫度所迫，浮海莫知所終。裔以父母不知存亡，設木主以奉之，由是發名。
《晉起居注》曰：孝武太元二十年，簡文皇帝宣太后正號，神主移廟。戊寅，口詔：移神主可停前後鼓吹。
摯虞《決疑要注》曰：廟主藏於戶外西墉之中。有石函，名曰宗祏。古者帝王出征，於車載遷廟之主及社主以行。秦漢魏不載主也。
《唐書》曰：順宗於廟，遷中宗神主於夾室。有司以中宗爲中興之君，當百代不遷。宰臣召史官蔣武問之，武對曰：「中宗以弘道元年於高宗柩前即位，時春秋已壯矣。及母后篡奪，神器潛移。其後賴張柬之等同謀，國祚再復。此蓋同於反正，恐不得號爲中興之君。凡非我失之，自我復之，謂之中興，漢光武、晉元帝是也。自我失之，因人復之，晉孝惠、孝安是也。今中宗與惠、安二帝事同，即不可爲不遷主矣。」
《白虎通》曰：祭所以屍主何？本神無方，孝子以主繫心。
又曰：所以虞而立主何？孝子旣葬，曰中反虞，念親已沒，棺柩已去，悵然失望，仿徨哀痛，故設桑主以虞，所以慰孝子之心，虞安其神。所以用桑者，始與神相接。三王俱以桑。
《說文》曰：祏，宗廟主也。《禮》郊宗石室。一曰大夫以石爲主。從示，從石，石亦聲也。
