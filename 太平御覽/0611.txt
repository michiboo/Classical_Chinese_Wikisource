
《史記》曰：蘇秦，洛陽人。與魏人張儀同師鬼谷先生。讀書至睡，秦輒引錐刺股，血流至踝。
《漢書》曰：董仲舒，廣川人。景帝時爲博士。少耽學業，下幃讀書，弟子傳以相受，莫見其面。十年不窺園圃，乘馬三千年不知牝牡。
又曰：路溫舒字長君。父使牧羊，溫舒取澤中蒲截以爲牒，編用寫書。
《後漢書》曰：桓榮字春卿，沛國龍亢人也。少與兄元卿俱在田捃拾，而榮開書讀之，講誦不息。元卿嗤榮曰：「但自苦氣力，何時復施用乎？」榮笑不應。日夜不倦。世祖聞，召拜議郎，使入教授太子，帝稱善曰：「得生幾晚。」後爲太子少傅。帝賜其車馬衣服，榮得之，陳於庭，謂父兄曰：「此吾稽古之力也。」元卿嘆曰：「我本農家子，豈意學之爲利乎？」
又曰：法真隱居大洋，講論術藝，歷年不窺園圃。
又曰：何休作《公羊解詁》，覃思不窺園者十有七年。
又曰：趙昱常就處士東莞綦毒公受《公羊傳》，至歷年潛思，不窺園門，親疏稀見其面。
又曰：張霸字伯饒，成都人。好學，七歲通《春秋》，復欲進餘經，父母曰：「汝小，未能也。」霸曰：「我饒爲之。」故字伯饒。四遷侍中。
謝承《後漢書》曰：戴封字平仲。年十五，詣太學，師事東海申君。申君卒，送喪到東海，道經其家，父母以封當還，豫爲娶妻。封過拜親，不宿而去。
又曰：高鳳字文通，南陽祭人。家以農畝爲業，而勤學專精讀誦。妻嘗之田，曝麥於庭，令鳳護之，懼鶏，以竿授之。時天暴雨，而鳳持竿讀書不覺，潦水大至，流其麥矣。
又曰：《袁閎傳》：黃巾賊起，攻沒郡縣，百姓驚散。閎誦不移。賊相約語，不入其閭。鄉人就閎避難，皆得全免。
又曰：曹博雅疏通，尤好禮事。常感朝廷制度未備，慕叔孫通爲漢禮儀，晝夜研精，沉吟專思：寢則懷抱筆扎，行則誦習文書；當其念至，忘所之適。
又曰：承宮少孤，年八歲，爲人牧豕。鄉里徐子盛者，以《春秋經》授諸生數百。承宮過息廬下，樂其業，因就聽經，遂請留門下。
《續漢書》曰：宮過徐子盛，好之，因棄其豬而留聽經。主怪其不還，求索，得宮，欲笞之。門下生共禁止，因留之，爲諸生拾薪執苦數年，勤學不倦。
又曰：崔琦字子瑋，濟北相瑗之宗也。引古今成敗以誡梁冀，冀不能受，乃作《外戚箴》，又作《鵠賦》以爲諷。後除臨濟令，不敢之職，解印而去。冀令刺客求之，見琦耕於陌上，懷書一卷，息輒偃而詠之。刺客賢之，以實告琦，因得脫走。
又曰：荀爽字慈明，幼好學。太尉杜喬見而稱曰：「可爲人師。」爽遂耽思經籍，慶吊不行，征命不應。
司馬彪《續漢書》曰：杜喬字叔榮，累祖吏二千石，以孝稱。雖二千石子，常步擔求師。
又曰：李固少有俊才，雅志好學，爲三公子，常躬步驅驢，負書隨師。
《魏志》曰：楊浚同郡王蒙少孤，爲人僕隸。年十七，見使牧羊，而私讀書，因獲捶楚。俊美其才，即贖著家中，聘娶立屋，然後與別居。官至散騎常侍。
《魏略》曰：常林少單貧，爲諸生。耕帶經鋤，其妻自擔餉饋之，相敬如賓。
又曰：賈逵字梁道。好《春秋左傳》，及爲牧守，常自課讀之，月一遍。
《蜀志》曰：譙周字元南。耽古篤學。家貧，未嘗營産業。誦讀典籍，欣然獨笑，以忘寢食。研精六經，頗曉天文，而不留意諸子文章，非心所存。
《吳志》曰：魯肅爲人方嚴，寡於玩飾。治軍整頓，禁令必行。雖在軍陣，手不釋卷。
又曰：闞澤字德潤，山陰人。常爲人傭書，所寫畢，誦之亦遍。
虞溥《江表傳》曰：張紘事父至孝。居貧，躬耕稼，帶經而鋤，孜孜汲汲，以夜繼日，至於弱冠，無不窮覽。
《晉書》曰：王育少孤貧，爲人傭，牧羊豕。近學堂。育常有暇拾薪，以雇書手抄書，合截蒲以學書，日夜不止。亡失羊豕，其主笞之，育甚有慚色，將鬻已以償。於是許子章聞而嘉之，代育還羊豕，給其衣食，令育與其子同學。育遂博通經史，仕僞漢，官至太傅。
又曰：車胤字武子，南平人。勤學不倦。家貧，嘗不得油，夏月則練囊，盛數十螢火蟲以照書。
《晉中興書》曰：孫盛字安國，爲秘書監。好學，自少及長，常手不釋卷。旣居史官，乃著《三國晉陽秋》。
又曰：劉�，長不滿七尺，精學不倦，雖居官職，至於皓首，手不釋卷。
崔鴻《春秋前燕錄》曰：豫州刺史張怖字文祖，清河武城人也。怖少孤貧，隨母長於舅氏，令其牧牛。怖幼而好學，事母以孝聞。每日必於牧暇采樵二束、菜二本，一以供母，一以僱人書。晝則折木葉學書，夜則以所書者。
《宋書》曰：沈攸之字仲達，晚好讀書，《史》《漢》事多所諳憶。常嘆曰：「早知窮達有命，恨不七年讀書。」
又曰：鄭鮮之字道子，滎陽開封人。鮮之下帷讀書，絕交遊之務。
又曰：王歆字休泰，琅琊人。家貧好學，嘗三日絕糧，執書不輟。父母家人或謂之曰：「困窮如此，何不耕農爲求活乎？」歆答曰：「我當以典籍自耕耳。」武帝以其博學有文才，累遷中書侍郎、揚州牧。
《後魏書》曰：甄琛，中山人也。舉秀才，入都累歲，常以弈棋，通夜不止。手下蒼頭奴，常令執燭，或時睡，則加杖之，如此非一。奴不勝痛楚，乃曰：「郎君辭父母仕官，若爲讀書執燭，不敢辭罪。今博弈，是何事也？」琛惕然大慚，遂寫書，研習經史，聞見日優，仕至侍中。
蕭子顯《齊書》曰：顧歡字景怡，吳郡鹽官人也。年六七歲，書晝甲子，有簡三篇。歡推計，遂知六甲。家貧，父使驅田中雀，歡作《黃雀賦》，雀食稻過半。父怒，欲撻之，見賦乃止。鄉中有學舍，歡貧，無以受業，於舍壁後倚聽，無遺忘者。八歲誦《孝經》、《詩》、《論》。及長，篤志好學。母年老，躬耕誦書，夜則燃糠自照。
又曰：隱士沈ら士，遭火燒書數千卷。ら士年過八十，耳目猶聰明，手以反故抄寫，燈下細書，復成二三千卷，滿數十篋。
《南齊春秋》曰：江泌字士清。少貧，晝日斫さ，夜讀書，隨月光握卷升堂。
《北齊書》曰：杜弼字輔玄。高祖令弼帶州驃騎府長史。弼性好名理，探味玄宗。自在軍旅，帶經從役。
又曰：李鉉字實鼎。家貧，苦學，春夏務農，秋冬入學。三冬不畜枕，每至睡時，假寐而已。
《後魏書》曰：李道固，頓丘衛國人，高祖賜名焉。家寒，少孤，有大志，好學不倦。初受業於長樂監伯陽。伯陽稱美之。晚與漁陽高悅，北平陽尼等將隱於名山，不果而罷。悅兄閭博學高才，家富典籍，彪遂於悅家手抄口讀，不暇寢食。
《三國典略》曰：齊右僕射富平子魏收字伯起，鉅鹿曲陽人。幼習騎射，欲以武藝自達。太學博士鄭伯猷調之曰：「魏郎弄戟多少。」收慚悟，乃折節讀書，坐板床積年，板亦爲之銳。收嘗爲《庭竹賦》以自發名。伯猷謂之曰：「卿不值老夫，猶當逐兔。」
《後周書》曰：樊深博物，性好學，老而不怠。朝暮還往，常據鞍讀書，至馬驚墜地，折損支體，終亦不改。後除國子博士。
《梁史》曰：沈約十三而遭家難，潛竄。會赦，乃免。旣而流寓，孤貧，篤志好學，晝夜不釋卷。母恐其以勞生疾，常遣減油滅火，而晝之所讀，夜輒誦之。遂博通群籍，善屬文。濟陽蔡興宗聞其才而善之。及爲郢州，引爲安西外兵參軍記室。興宗常謂其諸子曰：「沈記室人倫師表，宜善師之。」
《梁書》曰：韋�族弟受字孝友，沉毅有器局。年十二，嘗游京師，值天子出遊南苑，邑里喧嘩，老幼爭觀。愛坐讀書，不釋卷。宗族莫不異之。
沈峻字士嵩，師事宗人沈ら士。嵩在門下積年，晝夜自課。或睡寐，輒以杖自擊，其爲志如此。
又曰：江革字休映，考城人。吏部侍郎謝眺常過革第，時大寒雪，革敝絮單席而耽學不倦。眺乃脫其所著衣幷手割半氈與革。後建安王爲雍州刺史，表求記室。人或薦之，以爲征北記室參軍。與弟觀少長共居，不忍離別，苦求同行。參軍沈約、任�同與革書曰：「此雍府妙選英才，文房之職總卿昆弟，可謂馭二龍於長途，騁騏驥於千里。」
又曰：劉峻字孝標，平原人。勤學，去學五六里，常行讀書不息，地有坑坎，每常倒蹶，然後始悟。
《隋書》曰：皇甫績字功明。三歲而孤，爲外祖韋孝寬所鞠養。嘗與諸外兄博奕，孝寬以其惰業，督以嚴訓。績嘆曰：「我無庭訓，養於外氏，不能克躬勵已，何以成立？」深自感激，命左右自杖。孝寬聞而對之流涕。於是精心好學，略涉經史。
又曰：盧思道字子行。年十六，遇中山劉松爲人作碑，以示思道，讀之多所不解。於是感激，閉戶讀書，師事河間邢子才。後思道爲文以示劉松，松又不能甚解。思道乃喟然嘆曰：「學之有益，豈徒然哉？」
又曰：劉炫字光伯。少以聰敏見稱，與信都劉焯閉戶讀書，十年不出。
又曰：王劭篤學，好經史遺落世事。用思旣專，性頗悅忽，每至對食閉目凝思，盤中之肉，輒爲僕從所啖，劭弗之覺，惟責肉少，數罰廚人。廚人以情白，依前閉目，伺而獲之。廚人方免笞辱。其專固如此。
《唐書》曰：李榽，昭宗朝爲宰相。榽自在台省，聚書至多，手不釋卷。時人號「李書樓」。所撰文章及註解書傳之闕疑近百餘卷，經亂悉亡。
《世說》曰：管寧、華歆嘗同席讀書。有乘軒冕過門者，寧讀書如故，歆出觀。寧割席分坐曰：「子非吾友也。」
《邴原別傳》曰：原字根矩。家貧，早孤。鄰有書舍，原過其傍而泣。師問曰：「童子何悲？」原曰：「夫書者，必皆具有父兄者，一則羨其不孤，二則羨其得學。」師亦哀原之言而爲之泣，曰：「童子苟有志，我從相教，不之求費也。」
《楚國先賢傳》曰：孫敬好學，時欲寤寐，懸頭至屋樑以自課。常閉戶，號爲「閉戶先生」。
《廬江七賢傳》曰：文黨字翁仲。欲之學。時與人俱入叢木，謂侶人曰：「吾欲遠學，先試投我斧高木上，斧當掛。」乃仰投之，斧果上掛。因之長安受經。
《七賢傳》曰：阮籍有奇才異質，或閉戶讀書連月不出，或遊行丘林經日不返。
《益部耆舊記》曰：朱倉字�卿，廣漢人。畜錢八百文，之蜀從處士張寧受《春秋》。糴小豆十斛，屑之爲糧，閉戶精誦。寧矜之，斂得米二十石，倉不受。
嵇康《高士傳》曰：逢真，王莽辟，不至。嘗爲杜陵門下掾，終身不窺長安城，但閉門讀書，未嘗問政。
《呂氏春秋》曰：寧越，中牟之鄙人也。苦耕稼之勞，謂其友曰：「何爲而可以逸此苦也？」其友曰：「莫如學。學三十年，則可以達矣。」寧越曰：「請以十五歲。人將休，吾不休；人將臥，吾不臥。」學十五歲，而周威公師之。
《世要論》曰：有讀書倦而刺其掌。
《墨子》曰：墨子使衛，載書甚多。強唐子見而怪之。墨子曰：「昔周公旦朝讀書百篇，夕見七十士。相天子猶如此，況無事，敢廢此乎？」
《鄒子》曰：朱買臣孜孜修學，不知雨之流粟。
漢武帝《洞冥記》曰：董謁字仲玄，出隱無常。常息人家，於座以筆題掌，還以竹籜寫之。書竟，舐掌中。加以少來精勤，舐之累爛。世謂之《董仲玄掌錄》。
《西京雜記》雲︰匡衡好學，貧無燭，鄰家甚富，穿壁引光照書。
《漢書》曰：倪寬，千乘人。受業孔安國。貧無資，傭作帶經而鋤。在太學爲弟子都養。
