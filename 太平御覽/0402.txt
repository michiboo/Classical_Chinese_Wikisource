
《周禮·地官》曰：以賢制爵，則民慎德。
《禮·大學》曰：君子賢其賢而親其親。
《詩·丘中有麻》曰：丘中有麻，思賢也。莊王不明，賢人放逐，國人思之而作是詩也。丘中有麻，彼留子嗟。〈留大夫氏，子嗟，字也。丘中麻麥，子嗟所治。箋云：子嗟放逐，於朝去治，卑賤之識。〉
又曰：《白駒》，大夫刺宣王也。〈刺其不能留賢者也。〉皎皎白駒，食我場苗。縶之維之，以永今朝。〈宣王之末，不能用賢者，有乘白駒而去。箋云：願去者乘其白駒，來者食我場中之苗，縶絆之欲留也。〉
《書·大禹謨》曰：野無遺賢，萬邦咸寧。
又曰：任賢勿貳，去邪勿疑。
又《說命》曰：爵罔及惡，德惟其賢。
又曰：惟後非賢不�，惟賢非後不食。
又《武成》曰：建官惟賢，蒞事惟能。
又《旅獒》曰：所寶惟賢，則邇人安。
《易》曰：坤地卦：天地變化，草木蕃。天地閉，賢人隱。
又《大畜》曰：不家食，吉。養賢也。
又《頤》曰：天地養萬物，聖人養賢以及萬民。
又《繫辭》曰：可久，則賢人之德；可大，則賢人之業。
《論語·里仁》曰：君子見賢思齊焉，見不賢者而內自省也。〈齊，等也。省，察也，察已得無然也。〉
又《雍也》曰：賢哉，回也！一簞食，一瓢飲，在陋巷。人不堪其憂，回也不改其樂。賢哉，回也！〈簞，笥也。貧者，人之所憂，而顔志道有所樂，故深賢之。〉
又《述而》曰：冉有曰：伯夷、叔齊何人也？子曰：「古之賢人也。」
又《衛靈公》曰：臧文仲其竊位者歟？知柳下惠之賢而不與立。〈柳下惠，魯士師展禽也，邑名柳下，謚曰惠也。〉
又《子張》曰：叔孫、武叔毀仲尼。子貢曰：「仲尼不可毀也。他人之賢者，丘陵也，猶可逾也；仲尼，日月也，無得而逾焉。」
《春秋繁露》曰：氣之清者爲神，人之精者爲賢。治身以練神爲寶，治國以積賢爲道。
《大戴禮》曰：帝入西學，上賢而貴德。
《樂動聲儀》曰：召公，賢者也，明不能與聖人分職，常戰栗恐懼。故舍於樹下而聽斷焉。勞身苦體，然後乃與聖人齊。是《周南》無美而《召南》有之。
《韓詩外傳》曰：魏文侯問狐卷子曰：「父賢足恃乎？」對曰：「不足。」「子賢足恃乎？」對曰：「不足。」「兄賢足恃乎？」對曰：「不足。」弟賢足恃乎？」對曰：「不足。」「臣賢足恃乎？」對曰：「不足。」文侯勃然作色而怒曰：「寡人問此五者於子，子一一以爲不足者何也？」對曰：「父賢不過堯，而丹朱放。子賢不過舜，而瞽瞍拘。兄賢不過周公，而管叔誅。臣賢不若湯、武，而桀紂伐。君欲治，從身始，人何恃？」
《國語》曰：知宣子將以瑤爲後。〈宣子，荀寅。瑤，宣子之子知伯也。〉知果曰：「不如霄也。」〈知果，荀氏之族也。霄，宣子庶子也。〉宣子曰：「霄也亻艮。」〈亻艮戾不從人也。〉對曰：「霄之亻艮在面，瑤之亻艮在心。心亻艮敗國，面亻艮不害。瑤之賢於人者有五，其不逮者一。美鬢長大則賢，〈鬢，髮鬢也。〉射禦足力則賢，伎藝必給則賢，巧文辯惠則賢，強毅果敢則賢。若是，而甚不仁。以其五賢陵人，而以不仁行之，其誰能待之？若果立瑤也，知宗必滅。」弗聽，知果別族於太史爲輔氏。〈太史掌氏姓也。〉及知氏之亡也，惟輔果在。
又曰：臼季使，舍於冀野。〈臼季，胥臣。冀野，晉地。〉見冀缺耨，其妻飠盍之，相敬如賓。〈耨，耘田也。野饋曰：飠盍字音曄。〉從而問之，冀芮之子也，與之歸。既覆命，進之曰：「臣得賢，敢以告。」文公曰：「子何以知其賢？」對曰：「臣見其賢不忘敬也。」公使爲下軍大夫。
《史記》曰：燕昭王於破燕之後即位，卑身厚幣，以招賢者。謂郭隗曰：「齊因孤之國亂襲破燕，孤極知燕小力少，不足以報。然得賢士與共國，以雪先王之恥，孤之願也。先生視可者，得身事之。」郭隗曰：「王必欲致士，必從隗始。況賢於隗者，豈遠千里哉！」於是，昭王爲隗改築宮而師事之。
又曰：伯禽就封於魯，周公戒伯禽曰：「我文王之子，武王之弟，成王之叔父，我於天下亦不賤矣。然我一沐三握髮，一飯三起以待士，猶恐失天下之賢人。子之魯，慎無以國驕人。」
又曰：楚昭王聘夫子，夫子往焉。路出東，蔡大夫謀曰：「夫人賢者，所刺譏皆中諸侯之病，若用於楚，則陳、蔡危矣。」遂使兵拒之，孔子不得行。
《家語》曰：孔子謂宓子賤曰：「子治單父，衆悅，何施而得之？」對曰：「此地民有賢於不齊者，不齊事之，事而稟度焉，皆教不齊以治道。」孔子嘆曰：「昔堯舜聽天下務求賢以自輔，夫賢人，百福之宗，神明之主也。惜乎！不齊之所治小也。」
又曰：子夏問於孔子曰：「顔回之爲人奚若？」子曰：「回之信賢於丘。」曰：「子貢之爲人奚若？」子曰：「賜之敏賢於丘。」曰：「子路之爲人奚若？」子曰：「由之勇賢於丘。」曰：「子張之爲人奚若？」子曰：「師之莊賢於丘。」子夏避席而問曰：「然則，四子者何爲事先生？」子曰：「居，吾語汝！夫回能信而不能反，〈反，謂反信也。君子言不必信，惟義所在也。〉賜能敏而不能詘，〈詘，人惟辯敏，亦宜有折屈時也。〉由能勇而不能怯，師能莊而不能同。〈言人雖務□莊，亦當有和同時也。〉兼四子者之有以易吾，吾弗與也。此其所以事吾而不及也。」
又曰：孔子讀史至楚復陳，〈夏徵舒殺其君，楚莊王討之，取陳而有之，申叔時諫莊王，莊王從之，乃復陳國也。〉喟然曰：「賢哉，楚莊王！輕千乘之國而重一言之信，非申叔時之忠，弗能建其義。非莊王之賢，弗能受其訓。」
又曰：所謂賢者，德不逾閑，〈閑，法。〉行中規繩。
又曰：哀公問於孔子曰：「當今之君，孰者最賢？」孔子對曰：「丘未之見，抑有衛靈公乎？」公曰：「吾聞其閨門之內無別，而子次之賢，何也？」孔子對曰：「臣論其朝廷行事，不論其私家之際也。」公曰：「其事何也？」孔子曰：靈公之弟曰公子渠，牟其知足以治千乘，其信足以守之，靈公愛而任之。又有士曰王林者，見賢必進之，而退與分其祿，是以衛國無游放之才，靈公知而尊之。又有士曰慶足者，國有大事則必起而治之，國無事則退客賢，〈言其所以退，欲以容賢與朝。〉靈公悅而敬之。又有大夫史魷，以道去，衛靈公郊舍三日，琴瑟不禦，必待史魷之入而後敢入。臣以此取之難，次之賢，不亦可乎！」
《孔叢子》曰：魯人有公儀潛者，厲節行道，恬於榮利，不事諸侯。子思之與友。穆公因子思欲以爲相，謂子思曰：「公儀子必輔寡人。寡人三分魯之一。」子思對曰：「如君之言，則公儀愈所不至也。若饑渴待賢，納用其言，儀雖蔬食飲水，亦願在下風。今徒以高官厚祿釣餌君子，無信人之意，公儀子則終身不躡乎君之庭矣。且臣不任爲君操竿，不釣以傷守節之士也。」
又曰：子思自齊反衛，君館而問曰：「先生魯國之士，不以衛褊小，猶步玉趾而慰存之，願有賜於寡人。」子思曰：「羈旅於此而辱君之威尊，亟臨蓽門，其榮多矣。欲報君以財幣，則君府藏已盈，而�又貧。欲報君以善言，恐未合君心，而徒言不聽也。願有報君者，惟達賢耳。」君曰：「固寡人所願也。」
《任子》曰：夫賢人者，至德以吻己心，行道以吻己任。處則不求私名，仕則不求私寵。不爲其身，不阿其君。積禮義於朝，播仁風於民。使天下之人翼翼焉向戴其君之尊，欣欣焉歌舞其君之德。
《文子》曰：山有猛獸，林木爲之不斬。野有螫蟲，葵藿爲之不採。國有賢臣，折衝千里。
《列子》曰：牛缺者，上地之大儒也。至邯鄲，遇盜於耦沙之中，盡取其衣裝車。牛步而去，視之欣然無憂苦之色。盜追而問其故，曰：「君子不以所養害其所養。」盜曰：「嘻，賢矣！」既而相謂曰：「彼之賢，往見趙君，使以我爲事，必困我。」乃相與追而殺之。
《孫卿子》曰：古之賢人賤爲布衣，貧爲匹夫，然而非禮不進，非義不受。
《莊子》曰：以財分人謂之賢。
《尹文子》曰：尹文子見齊宣王，王嘆國寡賢。尹文子曰：「使國悉賢，孰處王下？」王曰：「國悉不肖，可乎？」尹文子曰：「國悉不肖，孰理王朝？」王曰：「賢與不肖皆無，可乎？」尹文子曰：「不然。有不肖，故王尊於上，臣卑於下。進賢退不肖，所以有上下也。」
王孫子曰：「趙簡子獵於晉山之陽，撫轡而嘆。董安於曰：「敢問何嘆？」子曰：「吾有食�之馬數千，多力之士數百，欲以獵獸也。吾恐鄰國養賢以獵吾也。」
《文子》曰：虎豹之駒未成，而有食牛之氣。鴻鵠之翼未合，而有四海之心。賢者之生亦然也。
又曰：國之所以不治者三：不知用賢，此其一也；或求賢不能得，此其二也；雖得弗能盡，此其三也。
《申子》曰：千里有賢者，是比肩而立。
《韓子》曰：晉平公問叔向曰：「吾群臣孰賢？」對曰：「趙武賢。武之立如不勝衣，言如不出口，然其所舉士者數十人，皆令得其意，而公家甚賴之。況武子之生也不利其家，死不託其孤。臣敢以爲賢。」
《孟子》曰：國君進賢，如不得已，將使卑逾尊，疏逾戚，可不慎歟！左右皆曰賢，未可也。諸大夫皆曰賢，未可也。國人皆曰賢，然後察之，見賢焉，然後用之。
《呂氏春秋》曰：伊尹出空桑之中，長而賢。湯聞伊尹，使人請之有侁氏，有侁氏不可。伊尹亦欲歸湯。湯於是請取妻於有侁氏。有侁氏喜，使伊尹爲媵，送女。故賢主之求有道之士，無不以也。有道之士求賢主，無不行也。相得然後樂。不謀而親，不約而信，相爲殫知竭力，犯危行苦，志歡樂之，此功名所以大成也。
又曰：百里奚之未遇時，亡虢而虜，飯牛於秦，鬻以五羊之皮。公孫枝得而悅之，獻諸繆公。三日請屬事。公曰：賈之五羊之皮而屬事，無乃爲天下笑乎！」枝曰：「信賢而任之，君之明也。議賢而下之，臣之忠也。君爲明君，臣爲忠臣，彼爲信賢，境內將服，敵國且畏，夫誰暇笑哉！」遂用之，謀無不當，舉必有功，號曰：「五羖大夫。」
又曰：史台謂申向曰：「吾所患者不知賢。」申向曰：「人之患不在乎不言用賢，而在乎不誠用賢。夫言用賢者，口也。卻賢者，行也。言行相反，而欲賢者用，不肖者廢，不亦難乎！人主誠用賢，則境內賢者出矣，天下賢者至矣。」
又曰：得十良馬，不如得一伯樂。得十良劍，不如得一歐冶。得地千里，不如得一賢人。
又曰：魏文侯過段幹木之閭而軾，其僕曰：「君胡爲軾？」曰：「此非段幹木之閭歟！幹木，蓋賢者也。吾安敢不軾！」
又曰：趙簡子將襲衛，使史墨行之。〈貴，視也，音貴。〉期以一月，六月而反復。簡子曰：「何其久也？」對曰：「謀利而得害，猶弗察也。蘧伯玉爲相，史魷佐焉。孔子爲客，子貢使令於君前，甚聽。〈君聽其言。〉《易》曰：渙其群，玄吉。渙者，賢也。群者，衆也。玄者，吉之始也。渙其群，玄吉者，其佐多賢。」簡子案兵而不動。
《周書陰苻》曰：凡治國有三常：一曰君以舉賢爲常，二曰官以任賢爲常，三曰士以敬賢爲常。夫然，雖百代可知也。
京房《易飛候》曰：何以知賢人？隱師曰：「視四方有大赦五色，具而不雨，下，賢人隱也。
《易參同契》曰：天道無�莫，常傅與賢者。
黃石公《三略》曰：傷賢者，殃及三世。蔽賢者，身當遭害。達賢者，福流子孫。嫉賢者，其名不瘤攏
陸賈《新語》曰：聖人居高處上，則以仁義爲巢。乘危履傾，則以聖賢爲杖。
《說苑》曰：周公卜居曲阜，命龜曰：「作邑于山之陽，賢則茂昌，不賢則速亡。」
又曰：夫朝無賢人，猶鴻鵠之無羽翼。是故絕江海者，托於船。致遠道者，托於乘。欲霸王者，托於賢。
又曰：明君在上，慎於擇士，務於求賢，設四佐以自輔，有英俊以治官。
又曰：伯禽與康叔封朝成王，見周公。三見而三笞。康叔駭色謂伯禽曰：「有商子者，賢人也。與子往見之。」康叔與伯禽見商子曰：「吾二子者朝乎成王，見周公，三見而三笞，其說何也？」商子曰：「二子蓋相與觀南山之陽，有木焉，名曰橋。」二子者往觀乎南山之陽，見橋竦然，實高而仰。反以告商子。商子曰：「仰者，父道也。」商子曰：「二子蓋相與觀乎南山之陰，有木焉，名曰梓。」二子者往觀乎南山之陰，見梓勃焉，實而俯。反以告商子。商子曰：「俯者，子道也。」二子者，明日見乎周公。入門而趨，登堂而跪。周公拂其首，勞而食之，曰：「安見君子？」二子對曰：「見商子。」周公曰：「君子哉，商子也！」
又曰：孔子之郯，遭程子於塗，傾蓋而語終日。有間，顧謂子路曰：「取束帛以贈先生。」子路不對。有間，又顧謂曰：「取束帛以贈先生。」子路屑然對曰：「由聞之也。士不中間〈中間，謂紹介也。〉而見，女無媒而嫁，君子不行也。」孔子曰：「詩不雲乎：野有蔓草。零露團兮。有美一人，清陽婉兮。邂逅相遇，�我願兮。今程子天下之賢士，於是不贈，終身弗見也。」
《六韜》曰：文王舉賢若何？太公曰：「案察實，選才任能，名實俱得也。」
《物理論》曰：在金石曰堅，在草木曰緊，在人曰賢。千里一賢，謂之比肩。故語曰：「黃金累千，不如一賢。」
杜氏《幽求》曰：周封千里而已，八州之地，皆以祿賢。
《抱朴子》曰：桓文漢高鼓，群賢以爲六翮，托豪傑以爲舟楫。
《傅子》曰：或問近世大賢君子，若荀令君之仁，荀軍師之知，斯可謂近世大賢人士君子矣。荀令君仁以立德，明以舉賢，行無訁舀瀆，謀能應機。孟軻稱五百年而有王者，其間必有命世者，其荀令君乎！
桓譚《新論》曰：以賢代賢謂之順，以不肖代不肖謂之亂。
《論衡》曰：賢聖之君察知佞臣，若視俎上之脯，指掌中之文。
《風俗通》曰：賢，堅也。堅中廉外。
《白虎通》曰：王者即位，先封賢者，憂民之急也。故列土爲疆，非爲諸侯；張官設府，非爲卿大夫。皆爲民也。
《越絕書》曰：子胥正而信，范蠡知而明，皆賢人也。
《潛夫論》曰：南面之大務，那急於知賢。
《異苑》曰：汝南陳仲躬與諸息侄就潁川荀季和父子。於時，德星爲之聚。太史奏曰：「五百里內有賢人集。」
《列女傳》曰：衛靈公與夫人夜坐，聞車聲轔轔，至闕而止，過闕復有聲。公問曰：「知此爲誰？」夫人曰：「此必蘧伯玉也。」問「何以知之？」曰：「妾聞禮下公門式路馬，所以廣敬也。夫忠臣不爲昭昭信節，不爲冥冥墮行。今伯玉衛國賢大夫也，仁而有知，敬於事上，此其人必不以暗昧廢禮，是以知之。」公使視之，果伯玉也。反戲之曰：「非也。」夫人進觴再拜賀之。公曰：「子何以賀？」之曰：「始，妾謂獨有伯玉，今衛復有與之齊者，是君有二賢臣也。國多賢臣，則國之福也。」
《西京雜記》曰：漢文帝爲太子，立思賢苑以招賓客。
周斐《汝南先賢傳》曰：黃憲潔靜通理，齊聖廣淵，不矜名以詭時，不抗行以矯俗。論者咸曰：「顔子復生乎漢之代矣。」
《語林》曰：賢者，國之紀，人之望，自古帝王皆以之安危。故《書》曰：「惟後非賢不�，惟賢非後不食。」昔者，周公體大聖之德，而勤於吐握，由是天下之士爭歸之。向使周公驕而且吝，士亦當高翔遠去，所至寡矣。
王褒《聖主得賢臣頌》曰：夫賢者，國家之器用也。君人者，勤於求賢，而逸於得人。故聖主必待賢臣而弘功業，俊士亦人明主以顯其德。千載一會，論說無疑。翼乎如鴻毛之遇順風，沛乎若巨魚之縱大壑。其意如此，則胡禁不止，曷令不行！
鍾子《芻蕘論》曰：賢者之處世，猶金玉生於沙礫，豫章産乎幽谷，下不進之於上，則無由而至矣。
