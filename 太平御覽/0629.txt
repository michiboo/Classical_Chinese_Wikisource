
《唐書》曰：貞觀中，諸州所舉孝廉賜坐於御前，上問以皇王政術，及皇太子問以曾參說《孝經》，幷不能答。太宗謂曰：「昔楚莊王議事，君臣莫逮，退而有憂色，曰：『諸侯能自得師者王，自謀而莫已若者亡。今不穀之不德，君臣莫吾逮，吾國幾於亡乎？』朕發詔征天下俊異，才以淺近問之，咸不能答。海內賢哲，將無其人耶？朕甚憂之。」
又曰：貞觀中，考功員外郎王師旦知舉。時冀州進士張昌齡、王公直幷有俊才，聲振京邑。而師旦考其文策全下，舉朝不知所以。及奏等第，太宗怪無昌齡等名，因召師旦問之。曰：「此輩誠有詞華，然其體性輕薄，文章浮艶，必不成令器。臣若擢之，恐後生相效，有變陛下風雅。」帝以爲名言。後幷如其說。
又曰：貞觀中，文皇帝嘗私幸端門，見進士綴行而出，喜曰：「天下英雄入吾彀中矣。」
又曰：調露二年，劉思立除考功員外郎。先時進士但試策而已，思立以其膚淺，奏請帖經及試雜文。自後因以爲常。
又曰：載初元年，試貢舉人於洛城殿前，數日方畢。〈殿前試人，自茲始也。〉
又曰：景雲中，制曰：四方選集，群才輻輳，操斧伐柯，求之不遠。其有能習二經，通大義者；綜一史，知本末者；通三教宗旨，究精微者；善六書文字，辨聲象者；傅雅曲度，和六律五音者；韜略學孫吳，識天時人事者；暢於詞氣，聰於受領，善敷奏吐納者，咸令所司博採明試，朕親擇焉。
又曰：長壽二年，左拾遺劉承慶上疏曰：「伏見比年已來，天下諸州所貢物，至元日皆陳在御前。惟貢人獨於朝堂拜列，則金帛羽毛升於玉陛之下，賢良文學棄彼金門之外。恐所謂貴財而賤義，重物而輕人。伏請貢人至元日列在方物之前，以備充庭之禮。」制曰：「可。」
又曰：開元中，詔謂州鄉貢進士，見訖，宜令引就國子監謁先師，學官爲之講，質問疑義，仍令所司優厚設食。兩館及監內得解舉人亦准此。其日清官五品已上及朝集使幷往觀禮，即爲常式。〈謁先師自此始也。〉
又曰：開元中，國子祭酒楊㻛上言曰：「伏聞承前之例，每年應舉常有千數，及第兩監不過一二十人。臣恐三千學徒，虛費官廩；兩監博士，濫糜天祿。臣竊見入仕諸色出身，每歲尚二千餘人，方於明經進士多十餘倍，自然服勤道業之士不及胥吏，以其效官，豈識先王之禮義？陛下設學校，務以勸進之；有司爲限約，務以黜退之。臣之微誠，實所未曉。今監司課試，十已退其八九；考功及第，十又不收一二。若長以此爲限，恐儒風漸墜，小道將興。若以出身人多，應須諸色都減，豈在獨抑明經進士？」上然之。
又曰：開元中，敕：「今之明經、進士，則古之孝廉、秀才。近日已來，殊乖本意。進士以聲韻爲學，多昧古今。明經以帖謁誦爲功，罕窮旨趣，安得爲敦本復古？經明行修，以此登科，非選士取賢之道。其明經，自今以後，每經宜帖十，取通五以上免舊試一帖；仍按問大義十條，取六已上，免試經策十條。令若時務策三道，取達襇文性者與及第。其進士宜停小經，准明經帖大經十帖，取通四已上，然後準例試雜文策考，通與及第。其明經中有明五經已上，試無不通者，進士中兼有精通一史，能試策十條得六已上者，委所司奏聽進止。其應試進士等唱第訖，具所試雜文策及送中書門下詳覆，其所問明經大義日須對同舉人考試，度能否共知取捨，無愧有功者達，可不勉歟？」
又曰：乾元初，中書舍人李揆兼禮部侍郎。揆嘗以主司取士，多不考實，徒峻其堤防，索其書策，殊未知藝不至者居文史之囿，亦不能ゼ其詞藻，深昧求賢之意也。及其試進士文章，日於庭中設五經諸史及《切韻》本於床，而引貢士，謂之曰：「大國選士，但務得才，經籍在此，請恣尋檢。」由是數日之間，美聲上聞。
又曰：上元年，劉嶢上疏曰：國家以禮部爲考廉之門，考文章於甲乙，故天下響應，驅於才藝，不務於德行。夫德行者，可以化人成俗；才藝者，可以約法立名。故有朝登甲科而夕陷刑辟，製法守度使之然也。陛下焉得不改而張之？至如日誦萬言，何關理體？文成七步，未足化人。昔子張學干祿，仲尼曰：『言寡尤，行寡悔，祿在其中矣。』又曰：『行餘餘力，則以學文。』今舍其本而條其未。況古之作，文必諧風雅。今之末學，不近典謨，勞心於卉木之門，極筆於煙霞之際。以此成俗，斯大謬也。昔者采詩觀風俗，詠《卷耳》則忠臣喜，誦《蓼莪》而孝子悲。溫良敦厚，詩教也。豈主於淫文哉？夫人之愛名，如水之務下。上有所好，下必甚焉。陛下若以德行爲先，文藝爲末，必敦德勵行，以佇甲科。酆舒俊才，沒而不齒；陳寔長者，撥而用之，則多士雷奔，四方風動，俗從於下，聖理於上。豈有不變者歟？
又曰：寶應初，禮部侍郎楊綰奏請：每歲舉人，依鄉舉里選，察秀才、孝廉。敕公卿以下集議。中書舍人賈至議曰：「楊綰所奏，實爲正論。然衣冠遷徙，人多僑寓。士居鄉土，百無一二。今依古制，恐取士之道未盡。今禮部每歲擢甲乙之科，足長浮薄之風，啓僥幸之路矣。其國子博士等望加員數十道。大郡量署太學館，令博士出外兼領郡官，召致生徒，依乎故事。保桑梓者，鄉里舉焉；在流寓者，庠序推焉。如此則青青不復興刺，擾擾由其歸本焉。」敕旨每州歲察孝廉，取在鄉閭有孝悌廉恥之行薦焉。秀才，有司以禮待之，試其所通之學。五通之內精通一經，兼能對策，達於體理者，幷量行業授官。
又曰：寶應初，禮部侍郎楊綰奏：「貢舉條，孝廉各令精通一經，其取《左氏傳》、《公羊》、《穀梁》、《禮記》、《周禮》、《儀禮》、《毛詩》、《尚書》、《周易》，任通一經，每經問義二十條，皆取旁通諸義，務窮根本。試策三道，問古今理體，及當時要務，取堪行用者，仍每日問一道，頻三道畢日。經義及策全通爲上第，其上第者，望付吏部，便與官。其問義每十條通七，策通二爲中第，與出身。下者罷之。又《論語》、《孝經》皆聖人深旨，《孟子》亦儒門之達者，其學官望兼習此三者，共爲一經，其試如上。秀才舉人，望令精通五經，問義二十條，對策試一五道，全通者爲上第，送名中書門下，請超與處分。問義十條通七，策通四爲中第，中第者送吏部與官。下者罷之。孝悌力田，但能熟讀一經，言音典切，即令所司舉送試，通，便與出身。今年舉人，或舊業旣習，理難速改，或遠州所送，身已在途，事須收獎，不可中廢。其今秋舉人中有情願依舊業舉者，亦聽。今年之後，一依新格。」敕旨：「進士明經，置來日久，今頓令改業，恐難有其人。諸色舉人，宜與舊法兼行。」
又曰：建中初，中書舍人權知禮部貢舉趙贊奏：「應口問大義、明經等。舉人明經之目，義以爲先。比來相承，惟務習帖，至於義理，少有能通。經術寢衰，莫不由此。今若頓取大義，恐全少其人。欲且因循，又無以勸學。請約舉司舊例，稍示考義之難，承前問義。不形文字。落第之後，喧競者多。臣今請以所問錄於紙上，各令直書其義，不假文言。旣與策有殊，又事堪微證，憑此取捨，庶歸至公。如有義策全通者，五經舉人，請准廣德元年七月敕，超與處分，明經請減兩選。伏請每歲甄獎不過數人，庶使經術漸興，人知教本。」敕旨：「明經義策全通者，令所司具名聞奏，續商量處分。餘依。」
又曰：建中初，尚書左選權知禮部貢舉顧少連奏：「伏以取士之科，以明經爲首；教人之本，則義理爲先。至於帖書，及以對策，皆形文字，幷易考尋。試義之時，獨令考對，對答之失，覆視無憑。黜退之中，流議遂起。伏請准建中二年十二月敕，以所問錄於紙上，各令直書其義，不假文言。仍請依經疏對。」敕旨：「宜依元和二年十二月禮部貢院奏，五經舉人請罷試口義，准舊試墨義十條，五經通六便放入策。」詔從之。
又曰：建中三年四月，敕禮部：「應進士舉人等，自今已後，如試官幷不合選，諸色出身人等，有應舉者，宜先於舉司陳狀，準例考試。如才堪及第者，送名中書門下，重加考核；如實不堪，郎令所司追納告身，注毀官甲，準例與及第，至選日仍稍優與處分；其正員官，不在舉限。」
又曰：貞元中，兵部侍郎陸贄權知貢舉，時崔元翰、梁肅文藝冠時。贄輸心於肅與元翰，推薦藝實之士。升第之日，雖衆望不愜，然一歲選士才十四五，數年之內，居台省者十餘人。
又曰：元和三年四月，以起居舍人翰林學士王涯爲都官員外郎，吏郎員外郎韋貫之爲果州刺史。先是，策賢良，詔楊於陵、鄭敬、李益與貫之同考覆。是時牛僧儒、皇甫、李宗閔條對甚直，無所畏避。考官第其策，皆居三等。權幸或惡其詆己，而不中第者乃註解其策，同爲唱誹。又言，涯居翰林，其甥皇甫中選，考核之際，不先上言，故同坐焉。居數日，貫之再黜巴州司馬，涯虢州司馬，楊於陵遂出爲廣州節度。裴時爲翰林學士，居中覆視，無所同異。及爲貴幸，泣訴請罪於上。上不得已，罷翰林學士，除戶部侍郎。
又曰：元和中，權知禮部侍郎庾承宣奏：「臣有親屬，應明經進士舉者，請准舊例，送考功考試。」從之。
又曰：長慶元年，敕：「今年錢徽下進士鄭朗等一十四人，宜令中書舍人王起、主客郎中知制誥白居易等重試。」覆落十人。三月丁未，詔曰：「國家設文學之科，本求才實，苟容僥幸，則異至公。訪聞近日，浮薄之徒扇爲朋黨，謂之關節，干擾主司。每歲策名，無不先定。永言敗俗，深用興懷。鄭朗等昨令重試，不求深僻題目，貴觀學藝淺深。《孤竹管》是祭天之樂，出於《周禮》正經，閱其程試之文，都不知其本事。詞律鄙淺，蕪可知。其孔溫業等三人粗通，可與及第，其餘落第。今後禮部舉人，宜准開元二十五年敕，及第人所試雜文幷策，先送中書門下詳覆。」
又曰：長慶中，禮部侍郎王起奏曰：「伏以禮部放榜，已是成名；中書重覆，尚未及第。若重覆之中，萬一不定，則放榜之後，遠近誤傳。其於事理，實爲非便。臣伏請每年進士堪及第者，本司考試訖，其詩賦先送中書門下詳覆後，敕卻下本司，然後准舊例，大字放榜。」從之。
又曰：太和初，以散騎常侍馮宿、太常少卿賈餗、庫部郎中龐嚴爲考官。策第二十二人。而前進士劉ナ策最切直，不居是選。其間指陳時事，不避貴近，言詞激切，士林感動，雖晁、董無以過也。而考官有所畏忌，不敢上聞，隨例擯斥。識者之議，喧然不平，守道正人傳其文，至有相對而泣者。諫官等或將其策白於宰臣，宰臣怯憚，亦不敢爲之明白。登科人李郃者，深有所愧，抗表請讓官於蕡，事竟不行。天復初，劉季述敗，起居郎羅袞上疏請追贈蕡。於是下詔贈左諫議大夫，仍訪子孫敘用。初，ナ條對制策，言宦官權盛，後必爲患。及是，果然也。
又曰：太和中，禮部侍郎李漢奏：「准大和七年八月敕，貢舉人不要試詩賦策，且先帖大經小經，共十帖，次對正義十道，次試論義各一首訖，考核，放及第。」
又曰：太和八年，中書門下奏：「進士放榜，舊例禮部侍郎皆將及第人名先呈宰相，然後放榜。伏以委任有司，因當精慎。宰臣先知取捨，事匪至公。今年以後，請便令放榜，不用先呈人名。其及第人，所試雜文及鄉貫三代名諱，幷當日送中書門下。」便令定例。
又曰：會昌三年，敕：「禮部所放進士及第人數目，今後但據才堪者即與，不要限人數。每年止於十人五人總得。」
又曰：會昌四年，中書門下奏：「朝廷設文學之科，以求髦俊，台閣清選，莫不由茲。近緣核實，不在於鄉閭，超名頗雜於非類，致有跋扈之地。請計交通，將澄化源，在舉明憲。臣等商量，今日以後，舉人於禮部納家狀，後望依前，五人自相保，其衣冠，則以親姻故舊久同游處者，其江湖之士，則以封壤接近素所諸知者爲保。如有缺孝弟之行、資朋黨之勢、跡由邪徑、言涉多端者，幷不在就試之限。如容情故自相隱蔽，有人糾舉，其同保人幷三年不得赴舉。仍委禮部，明爲戒勵，編入舉格。」敕旨依奏。
又曰：大中初，禮部侍郎魏扶放及第二十三人，續奏堪放及第三人。封彥卿、崔涿、鄭延休等皆以文藝爲衆所知，其父皆在重任，不敢選取。其所試詩賦幷封奉進，止令翰林學士、戶部侍郎、知制誥韋琮等考，盡合程度。其月二十三日奉進，止幷付所司放及第：「有司考試只合在公，如涉徇私，自有刑典。從今以後，便依常例取捨，不得別有奏聞。」
又曰：大中初，敕：「自今放進士榜後，杏園任依舊宴集，所司不得禁制。」〈先是武宗好巡遊曲江亭，禁人宴聚故也。〉
又曰：大中九年，吏部試宏辭舉人，漏泄題目，爲御史所劾。侍郎裴諗改及國子祭酒，郎中周敬罰兩月俸，考官刑部郎中唐扶出爲虔州刺史，監察御史馮顓罰一月俸。其登科十人幷落下。
又曰：大中十年，禮部侍郎鄭顥進諸家科目記十三卷。敕付翰林，自今放榜後，仰寫及第人姓名及所試詩賦題目進入，仍令所司逐年編次。
又曰：大中十二年，中書舍人李藩知舉，放博舉宏辭科陳琬等三人。及進詩賦論等，召藩謂曰：「所試詩中重用字，何如？」潘曰：「錢起《湘靈鼓瑟詩》有重用字，乃是庶幾。」上曰：「此詩似不及起。」乃落下。
李肇《國史補略》曰：進士爲時所尚久矣，是故俊乂由其中出者，終身爲聞人，故爭名常切。其都會謂之舉場，通稱謂之秀才，投刺謂之鄉貢，得第謂之前進士，互推敬謂之先輩，俱捷謂之同年，有司謂之座主，京兆府考而升者謂之等第，外府不試而貢者謂之撥解，〈然撥解亦須預記人爲詞賦，非謂自薦。將試相保謂之合。〉保，群居而賦謂之私試，造請權要謂之關節，激揚聲價謂之往還，旣捷列名於慈恩寺謂之題名，會大宴於曲江亭謂之曲江會，〈曲江大會在關試後，亦謂之關宴。宴後同年各有所之。歸鄉間謂之離會。〉籍而入選謂之春關，不捷而醉飽謂之打毦燥，匿名造謗謂之無名子，退而隸業謂之夏課，挾藏而入試謂之書策。此其略也。其風俗繫於先達，其制置存於有司。雖然，賢者得其大志，故位極人臣，常十有二三，登顯列十有六七。
《唐書》顯慶三年二月，志烈秋霜科。〈韓思彥及第。〉乾封元年，幽素科。〈蘇瑰、解琬、苗神容、格輔、元除昭、劉訥言、崔穀神及第。〉上元三年正月，詞殫文律科。〈崔融及第。〉
永隆元年，岳牧舉。
垂拱四年十二月，詞標文苑科。〈房晉、皇夔、王旦及第。〉
永昌元年正月，蓄文藻之思科，〈彭景直及第。〉抱儒素之業科。〈李文願及第。〉
長壽三年四月，臨難不顧、徇節寧邦科。〈薛稷、寇泚及第。〉
證聖元年，長才廣度、沉跡下僚科。〈張猗及第。〉
通天元年，文藝優長科。〈韓及第。〉
神功元年九月，絕倫科。〈蘇鍰、崔玄童、袁仁、敬可鳳、孟溫禮、洪子與、盧從願、趙不欺及第。〉
大足元年理選，使孟詵試撥萃科、〈崔翹、鄭微及第。〉少疾惡科。〈馮萬石及第。〉
長安二年龔黃科。〈馬克麾及第。〉
神龍二年，才膺管樂科、〈張大求、魏啓心、魏愔、盧絢、張文成、褚球、咸慶業、郭鄰、趙不爲及第。〉才高位下科。〈馮萬石、晁良貞、張敬及第。〉
三年，材堪經邦科、〈張九齡、康元瑰及第。〉賢良方正科。〈蘇晉、宋務光、寇泚、盧怡、呂恂及第。〉
景龍三年，抱器懷能科、〈夏侯及第。〉茂才異等科。〈王敬從、盧重弘及第。〉
景雲二年，文以經國科、〈袁輝、韓朝宗及第。〉藏名負俗科。〈李俊之及第。〉
先天元年，文經邦國科、〈韓休及第。〉藻思清華科、〈趙冬曦及第。〉寄以宣風則能興化變俗科、〈郭之及第。〉道侔伊呂科、〈張九齡及第。〉手筆俊撥超越輩流科。〈杜昱、張子漸、張秀明、常無名、趙居貞、賈登、那巨及第。〉
開元二年，直言極諫科，〈梁昇卿、袁楚客及第。〉哲人奇士逸淪屠釣科，〈孫逖及第。〉良才異等科。〈邵閏之、崔翹及第。〉
五年，文史兼優科、〈李昇期、康子九、達奚珣及第。〉文儒異等科。〈崔侃、褚庭晦及第。〉
六年，博學通議科。〈鄭少微、蕭誠及第。〉
七年，文詞雅麗科。〈邢巨苗、晉卿、褚思光、趙良器及第。〉
十二年，將帥科。〈裴敦復、房自謙及第。〉
十五年，武足安邊科、〈鄭昉、樊衡及第。〉高才沉淪草澤自舉科。〈鄧景山及第。〉
十七年，才高未達沉跡下僚科。〈吳鞏及第。〉
十九年，博學宏詞科。〈鄭昉、陶翰及第。〉
二十一年，多才科。〈李史魚及第。〉
二十三年，王霸科、〈劉璀、杜綰及第。〉智謀將帥科。〈張重光、崔圓、李廣琛及第。〉
天寶元年，文詞秀逸科。〈崔明允、顔真卿及第。〉
六年，風雅古調科。〈薛據及第。〉
十三年二月，詞藻宏麗科。〈楊綰及第。〉
大曆二年，樂道安貧科。〈楊膺及第。〉
六年，諷諫主文科。〈鄭珣瑜、李益及第。〉
建中元年，賢良、方正、能直言極諫科，〈薑公輔、元友直、樊澤、呂元膺及第。〉文詞清麗科，〈奚陟、梁肅、劉公亮、鄭轅、沈封、吳通玄及第。〉經學優深科，〈孫玭、黎逢白、季隨及第。〉高蹈丘園科，〈張紳衡、良儒、蘇哲及第。〉軍謀越衆科，〈夏侯審、平知和、鄭儋、淩正、周渭、丁侁及第。〉孝悌力田、聞於鄉閭科。〈郭黃中、崔浩、李牧及第。〉
貞元元年九月，賢良、方正、能直言極諫科，〈韋執誼、鄭利用、穆賢、楊鄬、裴復、柳公綽、歸登直、李言、崔邠、鄭敬、魏弘、簡回、元估、徐袞及第。〉博通墳典達於教化科，〈熊執易、劉簡甫及第。〉識洞韜略，堪任將帥科。〈許贄及第。〉
四年四月，賢良、方正能直言極諫科，〈崔元翰、裴次元、季彝、崔豐、史牟、陸震、柳公綽、趙參、徐弘毅、韋彭壽、鄒儒立、王乃、杜倫、元易、王真及第。〉清廉守節政術可稱堪任縣令科，〈李巽及第。〉孝悌力田聞於鄉閭科。〈張皓及第。〉
十年十月，賢良、方正能直言極諫科，〈裴垍、王播、朱諫、裴度、熊執易、許堯佐、徐弘毅、崔群、皇甫鎛、王仲舒、許季同、仲子陵、鄭士林、丘顓及第。〉博通墳典，達於教化科，〈朱穎及第。〉詳明政術，可以理人科。〈張平叔、李景亮及第。〉
其年四月，才識兼茂明於體用科，〈元稹、韋惇、獨孤鬱、白居易、曹景伯、韋慶復、崔綰、羅讓、崔護、薛存慶、章珩、李璠、元修、蕭俛、沈傳師、柴宿及第。〉達於吏理可使從政科。〈陳岵及第。〉
三年四月，賢良、方正直言極諫科，〈牛僧孺、皇甫湜、李宗閔、李正封、吉弘宗、徐晦、賈練、王起、郭球、姚袞、便威及第。〉博通墳典，達於教化科，〈馮苞、陸旦及第。〉軍謀宏遠材任將帥科，〈樊宗師及第。〉達於吏理、可使從政科。〈蕭睦及第。〉
長慶元年十二月，賢良、方正能直言極諫科，〈寵嚴、任琬、呂述、姚中、韋曙、李回、崔椵、崔龜從、韋正實、崔知陳、白玄錫及第。〉詳明政術，可以理人科，〈崔郢及第。〉軍謀宏遠材任將帥科，〈吳思、李商卿及第。〉博通墳典，達於教化科。〈李思玄及第。〉
寶曆元年四月，賢良、方正能直言極諫科，〈唐申、相儉、韋端、符𨥨、元褒、蕭敞、相魯士、來擇、趙祝、裴惲、韋繇、李昌實、嚴封、李涯、蕭夷中、求元晦及第。〉詳明吏理，達於教化科，〈韋正實及第。〉軍謀宏遠，材任邊將科。〈裴儔、侯雲章及第。〉
太和二年閏三月，賢良、方正能直言極諫科，〈裴休、裴素、李郃、南卓、李甘、杜牧、馬植、鄭亞、崔博、崔璵、王式、羅邵京、崔渠、韓賓、崔慎由、苗愔、韋昶、崔煥、崔讜及第。〉詳明吏理，達於教化科，〈宋及第。〉軍謀宏達，堪任將帥科。〈鄭冠、李式及第。〉
