
《易·賁卦·象》曰：觀乎天文以察時變，觀乎人文以化成天下。
《春秋》襄二十五年《傳》曰：鄭子産獻捷於晉，〈獻入陳之功。〉士莊伯不能詰。仲尼曰：「《志》有之，『言以足志，文以足言。』不言，誰知其志？言之無文，行而不遠。」
《論語》曰：孔子曰：「周監於二代，鬱鬱乎文哉！吾從周。」
又曰：子貢曰：「夫子之文章可得而聞也。夫子之言性與天道，不可得而聞也。」
又曰：大哉！堯之爲君也。巍巍乎，惟天爲大，惟堯則之。蕩蕩乎，民無能名焉。巍巍乎，其有成功。煥乎其有文章。
揚子《法言》曰：或曰：「良玉不雕，美言不文。何謂也？」曰：「玉不雕，不作器；言不文，典謨不作經。」
桓寬《鹽鐵論》曰：內無其實而外學其文，若畫脂鏤冰，費日損功。
王充《論衡》：學問習熟，則能推類興文。文由外而滋未必實，才與文相副也。
魏文帝《典論》曰：夫文本同而末異。蓋奏議宜雅，書論宜理，銘誄尚實，詩賦欲麗。文以氣爲主，氣之清濁有體，不可力強而致。古之作者，寄身於翰墨，見意於篇籍，不假良史之辭，不託飛馳之勢，而聲名自傳於後。故西伯幽而演《易》，周旦顯而制《禮》，不以隱約而弗務，不以康樂而加恩。夫然則古人賤尺璧而重寸陰，懼乎時之過已。而人多不強力，貧賤則懾於饑寒，富貴則流於逸樂；遂營目前之務，而遺千載之功。日月逝於上，體貌衰於下，忽然與萬物遷化，斯志士之所大痛也。
晉摯虞《文章流別論》曰：文章者，所以宣上下之象，明人倫之敘，窮理盡性以究萬物之宜者也。王澤流而詩作，成功臻而頌興，德勛立而銘著，嘉美終而誄集。祝史陳辭，官箴王闕。《周禮》太師掌教六詩：曰風、曰賦、曰比、曰興、曰雅、曰頌。言一國之事，系一人之本，謂之風。言天下之事，形四方之風，謂之雅。頌者，美盛德之形容。賦者，敷陳之稱也。比者，喻類之言也。興者，有感之辭也。後世之爲詩者多矣，其功德者謂之頌，其餘則總謂之詩。頌，詩之美者也。古者聖帝明王功成治定而頌聲興，於是奏於宗廟，告於鬼神，故頌之所美者，聖王之德也。古之作詩也，發於情，止乎禮義。情之發，因辭以形之，禮義之指，須事以明之，故有賦焉。所以假像盡辭，敷陳其志。古詩之賦，以情義爲主，以事類爲佐。今之賦，以事形爲本，以義正爲助。情義爲主，則言省而文有例矣；事形爲本，則言富而辭無常矣。文之煩省，辭之險易，蓋由於此。夫假像過大，則與類相遠；免辭過壯，則與事相違；辯言過理，則與義相失；麗靡過美，則與情相悖。此四過者，所以背大體而害政教。示以司馬遷割相如之浮說，揚雄疾辭人之賦麗以淫也。
沈約《宋書·論》曰：民稟天地之靈，含五常之德。剛柔迭用，喜慍分情。然則歌詠所興，宜自生民始也。周室旣衰，風流彌著。屈平、宋玉導清源於前，賈誼、相如振芳塵於後。英辭潤金玉，高義薄升天。自茲以降，情志逾廣，王褒、劉向、揚、班、崔、蔡之徒，異軌同奔，遞相師祖。雖清辭麗曲時發於篇，而蕪音累氣固亦多矣。若夫平子艶發，文以情變，絕唱高蹤，久無嗣響。至於建安，曹氏基命，二祖、陳王，咸蓄盛藻。自漢至魏，四百餘年，辭人才子，文體三變。相如巧爲形似之言，二班長於情理之說，子建、仲宣以氣質爲體，原其飈流所始，莫不同祖風、騷。降及元康，潘、陸特秀，律異班、賈，體變曹、王。縟旨星稠，繁文綺合，綴平臺之逸響，采南皮之高韻，遺風餘烈，事極江右。爰逮宋氏，顔、謝騰聲。靈運之興會標舉，延年之體裁明密，幷方軌前秀，垂範後昆。
李充《翰林論》曰：或問曰：「何如斯，可謂之文？」答曰：「孔文舉之書，陸士衡之議，斯可謂成文也。」
陸景《典語》曰：所謂文者，非徒執卷於儒生之門，攄筆於翰墨之采。乃貴其造化之淵，禮樂之盛也。
《文心雕龍》曰：人文之元，肇自泰極，幽贊神明，易象惟先。庖犧畫其始，仲尼翼其終。而乾坤兩位，獨制《文言》。言之文也，天地之心哉！若乃《河圖》孕乎八卦，《洛書》韞乎九疇，玉版金鏤之寶，丹文綠牒之華，誰其屍之？亦神理而已。自鳥跡代繩，文字始炳。炎�遺事，紀在《三墳》，而年世眇邈，聲采靡追。唐虞文章，則煥乎爲盛。元首載歌，旣以吟詠之志；稷益陳謨，亦垂敷奏之風。夏後氏興，業峻鴻績，九序詠歌，勛德彌縟。逮及商周，文勝其質，雅頌所被，英華日新。文王憂患，繇辭炳，符采復隱，精義堅深。重以公旦多才，振其徽烈，制詩縟頌，斧藻群言。至若夫子繼聖，獨秀前哲，鈞六經，必金聲而玉振；雕琢性情，組織辭令，木鐸啓而千里應，席珍流而萬世響，寫天地之輝光，曉生民之耳目矣。故爰自風姓，暨於孔氏，玄聖創典，素王述訓，莫不原道心以敷章，研神理以設教。著象乎《河》《洛》，間數乎蓍龜，觀天文以極變，察人文以成化，然後能纏緯區宇，彌綸彝憲，發揮事業，彪炳辭義。故道沿聖以垂文，聖因文以明道，旁通而無涯，日用而不匱。《易》曰：「鼓天下之動者存乎辭。」辭之所以能鼓天下者，道之文也。
又曰：方其搦翰，氣倍辭前，暨乎篇成，半折心始。何則？意翻空而易奇，言征實而難巧也。是以臨篇綴翰，必有二患：理鬱者始貧，辭溺者傷亂。然則博見爲饋貧之糧，貫一爲拯辭之藥，博而能一，亦有助乎心力矣。
又曰：翟備色而翱翥百步，肌豐而力沉也；鷹隼無采而翰飛戾天，骨勁而荒猛也。文章才力有似於此，若風骨乏采則鷙集翰林，采乏風骨則雉竄文囿。若藻曜而高翔，固文章之鳴鳳也。
又曰：括囊雜體，功在銓別，宮商朱紫，隨勢各配。章表奏議則準的乎典雅，賦頌歌詩則羽儀乎清麗，符檄書移則揩式於明斷，史論序注則軌範於核要，箴銘碑誄則體制於弘深，連珠七辭則從事於巧艶，此修體而成勢，隨變而立功者也。雖復契會相參，節文牙雜，譬五色之錦，各以本采爲地矣。
又曰：夫薑桂因地，辛在本性；文章沿學，能在天才。故才自內發，學以外成。有學飽而才餒，有才富而學貧。學貧者於事義，才餒者劬勞於辭情，此內外之殊分也。是以屬意於文，心與筆謀，才爲盟主，學爲輔佐。合德文采必霸，才學褊狹，雖美少功。才童學文，宜正體制，必以情志爲神明，事義爲骨鯁，辭采爲肌膚，宮商爲聲氣，然後品藻玄黃，ゼ振金玉，獻可替否，以裁厥中，斯綴思之恆數也。夫文變無方，意見浮雜，約則義孤，博則辭叛，變故多尤，而爲事賊。且才分不同，思緒各異，或制首以通尾，或尺接以寸附，然通制者蓋寡，接附者甚衆。若統緒失宗，辭味必亂；義脈不流，則偏枯文體。夫能懸識湊理，然後節文自會，如膠之粘木，石之合玉矣。是以四牡異力而六轡如琴，馭文之法有似於此。昔張湯疑奏而再卻，虞松草表而屢譴，幷事理之不明而辭旨之失調也。及倪寬更草，鍾會易字，而漢武嘆奇，曹景稱善者，乃理得而事明，心敏而辭當也。
宋范曄《獄中與諸生侄書》以自序，其略曰：吾少懶學問，年三十許始有尚耳。自爾以來，轉爲心化，至於所通處，皆自得之胸懷。常爲情志所託，故當以意爲主，以文傳意。以意爲主則其旨必見，以文傳意則其辭不流，然後抽其芬芳，振其金石耳。
《金樓子》曰：王仲任言：夫說一經者爲儒生也，傳古今者爲通人也，上書奏事者爲文人也，能精思著文連篇章爲鴻儒也，若劉子政、揚子�之列是也。蓋儒生轉通人，通人爲文人，文人轉爲鴻儒也。
又曰：古之學者有二，今之學者四焉。夫子門徒轉相師授，通聖人之經者，謂之儒。屈原、宋玉、枚乘、長卿之徒止於辭賦，則謂文。今之儒，博窮子史，但能識其事不能通其理者，謂之學。至如不便爲詩如閻纂，善爲章奏如柏松，若此之流，謂之筆。吟詠風謠，流連哀思者，謂之文。惟須綺縠紛披，宮徵靡曼，唇吻適會，情靈搖蕩，潘安仁清綺若是，而評者止稱情切，故知爲文之難也。曹子建、陸士衡皆文士，觀其辭致側密，事語堅明，雖不以儒者命家，此亦悉通其義也。若夫今之俗也，縉紳稚齒，閭巷小生，苟取成章，貴在悅目，龍首豕足，隨時之宜，牛頭馬髀，強相附會。夫挹酌道德，憲章前言者，君子所以行之也。原憲雲︰「無財謂之貧，學道不行謂之病。」末俗學徒頗或異此，或假茲以爲伎術，或狎之以爲戲笑，未聞強學自立，和樂慎禮者也。
《齊書》曰：陸厥字韓卿。少有風概，好屬文。時盛爲文章，吳興沈約、陳郡謝朓、琅琊王融，以氣類相推轂。汝南周�善識聲韻，約等文皆用宮商，將平上去入四聲，以此制韻，有平頭、上尾、蜂腰、鶴膝，五字之中音韻悉異，兩句之內角徵不同，不可增減，世爲「永明體」。厥與約書曰：「范詹事自序『性別宮商，識清濁，特能適輕重，濟艱難。古今文多不全了斯處，縱有會此者，此必不從根本中來。』沈尚書亦云『自靈均已來，此秘未睹。或暗與理合，匪由思至。張、蔡、曹、王，曾無先覺，潘、陸、顔、謝，去之彌遠。』大旨欲『官羽相變，低昂舛節。若前有浮聲，則後須切響。一簡之內，音韻盡殊，兩句之中，輕重悉異。』辭旣美矣。理又善焉。但觀歷代衆賢，似不都暗此處，而雲此秘未睹，近於誣乎？案范雲『不從根本中來。』尚書雲『匪由思至』。斯則揣情謬於玄黃，摘句差其音律也。範又雲『縱有會此者』，尚書雲『或暗與理合』。夫思有合離，前哲同所不免，文有開塞，即事不得無之，子建所以欲人譏彈，士衡所以遺恨終篇。自魏文屬論，深以清濁爲言；劉禎奏書，大明體勢之致，齟齬安帖之談，操末續顛之說，興玄黃於律呂，比五色之相宣。苟此秘未睹，茲論不何所指耶？至於掩瑕藏疾，合少謬多，則臨淄所云『人之著述，不能無病』者也。《長門》、《上林》，殆非一家之賦，《洛神》、《池雁》，便成二體之作。王粲《初征》，他文未能稱是；楊修敏捷，《暑賦》彌日不獻。率意寡尤，則事促乎一；日翳翳愈伏，而理賒於七步。一人之思，遲速天懸；一家之文，工拙壤隔。何獨宮商律呂，必責其如一耶？」
《三國典略》曰：徐ゼ字士秀，東海郯人也，員外散騎常侍起之子。文好新率，不拘舊體。梁武謂周舍曰：「爲我求一人，文學俱長兼有德行者，欲令與晉安游處。」舍曰：「侄外弟徐ゼ形質陋小，若不勝衣，而堪此選。」梁武曰：「必有仲宣之才，亦不簡其貌也。」乃以ゼ爲侍讀。王爲太子轉家，令文體旣別，春坊盡學之，謂之宮體。宮體之號，自斯而起。
又曰：齊主嘗問於魏收曰：「卿才何如徐陵？」收對曰：「臣大國之才，典以雅；徐陵亡國之才，麗以艶。」
《後周書》：庾信父肩吾，爲梁太子中庶子，掌管記。東海徐ゼ爲左衛率，ゼ子陵及信幷爲抄撰學士，父子在東宮，出入禁闥，恩禮莫與比隆。旣有盛才，文幷綺艶，故世號爲「徐庾體」焉。
