
《釋名》曰：伯，把也，把持家政也。父弟爲仲；仲，中也，位在中也。仲父之弟曰叔父；叔，少也。叔父之弟曰季；季，癸也。甲乙之次，癸在下也。
《說文》曰：伯，長也。
《爾雅》曰：父之昆弟，先生爲世父，後生爲叔父。
《禮記·檀弓》曰：滕伯文爲孟虎齊衰，其叔父也；爲孟皮齊衰，其叔父也。〈伯文，殷時滕君也。爵爲伯名文。〉
《家語》曰：孔子兄子有孔蔑者，與宓子賤偕仕。孔子往過孔蔑而問焉。曰：「自汝之仕，何得何亡？」對曰：「未有所得，而亡者三：王事若聾，〈聾宜爲襲，前後相積襲也。〉學焉得習，〈言不得習學者。〉是學不得明也；俸祿少，飠亶粥不及親戚，是骨肉益疏也；公事多急，不得吊死問疾，是朋友道闕也。其所亡者三，即此謂矣。」孔子不悅，往過子賤，問如孔蔑。對曰：「自來仕者，無亡而得者三：始誦之，今得而行之，是學益明也；俸祿所供，被及親戚，是骨肉益親也；雖也有公事，而兼以吊死問疾，是朋友信篤也。」孔子喟然，謂子賤曰：「君子哉，若人！魯無君子者斯焉？取斯也！」
《漢書》曰：初，高祖微時，嘗避事，時與賓客過其丘嫂食。〈應劭曰：丘氏女也。孟康曰：西方謂亡女胥爲丘胥。丘，空也。兄亡，空有嫂也。晉灼曰：丘，大也。大嫂爲家嫂也。〉嫂厭叔與客來，陽爲羹盡轢釜，客以故去。而已，視釜中有羹，由是怨嫂。及立齊代王，而伯子獨不得侯。太上皇爲言，高祖曰：「某非敢忘封之也，爲其母不長者。」封其子信爲頡羹侯。
又曰：疏廣字仲翁，東海蘭陵人也。宣帝時爲太子太傅。兄子受字公子，爲少傅。太子每朝，因進見，太傅在前，少傅在後。叔侄幷爲師傅，朝廷以爲榮。
又曰：王莽字巨君，孝元皇后之弟子。父及兄弟皆以元成世封侯，輔政凡九侯、五大司馬，惟莽父曼早死，不侯。五侯子爭侈靡，莽獨孤貧，折節爲儉；受《禮經》，勤身博學，事母及寡嫂，養孤兄子，行甚整；又外交英俊，內事諸父。世父鳳病，莽侍疾，亂首垢面。鳳且死，以托太后。及帝，拜黃門侍郎。
《東觀漢記》曰：鄭均好義篤實，事寡嫂，收兒，恩禮甚至。
又曰：魏譚有一孤兄子，年一二歲，常自養視。遭饑饉，分升合以相生活。譚時有一女，生裁數月，念無�食，終不能兩全，棄其女，養活兄子。州郡高其義。
又曰：桓榮卒，子鬱當襲爵，讓於兄子。顯宗不許，不得已，受封而悉以租入與之。
又曰：淳于恭養兄崇孤兒，教訓學問。時不如意，輒呼責數，以捶自擊其脛，欲以感之。兒慚負，不敢復有過。〈《袁子》又載。〉
又曰：郅惲友董子張，叔父及爲鄉里民所害，子張病，惲往候之，氣絕良久，復視惲，欷不能言。惲曰：「知子不悲天命，痛仇不復也。」惲即起，將客取仇人頭以示。子張見之，悲喜，因絕。
《後漢書》曰：劉平字公子，楚郡彭城人也。更始時，天下亂，平弟仲爲賊所殺。其後，賊復忽然而至，平扶侍其母奔走逃難。仲遺腹女始一歲，平抱仲女而棄其子。母欲還取之，平不聽，曰：「力不能兩活，仲不可以絕類。」遂去不顧。
謝承《後漢書》曰：魏霸字嶠卿，濟陽人。爲鉅鹿太守，與兄子同苦樂，不得自異。
又曰：許荊兄子世嘗報仇殺人，怨家會衆操兵至荊家，欲殺世。荊始從府休歸，與相遇，因出門，解劍長跪曰：「前無狀相犯，咎皆在荊不能相教。旣兄早歿，一子爲嗣，如令死者，傷其滅絕。今願殺身代世塞咎。雖死以往，猶謂更生。」怨家扶起荊曰：「許掾，郡中稱爲賢，吾何敢相侵。」因遂委去。
華嶠《後漢書》曰：薛苞弟子求出，苞不敢止，乃中分其財，奴婢引其老者，曰：「與我共事久，若不能使也。」田廬取其荒頽，曰：「吾少時所治，意所戀也。」器物取其朽敗，曰：「我服食久，身口所安也。」
袁山松《後漢書》曰：範丹爲萊蕪長，去官於市賣卜，妻紡績以自給。丹弟子愷見丹在蕃不完，載柴將客藩之。時丹適行，還，怒敕子拔柴，載以還之。
《後漢書》曰：馬援字文淵，扶風茂陵人也。援兄子嚴敦，幷喜譏議，而通輕俠客。援前在交趾，還書誡之曰：「吾欲聞汝曹聞人過失，如聞父母之名耳，可得聞而口不可得言也；好論議人長短，妄是非正法，此吾所大惡，寧死不願聞子孫有此行也。汝曹知吾惡之甚矣，所以復言者，施襟結，申父母之戒，欲使汝曹不忘之耳。龍伯高敦厚周慎，口無擇言，謙約節儉，廉公有威，吾愛之重之，願汝曹效之；杜季良豪俠好義，憂人之憂，樂人之樂，清濁無所失，父喪致客，數郡畢至，吾愛而重之，不願汝曹效之。效伯高不得，猶爲謹敕之士，所謂刻鵠不成尚類鶩者也；效季良不得，陷爲天下輕薄子，所謂畫虎不成反類狗者也。訖今季良尚未可知，郡將下車，輒切齒。州郡以爲言，吾常寒心，是以不願子孫效也。」
又曰：範遷字子廬，沛國人也，爲司徒。及在公，公輔有宅數畝，田不過一頃，復推與兄子。其妻謂曰：「君有四子，而無立錐之地，可餘俸祿，以爲後世。」遷曰：「吾備位大臣而蓄財求利，何以示後！」在位四年，薨，家無擔石焉。
又曰：張堪字君游，南陽宛人也。堪早孤，讓先父餘財數百萬與兄子。
又曰：第五倫字伯魚，京兆長陵人。或問倫曰：「公有私乎？」對曰：「吾兄子嘗疾，一夜十往，退而安寢；吾子有疾，雖不省視，竟夕不眠，若是者豈可謂無私乎？」
又曰：張屬字伯達。父歆爲淮陽相，終於汲令。屬性篤節儉，父卒，汲吏人賻送前後百萬，悉無所受；又以田宅推與伯父，自身寄止。
又曰：中常侍趙忠言於省內曰：「袁本初坐作聲價，好養死士，不知此兒終欲作何？」叔父太傅隗聞而呼紹，以忠言責之。紹終不改。
又曰：戴封遭伯父喪，去官。
又曰：沮授爲曹操所執，授曰：「叔父母弟懸命袁氏，若蒙公靈，速死爲福。」操嘆曰：「孤早相得，天下不足慮也」。遂赦而厚遇焉。
又曰：劉矩字叔方。少有高節，以叔父遼未得仕進，遂絕州郡之命。
又曰：伏恭字叔齊，司徒湛之兄子。湛弟黯位至光祿勛，無子，以恭爲後。
《魏書》曰：荀攸字公達，祖父曇。攸少孤，及曇卒，故吏張推求守曇墓。攸年十三，疑之，謂叔父衢曰：「此吏有非常之色，殆將奸亂。」衢悟，乃推問，果殺人亡命。因是異之。
又曰：盧毓字子家，涿郡人也。父植有名於世。毓十歲而孤，遇本州亂，二兄死難。當袁紹，公孫瓚交兵，幽冀饑荒，養寡嫂孤兄子，以學行見稱。
又曰：王昶字文舒，太原人。其爲兄子及子作名字，皆一依謙實，以見其意。故兄子默字處靜，沉字處道，其子渾字玄沖，深字道沖。遂書戒之曰：「夫爲人子之道，莫大於寶身全行，以顯父母。」
又曰：毛�居顯位，常布衣蔬食，撫育兄孤子甚篤。
又曰：張范子陵及弟子戩爲山賊所得，範直詣賊，請二子。賊以陵還范，范謝曰：「諸君相還兒，厚矣。夫人情雖愛其子，然吾憐戩之小，請以陵易之。」賊義其志，悉以還範。
又曰：王基字伯與，東萊曲城人也。少孤，與叔父翁居，撫養甚篤，亦以孝稱。
又曰：高慎字孝甫，敦厚少華，有沉深之量。撫育孤兄子五人，恩義甚篤。琅琊相何英嘉其履行，以女妻焉。
《蜀志》曰：諸葛亮初未有子，求兄子喬爲嗣。瑾啓孫權遣喬來西，亮以喬爲嫡子，故易其字焉。拜爲駙馬都尉。
王隱《晉書》曰：庾袞孤兄女曰芳，將嫁，美服具矣，袞刈荊苕爲箕帚焉，召諸子集之於堂，男女以班而命芳曰：「汝芳少孤，今汝適人，將事舅姑，灑掃庭內，婦人之道也。故賜汝以此，匪器之美，欲汝之溫恭，朝夕雖休，勿休也。」
又曰：魏舒容貌質樸，少號遲鈍，人莫之知。惟叔父衡知其奇，每有賓客造己，常勸使過舒，言吾兄子非常人也。
臧榮緒《晉書》曰：阮籍隨叔父至東，兗州刺史王昶聞籍奇偉，請與相見。乃嘆息，以不能測也。
又曰：王湛字處沖，司徒渾之弟也。兄子濟輕之，嘗詣湛，見床頭有《周易》，問曰：「叔父何用此爲？」湛曰：「體中不佳，時脫復看耳。」濟請言之。湛因剖析玄微，妙有奇趣，皆所未聞也。濟才氣抗邁於湛，略無子侄之敬。旣聞其言，不覺忄栗然，心形俱肅，遂留連彌日，累夜自視缺然。乃嘆曰：「家有名士，三十年而不知，濟之罪也。」濟有從馬絕難乘，濟問湛曰：「叔頗好騎否？」湛曰：「亦好之。」因騎此馬，姿形旣妙，回策如素，善騎者無以過之。又濟所乘馬，湛愛之。湛曰：「此馬雖快，然力薄不堪苦行。近見督郵馬當勝，但芻秣不至耳。」濟試養之，而與己馬等。湛又曰：「此馬雖快，任方知之，平路無以別也。」於是當蟻封內試之。濟馬果躓，而郵馬如常。濟益嘆異，還白其父曰：「濟始得一叔，乃濟以上人也。」武帝亦以湛爲痴，每見濟，輒調之曰：「卿家痴叔死未？」濟常無以答。及是，帝又問如初。濟曰：「臣叔殊不痴。」因稱其美。帝曰：「誰比？」濟曰：「上比山濤不足，下比魏舒有餘。」湛聞曰：「欲處我季孟間乎？」
又曰：殷浩字深源，陳郡長平人也。叔父融，俱好《老》、《易》。融與浩口譚論詞屈，著篇則融勝浩。由是爲風流談論者所宗。
又曰：鄧攸逃奔，石勒，以牛馬負其妻子而去，擔其兒及其弟子緩，度不能兩全，遂棄其己子，卒以無嗣。緩服攸喪三年。
又曰：謝安字安石，于山東營墅樓館，林竹甚盛。每攜中外子侄，往來游集，餚饌亦屢費百金。世頗以此譏焉，安殊不以屑意。
又曰：徐苗字叔胄，高密淳于人也。其兄弟皆早亡，撫養孤遺，慈聞州里。田宅奴婢，盡推與之。
又曰：謝玄罪褡度，以勛封康樂縣公。陳以先封東興侯，賜兄子玩。詔聽之，更封玩豫寧伯。
又曰：羅憲兄子尚，字敬之。少孤，依叔父憲。
又曰：劉曜逼長安，涼州刺史張紘叔父、西海太守肅請爲先鋒擊曜，曰：「孤死首丘，心不忘本。鍾儀在晉，楚弁南音。肅受晉寵，割符列位。羯逆滔天，朝廷傾覆，晏安方裔，難至不奮，何以爲人臣？」�曰：「門戶受重恩，自當闔宗效死。但叔父春秋已高，氣力衰竭，軍旅之事，非耆耄所堪。」乃止。旣而聞京師陷沒，肅悲憤而卒。
又曰：慕容超字祖明，德之兄北海王納之子也。苻堅破鄴，以納爲廣武太守。數歲去官，家於張掖。德之南征，留金刀而去。及垂起兵山東，苻昌收德諸子，皆誅之。納母公孫氏以耄獲免。納妻段氏方娠，未決，囚之於郡。獄掾呼延評，德故吏也，嘗有死罪，德免之。至是，將公孫及段氏逃於羌中而生超焉。年十歲，而公孫卒。臨終，授超以金刀，曰：「若天下太平，汝得東歸，可以此刀還汝叔也。」
何法盛《晉中興書》曰：何充字次道。道年在童齔，伯父遂謂之曰：「我爲小兒時，亡伯車騎。」謂我：「汝後當與伯父爭名。汝令器宇深弘，亦當出我右。」
又曰：時氐賊強，侵寇無已，朝議求文武良將可以鎮遏北方者。衛將軍謝安曰：「惟有兄子玄可堪此任。」中書郎郤超聞而嘆曰：「安違衆舉親，明也。玄必不負舉，才也。」於是征還，拜建武將軍、兗州刺史，領廣陵相，監江北諸軍事。
又曰：陸納字祖言，爲吳興太守。衛將軍謝安嘗欲詣納，納兄子ㄈ怪納無供辦，復不敢問，乃密作數十人供。安至，納設茶果而已。ㄈ下精飲食，客罷，納大怒，杖ㄈ四十，雲︰「旣不能光益父叔，乃復穢我素業。」
《三十國春秋》曰：羊祜都督荊州，鎮襄陽。時祜有平吳之志，方樹基址，擢王浚爲巴郡太守，將委以巴峽之任。祜兄子暨謂祜曰：「觀浚爲人，志大者侈，不可專任。」祜曰：「有大才，必可用也。」識者謂祜可謂能舉善矣，知人則哲，叔子之謂乎？
又曰：安帝時，以劉鎮之爲散騎常侍、光祿大夫，不受。鎮之，毅季父也。義熙初，謂毅蕃曰：「汝輩才力勢運，足以得志，當身爭耳。我不就汝求位求財，又不受汝罪累。」每見毅等道從吏卒，到門，輒駡詬之。毅甚敬畏，每未至宅數百步止，與白衣數人而進，儀衛悉不自隨。及至毅敗，天下服其先見，而劉裕甚敬遇之。
又曰：燕金紫光祿大夫高平公平歆。初，歆伯父左光祿大夫熙拊歆首而告之曰：「汝儀容偉茂，志節果當，有佐命之功，顯吾門者必汝也。」
孫岩《宋書》曰：許昭先，義興人也。諸父肇坐事，系獄七年，不判。子侄三十餘人，昭先家最貧薄，專獨斷訴，無日在家，餉饋肇，莫非珍新。家産旣盡，賣宅以充之。肇諸子倦怠，惟昭先無有懈息。如是七歲。尚書沈演之嘉其操行，肇事由此得釋。
沈休文《宋書》曰：宗愨字元叉，徵士柄兄子也。年少時，炳問愨所志，答曰：「願乘長風破萬里浪。」炳曰：「汝若不富貴，必破我門戶。」
又曰：何承天叔爲益陽令，隨之官。隆安四年，南蠻校尉桓偉命爲參軍。時殷仲堪、桓玄等互舉兵以向朝廷，承天懼禍難未已，解職還益陽。
又曰：劉凝之字志安，小名長年，南郡人也。推家財與弟及兄子，立屋於野外，非其力不食。
《典略》曰：鄭均字仲虞，任城人也。好黃老，兄亡後，養嫂、兄子恩，禮甚篤。及居幷門，盡推財産與之，由是名稱。
《風俗通》雲︰周字孟玉，爲右將軍掾。弟子使客殺人，被罪。諸府，與太守盛亮相見，了不論弟子之命，遂俱盡於獄。弟婦不哭其子，但哭孟玉。孟玉由此爲高。
《曹瞞傳》曰：太祖一名吉利，字阿瞞。少飛鷹走狗，游蕩無度。其叔父數言之於嵩，操患之。後逢叔父於路，乃陽敗面口。叔父怪而問其故，太祖曰：「卒中惡風。」叔父以告嵩。嵩驚愕呼操，操口貌如故。嵩曰：「叔父言汝中風，已差乎？」操曰：「初不中風，但失愛於叔父，故見罔耳。」嵩乃疑焉。後叔父有所告，嵩終不覆信。操於是益得肆意。
《陳留耆舊傳》曰：高慎字孝甫。敦厚少文華，有沉深之量，撫育孤兄子五人，恩受甚篤。琅琊相何英嘉其行，以女妻焉。
又曰：爰彌字伯仁。年十歲，叔父蘭部濟陰從事，與禦卒俱獵。縣送酒肉，彌不肯嘗。問其故，答曰：「聞之於諸侯，夫臨其事，不食其食。」蘭然其言，還而不受。貞潔之質，由是以彰也。
《海內先賢傳》曰：故南郡太守南陽程堅，體履仁孝，秉志清潔。少讓財兄子，仕郡縣。居貧無資，磨鏡自給。
《襄陽記》曰：龐統字士元，德公從子也。少未有識者，惟德公重之。年十八，使往見司馬德操，與談，旣而嘆曰：「德公誠知人，此實盛德也。」
張方賢《楚國先賢傳》曰：陰嵩字文王，南陽新野人，衛尉興從祖兄也。少喪父母，與叔父居，恭謙婉順，溫良節儉。王莽末，義兵初起，乃與叔父避世蒼梧。後征拜謁者，以叔父憂，棄官。
張瑩《漢南記》曰：北海靖王興，性敦篤仁厚，長有明略。兄弟少爲光武所撫育，恩愛如子。
劉彥明《敦煌實錄》曰：固字孔完，大將軍掾純之孫也。推家財百萬與寡弟婦，二百萬與孤兄子。於是三府競辟，皆不就。
張騭《文士傳》曰：桓ら字元鳳。伯父焉知名，官至太尉。精察好學，年十三四，在焉坐，有宿年客，焉告之曰：「吾此弟子，頗有異才，今已涉獵《書》、《傳》，殊能作詩賦，君試爲口賦試與之。」客乃爲詩曰：「甘羅十二，楊烏九齡。昔有二子，今則桓生。參差等蹤，異世齊名。」ら即答曰：「邈矣甘羅，超等絕倫。卓彼楊烏，命世稱賢。嗟予弱，殊才侔年。仰慚二子，俯愧過言。」
《傅子》曰：傅燮字南容。奉寡嫂甚謹，食孤侄如赤子。
《世說》曰：郤鑒遭永嘉喪亂，窮餒，鄉人共飴之。公常攜兄子、外甥周翼二小兒往食，鄉人曰：「各自窮餒，以君之賢，共欲存君耳，恐不能兼飴。」公於是獨往，食輒含飯著兩頰，還吐與二兒。後鑒亡，巽時爲貿阝〈莫候切。〉縣，解職歸，席苫於公靈，心喪三年。
又曰：謝太傅寒雪日內集，與兒女講論文義。俄而雪驟，公欣然曰：「白雪紛紛何所似？」兄子胡兒曰：「散鹽空中差可擬。」兄女曰：「未若柳絮因風起。」公大笑樂。即公大兄弈之女，左將軍王凝之之婦也。
