
何法盛《晉中興書》曰：胡毋崇爲永康令，多授貨賂，政治苛暴，詔都街頓輩百，除名爲民。
《隋書》曰：賀若敦被除名，每出怨言。晉公護徵還，令自煞。臨刑，呼子弼，謂曰：「吾欲必平江南，然此心不果，汝當成之。吾以舌死，汝不可不思。」引錐刺弼舌出血，誡以慎口。
又曰：賀若弼坐免官，弼怨望愈甚。後數年，下弼獄。上謂之曰：「我以高熲、楊素爲宰相，汝唱言雲此二人惟堪奮鼴，是何意也？」弼曰：「，臣之故人；素，臣之舅子。臣幷知其爲人，誠有此語。」公卿奏弼怨望，罪當死，上惜其功，於是除名爲民。
又曰：高熲得罪，除名爲民。初爲僕射，其母誡之曰：「汝富貴己極，但有一斫頭耳，爾其慎之。」由是常恐禍變。及此，歡然無恨色，以爲得免於禍。
又曰：權武爲潭州總管，晚生子，與親客宴集。酒酣，遂擅赦所部內獄囚。武帝以南越邊遠，治從其俗，務�便宜，不依律令，而每言當今法急，官不可爲。上令有司案其事，皆驗。上大怒，命斬之。武於獄中上書，言其父爲武元皇帝戰死於馬前，以此求哀。由是除名爲民。
《晉律》曰：吏犯不孝，謀煞其國王侯伯子男，官長誣偷授財枉法及掠人和賣誘藏亡奴婢，雖遇赦，皆除名爲民。
又曰：除名，比三歲刑。
又曰：其當除名，而所取飲食之用之物，非以爲財利者，應罰金四兩以下，勿除名。
晉潘岳《閑居賦敘》曰：今天子諒暗之際，領太傅主簿府誅，除名爲民，俄而復官。
《後漢書》曰：梁松遷太僕，數爲私書請托郡縣。二年發覺，免官，遂懷怨望。四年冬，乃懸飛書誹謗，下獄免。
《宋書》曰：庾登之爲司徒長史，南東海太守府公彭城王義康專覽政事，不欲自下厝意，而登之性剛，每陳己志。義康不悅，出爲吳郡太守，以贓貨免官。
又曰：謝靈運在會稽，亦多徒衆，驚動縣邑。太守孟顗因靈運橫恣，表其異志。靈運馳詣闕，上表自陳本末。文帝知其見誣，不罪也，以爲臨川內史。在郡游放，不異永嘉。爲有司遣使隨州從事鄭望生收靈運，興兵叛逸，遂有逆志，爲詩曰：「韓亡子房奮，秦帝魯連恥。本自江海人，忠義感君子。」追討禽之送廷尉，廷尉論上斬刑，上愛其才，欲免官而己。彭城王義康堅執，謂不宜恕，詔以謝玄勛參微管，宜宥及後詞，降死，徙廣州。
《晉律》曰：免官比三歲刑，其無貞官而應免者，正刑召還也。
又曰：有罪應免官，而有文武加官者，皆免所居職官。
又曰：其犯免官之罪，不得減也。
又曰：其當免官者先上。〈免官，謂不聽應收治者也。〉
《書》曰：金作贖刑。
又曰：墨辟疑赦，其罰百鍰。〈六百兩曰鍰。鍰，黃鐵也。〉劓辟疑赦，其罰惟倍。〈倍百爲二百也。〉非刂辟疑赦，其罰倍差。〈倍差謂俗之文半爲五百鍰。〉宮辟疑赦，其罰六百鍰。大辟疑赦，其罰千鍰。
《國語》曰：桓公問：「齊國寡甲兵，爲之若何？」〈甲，鎧。兵，弓矢之屬。〉管仲對曰：「輕過而移諸甲兵，〈諸，之也。謂輕其過，使以甲兵贖罪。〉制重罪贖以犀甲一戟，〈重罪，死罪。犀，犀皮，可爲甲。戟，戰戟也。秘長二又六尺。〉輕罪贖以貴〈劬位切〉盾一戟，〈輕罪，劓刖之屬。貴盾，綴革有文加續。〉小罪謫以金分。」〈小罪，不入五刑者。以金贖分兩之差，今之罪金是也。《書》曰：金作贖刑也。〉
《家語》曰：魯國之政法，贖人臣妾於諸侯者，皆取金於府。子貢贖之而辭不取。孔子聞之曰：「賜失之矣。夫聖人舉事，可以移風易俗，而教導可以施於百姓，非獨�身之行也。今魯國富者寡，貧者多，贖人授之益金則爲不廉，則何以相贖乎？自今己後，魯人不復贖人法於諸侯矣。」
《漢書》曰：文帝常行中渭橋，有一人聞蹕，匿橋下。久，以爲蹕過，走出，乘與馬驚。廷尉張釋之奏犯蹕，當罰金。帝怒曰：「賴吾馬和柔，他馬己傷敗我，廷尉乃罰金耶？」
又曰：張敞上書，論死刑以下出粟贖罪，以給軍用。蕭望之以爲，父兄囚執，子弟將不顧死亡之患，敗亂之行，以赴財利求救，一人得生，十人以喪，且富者得生，貧者獨死，刑法不一也。
又曰：貢禹上言：孝文皇帝時，貴廉潔，賤貪行。賈人贅婿及吏坐贓者，皆禁錮不得爲吏，無贖罪之法，故令行禁止，海內大化。武帝始臨天下，尊賢用士，開地廣境，日見功大，遂縱嗜欲，乃行一時之變，使犯法者贖罪，入�者補吏，是以官亂民貧，盜賊幷起。
又曰：衛青爲太中大夫，元光六年拜爲車騎將軍，擊匈奴，出上穀。公孫敖出代郡，李廣出雁門。敖亡七千騎，廣爲虜所得，得脫歸，皆當斬，贖爲庶人。
又曰：趙食其，祋祤人也。〈祋，丁外切。栩，許羽切。〉爲右將軍，從大將軍出定襄，迷失道當斬，贖爲庶人。
又曰：博望侯拯餵、郎中令李廣俱出右北平異道，匈奴左貢王將數萬騎圍廣。廣與戰二日，騫至，匈奴引兵出。騫坐行留當斬，贖爲庶人。
又曰：右衛將軍蘇建亡軍，獨身脫還，贖爲庶人。
《後漢書》曰：孝明時詔：「亡命自殊死以下贖，死罪縑四十匹；左趾至髡鉗城旦舂，十匹；完城旦舂至司寇五匹。犯罪未發覺，詔書到日自告者，半入贖。」
《晉書》曰：王弘有政績，後爲河南尹，苛碎。坐桎梏罪人，以泥墨塗面，置深坑中，餓不與食，又擅縱五歲刑以下二十人，爲有司所劾。帝以弘累有政績，聽以贖罪論。
又曰：烈王無忌，閔王承之子也。承爲荊州刺史王廙所害。江州刺史褚裒當之鎮，無忌譏Δ陽尹桓莖θ餞於版橋。時王廙子丹陽丞耆之在坐，無忌志欲復仇，拔刀將手刃之，裒、景命左右救捍，獲免。御史中丞車灌奏無忌欲專煞人，付廷尉科罪。成帝詔曰：「王當以體國爲大，豈可尋繹由來，以亂朝憲？主者其申明法令，自今己往，有犯必誅。」於是聽以贖論。
《齊書》曰：到，永明元年爲御史中丞。車駕幸丹陽郡，宴飲，恃舊，酒後狎侮同列，謂庾杲之蠢爾蠻荊，其俗鄙。復謂虞曰斷谷文身，其風陋。王晏旣貴，雅步從容，又問曰：「王散騎復可故爾？」晏先爲國常侍，轉員外散騎郎，此二職清華所不爲，故以此嘲之。王敬則執查，以刀子削之，又曰：「此非元微頭，何事自吃之？」爲左丞庾杲之所糾，以贖論。
《唐書》曰：後魏起自北方，屬晉室之亂，部落漸盛。其主乃峻刑法，每以軍令從事。人乘寬政，多以違令得罪，死者以萬計，於是國中騷然，其後，當死者聽其家獻金馬以贖。
《會稽典錄》曰：楊矯爲右丞，詣南宮取急案條閣舊事，於復道中逢太常羊柔不避車，又下矯糾奏柔以爲知丞郎應行威儀有序，九列外官而公幹犯，請廷尉治柔罪。詔勿治，以三月俸贖罪。
《晉律》曰：其年老小篤癃病及女徒，皆收贖。
又曰：諸應收贖者，皆月入中絹一匹，老小女人半之。
又曰：贖死，金二斤也。
又曰：失贖罪囚，罰金四兩也。
又曰：以金罰相代者，率金一兩以當罰十也。
《傳》曰：楚共王即位，將爲陽橋之役，使屈巫聘於齊，且告師期。巫臣盡室以行。遂奔晉，晉人使爲邢大夫。子反請以重幣錮之，〈禁錮勿令仕。〉王曰：「其自爲謀也，則過矣；其爲吾先君謀也，則忠。忠，社稷之固也，所蓋多矣。〈蓋，覆也。〉且彼若能利國家，雖重幣，晉將可乎？〈言不許。〉若尾嫳於晉，晉將棄之，何勞錮焉？」
又曰：會於商任，錮欒氏也。〈禁錮欒盈，使諸候不得授之。〉二十二年，會於沙隨，復錮欒氏也。〈晉知欒盈在齊，故復錮也。〉
《後漢書》曰：河內張成善說風角，推占當赦，遂教子煞人。李應爲河南尹，督促收捕，旣而逢宥獲免。應愈懷憤疾，竟案煞之。初，成以方艱嗷通宦官，帝亦頗訊其占。成弟子牢循因上書誣告應等養太學游士，交結諸郡生徒，更相驅馳，共爲部黨，誹訕朝廷，疑亂風俗。於是天子震怒，班下郡國，逮捕黨人，布告天下，使同忿疾，遂收執應等。其辭所連及陳實之徒二百餘人，或有逃遁不獲，皆懸金購募。使者四出，相望於道。明年，尚書霍、城門校尉竇武幷表爲請，帝意稍解，乃皆赦歸田裡，禁錮終身，而黨人之名猶書王府。熹平五年，永昌太守曹鸞上書大訟黨人，言甚方切。帝省奏大怒，即詔司隸益州檻車收鸞，送槐里獄，掠煞之。於是又詔州郡，更考黨卻逝生故吏父子兄弟，其在位者，免官禁錮，爰及五屬。〈謂斬、齊、大功、小功、緦麻也。〉
又：韓棱初爲郡功曹，太守葛興中風，病不能聽政，棱陰代興視事，出入二年，令無違者。興子嘗發教欲署吏，棱拒執不從，因令怨者章之。〈章謂令上章告言之。〉事下案驗，吏以棱掩興病，專典郡職，遂致禁錮。顯宗知其忠，後詔特原之。
又曰：弟五倫上疏雲︰「三輔論議者，至雲以貴戚廢錮當復，以貴戚浣濯之，猶解酲當以酒也。〈病酒曰醒。〉詖險趨勢之徒，誠不可親近。」
《齊書》曰：王宴弟詡，位少府卿。敕未登黃門郎，不得畜女伎。詡與射聲校尉陰玄知坐畜伎免官，禁錮十年。敕特原。
《典略》曰：馬騁在東觀十六年，以爲久費精思，非養生之道，擅去離署，免官，禁六年。
崔鴻《前燕錄》曰：遼東內史宋該舉侍郎韓偏爲孝廉，慕容俊令曰：「夫孝廉者，道德沉敏，貢之王庭，偏往助叛徒迷固之罪。及王威臨討，憑城醜詈，此則勃之甚，奈何舉之？該下吏可正四歲刑，行財祈進，虧亂王典，可免官，禁錮終身。」
《晉令》曰：犯免官，禁錮三年。
《鄭玄別傳》曰：玄病篤，與益恩書曰：「吾預黨禁錮十四年也。」
