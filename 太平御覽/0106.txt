
《隋書》曰：高祖文帝，姓楊氏，諱堅，弘農郡華陰人也。漢太尉震八代孫鉉，仕燕爲北平太守。鉉生元壽，後魏代爲武川鎮司馬，子孫因家焉。元壽生太原太守惠瑕，惠瑕生平原太守烈，烈生寧遠將軍禎，禎生忠，忠即皇考也。皇考從周太祖起義關西，賜姓普六茹氏，位至柱國、大司空、隋國公。薨，贈太保，謚曰桓。皇妣呂氏，以大統七年六月癸丑夜，生高祖於馮翊般若寺，紫氣充庭。有尼來自河東，謂皇妣曰：「此兒所從來甚異，不可於俗間處之。」尼將高祖舍於別館，躬自撫養。皇妣嘗抱高祖，忽見頭上角出，遍體鱗起。皇妣大駭，墜高祖於地。尼自外入見曰：「已驚我兒，致令晚得天下。」爲人龍顔，額有五柱入頂，目光外射，有文在手曰：「王」。長上短下，深沉嚴重。初入太學，雖至親昵，不敢狎也。年十四，京兆尹薛喜辟爲功曹。十五，以太祖勛授散騎常侍、車騎大將軍、儀同三司，封成紀縣公。武帝即位，遷左小宮伯。出爲隋州刺史，進位大將軍。後徵還，遇皇妣寢疾三年，晝夜不離左右，世稱純孝。宇文護執政，尤忌高祖，屢將害焉，大將軍侯伏侯壽等匡護得免。其後襲爵隋國公。武帝娉高祖長女爲皇太子妃，益加禮重。齊王憲言於帝曰：「普六茹堅相貌非常，臣每見之，不覺自失。恐非人下，請早除之。」帝曰：「此止可爲將耳。」內史王軌驟言於帝曰：「皇太子非社稷主，普六茹堅貌有反相。」帝不悅，曰：「必天命有在，將若之何？」高祖甚懼，深自晦匿。建德中，率水軍三萬，破齊師於河橋。明年，從帝平齊，進位柱國。與宇文憲破齊任城王高氵皆於冀州，除定州總管。宣帝即位，以後又征拜上柱國、大司馬。大象初，遷太僕丞、右司武，俄轉大府丞，帝每巡幸，恆委以居守。大象二年五月，以高祖爲揚州總管，將發，暴有足疾，不果行。乙未，宣帝崩。時靜帝幼沖，未能親理政事。內史大夫鄭譯、禦正大夫劉昉以高祖皇后之父，衆望所歸，遂矯詔引高祖入總朝政，都督內外諸軍事。周氏諸王在藩者，高祖恐其生變，稱趙王招將嫁女於突厥爲詞以征之。丁未，發喪。庚戌，周帝拜高祖假黃鉞，左丞相，百官總己而聽焉。十二月甲子，周帝詔以郢州之漢東二十郡爲隋國，劍履上殿，入朝不趨，贊拜不名，備九錫之禮。加璽紱遠游冠，相國印，綠糸戾綬，位在諸王上。隋國置丞相已下一依舊式，高祖再讓不許。於是建台置官。大定元年二月丙辰，詔王冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂舞八佾，設鐘ね宮懸。王妃爲王后，長子爲太子。前後三讓，乃受。俄而周帝以衆望有歸，乃下詔遣大宗伯、大將軍、金城公趙奉皇帝璽紱，百官勸進。高祖乃受焉。
開皇元年二月甲子，上自相府常服入宮。備禮即皇帝位於臨光殿。設壇於南郊，遣使柴燔告天。是日大赦，改年爲開皇。六月癸未，詔以初受天命，赤雀降祥，五德相生，赤爲火色。其郊及社廟，依服冕之儀，而朝會之服、旗幟、犧牲，各令尚赤。戎服以黃。秋七月乙卯，上始服黃，百僚畢賀。二年六月丙申，詔曰：「龍首山川原秀麗，卉物滋阜，卜食相土，宜建都邑，定鼎之基永固，無窮之業所在。公私府宅，規模遠近，營構資費，隨事條奏。」仍詔左僕射高熲、將作大匠劉龍、鉅鹿郡公賀婁子幹、太府少卿高龍叉等創造新都。三年春正月庚子，將入新都，大赦天下。六年二月丁亥，發丁男十一萬修築長城，三旬而罷。七年春正月癸巳，有事於太廟。乙未，制諸州歲貢三人。丁巳，祀朝日於東郊。己巳，陳遣兼散騎常侍王亨、兼通直散騎常侍王來聘。壬申，車駕幸醴泉宮。是月，發丁男十萬餘修築長城，二旬而罷。夏四月己酉，幸晉王第。庚戌，於揚州開山陽瀆，以通運漕。八年冬十月甲子，將伐陳，有事於太廟。命晉王廣、秦王俊、清河公楊素幷爲行軍元帥，以伐陳。九年春正月己巳，白虹夾日。辛未，賀若弼拔陳京口，韓擒虎拔陳南豫州。癸酉，以尚書右僕射虞慶則爲右衛大將軍。景子，賀若弼敗陳師於蔣山，獲其將蕭摩呵。韓擒虎進師於建業，獲其將任蠻奴，獲陳主叔寶。陳國平，得州三十，郡一百，縣四百。癸巳，遣使持節巡撫之。夏四月己亥，幸驪山，親勞旋師。乙巳，三軍凱入，獻俘於太廟，拜晉王廣爲太尉。五月己卯，以吏部尚書蘇威爲尚書右僕射。六月乙丑，以荊州總管楊素爲納言。丁丑，以吏部侍郎盧愷爲禮部尚書。時朝野物議，咸願登封。秋七月景午。詔曰：「豈可命一將軍，除一小國，遐邇注意，便謂太平。予以薄德而封名山，用虛言而幹上帝，非朕攸聞。而今以後，言及封禪，宜即禁絕。」二十年冬十月乙丑，皇太子勇及諸子幷廢爲庶人。殺柱國、太平縣公史萬歲。己巳，殺左衛大將軍、五原郡公元。十一月戊子，天下地震，京師大風雪。以晉王廣爲皇太子。十二月戊午、詔東宮官屬不得稱臣於皇太子。仁壽元年春正月乙酉朔，大赦，改元。以尚書右僕射楊素爲尚書左僕射，納言蘇威爲尚書右僕射。丁酉，徙河南王昭爲晉王。三年七月，詔令州縣搜揚賢哲，皆取明知今古，通識治亂，究政教之本，達禮樂之源。不限多少，不得不舉。以三旬，咸令進路。徵召將送，必須以禮。四年春正月景辰，大赦。甲子，幸於仁壽宮。乙丑，詔賞罰支度，事無巨細，幷付皇太子。夏四月乙卯，上不豫。六月庚申，大赦天下。八月甲辰，上疾甚，臥於仁壽宮，與百僚辭訣，幷握手欷。是時，惟太子及陳宣華夫人侍疾，太子無禮，宣華訴之。帝怒曰：「死狗，那堪付後事？」遽令召勇。楊素秘不宣，乃屏左右，令張衡入，拉帝血濺屏風，冤痛之聲聞於外。年六十四，在位二十四年。
史臣曰：「高祖龍德在田，奇表見異，晦明藏用，故知我者稀。始以外戚之尊，受託孤之任，與能之議，未爲當時所許，是以周室舊臣，或懷憤惋。既而王謙固三蜀之阻，不逾期月，尉遲迥舉全齊之衆，一戰而亡，斯乃非止人謀，抑亦天之所贊也。乘茲機運，遂遷周鼎。於時蠻夷、猾夏，荊、揚未一，劬勞日昃，經營四方。樓船南邁則金陵失險，驃騎北指則單于款塞，《職方》所載，幷入疆理，《禹貢》所圖，鹹受正朔。雖晉武之克平吳、會，漢宣之推亡固存，比義論功，不能尚也。七德既敷，九歌已洽，要荒咸暨，尉侯無警。於是躬節儉，平徭賦，倉廩實，法令行，君子咸樂其生，小人各安其業，強無淩弱，衆不暴寡，人物殷阜，朝野歡娛。二十年，天下無事，區宇之內晏如也。考之前王，足以參縱盛烈。但素無學術，不能任下，無寬仁之度，有刻薄之資，暨乎暮年，此風愈扇。又雅好符瑞，暗於大道，建彼維城，權侔宗室，人皆同帝制，靡所適從，聽哲婦之言，惑邪臣之說，溺寵廢嫡，託付失人，滅父子之道，開昆弟之隙，縱其尋斧，剪伐本枝。墳土未幹，子孫繼踵屠戮，松檟才列，天下皆非隋有。惜哉！跡其衰怠之源，稽其亂亡之兆，起自高祖，成於煬帝，所由來遠矣，非一朝一夕。其不祀忽諸，未爲不幸也。
《隋書》曰：煬皇帝，諱廣，一名英，小字阿{麻女}，高祖第二子也。母曰文獻獨孤皇后。上美姿儀，少敏慧，高祖及後於諸子中特所鍾愛。在周，以高祖勛封雁門郡公。開皇元年，立爲晉王，拜柱國、幷州總管，時年十三。尋授武衛大將軍，進位上柱國、河北道行台尚書令，大將軍如故。高祖令項城公韶、安道公李徹輔導之。上好學，善屬文，沉深嚴重，朝野屬望。高祖密令善相者來和遍視諸子，和曰：「晉王眉上雙骨隆起，貴不可言。」既而高祖幸上居第，見樂器弦多斷絕，又有塵埃，若不用者，以爲不好聲妓，善之。上尤自矯飾，當時稱爲仁孝。嘗觀獵遇雨，左右進油衣，上曰：「士卒皆沾濕，我獨衣此乎！」乃令持去。六年，轉淮南道行台尚書令。其年，征拜雍州牧、內史令。八年冬，大舉伐陳，以上爲行軍元帥。及陳平，進位太尉，賜輅車、乘馬、袞冕之服，玄珪、白璧各一，復拜幷州總管。高祖之祠太山，領武侯大將軍。明年，歸藩。後數載，突厥寇邊，復爲行軍元帥，出靈武，無虜而還。及太子勇廢，立上爲皇太子。是月，當受冊。高祖曰：「吾以大興公成帝業。」令上出舍大興縣。其夜，烈風大雪，地震山崩，民舍多壞，壓死者百餘口。仁壽初，奉詔巡撫東南。是後，高祖每避暑仁壽宮，恆令上監國。四年七月，高祖崩，上即皇帝位於仁壽宮。八月，奉梓宮還京師。幷州總管漢王諒舉兵反，詔尚書左僕射楊素討平之。十一月癸丑，詔可於伊雒營建東京，即設官分職以爲民極也。
大業元年正月壬辰朔，大赦，改元。立妃蕭氏爲皇后。改豫州爲秦州，洛州爲豫州。廢諸州總管府。景申，立晉王昭爲皇太子。三月丁未，詔尚書令楊素、納言楊達、將作大匠宇文愷建東京，徙豫州郭下居民以實之。辛亥，發河南諸郡男女萬餘，開通濟渠，自西苑引谷、洛水達於河，自板渚引河通於淮。庚申，遣黃門侍郎王弘、上儀同於士澄往江南采木，造龍舟、鳳舸，黃龍、赤艦、樓舡等數萬艘。七月景子，詔曰：「今宇宙平一，文軌攸同，十步之內，必有芳草，四海之中，豈無奇秀！諸在家及見入學者，若有篤志好古，耽悅典墳，學行優敏，堪膺時務，所在采訪，具以名聞，即當隨其器能，擢以不次。」八月壬寅，上御龍舟，幸江都。以左武衛大將軍郭衍爲前軍，李景爲後軍，文武官五品以上給樓船，九品以上給黃筏。舳艫相接，二百餘里。冬十月己丑，赦江淮以南。陽州給復五年，舊總管內給復三年。
二年春正月辛酉，東京成，賜監督者各有差。三月庚午，車駕發江都。夏四月，庚戌，上自伊闕，陳法駕，備千乘萬騎，入於東京。辛亥，上御端門，大赦，免天下今年租賦。三年四月甲午，詔曰：「夫孝悌有聞，人倫之本；德行敦厚，立身之基。或節義可稱，或操履清潔，所以激貪厲俗，有益風化。強毅正直，執憲不撓，學業優敏，文才秀美，幷爲廊廟之用，實乃瑚璉之資。才堪將略，則拔之以禦侮，膂力驍壯，則任之爪牙。爰及一藝可取，亦宜采錄，衆善畢舉，與時無棄。以此求治，庶幾非遠。文武有職事者，五品已上，宜依今上十科舉人。有一於此，不必求備。朕當待以不次，隨才升擢。」景申，車駕北巡狩。六月戊子，次榆林郡。丁酉，啓民可汗來朝。己亥，吐谷渾、高昌幷遣使貢方物。甲辰，上御北樓，觀漁於河北宴百僚。秋七月辛亥，啓民可汗上表請變服，襲冠帶。詔啓民贊拜不名，位在諸侯王上。甲寅，上於郡城東禦大帳，其下備儀衛，建旌旗，宴啓民及其部落三千五百人，奏百戲之樂。賜啓民及其部落各有差。八月壬午，車駕發榆林。乙酉，啓民飾廬清道，以候乘輿。帝幸其帳，啓民奉觴上壽，宴賜極厚。上謂高麗使者曰：「歸語爾王，當早來朝見。不然吾，吾與啓民巡彼土矣。」皇后亦幸義城公主帳。己丑，啓民可汗歸藩。癸巳，入樓煩關。壬寅，次太原，詔營晉陽宮。九月己未，次濟源。幸御史大夫張衡宅，宴享極歡。己巳，至東都。
五年三月，己巳，車駕幸西巡河右。己亥，幸扶風舊宅。夏四月己亥，大獵於隴西。壬寅，高昌、吐谷渾、伊吾幷遣使來朝。乙巳，狄道、党項羌來貢方物。癸亥，出臨津關，渡黃河，至西平，陳兵講武。五月乙亥，上獵於拔延山，長圍周亙二十里。庚辰，入長寧穀，度星嶺。甲申，宴群臣於金山之上。六月，景午，次張掖。辛亥，詔諸郡學業該通、才藝優敏，膂力驍壯、超絕等倫，在官勤奮、堪理政事，立性正直、不避強禦，四科舉人。壬子，高昌王麯伯雅來朝，伊吾吐屯設等獻西域數千里之地。上大悅。景辰，上御觀風行殿，盛陳文物，奏九部樂，設魚龍幔延，宴高昌王、吐屯設於殿上，以寵異之。其蠻夷陪列者三十餘國。戊午，大赦天下。開皇已來，流配悉放還鄉，晉陽逆黨，不在此例。隴右諸郡，給復一年；行經之所，給復二年。秋七月丁卯，置馬牧於青海渚中，以求龍種，無效而止。九月癸未，車駕入長安。六年二月庚申，征魏、齊、周、陳樂人，悉配太常。三月癸亥，幸江都宮。甲子，以鴻臚卿史祥爲左驍衛大將軍。夏四月丁未，宴江淮以南父老，頒賜各有差。
七年二月己未，上升釣台，臨揚子津，大宴百寮，頒賜各有差。庚申，百濟遣使朝貢。乙亥，上自江都禦龍舟入通濟渠，遂幸於涿郡。八年春正月辛巳，大軍集於涿郡。壬午，下詔曰：「高麗小丑，昏迷不恭，崇聚勃、碣之間，薦食遼、穢之境。親總六師，用伸九伐，拯厥阽危，協從天意。若高麗泥首轅門，自歸司寇，即宜解縛焚櫬，弘之以恩。其餘臣人歸朝奉順，鹹加撫慰，各安生業，隨才任用，無隔夷夏。營壘所次，務在整肅，芻蕘有禁，秋毫無犯。布以恩宥，諭以禍福。若其同惡相濟，抗拒官軍，國有常刑，俾無遺類。明加曉示，稱朕意焉。」總一百一十三萬三千八百，號二百萬，其輸運者倍之。癸未，第一軍發，終四十日，引師乃盡。旌旗亙千里，近古出師之盛，未有之也。三月癸巳，上御師。甲子，臨戎於遼水橋。戊戌，大軍爲賊所拒，不果濟。右屯衛大將軍、左光祿大夫麥鐵杖，武賁郎將錢士雄、孟金叉等，皆死之。甲午，車駕度遼。大戰於東岸，擊賊破之，進圍遼東。時諸將各奉旨，不敢赴機。既而高麗各城守，攻之不下。六月己未，幸遼東，責怒諸將。止城西數里，禦六合城。七月壬寅，宇文述等敗績於薩水，右屯衛將軍辛士雄死之。九軍幷陷，將帥奔還亡者二千餘騎。癸卯，班師。九月庚寅，上至東都。
九年春正月丁丑，征天下兵，募民爲驍果，集於涿郡。三月戊寅，幸遼東，以越王侗、民部尚書樊子蓋留守東都。庚子，北海人郭方預聚徒爲盜，自號盧公，衆至三萬，攻陷郡城，大掠而去。夏四月庚午，車駕渡遼。壬申，遣宇文述、楊義臣趣平壤。五月丁丑，熒惑入南斗。己卯，濟北人甄寶車聚衆萬餘，寇掠城邑。六月乙巳，禮部尚書楊玄感反於黎陽。丙辰，玄感逼東都。河南贊治裴弘策拒之，反爲賊所敗。戊辰，兵部侍郎斛斯政奔於高麗。庚午，上班師，高麗犯後軍。八月壬寅，左翊衛大將軍宇文述等破楊玄感於閿鄉，斬之。餘黨悉平。十年二月辛卯，詔曰：「蕞爾高麗，僻居荒表，鴟張狼噬，侮慢不恭，抄竊我邊陲，侵軼我城鎮。是以去歲出軍，問罪遼、碣，殪長蛇於玄菟，戮封豕於襄平。扶餘衆軍，風馳電逝，追奔逐北，徑逾沮水，滄海舟楫，沖賊腹心，焚其城郭，污其宮室。高元伏鑕泥首，送款軍門，尋請入朝，歸罪司寇。朕以許其改過，乃詔班師。而長惡靡悛，宴安鴆毒，此而可忍，孰不可容！便可分命六師，百道俱進。朕當親執武節，臨御諸軍，秣馬九都，觀兵遼水，順天誅于海外，救窮民於倒懸。征伐以正之，明德以誅之，止除元惡，餘無所問。」三月壬子，行幸涿郡。癸亥，至臨渝宮，親禦戎服，礻馬祭黃帝，斬叛軍者以釁鼓。秋七月甲子，高麗遣使請降，囚送斛斯政。上大悅。八月己巳，班師。十二月壬申，上如東都。其日，大赦天下。戊子，入東都。
十二年七月甲子，幸江都宮，以越王侗、光祿大夫段達、大府卿元文都、檢校民部尚書韋津、右武衛將軍皇甫無逸、右司郎盧楚等總留後事。十三年二月己丑，馬邑校尉劉武周殺太守王仁恭，舉兵作亂，北連突厥，自稱定楊可汗。庚寅，賊帥李密、翟讓等陷興洛倉。越王侗遣虎賁郎將劉長恭、光祿少卿房﹀擊之，反爲所敗，死者十五六。庚子，李密自號魏公，稱元年，開倉以賑群盜，衆至數十萬，河南諸郡相繼皆陷焉。五月甲子，唐公起義師於太原。丙寅，突厥數千寇太原，唐公擊破之。秋七月壬子，熒惑守積屍。丙辰，武威人李軌等舉兵反，攻陷河西諸郡，自稱涼王，建元安東。八月辛巳，唐公破武牙郎將宋老生於霍邑，斬之。十一月景辰，唐公入京師。辛酉，遙尊帝爲太上皇，立代王侑爲帝，改年義寧。帝在江都聞唐公舉兵，動容者久之。以手琢案曰：「渠有奇相，渠得之矣。」如此者再三，遂欲渡江幸丹陽。時宿衛諸將皆是秦人，各有懷土之志。宇文化及因人之心與裴虔通作亂，入犯宮闈。宿衛皆走，遂執帝，將出示衆，數以十罪。復引帝入，求鴆不得。令狐行達牽帝使坐，以練布縊之。時年五十。蕭後令宮人撤床簀爲棺以埋之。化及發後，右禦衛將軍陳棱奉梓宮於成象殿，葬吳公台下。發斂之始，容貌若生，衆鹹異之。唐平江南之後，改葬雷塘。初，上自以藩王，次不當立，每矯情飾行，以釣虛名，陰有奪宗之計。時高祖雅信文獻皇后，而性忌媵妾，皇太子勇內多嬖倖，以此失愛。帝後庭有子，皆不育之，示無私寵，取媚於後。大臣用事者，傾心與交。中使至第，無貴賤，皆曲承顔色，伸以厚禮。婢僕往來者，無不稱其仁孝。又常私入宮掖，蜜謀於獻後，楊素等因極構扇，遂成廢立。
