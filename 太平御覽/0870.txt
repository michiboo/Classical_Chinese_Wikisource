
《漢書》曰：王莽好變改制度，政令煩多。莽常御燈火至明。
《東觀漢記》曰：上從長安東歸，過汧，幸祭遵營，士眾作黃門武樂，至夜御燈火。
《晉書》曰：溫嶠往武昌，至牛渚磯，水深不可測。世雲其下多怪物。嶠遂燬犀燈而照之。須臾，見水中奇形異狀，或乘車馬、著赤衣者。嶠其夜夢人謂曰：「與君幽明道隔，何故相照？」意甚惡之，至鎮，逾旬而卒。
《唐書》曰：皇甫無逸為益州長史。嘗夜宿人家，遇燈炷盡，主人將續之，無逸抽佩刀斷衣帶以為炷。其廉介如此。
又曰：睿宗好樂，聽之忘倦。玄宗又善音律。先天二年正月望日，胡僧娑陀婆請夜開門，燃百千燈，睿宗御延喜門觀樂，凡經四日。從大，睿宗御安福門樓觀百司宴，以夜繼晝，經月餘日。
《漢武內傳》曰：西王母遣使謂帝曰：「七月七日，當暫來。」帝至日，掃除宮內，然九光之燈。
《荀釆傳》曰：釆，荀爽女，為陰瑜妻，而夫早亡，爽逼嫁與太原郭弈。釆入郭氏室，暮乃去帷帳，建四燈，歛衽正坐，郭氏不敢逼。
《三秦記》曰：始皇墓中，燃鯨魚膏為燈。
《鄴中記》曰：石虎正〈平聲。〉會，於殿前設百二十枝燈，以鐵為之。
《西京雜記》曰：長安巧人丁緩者，為恆滿燈，七龍五鳳，雜以芙蓉蓮藕之奇。
又曰：高祖初入咸陽宮，周行府庫，金玉珍寶，不可稱言。其尤異者，有青玉枝燈，高七尺五寸，下作蟠螭，以口銜燈，燈燃則鱗甲皆動，炳爛若列星而盈室焉。
《洞冥記》曰：漢武帝燃芳苡燈於閣上，有白鳳黑龍�足來戲於閣上。芳苡草出奔盧國。
又曰：丹豹髓、白鳳膏，磨青錫為屑，以淳蘇油和之，照於神壇，夜暴雨燈光不滅。
《羊頭山記》曰：漢有常滿燈，不添常滿，光明不絕也。
《法顯山記》曰：舍衛國精舍道東有外道天寺，名曰影覆，與佛論議處，精舍夾道相對，亦高六丈許。所以名影覆者，日在西時，佛精舍影則照外道天寺，日在東時，外道天寺影北映，不得照佛精舍也。外道常遣人守天寺，灑掃燒香，燃燈供養，至明旦，其燈輒移在佛精舍中。娑羅門恚言諸沙門取我燈自供養佛。婆羅門於夜自伺候，見其所有天神持燈繞佛精舍三匝，供養佛已，忽然不見。婆羅門乃知佛神，即舍家入道。
《王子年拾遺記》曰：董偃常臥於室中，以畫石為榻，高三尺，廣六尺，石體甚輕，郅支國所獻也。上設紫琉璃屏風，列金麻油燭，如屈龍形，雜釆為之。侍人惟見燈明，以言無礙，乃於屏風外扇之。偃曰：「玉石豈扇而後消涼！」侍者乃以手摸之，知有屏風之礙。
又曰：穆王東至大{木戲}〈晉奇〉之谷，起春霄之宮，集諸方士問佛道法。時已將夜，聞殷然雷聲，伏蟄皆動，俄而有流光照於宮內。王更設常生之燈，一名恆明。亦有鳳腦之燈，綴水蓮氷谷之花，上去燈七八尺，不欲使煙光遠照也。西王母來，乘翠鳳之輦，共王飲會。
又曰：燕昭王時，海人乘霞舟，以雕壺盛龍膏以獻昭王。王坐通雲之堂，亦曰通霞台，以龍膏為燈，照耀百里，煙色丹紫。國人望之，咸言瑞光，遙加拜之。以火浣布為纏炷，光滿於宮內。
《孫子》曰：火光明於天者，燈燭何施焉。
《符子》曰：不安其昧而樂其明也，是猶夕蛾去暗赴燈而死。
《秦子》曰：智惠多則引血氣，如燈火消脂膏，炷大而朗，朗則膏消；炷小而暗，暗則息膏至久也。
《說苑》曰：楚莊王賜群臣酒，日暮，燈燭既滅，乃有人引美人者，美人挽絕其冠纓。
桓譚《新論》曰：余與劉伯師夜坐，燈中脂炷焦禿將滅，余謂伯師曰：「人衰老亦如彼禿炷矣！」伯師曰：「人衰老應自續。」余曰：「益性可使白髮更生黑，至壽極亦死耳。」
王朗《秦故事》曰：五華燈樹，正月朔，朝賀設於下三階之前，月照星明，雖夜猶晝。
《淮南萬畢朮》曰：取亢脂為燈，置火中，即見諸物。
《語林》曰：嵇中散燈下彈琴，忽有一人面甚小，斯須轉大，遂長丈餘，單衣革帶。嵇視之既熟，吹其燈滅曰：「吾恥與鬼魅爭光。」
《記》曰：侍坐於所尊敬，燭至，起。〈異晝夜。〉
又曰：燭不見跋。〈跋，本。燭晝則去之，嫌若燼多有厭倦也。〉
又曰：曾子寢疾，童子隅坐而執燭。〈隅坐，不與成人並也。〉
又曰：孔子曰：「嫁女之家，三夜不息燭，思親離也。」〈親，骨肉也。〉
又曰：祭之日，泛掃反道，鄉為田燭。〈反道，鏟合新士在上。田燭，田首為燭。〉
又曰：凡飲酒為獻主者，執燭抱ㄡ，〈主人親執燭敬賓，示不倦也。〉執燭不讓，不辭不歌。〈以燭繼晝，禮殺。〉
又曰：禮者何也？即事之治也。君子有其事，必有其禮。治國而無禮，譬如終夜有求於幽室之中，非燭何見？
又曰：女子夜行以燭，無燭則止。
《周禮》曰：司几筵掌吉凶之事，祖廟之中，{氵友}與執燭。〈吉事，四時祭也。凶事，後王喪，朝於祖廟之奠。〉
又曰：凡邦之大事，共墳燭庭燎。〈故書墳為ナ。鄭司農云：ナ燭，麻燭也。玄謂：墳，大也。樹於門外曰大燭，於門內曰庭燎，皆所以照眾為明也。〉
《儀禮》曰：主人爵弁纁裳，從車二乘，執燭前馬。〈大夫已上親迎，執燭前馬。〉
又曰：宵則庶子執燭於阼階上，司宮執燭於西階上，甸人執燭於庭中，閽人執燭於門外。
《尚書大傳》曰：後、夫人將侍君，前息燭，後舉燭。
《戰國策》曰：甘茂去秦之齊，出門遇蘇子，曰：「君聞夫江上夜女乎？夫江上夜女，有家貧無燭者，夜女相與欲去之。無燭者曰：『妾以無燭之故，常先至掃室布席，何愛東壁之餘光照西壁者？幸以賜妾，何為去我？』諸女以為然而留之。今臣棄逐於秦而出關，為足下掃室布席，幸無我逐也。」蘇子曰：「善」。
《史記》曰：始皇冢中，以人膏為燭。
謝承《後漢書》曰：巴為揚州刺史，與客坐暗冥之中，不燃官燭。
《晉書》曰：周顗弟嵩嘗因酒瞑目，謂顗曰：「君才不及弟，何乃橫得重名？」以所執蠟燭投之。顗神色無忤，徐曰：「阿奴火攻，固出下策耳。」
《齊書》曰：竟陵王子良常集學士刻燭為詩，四韻者具刻一寸，以此為奇。蕭文琛曰：「燒一寸燭為四韻詩，何難之有！」乃與丘楷、江洪共打銅缽為五韻
詩，響滅，皆可觀覽。
《後魏書》曰：高祖嘗幸清徽堂，命黃門郎崔光鄴、郭雅、邢巒、崔休等賦詩言志。燭至，公卿辭退。高祖曰：「燭至辭退，無同姓之禮，在夜載考宗族之義，卿等且還，朕與諸王宗室欲成此夜飲。」
《北齊書》曰：郎茂年十五，師事國子博士河間權會，受《詩》《易》、《三禮》、玄象、刑名之學，至忘寢食。家人恐成病，恆節其燭。
《唐書》曰：劉沔為忠武小校，從李光顏討淮西，為捉生將，前後與賊血戰，鋒刃所傷幾死者數四。嘗傷重臥草中，月黑不知歸路，昏然而睡，夢人授之雙燭曰：「子方大貴，此行無患，可持而還。」既行，然有雙光在前。自後破虜危難，每行嘗有此光。及罷鎮後，雙光遂息。
又曰：柳公權充翰林侍書學士，每居堂召對，繼之燭見跋，語猶未盡，不欲取外宮人，以蠟淚揉紙繼之。
《會稽典錄》曰：盛吉拜廷尉，吉性多仁恕，務在寬矜。每至冬月罪囚當斷，其妻執燭，吉手持丹筆，夫妻相對垂泣。
又曰：陳脩字奉遷，烏傷人也，為豫章太守。脩性清潔，履約恭儉，十日一炊，不然官燭。
《神仙傳》曰：漢章帝問劉馮曰：「殿下有怪，常著朱衣，被髮持燭，相隨而走，為可劾否？」馮曰：「可。」帝因使人偽為之，馮以符擲之，數人頓地。帝驚曰：「以相試耳。」乃解之。
《列女傳》曰：齊女徐吾者，東海上貧婦人，與其鄰婦李吾之屬合燭夜績。徐吾最貧而無燭，李吾曰：「徐吾燭數不屬，請無與夜作。」徐吾曰：「妾以貧故，起常先，灑掃陳席，以待來者。今一室之中，益一人，燭不為益暗，去一人，燭不為益明，何愛餘光？」莫之能應，遂復與夜績。
《西京雜記》曰：閩越王獻高帝石蜜五斛，蜜燭二百枝。
又曰：匡衡勤學而無燭，鄰舍有燭，乃穿壁引其光，以書映光而讀矣。
《王子年拾遺記》曰：融鼻西有銷明之草，叢生千葉，陰覆地，夜視之如列燭，晝則滅矣。
又曰：崑崙者，西方曰須彌山，對七星之下，出碧海之中，有五色玉樹，夜望水上，光焰如燭。
《抱朴子》曰：慕惡者，猶宵蟲之赴明燭焉。
又曰：夫明燭宵舉，則飛蟲群起。
又曰：有自無而生焉，形須神而立焉。有者無之宮，形者神之宅。故譬之於堤，堤壞則水不留；方之於燭，燭盡則火不居也。
《文子》曰：鳴鐸以聲自毀，膏燭以明自銷。
《韓子》曰：鄭人有遺燕相國書者，夜書，火不明，因謂持燭者曰：「舉燭。」而誤書「舉燭」，非書意也。燕相國受書而說之，曰：「舉燭者，高明；高明者，舉賢而任之。」國以治也。
《淮南子》曰：天下時有盲妄自失之患，此高燭之類也，火愈燃而消愈亟。〈愈，益也。亟，疾也。〉
《說苑》曰：晉平公問於師曠曰：「吾年七十，欲學恐已暮矣。」師曠曰：「臣聞少而學者如日出之陽，壯而學者如日中之光，老而學者如秉燭之明。老而不學，昧昧如夜行焉。秉燭之明，孰與昧行？」公曰：「善。」
《世說》曰：君夫王愷字，以飴糖澳釜，石季倫以蠟燭灼炊。
《玄晏春秋》曰：予讀《漢書·匈奴傳》不識撐黎孤塗之字，有故奴執燭，顧而問之，奴曰：「撐黎，天子也。蓋匈奴之號單于，猶漢人有天子也。」予於是乎曠然發悟。
《潛夫論》曰：偶燭之施明於幽室也，前燭則盡照之，後燭而益明，二者相因而成大火。
《論衡》曰：《太公陰謀書》稱武王伐紂，兵至牧野，晨舉脂燭，權掩不備。
《地鏡圖》曰：相玉者見美女子載燭行壇，陰從其所出入處尋之，石中有玉矣。
蔡氏《化清論》曰：伏龍非我馬，白日非我燭，藏之默之，保此小朴。
《楚辭》曰：室中之觀多珍怪，蘭膏明燭華容備。
古詩曰：人生不滿百，常懷千載憂，晝短苦夜長，何不秉燭游？
魏明帝樂府詩曰：晝作不輟手，猛燭繼望舒。
劉楨詩曰：天地無期竟，民生甚侷促。為稱百年壽，誰能應此錄？低昂倏忽去，炯若風中燭。
傅玄《燭銘》曰：煌煌丹燭，焰焰飛光。取則龍景，擬象撫桑。照彼玄夜，炳若朝陽。焚形監世，無隱不彰。
《東觀漢記》曰：光武平河北，任光伯卿暮入堂陽縣，騎皆持炬火，天地赫然盡赤。堂陽驚怖，即夜降。
《魏志》曰：滿寵字伯寧，以前將軍都督揚州諸軍事。孫權自將號十萬至合淝新城。寵馳往赴募壯士十數人，折松為炬，灌以麻油，從上風放火燒賊。攻具射殺權弟子泰，賊於是引退。
《宋書》曰：王懿字仲德，太原人也。符氏之敗，仲德年十七，與兄睿同起義兵。與慕容垂戰，敗，仲德被創退走。至滑台，復為翟遼所留，使為將帥。仲德志欲南歸，乃棄遼奔太山。遼追騎甚急，夜行忽見前有猛炬導之，乘火夜行百里許，得以免難。
《六韜》曰：三軍有行，臨領士眾，旦則有雲梯遠望，夜則設雲火萬炬。
《淮南子》曰：亡者不敢夜揭炬。〈為人見也。〉
又曰：寗戚欲干齊桓公，困窮無以自達。於是為商任車〈任，載也。〉商於齊。暮至於郭門外，桓公郊迎客，爝火甚盛〈爝火，炬火。〉，戚飯牛車下，望見桓公，擊牛角而疾商歌。
《汝南先賢傳》曰：許嘉字德珍，事郡功曹為小吏，常持劍侍功曹，日朝暮並令持炬。嘉於是忿然曰：「男兒為吏，不免賤役！」投火於池，以劍帶槐樹，趨詣府門。主者問其故，對曰：「本去芻牧，來入天朝觀庠序之化，今右手持劍，左手把炬，此等之事，乞得受罰而歸。」
《神仙傳》曰：王遙字伯遼，夜大雨晦冥，遙出行不沾雨，有炬火常在於前。
《英雄記》曰：公孫瓚與破虜校尉鄒靖俱追胡，靖為所圍。瓚回師奔救，胡即破散，解靖之圍。乘勝窮追，日入之後，把炬逐北。
又曰：周瑜敗曹操於赤壁。密使輕船走舸百餘艘，艘有五十人施棹，人持炬火。
