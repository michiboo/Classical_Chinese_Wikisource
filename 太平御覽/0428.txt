
王隱《晉書》曰：劉毅，字仲雄，爲司隸校尉，言議切直，無所回撓，故不至公輔。王基薦毅」方正亮直，介然不群，言不苟合，行不苟容。」
又曰：初，武帝知太子暗弱，後必亂國。然不能擇才，遣荀勖及和嶠重往觀之。勖還，盛稱太子德更進茂，不同西宮之時。嶠曰：「臣以爲太子如故，不見更勝。此自陛下家事，非臣所盡知。」於是天下貴嶠而賤勖。
干寶《晉紀》曰：高貴鄉公薨，太祖會朝臣而謀。其日，太常陳泰不至，使其舅荀顗召之，垂涕而入。太祖謂曰：「玄伯何以處我？」對曰：「誅賈充以謝天下。」太祖曰：「不可爲，更思其次。」泰曰：「但見其進，不知其次。」太祖乃不復問。
郭粲《晉紀》曰：初，王敦將下朝士共議。周顗以爲敦剛愎不仁，親害乎子，必能稱兵以向朝廷。敦既克石頭，顗與戴淵共詣敦，敦謂顗曰：「伯仁卿負我。」顗答曰：「公戎車內侮下官，親帥六軍不能其事，使王旅敗績，以此負公。」又問淵：「吾此舉動，天下爲何如？」答曰：「見形者謂之逆，體識者以爲忠。」敦笑曰：「若思卿能言。」
《晉中興書》曰：紀回，字恭則。雅性方范，不畏強禦。丹陽尹桓景，頗以佞事司徒導，甚昵之。會熒惑守南斗。鞠挾，導語回曰：「南斗楊州分，而熒惑守之，吾當遜位以厭此謫。」回答曰：「公與桓景造膝，熒惑何由退舍。」導其愧之。
又曰：初，庾冰兄弟每說顯宗，國有強敵，宜須長君。顯宗晏駕，何充建議曰：「父子相傅，先王舊典，忽妄改易，懼非長計。」冰等不從，遂立康帝。康帝臨軒，冰充侍坐。帝曰：「朕嗣洪業，二君之力也。」充對曰：「陛下龍飛，臣冰之力；若如臣議，不睹昇平之世。」其強正不撓，率皆如此。
又曰：王彬，字世儒。從兄敦入石頭，中宗使彬銜命慰勞。會周顗被殺，彬往哭顗，既而見敦，敦怪其有涕洟，問其所以。彬曰：「向哭伯仁，情不能已。」敦曰：「伯仁自致刑戮，且凡人遇汝，復何爲哉！」彬曰：「伯仁世譽與君齊，行忠烈之軌，邈焉難逮，其有何罪而致禍戮！」勃然數敦曰：「兄抗旌內侮，戮殺忠義，謀圖不軌，禍及門戶。」敦大怒，厲聲曰：「爾之狂悖乃可至此，爲吾不能殺汝耶！」丞相導在坐，勸彬起謝。彬曰：「昨暴腳痛，不能拜，且此復何所謝。」意氣自若。敦曰：「腳痛孰若頸痛？」然猶以至親，忍不加害。
檀道鸞《續晉陽秋》曰：初，淮陵內史虞珧子妻裴，以尺牘辯利兼服食絕谷，常衣黃衣，狀若學道。司馬道子常延致，甚悅其才，每與百官飲宴，裴亦預焉。悉令與賓客談，衆人皆爲降節。王恭辭曰：「恭聞男女之別，國之大節，未聞宰相之坐有失行婦人。」一坐竦然，道子爲慚。
崔鴻《十六國春秋·後趙錄》曰：張進玄城屠各人也。爲刺奸外部都督，糾舉不避豪右，軍中憚之，號曰：「張霹靂」。
又《前涼錄》曰：汜禕，字休臧，敦煌人。爲福祿令，剛直不事上府。酒泉太守馬漢遣督郵張休祖劾禕，休祖曰：「君不聞寧逢三千頭虎，不逢張休祖乎？」禕怒，以印擊肘，出而就縛。縛訖，發印以告。從事聞休祖坐不解印，擅縛令長，以大不敬論，禕遷居延令。
又《前秦錄》曰：王墮，字安生，京兆霸城人也。博學有雄才，性剛愎，疾惡，雅好直言。疾董榮如仇仇，每朝見之，略不與言，人謂之曰：「董尚書貴幸一時，以宜降意。」墮曰：「何鶏狗而令國士與之言乎？」榮聞而慚恨，故說苻生誅之。及刑，榮謂墮曰：「君今復敢不數董龍作鶏狗乎？」墮瞋目而叱之。龍，榮之小字也。
《後魏書》曰：尉聿，字成興，性耿介，肅宗時爲武衛將軍。領軍玄乂秉權，百僚莫不致敬，聿獨長揖不拜，出爲涼州刺史。涼州緋色，天下之最，又送白綾二千匹，令聿染之。聿拒而不許。
又曰：古弼，代人也，少忠謹，善騎射。初爲獵郎，使長安，稱旨，轉門下奏事，以敏正著稱。太宗嘉之，賜名曰筆。取其直而有用，後改名弼，言其有輔佐才也。上谷民上書，言苑囿過度，民無田業，宜減大半，以賜貧者。弼覽而善之，入欲陳奏，遇世祖與給事中劉樹棋，志不聽事。弼侍坐良久，不獲申聞。乃起，於世祖前捽樹頭，掣下床，以手搏其耳，以拳歐其背曰：「朝廷不治，寔爾之罪！」世祖失容曰：「於棊不聽奏事，實在朕躬，樹有何罪？置之！」弼乃具狀以聞。世祖奇弼公直，皆可其所奏，以與百姓。
又曰：游肇之爲廷尉也，世宗嘗私敕肇有所降恕，肇執而不從。曰：「陛下自能恕之，豈是令臣曲筆也。」其執意如此。
又曰：於烈，世宗初，咸陽王禧當權，遣家奴傅信於烈曰：「須舊羽林虎賁執仗出入。」烈曰：「天子諒暗，事歸宰輔，領軍但知典掌宿衛，有詔不敢違，理無私給。」奴惘然而返，以報禧。禧遣謂烈曰：「我號天子兒，天子叔，玄輔之命。與詔何異？」烈厲色曰：「其若是詔，應遣官人，何由遣私奴索官家羽林？烈頭可得，羽林不可得！」禧惡其剛直，遂議出之，乃授恆州刺史。
又曰：於忠嘗侍宴世宗，賜之劍杖，令出入周旋，恆以自衛，遷侍中，辭無文。世宗曰：「今文人不少，但心直不如卿。欲使卿劬勞於下，我無憂於上。」
又曰：錄尚書、高陽王雍，欲以令史朱輝爲廷尉，頻煩托吏部尚書玄順，順不爲用。雍遂下命用之，順投之於地。雍聞大怒，昧爽坐都廳，召順曰：「身，天子之子，天子之弟，四海之內，親尊莫二，玄順何人，以身成命，投棄於地！」順徐謂雍曰：「高祖遷宅中土，創定九流，官方清濁，軌儀萬古。而朱輝小子，身爲省吏，何合爲廷尉清官！殿下既先皇同氣，宜遵成旨，自有短垣而復逾之也。」
《周書》曰：王羆，字熊，霸陵人也。質直木強，處物平當，州閭敬憚焉。
《三國典略》曰：初，周萬年縣令樂運，抑挫豪右，時稱強直，帝甚嘉之。特許通籍，事有不便，咸令奏聞。至是，召運赴行在所。既至，問之曰：「卿來日見太子否？」運曰：「臣來日奉辭。」帝曰：「卿言太子何如人也？」運曰：「中人。」時齊王憲等幷在帝側，帝顧之，謂曰：「百官佞我，皆雲太子聰明，惟運獨雲中人，方驗之忠直。」因問中人之狀。運曰：「班固比齊桓爲中人，管仲相之則霸，竪貂輔之則亂。可與爲善，可與爲惡。」帝曰：「我知之矣！」超拜運爲京兆郡丞。
吳均《齊春秋》曰：王僧虔，性甚方直，遠近望之，咸曰：「如水鏡也。」
《唐書》曰：蘇世長，高祖待之意甚厚。高祖謂曰：「卿自謂諂佞耶？正直耶？」對曰：「臣實愚直。」高祖曰：「卿若直，何爲背世充而歸我？」對曰：「洛陽既平，天下爲一，臣知窮力屈，始歸陛下。向使世充尚在，臣據漢南，天意雖有所歸，人事足爲勍敵。」高祖大笑。嘗又嘲之曰：「名長意短，口正心邪，充忠貞於鄭國，忘信義於吾家。」世長對曰：「名長意短，實如聖旨；口正心邪，未敢奉詔。」
又曰：桓彥範爲大理，凡所奏議，若逢人主詰責，則辭色無懼，爭之愈厲。又常謂所親曰：「今既躬爲大理，人命所懸，必不能順旨詭辭以求苟免。」
又曰：高宗使宦者緣江采異竹，將於苑中植之。宦者所在縱暴，還過荊州。蘇良嗣囚之。因上疏切諫，稱：「遠求珍異，以疲道路，恐非聖人抑己愛人之道。又小人竊弄威福，以虧皇明。」言甚切直。疏奏，高宗下詔慰勉，遽令棄竹於江中。
又曰：高宗謂侍臣曰：「邢文偉事我兒能減膳切諫，此正直人也。」遂擢拜右史。
又曰：憲宗以李絳爲相，同列李吉甫便僻，善逢迎上意，絳梗直，多所規諫，故與吉甫不葉。絳性剛訐，每與吉甫爭論，人多直絳。憲宗察絳忠正自立，故絳論奏，多所允從。
又曰：武玄衡從父弟儒衡，字庭碩，才度俊偉，氣直貌莊，言不妄發，與人交友，終始不渝。相國鄭餘慶不事華潔，後進趨其門者多垢衣敗服，以望其知。而儒衡謁見，未輒易所好，但與之正言直論，餘慶亦因重之。
《晏子春秋》曰：景公觀於淄上，嘆曰：「使國可和保，而傅之子孫，豈不樂哉！」晏子曰：「今君臨民若寇讎，見善如避熱，不亦難乎？」
又曰：景公晝被髮，乘六馬，禦婦人以出正閨。刖跪擊馬而反之，曰：「非吾君也！」公慚而不朝。晏子曰：「臣聞下無直辭，上有墮君，民多矯行。今君有失行而刖跪直禁，是君之福也。」於是令刖跪倍資。
又曰：景公見梁丘據，公曰：「與我和？」晏子曰：「此同也。和者，君甘則臣酸，君淡則臣咸；今據也，君甘則甘，所謂同也。安得爲和？」
《尸子》曰：范獻子遊河，大夫皆在。君曰：「孰知欒氏之子？」大夫莫答。舟人清涓舍楫，答曰：「君奚問欒氏之子？」君曰：「自吾亡欒氏也，其老者未死，少者壯矣。」清涓曰：「善修晉國之政，內得大夫，外不失百姓，雖欒氏子，其若君何？若不修晉國之政，內不得大夫，而外失百姓，則舟中之人皆欒氏子也。」君曰：「善！」
《呂氏春秋》曰：熊意見齊宣王曰：「寡人聞子好直，有之乎？」對曰：「意何能直？意聞好直之士，家不處亂國，身不見汗君，今意身得見君而家托乎齊，意何能直！夫賢主所以貴士者，以其能直言也。言直則枉者見，人主欲聞枉而惡直，是鄣水源而欲其流也。」
《說苑》曰：魏武侯浮西河而下中流，謂吳起曰：「美哉，山河之固，此魏之寶也！」對曰：「在德不在險。昔三苗氏，左洞庭而右彭蠡，德義不修而禹滅之；夏桀之居，左河濟而右太華，伊闕在南，羊腸在北，修政不仁而湯放之；殷紂之國，左孟門而右太行，常山在其北，大河經其南，修政不德而武王伐之。由此觀之，在德不在險。若君不修德，船中之人盡敵國也。」武侯曰：「善。」
又曰：秦始皇既有天下，乃召群臣而議曰：「昔五帝禪賢，三王世繼，孰是，將爲之？」博士七十人未對。鮑白令之對曰：「天下官則禪賢是也，天下家則世繼是也，故五帝以天下爲官，三王以天下吻家。」秦皇帝仰天嘆曰：「吾德出乎五帝，將官天下，誰可使代我後者。」鮑白令之對曰：「陛下行桀紂之道，欲爲五帝之禪，非陛下所能行也。」秦皇大怒曰：「令之前！若何以言我桀紂之道也？速說之，不解則死。」令之對曰：「陛下築台於雲宮殿五里，建千石之鍾，立萬石之虡，婦女連百，倡優累千，興作麗山宮室，至雍相繼不絕，所以自奉者，殫天下竭民力，陛下所謂自營僅存之主耳，何暇比德於五帝欲官天下哉！」秦皇帝暗然無以應，面有慚色。
《新序》曰：齊景公游於牛山之上，而北望齊，曰：「善哉，國乎！使古無死者則寡人將去斯如之何？」乃泣沾襟。高子曰：「然！賴君之賜，蔬食惡肉可得而食也，駑馬棧車可得而乘也，且不欲死，而況吾君乎？」俯而垂泣。晏子拊手而笑曰：「樂哉，今日嬰之游也！見怯君一，而諛臣二，使古之無死者，則太公、丁公至今猶存。吾君方將被衰笠而立乎畎畝之中，惟事之恆，何暇念死乎？」景公慚焉。
又曰：晉平公間居，師曠侍坐。平公曰：「子生無目，子之默默也。」師曠對曰：「天下有五默默，而臣不得預一焉！」平公曰：「何謂也？」師曠曰：「群臣行賂，以采名譽，百姓侵冤，無所告訴，而君不悟，此一默默也；忠臣不用，用臣不忠，下才處高，不肖處賢而君不悟，此二默默也；奸臣欺詐，空虛府庫，以其少才覆塞其惡，賢人逐，邪臣貴，而君不悟，此三默默也；國貧民罷，上下不和，而好財用兵，嗜欲無厭，諂諛在傍，而君不悟，此四默默也；至道不明，法令不行，吏民不正，百姓不安，而君不悟，此五默默也。國有五默默而不危者，未之有也。臣之默默何害乎國家哉！」
又曰：周舍立趙簡子門三日三夜，簡子使問之，曰：「夫子將何以教寡人？」對曰：「願爲君諤諤之臣，墨筆操牘，隨君之後，伺君過而書之。」簡子悅之。
又曰：魏文侯與士大夫坐，問曰：「寡人如何君也？」群臣皆曰：？」君，仁君也！」至任座曰：「君，非仁君也。」曰：「子何以言之？」對曰：「君伐中山不以封君之弟，而封君之子，是以知君非仁君也。」文侯怒，逐任座。次到翟璜，對曰：「君，仁君也。」曰：「何以言之？」對曰：「臣聞其君賢者，其臣言直，向任座之言直，是以知君之仁也。」文侯曰：「善！」復召任座。
《郭子》曰：王含爲廬江，〈含，字處弘，敦兄也。〉貪強狼藉，王敦欲護其兄，故於衆坐中稱：「家兄在郡爲政定善，廬江人咸稱之。」時何充爲主簿，在坐正色曰：「充即廬江人，所聞異於此。」
《漢南先賢傳》曰：李宣，字公休，爲太尉黃瓊所辟。是時寒暑不和，羌夷數起，瓊見掾屬曰：「是太尉無德，願諸掾有以匡之。」掾東平王象對曰：「昔堯遭洪水之變，湯有六年之旱，自上聖之君，誰能無此！明公日昃恪勤，袞職修理，小掾等無以加增。」如此至數人，瓊欣笑。次及宣乃仰曰：「明公被日月之衣，居上司之位，輔弼天子，處諫諍之職，未有對揚謇謇之言，其所旌命，不授岩穀之士，小掾私以於邑。小掾聞之，三台不明，責在三公，願明公深思，消復災異，進納忠良。」衆人默然慚愧。
《華陽國志》曰：中山諸王每過溫縣，必責求供給，溫吏民患之。李密至縣，中山王過，欲徵芻茭薪蒸。密引高祖過沛，賓客老幼，禮桑梓之恭，一無煩擾，伏惟明王孝思惟則，本國望風，式歌且舞，誅求之疲，所未聞命。後諸王經過，不煩溫縣。
又曰：陳禪，字紀山，安漢人也。拜諫議大夫。西域獻幻伎，天子與公卿觀之，禪獨伏不視。
《李固外傳》曰：梁冀欲立清河王，常侍曹騰聞議定，見冀曰：「清河爲人嚴明，若遂即位，將軍受禍不久矣。」異更會議立蠡吾侯子，惟固與杜喬深據本議。桓帝立，固與杜喬以本立下獄。太后詔出固，冀乃復令黃門常侍作飛章虛奏，收固等系獄，皆死。京師諺曰：「直如弦，死道邊；曲如鈎，反封侯。」
《孔融別傳》曰：袁術僣亂，曹操托楊彪與術婚姻，誣以欲圖廢置，奏收下獄，劾以大逆。融聞之，不及朝服往見操曰：「楊公四世清德，海內所瞻，《周書》父子兄弟，罪不相及，況以袁氏歸罪！《易》稱積善餘慶，徒欺人耳？」操曰：「此國家之意。」融曰：「假使成王殺邵公，周公可得言不知耶？纓綏縉紳所以瞻仰明公者，以公聰明仁知，輔相漢朝，舉直措枉，致之雍熙。今橫殺無辜，則海內觀聽莫不解體。孔融魯國男子便當拂衣而去。」操不得已，遂理出彪。
《樊英別傳》曰：順帝策書備禮，玄纁徵英，詔切郡縣駕載上道。英不得已到京師。稱疾不肯赴。乃強輿入殿，猶不以禮屈。帝怒曰：「朕能生君，能殺君；能貴君，能賤君；能富君，能貧君。君何慢朕？」英曰：「臣受命於天，生盡其命，天也；死得其命，亦天也。陛下焉能生臣，焉能殺臣！臣見暴君，如見仇仇，立朝猶不肯，可得貴乎？雖在布衣之列，環堵之中，晏然自得，不易萬乘之尊，又何得而賤乎？陛下焉能貴臣，焉能賤臣！臣非禮之祿，萬鍾不受也；若申其志，雖簞食不厭也。陛下焉能富臣，焉能貧臣！」帝不能屈，而敬其名，使出就太醫養疾，日置羊酒。
《語林》曰：晉王敦與世儒議下都。世儒以朝廷無亂，且唱兵始，自古所難諫諍甚苦處。沖變色曰：「吾過蒙恩遇，受任南夏，卿自同奸邪，阻遏義舉，王法焉得相私？」因目左右令進。世儒正色曰：「君昔歲害兄。今又殺弟，自古多士，豈有如此舉動！」言畢流涕。敦意乃止。
《王苻論》曰：國以賢興，以諂衰；君以忠安，以佞危。此古今之常論，而時所共知也。然衰國危君繼踵不絕者，豈時無忠信正直之士哉？誠苦其道不得行耳。
