
《魏略》曰：太祖時禁酒，而人竊飲之。故難言酒，以白酒為賢人，清酒為聖人。
又曰：王陵表滿寵年過耽酒，不可居方任。帝將召寵，給事中郭謀曰：「寵為汝南太守、豫州刺史二十餘年，有勛方岳；及鎮淮南，吳人憚之。若不如所表，將為所斗。可令還朝，問以方事以察之。」帝從之。寵既至，進見，飲酒至一石不亂。帝慰勞遣還。
又曰：華歆能劇飲，至石余不亂。眾人微察，常以其整衣冠為異。
又曰：烏桓東胡俗能作白酒，而不知作麴蘗，常仰中國。
《九州春秋》曰：曹公制酒禁，而孔融書嘲之，曰：「夫天有酒旗之星，地列酒泉之郡，人有旨酒之德。故堯不先千鍾無以成其聖；且桀、紂以色亡國，今令不禁婚姻也。」太祖外雖寬容之，內不能平。御史大夫郄憲知旨，以免融官。
《吳志》曰：孫權於武昌臨釣台，飲酒大醉，令人以水灑群臣，曰：「今日酣飲，唯醉墮臺中，乃當止耳！」張昭正色不言，出外，車中坐。權遣人呼昭還，謂曰：「為共作樂耳，公亦何為怒乎？」昭對曰：「昔紂為糟丘酒池，長夜之飲，當時亦不以為惡也！」權默然有慙色。
又曰：孫權常令中書郎詣顧雍，有所咨訪，若合雍意，事可施行，即與相反復，究而論之，為設酒食；如不合意，雍即正色改容，默然不言，無所施。郎退，造權，曰：「顧公歡悅，是事合宜也；其不言者，是事未平也，孤當重思之。」其見敬信如此。
又曰：孫權嘗命諸葛恪行酒，至張昭前，昭先有酒色，不肯飲，曰：「此非養老之禮也。」權曰：「卿其能令張公辭屈，乃當飲之耳。」恪難昭曰：「昔師尚父九十，擁旌仗鉞，猶未告老也。今軍旅之事，將軍在後；酒食之事，將軍在先。何謂不養老也？」昭卒無辭，遂為盡爵。
又曰：曹公出濡須，甘寧為前部督，受敕斫敵前營。權特賜米酒、眾餚，寧乃特賜手下百餘人，食之畢。寧先以銀碗酌酒，自飲兩碗，乃酌與其都督，不時肯持。寧引刀置膝上，呵謂之曰：「卿見知於至尊，熟與甘寧？寧尚不惜死，卿何以獨惜死？都督見寧色厲，即起拜持酒。及通酌兵各一兩碗。至二更時，銜枚出斫敵。敵驚動遂退。寧益貴重。
又曰：孫皓每饗宴，無不竟日。坐席無能不，率以七升為限。雖不悉入口，皆澆灌取盡。韋曜素飲酒不過二升，初見禮異時，常為裁減，或密賜茶茗以當酒。至於寵衰，更見逼強，輒以為罪。又於酒後使侍臣難折公卿，以嘲弄侵尅，發擿私短，以為歡笑焉。
又曰：笮融督廣陵運漕，大起浮圖祠。每浴佛，多設酒飯，布席於路，經數十里，民人來觀及就食且萬人，費以巨萬計。
《蜀志》曰：簡雍拜昭德將軍。時天旱，禁酒釀者。有刑吏於人家索得釀具，論者欲令與作酒者同罰。雍從先主游觀，見一男子行於道，謂先主曰：「彼欲淫，何以不縛？」先主曰：「卿何以知之？」對曰：「彼有其具，與欲釀者同。」先主大笑而原欲釀者。
《晉書》曰：王戎嘗如阮籍飲，時兗州刺史劉昶字公榮在坐。籍以酒少，酌不及昶，昶無恨色。戎異之，他日問籍曰：「彼何如人？」答曰：「勝公榮，不可不與飲；若減公榮，則不敢不共飲。惟公榮，可不與飲。」
又曰：山濤飲酒至八斗方醉。帝欲試之，以酒八斗飲之，密益其酒，濤極本量而止。
又曰：陸抗與羊祜推僑札之好。抗嘗遺祜酒，祜飲之不疑；抗有疾，祜饋之藥，抗亦推心服之。於時以為華元、子反復見於今。
又曰：阮孚為散騎常待，以金貂換酒，為有司所彈。
又曰：謝弈為桓溫司馬，謂之方外司馬。因以酒逼溫走入南康王門避之，主曰：「君無狂司馬，何由得相見？」弈遂引溫一兵卒於廳事共飲，曰：「失一老兵，得一老兵，亦何所怪？」
又曰：陸納，字祖言，為吳興太守。將之郡，先至姑熟辭桓溫。因問溫曰：「公致酒可飲幾升？食肉多少？」溫曰：「年大來，飲三升便醉，白肉不過十臠。卿復云何？」曰：「素不能飲，正可二升。肉亦不足言。」後伺溫閑，曰：「外有微禮，方守遠郡，欲與公一醉，以展下情。」溫欣然納之。時王坦之、刁協在座，及受禮，惟有酒一斗，鹿肉一拌，座客警愕，納徐曰：「明公近雲飲酒三升，納正可二升，今有一斗，以備酌余瀝。」溫及賓客並嘆其真率。溫更敕中廚沒精饌，酣宴極歡而罷。
又曰：何充，字次道。能飲酒，雅為劉恢所貴。恢每云：「見次道飲，令人慾傾家釀。」言其能溫克也。
又曰：陶侃每飲酒有常限。歡有餘而限已竭。殷浩更勸少進，侃悽然曰：「年少時，嘗誡之。」乃已。
《宋書》曰：王弘為江州刺史，欲識陶潛，不能致也。潛嘗往廬山，弘令潛故人龐通之遺酒於半道栗里要之。潛有腳疾，使一門生二兒舉籃輿。及至，欣然便共飲酌。俄頃弘至，亦無忤也。先是，顏延之為劉柳後車功曹，在尋陽與潛情款。後為始安郡，經過潛，每往必酣飲致醉。延之臨去，留二萬錢與潛。潛悉送酒家，稍就取酒。嘗九月九日無酒，出宅邊菊叢中坐，久之，逢弘送酒至，即便就酌，醉而後歸。潛不解音聲，而畜素琴一張，每有酒，適輒撫弄，以寄其意。貴賤造者，有酒輒設。潛若先醉，便語客：「我醉欲眠，卿可去。」其真率如此。郡將候潛，逢其酒熟，取頭上葛巾漉酒，畢，還復著之。
又曰：顧憲之為建康令，清儉強力，為政甚得人和。故都下飲酒者，醇旨輒號為「顧建康」，謂其清且美焉。
又曰：孔顗為江夏內史，性便酒。每醉，輙彌日不醒。居常貧罄，無有豊約，未嘗關懷。為府長史，典籤諮事，不呼前不敢前，不令去不敢去。雖醉日居多，而曉明政事，醒時判決，未嘗有擁。眾咸云：「孔公一月二十九日醉，勝世人二十九日醒也。」
又曰：顏延之好騎馬遨遊。里巷遇舊知，輒據鞍索酒。得必傾盡，欣然自得。
又曰：沈文季出為吳興太守。文季飲酒至五斗，妻王氏飲亦至三斗。常對食竟日，而視事不廢。
又曰：袁粲為丹陽尹，嘗步さ白揚郊野間，道遇一士大夫，便呼與飲，酣。明日，此人謂被知顧，到門求進。粲曰：「昨飲酒無偶，聊相要耳！」竟不與相見。
又曰：肖思話嘗從文帝登鍾山北嶺，中道有槃石清泉，上使於石上彈琴，因賜以銀鍾酒，謂曰：「相賞有松石間意！」
又：《彭城王義康傳》曰：會稽長公主，於兄弟為長，文帝所親敬。上嘗就主宴集甚歡。主起再拜頓首，悲不自勝。上不曉其意，起自扶之。主曰：「車子歲暮必不見客，特乞其命。」因慟哭。上亦流涕，指蔣山曰：「必無此慮，若違今誓，便是負初寧陵！」即封所余酒，賜義康，曰：「會稽姊飲，憶弟，所余今封送。」車子，義康小字也。
《齊書》曰：高帝幸東宮，召諸王宴飲，因游玄圃園。長沙王晃捉華蓋，臨川王英執雉尾扇，聞喜公子良持酒槍，南郡王行酒，武帝與豫章王嶷及王敬則自捧餚饌。高帝大飲，賜武帝已下酒，並大醉，盡歡，日暮乃去。
又曰：謝胐為吳興太守，與弟瀹於徵虜渚送別。胐指瀹口曰：「此中唯宜飲酒！」瀹建武之朝專以長酣為事。與劉瑱、沈昭畧交飲，各至數斗。胐既至郡，致瀹數斛酒，遺上曰：「力飲此物，勿豫人事。」瀹嘗與劉悛飲，推辭久之。悛曰：「謝莊兒不可雲不能飲！」瀹曰：「苟得其人，自可沉湎千日！」悛甚慙無言。
又曰：王琨儉於財用，酒不過兩爵，輒云：「取酒難遇之。」
《梁書》曰：初，梁武帝總延後進二十餘人，置酒賦詩。臧盾以詩不成，罰酒一斗，飲盡，顏色不變，言笑自若。蕭介染翰便成，文無加點。帝兩美之，曰：「臧盾之飲，蕭介之文，即席之美也！」
又曰：陰鏗嘗與賓友飲宴，見行觴者，因回酒炙以授之。眾坐皆笑，鏗曰：「吾儕終日酣飲，而執爵者不知其味，非人情也。」及侯景之亂，鏗嘗為賊擒，或救之獲免。鏗問之，乃前所行觴者。
又曰：張纘為湘州刺史。初，吳興吳規頗有才學，邵陵王綸引為賓客，深相禮遇。及綸作牧郢藩，規隨從江夏。遇纘出之湘鎮，路經郢服，綸餞之南浦。纘見規在坐，意不能平，忽舉杯曰：「吳規飲此酒，慶汝得陪今宴！」規尋起，還。其子翁孺見父不悅，問而知之。翁孺因氣結，爾夜便卒。規恨纘，悲慟而憤哭兼至，信次之間又殞。規妻深痛夫、子，翌日又亡。時人為：「張纘一杯酒，殺吳氏三人。」
《南史》曰：南海有頓遜國，在海崎上，有酒樹似安石榴。釆其花汁停甕中，數日而成酒。
《後魏書》曰：太宗引崔浩論事，語至中夜。太宗大悅，賜浩縹醪酒十斛，水精戎鹽一兩，曰：「朕味卿言若鹽、酒，故與卿同其味也。」
又曰：高允被敕，論集往世酒之敗德以為《酒訓》，孝文覽而悅之。
又曰：胡叟少孤，每言及父母則淚下，若孺子之號。春秋常祭之前，則先求旨酒。時惇煌汜潛家善釀酒，每節送一壺與叟。論者以潛為君子。
又曰：李元忠拜南趙郡太守，好酒無政績。及莊帝崩，棄官，潛圖義舉。會齊神武東出，元忠便乘露車，載濁酒以奉迎。神武聞其酒客，未即見之。元忠下車，獨坐酌酒擘脯食之，謂門者曰：「本言公招延豪傑，今聞國士到門，不能吐哺輟洗，其人可知！還吾刺，勿復通也。」門者以告，神武遽見之。
又曰：齊神武自太原來朝，見朱游道，曰：「此人是游道邪？常聞其名，今日始識其面！」遷游道別駕。後日，神武之司州，饗朝士，舉觴屬游道曰：「飲高歡手中酒者，大丈夫！卿之為人，合飲此酒。」
又曰：魏帝宴華林園，謂神武曰：「自頃所在百司，多有貪暴，朝廷中有能公平直言、彈劾不避親戚者，王可勸酒。」神武降階跪言：「惟御史中尉崔暹一人，謹奉明旨，敢以酒勸。並臣所射賜物千段，乞以回賜。」帝又褒美之。
又曰：劉藻，字彥先。父宗之，廬江太守。涉獵群籍，美談笑，善與人交，飲酒至一石不亂。藻為平東別將，辭於洛水之南，孝文曰：「與卿石頭相見。」藻對曰：「臣雖才非古人，度亦不留賊虜！而陛下輒當釃曲阿之酒，以待百姓。」帝大笑曰：「今未至曲阿，且以河東數石賜卿。」
又《裴粲傳》曰：元顥入洛，以粲為西兗州刺史。尋為濮陽太守崔巨倫所逐，棄州入嵩高山。節閔帝初，復為中書令。後正月晦，帝出臨洛濱。粲起御前，再拜上壽酒。帝曰：「昔北海入朝，暫竊神器，爾日卿誡之以酒；今欲我飲，何異於往情？」粲曰：「北海志在沈湎，故諫其所失；陛下齊聖溫克，臣敢獻微誠。」帝曰：「甚愧來譽！」仍為命酌。
又曰：齊郡王簡性好酒，不能理公私之事。妻常氏，燕郡公喜女也。文明太后以賜簡，干綜家事，頗節簡酒。乃至盜竊求乞婢侍，卒不能禁。
又曰：阮孚性機辯，好酒，貌短而禿。周文帝偏所眷雇，常於室內置酒十瓶，餘一斛，上皆加帽，欲戲孚。孚適入室，見即警喜曰：「吾兄弟輩甚無禮，何為竊入王家，匡坐相對？宜早還宅也！」因持酒歸，周文撫手大笑。
《北齊書》曰：段韶尤嗇於財，雖親戚故舊，略無施與。其子孫尚公主，並省丞郎，在家佐事十餘日，事畢辭還，人惟賜一杯酒。
又曰：高季式豪率好酒，又恃舉家勛功，不拘儉節。與光州刺史李元忠生平游款。在濟州夜飲，憶元忠，開城門，令左右乘驛馬，持一壺酒往光州勸元忠。朝廷知而容之。
又曰：劉河南王孝瑜，武成禮遇特隆。帝在晉陽，手敕之曰：「吾飲汾清二杯，勸汝鄴酌兩碗。」其親愛如此也。
又曰：齊皇甫亮性質樸純厚，終無片言矯飾。屬有敕下司各列勤墮，亮三日不上省。文宣王親詰其故，亮曰：「一日雨，一日醉，一日病酒。」文宣以其實，優容之。
又曰：周文帝聞韋養高不仕，辟之不能屈。明帝即位，禮敬逾重。乃為詩願時朝謁。帝大悅，敕有司給河東酒一斗，號之曰：「逍遙公」。
《唐書》曰：定州總管李玄通性剛烈，無所屈撓。初，城陷，為劉黑闥所囚。其故吏有以酒食饋之者，玄通謂之曰：「諸君哀吾困辱，故以酒食來相寬慰耳。吾要當為諸君一醉，可乎？」遂與樂飲，因請劍起舞。舞畢，以劍潰腹而死。
又曰：葡萄酒，西域有之，前代或有貢獻。及破高昌，收馬乳葡萄實，於苑中種之，並得其酒法。上自損益造酒。酒成，凡有八色，芳春酷列，味兼醍盎。既頒賜群臣，京師識其味。
又曰：麟德元年九月，壁州刺史鄧弘慶制酒令「平索者精」四序。
又曰：張鎮州拜舒州都督。舒州，即其本邑。鎮州乃多市酒肴，就望江舊宅，盡召故人親戚，與之酣宴，散發箕踞，惇疇昔之歡十日，贈以錢帛。既而垂泣，謂親賓曰：「比者張鎮州與故人為歡，今日以後，舒州都督治百姓耳。君民禮隔，不得交遊。」因與之訣。自是，親戚有犯法，一無所縱，州境因玆肅然。
又曰：李景伯景龍中為諫議大夫。中宗嘗與宰臣貴戚內宴，酒酣，遞唱《回波樂》，甚喧雜失禮。次至景伯，歌曰：「《回波》爾時酒卮，微臣職在箴規，禮飲只合三爵，君臣雜混非宜！」席為之散，時人稱之。
又曰：李適之雅好賓友，飲酒一斗不亂。夜則宴賞，晝決公務，廷無留事。
《管子》曰：桓公飲管仲酒，仲棄其半。公問其故，對曰：「臣聞酒入舌出，舌出言失，言失身棄。臣棄身不知棄酒。」桓公笑焉。
《晏子》曰：景公飲酒，移於晏子之家。晏子立於門，曰：「國德無有故乎？君今何為非時而夜辱？」公曰：「酒醴之味，金石之聲，願與夫子樂之。」晏子曰：「臣不敢與焉。」公乃移於司馬穰苴之家，穰苴答如晏子。公復移於梁丘據，據左執琴，右擁竽，行歌而至。公曰：「樂哉！無彼二子，何以持國？無此一臣，何以樂身？」
《孫卿子》曰：醉者越百步溝以為跬步也，俯而出城門以為萬丈之門，酒亂其神也。
