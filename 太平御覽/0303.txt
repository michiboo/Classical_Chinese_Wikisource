
《釋名》曰：伐，豁也，所向莫敢當前，豁然破散也。
《易》曰：高宗伐鬼方，三年克之。
《書》曰：葛伯仇餉湯，初征自葛。東征西夷怨，南征北狄怨。曰：「奚獨後予？」
又曰：惟十有一年，武王伐殷。一月戊午，師渡孟津。
《詩》曰：《東山》，周公東征也。我徂東山，慆慆不歸。昔我往矣，楊柳依依。今我來思，雨雪霏霏。
又曰：《六月》，宣王北伐也。六月棲棲，戎車旣飾。四牡騤騤，載是常服。薄伐獫狁，以奏膚功。有嚴有翼，共武之服。
又曰：《采芑》宣王南征也。蠢爾蠻荊，大邦爲柔。
又曰：赫赫南仲，薄伐西戎。
又曰：浩浩昊天，不駿其德。降喪饑饉，斬伐四國。
又曰：篤生武王，保祐命爾，燮伐大商。〈燮，和也。〉
又曰：維師尚父，時維鷹揚，諒彼武王。肆伐大商，會朝清明。〈肆，疾也。〉
又曰：《文王有聲》繼伐也。武王能廣文王之聲，卒其伐功也。
又曰：撻彼殷武，奮伐荊楚。罙入其阻，襃荊之旅。〈《傳》云：罙，深也。箋云：有鐘鼓曰伐。罙，冒也。殷道衰而楚人叛商宗撻，然奮揚威武出兵伐之也。〉
《禮記》曰：吳侵陳，斬祀殺厲。〈祀神謂有屋樹者。厲，疾病。〉師還出境，陳太宰嚭使於師。夫差謂行人儀曰：「是夫也，多善言，盍嘗問焉？師必有名，人之稱斯師者則謂之何？」〈太宰、行人，官名。〉太宰嚭曰：「古之侵伐者，不斬祀，不殺厲，不獲二毛。〈獲，猶系虜之人。二毛，髮鬢斑白者。〉今斯師也，殺厲與？其不謂之殺厲之師與？」〈欲微切之，故其言似若不審也。〉曰：「反爾地，歸爾子，則謂之何？」曰：「君王討斃邑之罪，又矜而赦之，師與有無名者也。」〈又微之，終其意也。吳、楚、晉號稱王。〉
《周禮》曰：大司馬之職，以九伐之法正邦國：馮弱犯寡，則眚之；賊賢害民，則伐之；暴內侵外，則墠之；野荒民散，則削之；負固不服，則侵之；賊殺其親，則正之；犯令侵政，則杜之；放殺其君，則殘之；外內亂，鳥獸行，則滅之。
《大戴禮》曰：明主之所征，必道之所廢者也。彼廢道而不行，然後誅其君，改其政，吊其民，而不奪其財也。故曰明主之徵也，猶時雨也，至則民說。
《左傳》曰：夏，鄭人侵許。凡師有鍾鼓曰伐，無曰侵，輕曰襲。
又曰：吳子諸樊伐楚，門於巢。〈鞏巢門也。〉巢牛臣曰：「吳王勇而輕，若啓之，將親門。我獲射之，必殪。〈殪，死。〉是君也，疆其少安！」吳子門焉，牛臣隱於短墻以射之，卒。
又曰：晉師伐楚至於必阝，楚師出陣。楚將孫叔敖曰：「進之。寧我薄人，無人薄我。《詩》云：「元戎十乘，以先啓行。」先人也。〈元戎，戎車在前軍。言王者軍行必有戎車十乘，在前開道，先人爲備禦之也。〉《軍志》曰：「先人有奪人之心，薄之也。」〈奪，敵戰也。〉遂疾進師，車騎卒奔，乘晉師。荀林父不知所爲，鼓于軍中曰：「先濟者有賞。」中軍、下軍爭舟，舟中之指可掬也。〈兩手曰掬。〉下軍裨將趙嬰齊使其徒先具舟於河，故敗而先濟。
又曰：晉伐齊，齊侯駕，將走郵棠。〈郵棠，齊邑。郵，羽求切。〉太子與郭榮扣馬，〈太子，光也。榮，齊大夫。〉曰：師速而疾，略也。〈言欲行略其地，無久攻意。〉將退矣，君何懼焉！且社稷之主，輕則失衆。君必待之。「將犯之，太子抽劍斷鞅，乃止。於是，晉師東侵至濰，南及沂。〈齊侯納太子諫，故獲不敗也。〉
又曰：鄭伯侵陳，大獲。往歲，鄭伯請成於陳，〈成，平。〉陳不許。五父諫曰：「親仁善鄰，國之寶也。君其許鄭。」〈陳，公也。〉陳侯曰：「宋、衛實難，〈可畏難也。〉鄭何能爲？」遂不許。君子曰：「善不可失，惡不可長，其陳桓公之謂乎！長惡不悛，從自及也。雖欲救之，其將能乎？」
又曰：齊君之無道也。興師而伐遠，方會之。
又曰：君姑修政而親兄弟之國，庶免於難。隋侯懼而修政，楚不敢伐。
又曰：初，北戎病齊，諸侯救之。鄭公子忽有功焉。齊人餼諸侯，使魯次之以周班，後鄭，鄭人怒，請師於齊。齊人以衛師助之，故不稱侵伐。
又曰：吳伐郯，郯成。季文子曰：「中國不振旅，蠻夷入伐，而莫之或恤。」
又曰：晉侯復假道於虞以伐虢。宮之奇諫曰：「虢，虞之表。虢亡，虞必從之。晉不可啓，寇不可玩，一之爲甚，其可再乎？〈謂二年假晉道伐夏陽也。〉諺所謂『輔車相依，唇亡齒寒』者，其虞、虢之謂也。」〈輔，頰輔。車，牙車也。〉公不聽，後遂爲晉所滅。
又曰：晉侯使太子申生伐東山皋落氏。衣之偏衣，佩之金玦。先友曰：「衣身之偏，握兵之要，又何患焉！」狐突曰：「𡯎涼冬殺，金寒離，胡可恃也？」裏克曰：「師在制命而已，稟命則不威，專命則不孝，將焉用之也。」
又：齊侯伐楚，楚使與師言曰：「君處北海，寡人處南爾，惟是風馬牛不相及也。不虞君之涉吾地，何故也？」管仲對曰：「昔召康公命我先君太公曰：五侯九伯，汝實征之。賜我先君履，東至于海，西至於河，南至於穆陵，北至於無棣。爾貢苞茅不入，王祭不供，寡人是徵。昭王南征不復，寡人是問。」對曰：「貢之不入，敢不供給？昭王之不復，君其問諸水濱。」
又曰：衛人以燕師伐鄭。鄭祭足、原繁、泄駕以三軍軍其前，曼伯與子元潛軍軍其後。燕人畏鄭三軍而不虞制人。君子曰：「不備不虞，不可以師。」
又曰：十年，公會鄭伯伐宋。壬申，公敗宋師於菅。庚午，鄭師入郜；辛未，歸於我。〈鄭伯後期，而公獨敗宋師，故鄭伯獨進兵以入郜。入而不貪，命魯取之，推功上爵，讓以自贊也。〉君子謂鄭莊公曰：「於是乎可謂正矣。以王命討不庭，不貪其土以勞王爵。」
又曰：衛大旱，寧莊子曰：「周饑克殷而年豐，今邢方無道，諸侯無伯，〈伯，長也。〉天其或者欲使衛討邢乎？」從之，師興而雨。
又曰：公伐邾，取須句。公卑邾，不設備而禦之。〈卑，小也。〉臧文仲曰：「國無小，不可易也。蜂蠆有毒，而況國乎？」弗聽。及邾，戰於升陘，我師敗績。
又曰：楚子以諸侯伐吳。使屈申圍朱方，〈朱方，吳邑，慶封所封也。屈申，屈蕩之子也。〉克之。執慶封而盡滅其族。〈慶封以襄二十八年奔吳也。〉將戮慶封。椒舉曰：「臣聞無瑕者可以戮人。其肯從於戮乎？」〈言不肯默而從戮也。〉王不聽，負之斧鉞，以徇於諸侯，使言曰：「無或如齊慶封，弒其君，而弱其孤，以盟其大夫。」〈齊崔杼弒其君，慶封其黨也，故以弒君罪責之。〉慶封曰：「無或如楚恭王之庶子圍，弒其君兄之子麇而代之，以盟諸侯。」王使速殺之。
又曰：四月，鄭人侵衛牧，〈牧衛邑也。《經》書夏四月葬衛桓公。今《傳》直言夏而更以四月附鄭人侵衛牧者於下事宜得月以明事之先後，故不復備舉《經》文也。〉以報東門之役。〈東門役在四年。〉
又曰：秋，衛伐邢以報免有之役。〈邢不速退，所以獨見伐也。〉
又曰：夏，趙盾救焦，遂自陰地，有諸侯之師侵鄭，以報大棘之役。
又曰：晉荀息請屈産之乘與垂棘之璧，假道於虞以伐虢。公曰：「是吾寶也。」對曰：「若得道於虞，猶外府也。」公曰：「宮之奇在。」對曰：「宮之奇爲人懦，不能強諫，且少長於君，君昵之。雖諫，將不聽。」乃使荀息假道於虞，曰：「冀爲不道，入自顛㒹 令，伐冥阝三門。冀之旣病，則亦惟君故。今虢爲不道，保於逆旅，侵𡚁邑之南鄙。敢請假道以請罪於虢。」虞公許之。
又曰：晉侯伐曹，假道於衛。〈曹在衛東故也。〉衛人不許，還自南，河濟，〈從汲郡南度，出衛南而東也。〉侵曹伐衛。
《公羊傳》曰：及鄭師伐宋。丁未，戰於宋。戰，不言伐何？避嫌也。
又曰：二月，公侵宋。曷爲或言侵、或言伐？粗者曰侵，精者曰伐。〈注云：精，猶精密也。推兵入境伐擊之益深，用意稍精密者也。〉
《論語》曰：孔子曰：「天下有道，則禮樂征伐自天子出。」
又曰：季氏將伐顓臾。冉有曰：「今夫顓臾，固而近於費。今不取，後世必爲子孫憂。」孔子曰：「求！君子疾夫遠人不服而不能來也，邦分崩離析而不能守也，而謀動干戈於邦內。吾恐季孫之憂，不在顓臾，而在蕭墻之內也。」
《韓詩外傳》曰：楚王欲伐晉，告士大夫有諫者死。叔敖曰：「臣園中有榆，榆上有蟬，蟬方奮翼悲鳴，不知螳螂在其後，欲獲而食之，螳螂取蟬，不知黃雀在其後。」
又曰：修武屬河內，本殷之寧邑。武王伐紂，勒兵於寧，改曰「修武」，今懷州也。
《家語》曰：孔子言於定公曰：「大夫家無藏甲，邑無百雉之城，〈高丈長丈曰堵，三堵曰雉。〉古之制也。今三家過制，請皆損之。」乃使季氏宰仲由隳三都。叔孫輒不得意於季氏，因費宰公不狃率費人以襲魯，攻之入，及台側，孔子命申句須、樂頎勒士衆下伐之。費人北，遂隳之。強公室，弱私家，尊君卑臣，政化大行。
又曰：孔子曰：「明王之徵，猶時雨之降。行地彌博，得親彌衆，是還師於衽席之上也。」
《國語》曰：吳伐越，越王勾踐請嫡女執箕帚，嫡男奉盥𠤷，〈𠤷，沃盥器也。〉以隨諸禦；春秋貢獻，不懈於王府。吳王曰：「吾將許越成。」申胥諫曰：〈申胥，楚臣伍胥。〉「不可許也。大夫種勇而善謀，將還玩吳國於股掌之上，以得其志。」吳王不聽，乃許盟。將伐齊，申胥諫曰：「越之在吳，猶人有腹心之疾。今非越是圖，而齊、魯爲憂。夫齊、魯譬諸疾，疥癬也，豈能涉江、淮與我爭此地哉？」王弗聽。
又曰：謀甫諫曰：「不可。先王之於民，懋正其德而厚其性，阜其財求，利其器用，明利害之鄉，以文修之，使務利而避害，懷德而畏威，故能保世以滋大。昔我先王后稷，以服事虞夏。及夏之衰也。棄稷不務，我先王不用失其官，而自竄於戎狄之間，不敢怠業，時序其德，纂修其緒，修其訓典，朝夕恪勤，守以惇篤，奉以忠信，弈世載德，不忝前人。至於武王，昭前人之光明而加之以慈和，事神保民，莫不欣喜。商王帝辛，大惡於民。庶民不忍，欣戴武王，以致戎於商牧。是先王非務武也，勤恤民隱而除其害也。夫先王之制；邦內甸服，國外侯服，侯、衛賓服，夷蠻要服，戎翟荒服。甸服者祭，侯服者祀，賓服者享，要服者貢，荒服者王。日祭、月祀、時享、歲貢、終王。先王之訓也，有不祭則修意，有不祀則修言，有不享則修文，有不貢則修名，有不王則修德，序成而又不至則修刑。於是乎有刑不祭，伐不祀，征不享，讓不貢，告不王。於是乎有刑罰之辟，有攻伐之兵，有征討之備，有威讓之令，有文告之辭。布令陳辭而又不至，則又增修其德，無勤民於遠矣。是以近無不至，遠無不服。今自大畢、伯仕之終也，大戎氏以其職來王，天子曰：『予必以不享征之，且觀之兵。』其無乃廢先王之訓，而王幾頓也。吾聞夫犬戎樹惇，率舊德而守終純，固其有以禦我矣。」王不聽，遂征之，得四白狼、四白鹿以歸。自是荒服者不至。
又曰：文公即位二年，欲用其民，〈用，其征伐。〉子犯曰：「民未知義，〈未知尊上之義。〉盍納天子以示之義？」〈時天子以子帶之難在鄭地汜。〉乃納襄王於周。公曰：「可矣乎？」對曰：「民未知信。」乃伐原。〈謂信上令以五日之糧，糧盡不降命去之。〉曰：「可矣乎？」對曰：「民未知禮，盍大蒐，備師尚禮以示之？」〈蒐所以明尊卑、順少長、習威儀也。〉乃大蒐於被廬。〈被廬，晉地。〉作三軍。使卻縠將中軍，以爲大政，〈大掌國政。〉郤溱佐之。子犯曰：「可矣。」〈可用也。〉遂伐曹、衛，出穀戍，釋宋圍，敗楚師於城濮。於是乎遂伯。〈穀，齊地也。〉
《戰國策》曰：趙且伐燕。蘇代謂燕惠王曰：「今者臣來，過易水，見蚌方出曝，而鷸啄其肉，蚌合而鉗其喙。鷸曰：『今日不雨，明日不雨，即有蚌脯。』蚌亦曰：『今日不出，明日不出，必有死鷸。』兩者不能相舍，而漁者幷擒之。今趙且伐燕，不相支，以弊大衆，臣恐強秦之爲漁父也！大王熟計之。」惠王曰：「善。」乃止。
又曰：蘇秦謂秦惠王曰：「戰車萬乘，奮擊百萬，可以並諸侯，吞天下，稱帝而治。願大王少留意，臣請奏其郊。」王曰：「寡人聞：毛羽不豐滿，不可以高飛；文章不成者，不可以誅罰；道德不厚者，不可以使民；政教不順者，不可以煩大臣。」秦曰：「臣固疑大王不能用也。昔者神農伐蒲逐，黃帝伐涿鹿，堯伐歡兜，舜伐三苗，禹伐共工，湯伐有夏，文王伐崇，武王伐紂，齊王戰而伯天下。由此觀之，罔有不戰者也。夫五帝三王五伯、明主賢君，常欲坐而致之。其勢不能，故以戰續之。寬則兩軍自攻，迫則杖戟相踵，兵勝於外，義強於內，威在於上，民伏於下。今欲幷天下，陵萬乘，黜敵國，制海內，臣諸侯，非兵不可。」
