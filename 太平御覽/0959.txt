
《尚書·禹貢》曰：荊州，厥貢惟菌、{艹輅}、楛。〈注曰：楛中矢榦。皆出雲夢之澤也。〉
《毛詩·旱麓》曰：瞻彼旱麓〈山足也。〉，榛楛濟濟。
陸機《毛詩疏義》曰：榛楛，似荊而赤，葉似著。上黨人篾以為牛筥箱器，又屈以為釵。故上黨調問婦人：「欲買赭不？」曰：「竈中自有黃土。」「買釵不？」曰：「山中自有楛」。
又《文賦》曰：彼榛楛之勿剪，亦蒙榮於集翠。
《漢書·孔光傳》曰：賜太師靈壽杖。〈孟康曰：扶老杖也。服虔曰：靈壽，木名也，似竹，有節，長不過八九尺。〉
《山海經》曰：廣都之野，靈壽實華。
《爾雅》曰：栲，山樗〈栲似樗，色小白，生山中。亦類漆樹。〉。
《毛詩·我行其野》曰：我行其野，蔽芾其樗〈惡木也。〉。
陸機《毛詩疏義》曰：「蔽芾其樗，樗樹及皮皆似漆，青色耳，其葉臭。
《莊子》惠子曰：「吾有大樹，人謂之樗。其本擁腫，不中繩墨；小枝拳曲，不中規矩。立之途，匠者不顧。今子之言，大而無用，眾所同去。」莊子曰：「何不樹於無何有之鄉、廣莫之野，逍遙乎寢臥其下。」
《風俗通》曰：嘉平中，有兩樗一宿長丈餘，作人狀，頭目宛然。
《河洛記》曰：洛陽北山，謂之邙山，其上無大樹。大業都城之北嶺，上有古樗樹，不知其來，早晚婆娑，周廻四五畒，已來在伊闕正南相當。越公等將建都城之日，據此樹以為南北定準，嫌樗木名惡，號曰婆娑羅樹矣。
《春秋運斗樞》曰：玉衡星散為荊。
《廣雅》曰：楚，荊也。牡荊，蔓荊也。
《廣志》曰：赤莖大實者名曰牡荊，又有山荊。
《毛詩·漢廣》曰：翹翹錯薪，言刈其楚〈楚，荊也。〉。
又《綢繆》曰：綢繆束楚，三星在戶。
《左傳·昭公》曰：伍舉入鄭，聲子將如晉，遇之於鄭郊。班荊相與食，而言復故。〈班，布也。布荊坐地，共議之。〉
《史記》曰：廉頗肉袒負荊，因賓客至藺相如門謝罪，卒與為刎頸之交。
《漢書》曰：淮南王安謀反，伍被諫曰：「昔子胥諫吳王云：『臣今見麋鹿游姑蘇之台。』臣今亦將見宮中生荊棘，露沾衣也！」
《東觀漢記》曰：尹勤治《韓詩》，身牧豕，事親至孝，無有交遊，門生荊棘。
《後漢書》曰：鮑永為魯郡太守，時董憲別帥彭豐、虞休、皮常等各千餘人稱將軍，不肯下。頃之，孔子闕里無故荊棘自除，從講堂至於里門。永異之，謂府丞及魯令曰：「方今危急，而闕里自開，斯豈夫子欲令太守行禮，助吾誅無道耶：乃會人眾，修鄉射之禮，請豐等共會觀視，欲因此擒之。豐等亦欲圖永，乃持牛酒勞饗，而潛挾兵器。永覺之，手格殺豐等，擒破黨與。帝嘉其略，封為關內侯。
《晉書》曰：索靖拜酒泉太守，惠帝即位，賜爵關內侯。有先識遠量，知天下將亂，指洛陽宮門銅駞，嘆曰：「會見汝在荊棘中耳！
《老子》曰：師之所處，荊棘生焉。
周景式《孝子傳》曰：古有兄弟，忽欲分異。出門見三荊同株，接葉連陰。嘆曰：「木猶欣然聚，況我而殊哉？遂還為雍和。〈一曰田真兄弟。〉
《神仙傳》曰：吳有徐隨，居丹徒。左慈過隨，門下有宿客，車六七乘，欺慈云：「徐公不在。慈去，客皆見牛在楊樹杪，車轂中皆生荊木，長一二丈。客懼，入報隨，隨曰：「此左公。遣追之。客逐慈，叩頭謝。客還，見牛在故地，無荊木也。
顧微《廣州記》曰：撫納縣出金荊。
《禮弓矢圖》曰：楚焞〈土敦反〉以荊為之，燃以灼正。以荊者，凡木心圓，荊心方也。
《地理志》曰：荊楚本多材，因名地焉。
《廣州記》曰：白荊堪為履，紫荊堪為牀。
《淮南萬畢術》曰：南山牡荊，指病自愈。節不相當，有月暈時剋之。
杜寶《大業拾遺錄》曰：五年，南方置北景、林邑、海陰三郡。北景在林邑南大海中，與海陰接境。其地東西一千餘里，南北三百餘里，海水四絕，北去大岸三百餘里。或云：馬援鑄柱尚存。地暑熱，多大林木，高者數百尋。有金荊生於高山峻阜，大者十圍，盤屈瘤蹙，文如美錦，色艷於真金。中夏時，有於海際得之。工人數用，甚精妙，貴於沉檀。
《毛詩·湛露》曰：湛湛露斯，在彼杞棘。
又《黃鳥》曰：交交黃鳥，止於棘。
又《墓門》曰：墓門有棘，斧以斯之。
《周書》曰：太姒夢見商之庭產棘。
《周禮·秋官上》曰：朝士，掌建邦外朝之法：左九棘，孤卿大夫位焉；右九棘，公侯伯子男位焉。〈鄭玄曰：樹棘以為位者，取其赤心而外刺，象以赤心三刺也。〉
《左傳·昭公》曰：竪牛奔齊，孟仲之子殺之，投其首於寧風之棘上。
《春秋元命苞》曰：樹棘聽訟其下者，棘赤心有刺，言治人者，原心不失其赤實也。
《後漢書》曰：馮異朝京師，引見，帝謂公卿曰：「是我起兵時主簿也，為吾被荊棘，定關中。
又曰：仇覽，字季智，一名香，陳留考城人也。時考城令河內王渙，政尚嚴猛，聞覽以德化人，署為主簿。後渙謝遣曰：「枳棘非鸞鳳所棲，百里豈人賢之路？今日太學曳長裾，飛名譽，皆主簿後耳！以一月俸為資，勉卒景行。
《晉書》曰：劉琨至并州，荊棘成林，犲狼滿道。琨剪除荊棘，收葬枯骸，造府朝，建市獄。寇盜牙來掩襲，甞以城門為戰場，百姓負楯以耕，屬韃而耨。琨撫循勞來，甚得物情。
又曰：祖逖在河南，公私豐贍，士馬日滋。方當推鋒越河，掃清冀、朔。會朝廷將遣戴若思為都督，逖以若思是吳人，雖有才望，無弘致遠識；且已剪荊棘，收河南地，而若思雍容一旦來統之，意甚怏怏。
又曰：石季龍大饗群臣於太武殿，佛圖澄曰：「殿乎殿乎，棘子成林，將壞人衣！龍殿石有棘生〈冉閔小字棘奴，時龍養為己子。〉。
又曰：崔洪靖厲骨鯁，為尚書左丞。時人為之語曰：「叢生棘刺，來自慱陵。在南為鷂，在北為鷹。
又曰：顧愷之畫鄰女像，以棘針釘之。
又曰：姚萇符登師於渥源，盡俘其眾。乃掘符堅屍鞭撻，薦之以棘，坎土而埋之。
《宋書》曰：袁淑上太祖書曰：「所謂棲鳥於烈火之上，養魚於叢棘之中。
《北齊書》曰：世祖為後主擇師傅，趙彥深進馬敬德入為侍講。其妻夢猛獸將來向之，敬德走超叢棘，妻伏地不敢動。敬德占之，曰：「吾當得大官。超棘，過九卿也；爾伏地，夫人也。
《隋書》曰：流求國居海島之中，土人所居，曰波羅檀洞。塹柵三重，環以流水，樹棘為藩。
《韓子》曰：宋人為燕王以棘刺之端為沐猴者，使王必三月齊而後觀之。右御冶工謂王曰：「臣聞人主無十日不燕，今王不能久齊，故以三月為期也；棘刺至小，安可削乎？王必察之！王囚而問之，果無有，乃殺之。冶人謂王曰：「士有虛名，多棘刺之說也。
《呂氏春秋》曰：棗，棘之有也；裘，狐之有也。食棘之棗，裘狐之皮，先王固用非其有而己有之，湯、武一日而盡有夏、商之地。《秦子》曰：踰枳棘之籬，則有絓枉之患；登椒桂之圃，則有榮華之芳。
《陳留耆舊傳》曰：魏尚被繫詔獄，有雀集獄棘上。尚占曰：「夫棘樹者，中心赤，外有刺，象我言有刺而赤心之至誠。
李嘗《藥錄》曰：棘□實是棗針，世人用門冬苗代之，非其真也。
《廣五行記》曰：隋文帝開皇末年，代州人姓王，仕為驃騎將軍，性好畋獵，所殺無數。有五男，無女。後有一女子，端正若畫，見者皆奇之，父母特加鍾愛，鄉里爭為作好衣而與之。女年七歲，一旦失之。初疑鄰里戲藏之，尋訪終不見者。諸兄遠覓，去家三十餘里，於棘中見之。欲就抱取，驚走，馬追不及。兄弟以十餘騎圍之，而口中惟作兔聲。抱歸家，不能言，身體盡棘所傷。母為挑之，得刺盈掬，不食而死。
《唐新語》曰：呂太一為戶部員外郎。戶部與吏部鄰司，吏部移牒，令墻宇悉立棘，以防令史交通。太一牒報曰：「眷彼吏部，銓綜之司，當須簡要清通，何必堅籬插棘？省中賞其俊拔。
《楚辭》曰：甘棠枯於豐草兮，藜棘樹於中庭。
《晉宮閣名》曰：華林園，君子樹三株。
《廣志》曰：君子樹似檉松，曹爽樹之於庭。
《洛陽記》曰：明光殿前，有長生木樹二株。
《鄴中記》曰：金華殿後，有石虎皇后浴室，種雙長生樹，世謂之西王母長生樹。
《晉宮閣名》曰：華林園，有萬年樹十四株。
謝玄暉詩曰：風動萬年枝。
《說文》曰：櫱，黃木也。
《永嘉郡記》曰：青田出枯楊，所經山路左側，木則黃櫱為林，草便黃連覆地。土人徃伐黃櫱者，皆有酒食禱祀。禱祀若有違失山神意，二藥輙化為異物，不可復得。
《淮南萬畢術》曰：蘗令面悅。〈取蘗葉三寸、土瓜三枚、大棗七枚，膏和塗面，不得四五日，立悅矣。先以湯洗面，乃傅藥。〉
《抱朴子》曰：黃蘗、芝草者，千歲黃蘗根下，有如三斛器，去本株三丈，細根相連，大如縷。末服之，盡一丈，則地仙。
《漢書·貨殖傳》曰：巵茜千石，亦比千乘之家。
《地鏡圖》曰：望氣，見人家黃氣者，支子樹也。
《晉令》曰：諸官有秩支子，守護者置吏一人。
《晉宮閣名》曰：華林園，支子五株。
《遊名山志》曰：樓石山，多支子也。
《本草經》曰：支子，一名木丹，葉兩頭尖，如樗蒲形，剝其子，如繭而黃赤。
葛洪《治霍亂轉筋方》曰：燒支子二枚，末服之，立愈。
《纂文》曰：無患，木名也。一名曰糅〈女收反〉婁，實可去垢。
崔豹《古今注》曰：程雅問：「櫨木名曰無患，何也？荅曰：「昔有神巫曰{宀王八}毦〈音餌〉能以符劾百鬼，得鬼則以此木為棒，棒殺之。世人相傳，此木為眾鬼所畏，競取此木為器，以厭卻邪魅，故號曰無患。
卞敬宗《伍錄枕讚》曰：爰玆素樸，名為吉姑。匠人斯製，以獻君子。
《廣雅》曰：栟〈音並〉櫚，椶也。
《吳志》曰：孫權討黃祖，祖橫兩蒙衝保守沔口叢刊本作{氵丐}口，以栟閭大紲繫石為釘。
《齊書》曰：高帝討晉安王，時朝廷器甲皆充南討，帝軍容寡闕。乃編椶皮為馬具，裝折竹為寄生，夜舉火進軍。賊望見恐懼，未戰而走。
《梁書》曰：張孝秀，性通率，不好浮華。常冠榖皮巾，躡蒲履，手執栟櫚皮麈尾，服寒食散，盛冬臥於石上。
《唐書》曰：訶陵國在南方海中洲上，竪木為城，作大屋重閣，以椶櫚皮覆之，王坐其中。
《山海經》曰：翠之山，其木多椶。〈椶樹無枝，高二丈許，葉大而圓，枝生杪頭，尖實，皮相披，一行皮者為一節。可以為索。〉
《廣志》曰：椶，一名栟櫚，葉似車輪，乃在樹下。下有皮纏之，附地起，二旬一採，轉復上生。
《說文》曰：椶，一名蒲葵。
《吳錄·地理志》曰：武陵臨沅縣，多栟櫚木，生山中。
《晉令》曰：夷，其民守護椶皮者，一身不輸之。
太平御覽卷第九百五十九
