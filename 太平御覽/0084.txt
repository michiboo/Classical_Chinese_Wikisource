
《史記》曰：周後稷，名棄。其母有邰氏女，曰薑嫄。薑嫄爲帝嚳元妃。薑嫄出野，見巨人跡，心欣然悅之，遂踐之而孕。居期而生子，以爲不祥，棄之隘巷，牛羊過者皆避不踐；徙置林中，適會山林多人，遷而棄渠中冰上，飛鳥以其翼覆薦之。薑嫄以爲神，遂收養之。因名爲棄。棄爲兒時，游戲好種樹麻、菽，麻、菽溢美。及成人，遂好耕農，相地之宜，親稼穡。堯聞之，舉爲農師。天下得其利，封之於邰，〈音胎。〉號曰後稷，別姓姬氏。後稷之興，在唐、虞之際，皆曰有令德。後稷卒，子不窋〈陟律反。〉立，不窋末年，夏後氏政衰，去稷不務，不窋失其官而奔戎狄之間。不窋卒，子鞠立。鞠卒，子公劉立。公劉雖在戎狄之間，復修後稷之業，務耕種，行地宜，百姓懷之，多從而保歸焉。周道興，蓋自此也。公劉卒，子慶節立，國於邠。九世至古公亶父，復修後稷、公劉之業，積德行義，國人皆戴之，獯鬻戎狄攻之，欲得地與民，民皆怒，欲戰。古公曰：「有民立君，將以利之。今戎狄所攻戰，以吾地與民。民之在我，與在彼，何異？民欲以我故戰，殺人父子而君之，予不忍爲。」乃以與私屬去邠，渡漆、沮，逾梁山，止於歧下。邠人舉國老弱盡歸於歧下，及他旁國聞古公仁，亦多歸之。於是古公乃貶戎狄之俗，營築城郭室屋而邑別居之，民皆歌頌其德。古公有長子曰太伯，次曰虞仲。太姜生少子季曆，季曆娶大任，皆賢婦人，生昌，有聖瑞。古公曰「我世當有興者，其在昌乎？」長子太伯、虞仲知父欲立季曆以傳昌，乃二人如荊蠻，文身斷發，以讓季曆。古公卒，季曆立，是爲王季。王季修古公之道，篤於行義，諸侯順之。王季卒，子昌立，是爲西伯。西伯曰文王，遵後稷、公劉之業，則古公、王季之法，篤仁，敬老，慈少。禮下賢者，日中不暇食以待士。伯夷、叔齊、太顛、閎夭、散宜生、鬻子、辛甲之徒皆歸之。崇侯虎譖西伯於紂曰：「西伯積德，諸侯向之，將不利於帝。」紂囚西伯於羑裏。閎夭之徒乃求有莘氏美女、驪戎之文馬，因殷嬖臣費仲獻之紂。乃赦之。紂喜，賜之弓矢斧鉞，使得征伐，謂西伯曰：「愬汝者，崇侯虎也。」西伯乃獻洛西之地，以請除炮烙之刑。西伯遂爲諸侯決平。虞、芮人有獄不能決，如詣周。入其界，見耕者皆讓畔，未見西伯而慚，相謂曰：「吾所爭者，周所恥也。」遂還。明年，伐犬夷。又明年，伐密須。又明年，伐崇侯虎，而徙都於豐，諸侯多歸之都豐。明年而薨，太子發立。
《尚書帝命驗》曰：季秋之月甲子，赤雀銜丹書入豐，止昌戶，拜稽首。〈稽首，頭至地也。〉至於磻溪之水，呂尚〈呂氏，尚名。〉釣涯，王下趣拜〈急見也。〉曰：「公，望七年，〈曰公乎，我相望七年，言久也。〉乃今見光景於斯！」〈尊之辭。斯，此也。〉答曰：「望釣得玉璜，〈半璧曰璜，釣得魚中有璜。〉刻曰：姬受命，呂佐旌。」〈受天命爲天子，呂佐旌，理之也。〉遂置車左，王躬執驅，〈下賢也。車尊曰左，王身執轡而驅焉。〉號曰師尚父。
《周書》曰：文王昌曰：「吾聞之無變古，無易常，無陰謀，無擅制，無更創，爲此則不祥。」太公曰：「夫天下，非常一人之天下也；天下之國，非常一人之國也。莫常有之，惟有道者取之。古之王者，未使民民化，未賞民民勸，不知怒，不知喜，愉愉然其如赤子。此古善爲政也。」
又曰：文王在鎬，召太子發，曰：「嗚呼，我身老矣。吾語汝，我所保與我所守，傳之子孫：吾厚德而廣惠，忠信而志愛；吾不爲驕侈，不爲太靡，不淫於美；吾栝柱而茅茨，吾爲民愛費也；春夏育山林不升□，以成草木之長而慎天時；水澤不內舟楫以成魚鱉之長；不麛、不卵以成鳥獸之長；畋獵惟時，不殺童羊，不夭胎，童牛不服，童馬不馳不騖，澤不行害，土不失其宜，萬物不失其性，天下不失其時。」
又曰：文王獨坐，屏去左右，深念遠慮，召太公望曰：「帝王猛暴無文，強梁好武，侵淩諸侯，苦勞天下，百姓之怨心生矣。其災，予奚行而得免於無道乎？」太公曰：「因其所爲，且興其化，上知天道，中知人事，下知地理，乃可以有國焉。」
《帝王世紀》曰：文王昌，龍顔虎肩，身長十尺，胸有四乳。晏朝不食，以延四方之士。文王合六州之諸侯以朝紂，紂以崇侯之讒而怒，諸侯請送文王棄於程。十年正月，文王自商至程。太姒夢見商庭生棘，太子發取周庭之梓，樹之於闕間，梓化爲松柏柞棫。覺而驚，以告文王。文王不敢占，召太子發，命祝以幣告於宗廟群神，然後占之於明堂，及發幷拜吉夢，遂作程寤。始，文王繼父爲西伯，都於雍州之地。及受命，復兼梁荊二州，化被於江漢之域。於是諸侯歸附之者六州，而文王不失臣節。先是，文王夢日月之光著身，又鸑鷟鳴於岐，作武象之樂。神農氏始作五弦之琴，以具宮、商、角、徵、羽之音。曆九代，至文王復增其二弦曰少宮、少商。文王嗣位五十年，即《周書》所謂「文王受命，享國五十年」是也。
《雒書靈准聽》曰：蒼帝姬昌，日角烏鼻，身長八尺二寸。
《詩》曰：文王在上，於昭於天。周雖舊邦，其命維新。
又曰：維此文王，小心翼翼。昭事上帝，聿懷多福。
又曰：文王曰：「諮，諮汝殷商！匪上帝不時，殷不用舊。」
《詩含神霧》曰：太任夢長人感己，生文王。
《春秋元命苞》曰：文王龍顔，柔肩望羊。〈柔肩，言象龍膺曲起。〉
又曰：伐殷者，爲姬昌。〈姬昌之言基始也。昌兩日重見，言明象。〉生於岐，立於豐。〈岐，雍州之山最大者也豐亦丈。〉精翼日，〈爲日精所羽翼，故遂以爲名也。〉衣青色。〈木神以其方色表衣。〉遷造西，十刻消。〈遷造西，蓋文王爲西伯時，西方造意東入討紂十刻之間即消滅之。言聖人所向無前也。〉
又曰：文王四乳，是謂含良，蓋法酒旗，布恩舒惠。〈酒者乳也。能乳天下，布恩之謂也。〉
《春秋感精符》曰：孔子按《錄書》含觀五常英人，知姬昌爲蒼帝精。
《孟子》曰：昔者文王之治岐也，耕者九一，仕者世祿，關市譏而不征，澤梁無禁，罪人不孥。〈言往者文王爲西伯時，始行王政，使岐民修井田，八家耕八百畝，百畝以爲公田及廬井，故曰九一也。紂時稅重，文王復行古法也。仕者世祿，賢者子孫必有土地。關以譏難非常不徵稅也。孥，妻子也。《詩》之樂爾妻孥。罪人之子不孥，惡止其身，不及妻子也。陂澤魚梁不設禁，與民共也。〉老而無妻曰鰥，老而無夫曰寡，老而無子曰獨，幼而無父曰孤。此四者天下之窮民而無告者。文王發政施仁，必先斯四者。
《墨子》曰：赤雀銜珪之岐社，曰命周文王伐於殷。
《韓子》曰：周有玉板，紂令戾索之，王與也。
《呂氏春秋》曰：文王立八年，歲六月，文王寢疾，五日而地動東西南北，不出周郊，百吏皆請曰：「臣聞地之動也，爲人主也。今王寢疾五日而地動四面，不出周郊，群臣皆恐，請移之。」文王曰：「若何移？」對曰：「興事動衆，以增城。」王曰：「是重吾罪也，不可昌也。請改行重善以移之，其可以免之乎。」於是謹其禮秩皮革，以交諸侯；飾其辭令、幣帛，以禮豪士；頒其爵列等級田疇，以賞群臣。無幾何，疾乃止。
《淮南子》曰：文王歸自商，乃爲玉門，築靈台，相女童，擊鐘鼓，〈玉門，以玉飾門爲柱樞也。相女童，視之也。〉以待紂之失也。紂聞之曰：「周伯昌改道易行，吾無憂矣。」乃爲炮烙，剖比干，剔孕婦，殺諫者。文王乃遂其謀。
又曰：文王之時，紂爲天子，賦斂無度，殺無止，康梁流湎，宮中成市。〈康梁鴆樂，流湎酒也。成市，言集者多。〉作爲炮烙之刑，刳諫者，剔孕婦，天下同心而苦之。文王四世累善，〈太王、王季、文王、武王，凡四世也。〉修德行義，處岐、周之間，地方不過百里，天下二分歸之。文王欲以卑弱制強暴，以爲天下去殘除賊而成王道，故太公之謀主也。〈太公爲周陳陰符兵謀也。〉
《賈誼書》曰：文王晝臥，夢人登城而呼己曰：「我東北陬之腐骨也，速以人君葬我。」文王曰：「諾！」覺，召吏視之，信有焉。文王曰：「速以人君葬之。」吏曰：「此無主，請以五大夫。」文王曰：「吾夢中已許之矣，奈何其背也。」士民聞之曰：「我君不以夢之故背腐骨，況於生人乎！」
《桓子新論》曰：《文王操》者，文王之時，紂無道，爛金爲格，溢酒爲池，宮中相殘，骨肉成泥，璇室瑤台，藹雲翳風，鐘聲雷起，疾動天地，文王躬被法度，陰行仁義，援琴作操。故其聲紛以擾，駭角震商。琴操曰「受命者，謂文王受天命。文王以紂時爲岐侯，躬修道德，執行仁義，百姓附親。是時，紂爲無道，刳胎斬涉，廢壞三仁，天統易運，諸侯瓦解，皆歸文王。其後，有鳳凰銜書於郊。文王曰：「殷帝無道，虐亂天下，皇命已移，不得復久。」乃作《鳳凰》之歌曰：「翼翼翔翔，鸞皇兮。銜書來游，以命昌兮。瞻天案圖，殷將亡兮。蒼蒼皓天，始有萌兮。五神連精，合謀房兮。」
又曰：文王修德，百姓親附。是時，崇侯虎與文王列爲諸侯，德不能及文王，常嫉妒之。乃譖文王於紂曰：「西伯昌，聖人也。長子發，中子旦，皆聖人也。三聖合謀，君其慮之。」乃囚文王於羑裏。
《呂氏春秋》曰：周文王使人扣地，得人之骸，吏以聞文王，文王令葬之。吏曰：「此無主矣。」文王曰：「有天下者，天下之主；有一國者，一國之主。今我非其主耶？」遂令以衣棺葬之。天下聞之，曰：「澤及枯骨，又況於人乎哉！」或得寶以危其國，文王得朽骨以喻其意，故聖人之於物也，無不被才也。
又曰：文王處岐事紂，冤侮雅孫，朝夕必時，〈雅，正；孫，順。紂雖冤枉侮慢之，而文王猶正順諸侯之禮，不失其時也。〉止貢必適，祭祀必敬。紂喜，命文王稱西伯，賜之千里之地。文王再拜稽首而致辭曰：「願爲民請去炮烙之刑。」〈紂見熨斗爛人手，因作銅柱布火其下，令人走其上，墮火而死，以之爲樂，方之𦘴炮，故名爲炮烙也。〉文王非惡千里之地也，以爲民請去炮烙之刑，必得民心，得民心則賢於千里之地矣。
《呂氏春秋》曰：文王修德，百姓親附，是時，崇侯虎與文王同列爲諸侯，德不能及文王，常嫉妒之。乃譖文王於紂曰：「西伯昌聖人也，長子發、中子旦皆聖，合謀，君其慮之。」紂乃囚文王於羑裏，將欲殺之。於是文王四臣散宜生等乃周流海內，經歷豐土，得美女二人，水中文貝、白馬、朱鬛以獻於紂，陳於中庭。紂立出西伯。文王在羑裏時演《易》八卦爲六十四，作鬱厄之辭，困於石，據於蒺藜，乃申憤以作歌曰：「殷道混混，浸濁煩兮。朱紫相合，不別分兮。迷亂聲色，信讒言兮。閻閻之虐，使我愆兮。幽閉牢阱，由其言兮，遘我四人，憂勤勤兮。」
《論衡》曰：文王飲酒千鍾，聖人能以德將酒也。
《帝王世紀》曰：文王晏朝不食，以延四方之士。是以太顛、閎夭、散宜生、南宮適之屬鹹至，是爲四臣。文王雖在諸侯之位，襲爲西伯，紂既囚文王，文王之長子曰伯邑考，質於殷爲紂禦，紂以爲羹，賜文王曰：「聖人當不食其子羹。」文王得而食之。紂曰：「誰謂西伯聖者，其子羹尚不知也。」
魏陳思王曹植《文王贊》曰：於赫聖德，實維文王。三分有二，猶復事商。化加虞芮，旁暨四方。王業克昭，武嗣遂光。
又《文王赤雀贊》曰：西伯積德，天命攸顧。赤雀銜書，爰集昌戶。瑞爲天使，和氣所致。嗟爾後王，昌期而至。
周·庾信《文王見呂尚贊》曰：言歸養老，垂釣西川。岸上磐石，溪惟小船。風雨未感，意氣怡然。有此相望，於今幾年。
《書》曰：武王戎車三百乘，〈兵車一乘，步卒七十三人，凡二萬一千，全數也。〉虎賁三百人，〈虎賁善戰，言其猛也。〉與紂戰於牧野，作《牧誓》。
《尚書中候》曰：太子發以紂存，三仁附，〈三仁，箕子、比干、微子也。〉即位不稱王，渡於盟津，中流受文命，待天謀。白魚躍入王舟，王俯取魚，長三尺，赤文，有字題目下，名授右。〈右，助也。天告以伐紂之意，是其助也。〉有火自天出於王屋，流爲赤烏五至，以穀俱來。〈流，行也。五至猶五來。〉赤烏成文，雀書之福。〈文王得赤雀丹書，今武王致赤烏，俱應周尚赤，故言成文也。〉
《詩》曰：考卜維王，宅是鎬京。維龜正之，武王成之。
《禮》曰：武王纘太王、王季、文王之緒，一戎衣而有天下，身不失天下之顯名，尊爲天子，富有四海之內。宗廟享之，子孫保之。〈纘，繼也。緒業也。戎，兵也。衣讀爲殷，聲之誤。一者，一伐殷也。〉
又曰：昔殷紂亂天下，脯九侯，以享諸侯。是以周公相武王以伐紂。
《樂稽耀嘉》曰：武王承命興師，誅於紂，萬國鹹喜。軍渡盟津，前歌後舞。後乃太安，家給人足，酌酒鬱搖。〈鬱搖，喜貌。〉
《春秋元命苞》曰：武王駢齒，是謂剛強。承命誅害，以順天心。
《史記》曰：武王即位，太公望爲師，周公旦爲輔，召公、畢公之徒左右王，修文王業。九年冬，東觀兵盟津。爲文王木主，載以居中軍。自稱太子發，言奉文王以伐，不敢自專。乃告司馬、司徒、司空，遂興師渡河。時諸侯不期而會盟津者八百，諸侯皆曰：「紂可伐矣。」武王曰：「朱可。」乃還師。居二年，聞紂昏亂滋甚，剖比干，囚箕子。太師庇、少師強抱其樂器而奔周。於是武王乃渡盟津以卒馳紂，紂師皆倒兵戰，紂軍潰，叛走，登鹿台之上，蒙衣其珠玉，自燔於火而死。王遂入，至紂死所。武王自射紂三發而後下車，以黃鉞斷紂頭，懸太白之旗。紂嬖妾妲己二女皆自殺。王又射三發，斬以玄鉞，懸其頭小白之旗。出，復于軍。其明日，遂除紂宮，誓殷民，即帝位。
《帝王世紀》曰：武王自盟津還，返於周，見暍人，王自左擁而右扇之。四年，起師至鮪水。甲子，至於商郊牧野，王襪系解，五人侍於前，莫肯爲王系襪，皆曰：「臣所以事君王，非爲系襪也。」王乃釋旄而系之，與紂戰，紂師敗績，擒費仲、惡來，紂赴於京，自燔於宣室而死。乃以大旗麾諸侯入殷都。百姓咸行於郊。王使告曰：「上天降休。」商人皆拜，王亦答拜。以兵人造紂及妲己，王親射，射之三發，然後下車以劍擊之。周公爲司徒，使以黃鉞斬紂頭；召公爲司空，又使以玄鉞斬妲己。明日，天雨。王命除道修社，入商宮，朝成湯之廟。登堂見美玉，入室見美女，王皆取而歸之諸侯。天下聞之，以廉於財色矣。置旌於商容之閭，釋箕子之囚，散鹿台之財，發鉅橋之粟，以賑貧民。命南宮括、伯達、史佚，遷九鼎於洛邑，命閎夭封比干之墓。殷民鹹喜。十年冬，王崩於鎬，殯於岐。時年九十三歲矣。太子誦立，爲成王。
《越書》曰：八百諸侯，皆一旦會於盟津之上，不言同辭，不呼自來，盡知武王忠信，欲從伐紂。
《墨子》曰：天錫武王黃鳥之旗。
《淮南子》曰：武王伐紂，渡於盟津。陽侯之波，逆流而擊，疾風晦暝，人馬不見。於是武王左操黃鉞，右執白旄，瞋目而麾之曰：「餘在天下，誰敢害吾意者？」於是風濟而波罷。
又曰：武王克殷，欲築宮於五行之山。〈五行山，今太行山也。河內野王縣北上黨間。〉周公曰：「不可。夫五行之山，固塞險阻之地也。使我德能覆之，則天下納其貢職者回也；〈回，紆難也。〉使我有暴亂之行，則天下之伐我難。〈周公言我有暴亂之行，則天下當來伐我，無爲於五行之山，使天下來伐我者難也，言其依德不恃險也。〉此所以三十六世而不奪也。」
《說苑》曰：武王伐紂，過墜斬山，過水折舟，過谷發梁，過山焚萊，示民無返志。
《史記》曰：成王少，周公攝政。管叔、蔡叔群弟疑周公，與武庚作亂，叛周。周公奉成王命，伐誅武庚，殺管叔、蔡叔，以微子開代殷後，國於宋。周公行政七年，成王長，周公反政成王，北面就群臣之位。成王在酆，使召公復營洛邑，如武王之意。周公復卜申視，卒營築，居九鼎焉。曰：「此天下之中，四方入貢道里均。」作《周官》。興正禮樂，制度於是改，而民和睦，頌聲興。
《帝王世紀》曰：周公居冢宰攝政。成王年少，未能治事，故號曰「孺子」。八年，王始躬親王事，以周公爲太師，封伯禽於魯。父子幷命，周公拜於前，魯公拜於後。王以周公有勛勞於天下，故加魯以四等之上，兼二十四附庸，地方七百里，革車千乘。王既營都洛邑，復居豐鎬。淮夷、徐戎及商奄又叛，又乃大搜於岐陽，東伐淮夷。七年，王崩，年十六矣。太子釗代立。
《淮南子》曰：成王問政於尹逸曰：「吾何德之行，〈尹佚，史佚也。〉而民親其上？」對曰：「使之時而敬順之。」王曰：「其度安至？」曰：「如臨深淵，如履薄冰。」王曰：「懼哉，王人乎！」尹逸曰：「天地之間，四海之內，善之則吾蓄也，不善則吾仇也。」
《呂氏春秋》曰：旦所朝窮巷之中，瓮牖之士者七十人，文王造之而未遂，武王遂而未成。周公旦抱少主而成之，故曰：「成王」。
《賈誼書》曰：周成王問鬻子曰：「寡人聞聖王在上位，使民富且壽。夫富則可爲也。壽則不在天乎。」鬻子對曰：「聖王在上位，則天下無軍兵之事，故諸侯不相攻，而民不私鬥、不相殺也，則民免於一死而得一生矣。聖王在上，君積於道，而吏積於德，民積於用，故婦人爲其所依，丈夫爲其所食，民免二死而得二生矣。聖王在上則君積於仁，而吏積於愛，而民積於順，則刑罰廢，無夭遏之誅，則民免於三死得三生矣。聖王在上則使民以時，而用之有節，則民無厲疾矣，則民免於四死，得四生矣。」
《琴操》曰：周金滕者，周公作《金滕》書也。武王薨，太子誦襲武王之業，年七歲，不能統理海內，周公爲攝政。是時，周公囚誅管、蔡之後，有謗公於王者，言公專國之權，詐策謀，將危社稷，不可置之。成王聞之，勃然大怒，欲囚周公，周公乃奔於魯而死。成王聞公死，且怒之，且傷之，以公禮葬之。天乃大暴風疾雨，禾稼皆偃，木折傷。成王懼，發《金滕》之書，見周公所爲武王禱，命以身贖之書。成王執書而泣曰：「誰言周公欲危社稷者！」取所讒公者而誅之，戮於國。天乃反風霽雨，禾稼復起。成王作思慕之歌。
