
《說文》曰：貧，財分少也。
《尚書》：六極：四曰貧。
《毛詩》曰：出自北門，憂心殷殷。終窶且貧，莫知我艱。〈窶者，無禮也。貧者，困於財。〉
又曰：自我徂爾，三載食貧。
又曰：大東小東，杼軸其空。
《禮記》曰：君子雖貧，不鬻祭器；雖寒，不衣祭服。
又曰：子路曰：「傷哉貧也！生無以爲養，死無以禮。」子曰：「啜菽飲水，盡其歡，斯之爲孝。斂手足形，還葬而無槨，稱其財，斯之謂禮。」〈還猶疾，謂不及其日月也。〉
又曰：君子辭貴不辭賤，辭富不辭貧。
又曰：儒有一畝之宮，環堵之室，蓽門圭竇，蓬戶瓮牖；易衣而出，幷日而食；不隕獲於貧賤，不充詘於富貴。
《左傳》曰：室如懸磬。
《論語》曰：貧而無諂。
又曰：貧與賤是人之所惡也，不以其道得之不去也。
又曰：衣敝袍，與衣狐貉者立，而不恥者，其由也與？〈，絮也。〉
又曰：賢哉，回也！一簞食，一瓢飲，在陋巷，人不堪其憂，回也不改其樂。
又曰：邦有道，貧且賤焉，恥也。
又曰：君子憂道不憂貧。
《家語》曰：端木賜駟馬連騎，以從原憲，居蓬蒿之中，幷日而食。子貢曰：「甚矣，子之病矣！」
《國語》曰：叔向見韓宣子，宣子憂貧，叔向賀之。宣子曰：「吾有卿名，而無其實，無以從二三子，〈家貧則不及人也。〉吾是以憂。子賀我何故？」對曰：「昔欒武子無一卒之田，〈武子，晉正卿欒書也。大夫一卒無者不及上大夫。〉其官不備其宗器，〈器，祭器也。〉宣其德行，慎其憲則，諸侯親之，戎、翟懷之。今吾子有欒武子之貧，吾亦爲能其德也，是以賀。若不憂德之不修而患貨之不足，將吊不暇，何賀之有也？」
《史記》曰：叔孫敖知優孟之賢，病且死，謂其子曰：「我死，汝必貧困。」其子無立錐之地。
又曰：寧戚，衛人也。欲仕齊，家貧無以自資，乃賃爲人推車。至齊國，桓公出，戚望見車駕，乃於車下飯牛，扣牛角而歌。桓公聞之，撫手曰：「異哉，此人乃非常人也！」命管仲迎之，以爲上卿。
又曰：馮�，齊人，貧乏不能自存，使人屬齊相孟嘗君，願寄食門下。孟嘗君曰：「客何能也？」對曰：「無能。」孟嘗君笑而受之。左右皆知君賤之，食以草具。居有頃，�倚柱彈其劍鋏而歌曰：「長鋏歸來乎！食無魚。」左右以告孟嘗君，食之乃比門下諸客。居有頃，復歌曰：「長鋏歸來乎！出無車。左右以告孟嘗君，爲之駕比門下客。後有頃，復歌曰：「長鋏無歸來乎，無以爲家。」左右皆惡之，以其貪，不知足也。孟嘗君問�曰：「公有親乎？」對曰：「有母。」孟嘗君令人給其食用，無使乏。�乃不復歌。後孟嘗君出記事，問門下諸客：「有能習計會，能爲吾收債於薛乎？」�獨署曰：「臣能。」孟嘗君怪曰：「此誰乎？」左右曰：「歌夫長鋏歸來者也。」孟嘗君笑曰：「客果有能，吾負之，未之見也。」請而見之，謝曰：「文倦於事，憒於憂，久開罪於先生。先生不羞，乃有意欲爲收債乎？」�對曰：「願之。」於是約車治裝，載券契將行，�問曰：「收債畢，市何物而返也？」孟嘗君曰：「視吾家之寡有者。」�遂驅而之薛，使吏召諸民當償債者，悉來合券。券既合，�乃矯君命以所償賜諸民，因燒其券。民皆呼萬歲。�遂長驅而還，見孟嘗君。君怪其疾也，衣冠而見之，曰：「債畢乎？」對曰：「畢。」「何市而返？」對曰：「臣竊計，宮中珍寶盈室，車馬實於外廄，美人充下陳，君家所寡有者以義耳！竊爲君市義。」孟嘗君曰：「市義若何？」對曰：「今君有區區之薛，不附愛子其民，因而賈利之！臣竊矯君命，盡以賜之，而燒其券，民咸稱萬歲。此臣爲君市義也。」孟嘗君不悅，曰：「先生休矣！」於是，期年，人或毀孟嘗君於王曰：「孟嘗君將亂。」及王出畋，忽有劫王者，意甚疑之。孟嘗君將出奔，其舍人魏子初爲君收邑三返而不敢入，君問之，對曰：「有賢者竊爲君教與之，以故無入。」至是，魏子所與賢者聞孟嘗君出，上書言其不亂，請以身盟，遂自刎於宮門。王大驚，乃復召孟嘗君。孟嘗君謝病歸老於薛，未至百里，民扶老攜幼迎於道傍。孟嘗君顧謂�曰：「先生所爲文市義者，今見之矣。」�對曰：「狡兔有三窟。」僅得免於死矣，今君止有一窟，未得高枕而臥也。請爲君復鑿二窟。」孟嘗君與車五十乘，金百斤，西遊於梁，說魏王曰：「齊放其大臣孟嘗君，諸侯先迎之者國富兵強。」於是魏昭王以其故相爲上將軍，而虛相位，遣謁者賫黃金千斤、車百乘往聘孟嘗君。孟嘗君固辭不往，魏使三返。王聞之，君臣恐懼，遣太傅賫黃金千金、文馬二駟，以謝孟嘗君，使返國。�又請曰：「願得先王祭器，立宗廟於薛。」廟既成，還報曰：「三窟以就，君可高會而樂矣。」孟嘗君乃還爲齊相。
又曰：顔無繇，字路，顔淵父也。回死，顔路貧，請孔子車以葬。〈孔安國曰：賣車以作槨也。〉孔子曰：「才不才，亦各言其子。鯉也死，有棺而無槨，吾不徒行以爲之槨，以吾從大夫之後。不可徒行也。」
又曰：魏悖少時，欲求見齊相曹參，家貧無以自通，乃常獨早夜掃齊相舍人門外。舍人怪之，以爲物，而伺之，獨得勃。勃曰：「願見相君，無因，故爲子掃，欲以求見。」於是舍人見之，曹參因以爲舍人。
又曰：東郭先生拜爲郡都尉。先生久待詔公車，貧困饑寒，衣弊，履不完。行雪中，履有上無下，足盡踐地。道人笑之。
又曰：甘茂亡秦奔齊，逢蘇代。代爲齊使於秦。茂曰：「臣得罪於秦，懼而逃，無所容跡。臣聞富人女會績，貧人女曰：我無以置燭，而子之火光有餘，子可分我餘光，無損子明。今臣困，願君以餘光振之。」
《漢書》曰：司馬相如，字長卿，成都人。家貧，嘗於臨邛市與人沽酒，傭爲灑掃，身著犢鼻布禈於市中。然少好讀書，學擊劍，小名犬子。慕藺相如之爲人，更名曰相如。後游梁數年歸。素與臨邛令王吉善，臨邛多富人，有卓王孫、程鄭相謂曰：「令有貴客，爲具召之，幷召令。」令既至，請長卿，長卿謝病不能臨。臨邛令不敢嘗食，乃自起迎相如，相如不得已而強往，一坐盡歡。酒酣，令前奏琴曰：「竊聞長卿好之，願以自娛。」相如爲鼓一弄。卓王孫有女文君新寡，好音，竊窺之。相如乃挑之。文君夜奔相如，相如與馳歸成都。家徒四壁立。卓王孫大怒，曰：「女不才，我不忍殺，一錢不分。」文君久之，與相如俱至臨邛，買酒舍，乃令文君當壚。相如與傭保雜作於市，卓王孫恥之。昆弟諸公謂王孫曰：「一女所不足者非財也。今文君既失身於相如，相如雖貧，其人才足依也，奈何相辱如此！」王孫不得已，分與僮僕百人，錢百萬。文君與相如乃歸成都。武帝立，蜀人楊德意爲狗監，侍上。上讀《子虛賦》而善之，曰：「朕獨不得與此人同時！」意曰：「此臣之邑人司馬相如爲此賦。」上驚，乃召問相如。相如曰：「然。此乃諸侯之事，未足可觀。」乃作《上林賦》，賦成，奏之，帝大悅，以相如爲郎，後拜中郎將。建節使至蜀，蜀太守郊迎，縣令負弩先驅。於是鄉閭故人及卓王孫諸公因門下獻牛酒以交歡。王孫於是喟然嘆曰：「老人所恨，得使女事相如乃晚耳！」
又曰：晁錯奏曰：「古者稅民，不過什一。秦則不然，用商鞅之法，改帝王之制，除井田，民得賣買，富者連阡陌，貧者亡立、錐之地。故貧民常衣馬牛之衣，而食犬彘之食。」
又曰：陳平，陽武戶牖鄉人。少時家貧，有田三十畝，與兄伯居。伯常耕田，縱平使游學。平爲人長大美色，人或謂平：「貧，何食而肥若是？」其嫂疾平之不親家事，曰：「食糠乞耳。有叔如此，不如無！」平好讀詩書，家貧，居窮巷，以席爲戶，然門外多長者車轍。
又曰：酈食其，陳留高陽人。好讀書，家貧落魄，無衣食業。爲里監門吏，然縣中賢豪不敢役，皆謂之狂生。
又曰：韓信，淮陰人。家貧無行，不得推擇爲吏，又不能治生爲商賈，常從人寄食。其母死，無以葬，乃行營高燥地，令傍可置萬家者。
又曰：倪寬，千乘人。治《尚書》，事歐陽生。貧無資用，帶經而鋤，休息輒誦讀。
又曰：嚴助侍宴從容，上問所欲。對曰：「家貧，爲友婿富人所辱。願爲會稽太守。」於是拜之。
又曰：王章，字仲卿，太山鉅平人。爲諸生學長安，獨與妻居。章疾病，無被，臥牛衣中，與妻決，涕泣。其妻呵怒曰：「仲卿！京師尊貴在朝廷人誰逾仲卿者，今疾病困厄，不自激卯，乃反涕泣，何鄙也！」
又曰：朱買臣，字翁子，吳人也。家貧好書，不治産業，常刈薪樵，以自賣給食，擔束薪，行且誦書。其妻亦負載相隨，數止買臣無歌謳道中。買臣愈益疾歌，妻羞之，求去。買臣笑曰：「我年五十當富貴，今四十餘矣。汝苦日久，待我富貴報汝功力。」妻恚曰：「如公等，終餓死溝中耳，何能富貴？」買臣不能留，即聽去。
又曰：蔡義，河內溫人。以明經給事大將軍幕府。家貧，常步行，資禮不逮衆門下，好事者相合爲義買犢車，令乘之。
又曰：主父偃，齊國臨淄人。學長短縱橫術，晚乃學《易》、《春秋》、百家言。游齊諸子間。諸儒生相與排擯，不容於齊。家貧，假貸無所得，此游燕、趙、中山，皆莫能厚遇。
又曰：陳湯，字子公，山陽瑕丘人。少好學書，博達善屬文。家貧，取貸無節，不爲州里所稱。
又曰：貢禹上書曰：「臣禹年老貧窮，家資不滿萬錢，妻子糠豆不贍，短褐不完。有田百三十畝。」
又曰：揚雄以病免，復召爲大夫。家素貧，嗜酒，人希至其門。下有好事者載餚從游學。
又曰：張竦居貧無賓客，時有好事者從之質疑問事、論道經書而已。
又曰：匡衡，字稚圭，東海承人。父世農夫，至衡好學，家貧，傭作以供資用，尤精力過人。
范曄《後漢書》曰：孫期，字仲式，濟陰人也。少爲諸生。家貧，事母至孝，牧豕於大澤中以奉焉。遠人從其學者，皆執經壟畔以追之，里落化其仁讓。
又曰：申屠蟠，字子龍，陳留外黃人也。家貧，傭爲漆工，郭林宗見而奇之。
又曰：李充，字大遜，陳留人。家貧，兄弟六人同衣遞食。妻竊爲充曰：「今貧若此，難以久留，妾有私財，願思分異。」充僞許之曰：「當適者р酒會內外共議。」既而，致酒宴客，充前跪白母：「此婦無狀，教充離間母兄，今遣斥。」便叱去之。
謝承《後漢書》曰：王充，字仲任，上虞人。少孤，鄉里稱孝，到京師受業太學，博覽而不守章句。家貧無書，常游洛陽市肆閱所賣書，目一見輒能誦憶，遂博通衆流。
又曰：張楷，字公超，治《嚴氏春秋》、《古文尚書》，門徒皆造問焉。車馬填門，貴戚之家皆起居巷，以候過客之利。楷疾其如此，輒徙避。家貧，無以爲業，常乘驢車至縣賣藥足給食，輒還鄉里。
《東觀漢記》曰：苻融妻亡，貧無殯斂，鄉人慾爲具棺服，融不肯受。曰：「古之亡者棄之中野，惟妻子可以行志，但土埋藏而已。」
又曰：桓榮，字春卿，沛郡龍亢人也。少學長安，治《歐陽尚書》，事博士朱晉。貧窶無，常客傭以自給，精力不倦，十五年不�家。
又曰：閔仲叔居安邑，老病，家貧不能買肉，日買一片豬肝，屠者或不肯爲斷。安邑令候之，問諸子何飯食，對曰：「但食豬肝，屠或不肯與之。」令出敕市吏，後買輒得。仲叔怪問，其子道狀，乃嘆曰：「閔仲叔豈以口腹累安邑耶！」遂去，之沛。
又曰：周紆爲渤海太守，赦令詔書到門不出，夜遣吏到屬縣書決罪行刑。坐徵詣廷尉，系獄數日，免歸。家貧，無以自賑贍，身築塹以給食。章帝知，憐之，後以爲郎。
華嶠《後漢書》曰：範式爲荊州刺史。友人南陽孔嵩，家貧親老，乃變名姓，傭爲新野河裡街卒。式行部到新野，而縣選嵩爲導騶迎式。式見而識之，呼嵩，把臂曰：「子非孔仲山耶？」對之嘆息，語及平生。曰：「共與俱曳長裾，游集帝學，吾蒙國恩，致位牧伯，而子懷道隱身，處於卒伍，不亦惜乎！」嵩曰：「昔侯嬴長守於賤業，晨掃門肆志於抱關。子居九夷，不患其陋，貧者士之宜，豈爲鄙哉！」式敕縣代嵩，嵩以爲先傭未竟，不肯去。
《續漢書》曰：範丹。桓帝時，以丹爲萊蕪長，不到官。後辟太尉府，自以狷急不能從俗，常佩韋於朝。徒行�服，賣卜於市。遭黨人禁錮，遂推鹿車，載妻子，捃拾自資，或依宿樹蔭。如此十餘年，乃結草室內居焉。閭里歌曰：「甑中生塵范史�，釜里生魚範萊蕪。」
又曰：吳祐，年二十喪父，居無擔石而不受贍遺，常牧豕於長垣澤中，行吟經書。遇父故人，謂之曰：「卿二千石子，而自業賤事，縱子無恥，奈先君何？」祐辭謝而已，守志如初也。
又曰：王苑，字仲安。貧賤，茅屋蓬戶藜藿。
謝承《後漢書》曰：施延，字君子，沛人。家貧母老，常鬻力供養，種瓜自給，位至太尉。
又曰：永平五年，班超兄固被召詣校書。超與母隨至洛陽，家貧常爲傭書以供養，久傭，嘗苦輟業，投筆嘆曰：「大丈夫無它志略，獨當效傅介子、張騫立功異域，以封取侯，安能久事筆硯乎！」
《魏略》曰：常林少單貧。雖貧，自非手力，不取之於人。性好學，漢末爲諸生，帶經耕鋤。其妻自擔餉饋之，林雖在田野，其相敬如賓。
又曰：黃初中，儒雅幷進，而楊沛本以事服能見，遂以議郎冗散里巷。沛前後宰曆城守，不以私計意，故身退之後，家無餘積，治疾於家，荒田二頃，起蝸牛廬，居止其中也。
《典略》曰：程堅，字謀甫，南陽舞陰人。仁孝清潔，居貧無資，磨鏡自給，不受人施。諸嫗共漂，更相呼食，有或不食也，相謂曰：「非程謀甫，何爲不食人食耶？」
又曰：劉陶，字子奇，川人。世祖十八年，徙六郡大族，陶曾祖自齊來。世以儒學安貧樂道，故仕不過孝廉。
又曰：裴潛每之官，不將妻子。妻子貧乏，織荊芘以自供；群弟之田廬，常步行。家人小大或幷日而食。
《晉中興書》曰：王猛，北海人。居魏土，少貧賤，鬻畚爲業。嘗至洛陽貨畚，有一人於市貴買畚而無直，曰：「可隨我去取直。」猛隨行，不覺遠，忽至深山，語猛且住樹下，當先啓道君來。須臾，猛進見，一公踞胡床，頭鬢悉白，從十許人。一人引猛，云：「大司馬公可進。」猛因拜公，公曰：「王公何緣拜！」即十倍酬畚直，遣人送猛。猛出，顧視，乃嵩山。
又曰：劉實，字子真。平原高唐人。少貧，共糠飯，繩索作衣賣。手繩口誦。
又曰：淳于智，字叔平，濟北人。上黨鮑瑗家少喪疾貧苦，謂曰：「淳于叔平神人也，何不試就卜。」瑗乃令智作卦，卦成曰：「君謂宅東北有大桑樹，君徑至市，入門數十步，當有一人將新馬鞭者，就請還買以懸此桑樹，三年當暴得財也。」瑗承其言，詣市，果得馬鞭，懸之正三年，後浚井，得錢千萬，銅鐵雜器復可二十餘萬，於是家業用展，病者亦愈。
