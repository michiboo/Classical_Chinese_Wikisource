
《論語》子曰：「管仲之器小哉！」
又：子貢問曰：「賜也何如？」子曰：「汝，器也。」〈言汝器用之人也。〉曰：「何器也？」曰：「瑚璉也。」〈瑚璉，黍稷之器。夏曰瑚，商曰璉，周曰簋。簋，宗廟之貴器。〉
又曰：由也，千乘之國，可使治其賦也；求也，千室之邑，百乘之家，可使爲之宰；赤也，束帶立於朝，可使與賓客言也。
又曰：子謂子産有君子之道四焉：其行己也恭，其事上也敬，其養民也惠，其使民也義。
又曰：子張問曰：「令尹子文三仕爲令尹，無喜色；三已之，無慍色。舊令尹之政，必以告新令尹。何如？」子曰：「忠矣。」曰：「仁矣乎？」曰：「未知。焉得仁？」崔子弒齊君，陳文子有馬十乘，棄而違之。至於他邦，則曰：猶吾大夫崔子也。違之。之一邦，則又曰：「猶吾大夫崔子也。違之。何如？」子曰：「清矣。」曰：「仁矣乎？」曰：「未知。焉得仁？」
又曰：子曰：「雍也，可使南面。」仲弓問子桑伯子，子曰：「可也簡。」仲弓曰：「居敬而行簡，以臨其民，不亦可乎？居簡而行簡，無乃太簡乎？」
又曰：季康子問：「仲由可使從政也與？」子曰：「由也果，於從政乎何有？」曰：「賜也可使從政也與？」曰：「賜也達，於從政乎何有？」曰：「求也可使從政也與？」曰：「求也藝，於從政乎何有？」
《家語》曰：子貢曰：「陳靈公君臣宣淫於朝，泄冶諫而殺之，是與比干同也，可謂仁乎？」子曰：「比干於紂，親則叔父，官則少師，忠疑之心在於宗廟而已，固必死爭之，冀身死之後，紂悔寤，其本志情，在乎仁者也。泄冶位下大夫，無骨肉之親，懷寵不去，以區區之一身，欲正一國之淫昏，死而無益，可謂懷矣。詩曰：『民之多僻，無自立僻。』其泄冶之謂也。」
又曰：孔子北游農山，顔回侍曰：「願得明王聖主而輔相之，敷其五教，道之以禮樂，使城郭不修，溝渠不越，鑄劍戟爲農器，放牛馬於原藪，室家無怨曠之思，千歲無鬥戰之患。」子曰：「美德也，不傷財，不害人，不繁辭，則顔氏之子有矣。」
又曰：顔回問於孔子曰：「臧文仲、武仲孰賢？」孔子曰：「武仲賢哉！」回曰：「武仲世稱聖人，而身不免於罪，是知不足稱；好言兵計而挫於邾，是勇不足名也。夫文仲其身雖沒，而言不朽，惡有未賢？」孔子曰：「身沒言立，所以爲文，猶有不仁者三，不知者三，是則不及武仲也。」回曰：「可得聞乎？」孔子曰：「下展禽，至六關〈六關，關名，置之以稅行者。〉妾織席，三不仁也；設虛器，縱逆祠，祠海鳥，三不知也。武仲在齊，齊將有禍不受，更其國以避其難，是知難之也。」
又曰：淡檯子羽有君子之容，而行不勝其貌；宰我有文雅之辭，而知不充其辯。孔子曰：「以容取人則失之子羽，以言取人則失之宰予。」
又曰：子夏三年之喪畢，見於孔子。孔子與之琴，使之弦，侃侃而樂。子曰：「君子也。」閔子三年喪畢，見孔子，孔子與之琴，使之弦，切切而悲。子曰：「君子也。」子貢問曰：「閔子哀未盡矣，子曰君子也；子夏哀已盡矣，子曰君子也。二者殊情而俱君子，賜也惑之。敢問。」孔子曰：「閔子哀未盡能游之以禮，子夏哀已盡能引之及禮，均之君子，不亦可哉！」
又曰：孔子曰：「不遷怒，不深怨，不錄舊罪，冉雍之行也；不畏強禦，不侮鰥寡，才任治戎，仲由之行也；文勝其質，好學博藝，省物而動，是冉求之行也；齊莊而能肅，志通而好禮，篤雅而有節，是公西華之行也；滿而不盈，實而不虛，其德敢言於人，無所不信，是曾參之行也；送迎必敬，上交下接，是卜商之行也；先成其慮，及事而行，故動則非妄，是言偃之行也；三復白圭之玷，是南容之行也；執親之喪，未嘗見齒，是高柴之行也；不念舊惡，蓋伯夷、叔齊之行也；畏天而敬人，蓋趙文子之行也；臨其難不愛其死，謀其身不遺其友，君若用則進，蓋隨武子之行也；國家有道，其言之足以治，無道，其默之足以生，蓋伯華之行也；外寬而內亡，直己而不直人，以善自終，蓋蘧伯玉之行也；孝恭慈仁，允德圖義，終貧去怨，輕賤財不道，蓋柳下惠之行也；君有道從命，無道衡命，蓋平仲之行也。」
《漢書》曰：高帝置酒洛陽南宮，上曰：「吾所以有天下者何？項氏之所以失天下者何？」王陵對曰：「陛下慢而侮人，項羽仁而敬人，然陛下使人攻城略地，所降下者，因以與之，天下同利也。項羽疾能妒賢，有功者害之，賢者疑之，戰勝而不與大功，得地而不與人利，此所以失天下也。」上曰：「公知其一，不知其二。夫運籌策於帷幄之中，決勝於千里之外，吾不如張子房；鎮國家，扶百姓，吾不如蕭何；連百萬之衆，戰必勝，攻必取，吾不如韓信。三者人傑也，吾能用之，此吾能以取天下也。項羽有一范增而不能用，此其所以爲我擒也。」群臣皆悅服。
又曰：《公孫弘傳》贊云：「儒雅則公孫弘、董仲舒、倪寬，篤行則石建、石慶，質直則汲黯、卜式，推賢則韓安國、鄭當時，律令則趙禹、張湯，文章則司馬遷、相如，滑稽則東方朔、枚皋，應對則嚴助、朱買臣，歷數則唐都、洛下閎，協律則李延年，運籌則桑弘羊，奉使則張騫、蘇武，將帥則衛青、霍去病，受遺則霍光、金日磾，其餘不可勝記。是以興造功業，制度遺文，後世那及。孝宣承統，纂修洪業，亦講論六藝，招選茂異，而蕭望之、梁丘賀、夏侯勝、韋玄成、嚴彭祖、尹更始以儒術進，劉向、王褒以文章顯，將相則張安世、趙充國、魏相、邴吉、於定國、仁延年，治民則黃霸、王成、龔遂、鄭弘、邵信臣、韓延壽、尹翁歸、趙廣漢、嚴延年、張敞之屬，皆有功跡見述於世。參其名臣，亦其次也。」
謝承《後漢書》曰：桓帝徵徐犀等不至，因問陳蕃曰：「徐稚、袁閎、韋著，誰爲先後？」蕃對曰：「閎生公族，聞道漸訓，長於三輔，仁義之俗，所謂不扶自直，不鏤自雕。至於稚者，爰自江南卑薄之城，而角立傑出，宜當爲先。」
袁山松《後漢書》曰：王允，字子師，太原人。世仕州郡，郭林宗嘗見允而奇之曰：「王生一日千里，王佐才也。」遂與友善，允至司徒。
范曄《後漢書》曰：許劭嘗到潁川，多長者之游，惟不詣陳蕃。蕃喪妻還葬，鄉人畢至，而劭獨不往。或問其故，邵曰：「太丘道廣，廣則難周；仲舉性峻，峻則少通，故不造。」其多所裁量若此。曹操微時，常卑辭厚禮，求吻己助。邵鄙其爲人而不肯對，操乃伺隙脅劭，邵不得已，曰：「君清平之奸賊，亂世之英雄。」操大悅。而邵與從兄靖俱有高名，好共核論鄉黨人物，每月更其品題，故汝南俗有「月旦評」焉。
《魏志》曰：盧欽著書稱徐邈曰：「徐公志高行潔，才綽氣猛。聖人以清爲難，而徐公之所易也。」或問欽：「徐公當武帝之時，人以爲通，自在涼州及還京都，人以爲介，何也？」欽答曰：「往者毛孝先、崔季珪用事，貴清素之士，徐公不改其常，故人以爲通。比來天下奢靡，轉相放效，而徐公雅尚自若，不與俗同，故前日之通，乃今日之介也。」
又曰：司馬文王與陳泰親友，武陔亦與泰善。文王問陔曰：「玄伯何如其父？」陔曰：「通雅博暢，能以天下聲教吻己任者，不如也；明統簡至，立功立事，過之。」
又曰：文帝問賈翊曰：「吾欲伐不從命，以一天下，吳、蜀何先？」對曰：「攻取者先立權，建本者向德化。但用兵之道，先勝後戰，量敵論將，故舉無遺策。臣竊料群臣無備權之對也。雖以天威臨之，未見萬全之勢。今宜先文後武。」文帝不納。後興江陵之役，士卒多死。
《典略》曰：禰衡自荊州北游許都，書一卷懷之，漫滅無所�。或問之曰：「何不從陳長文、司馬仲達乎？」衡曰：「卿欲我從屠酤兒輩耶？」又問曰：「當今復誰可？」衡曰：「大兒孔文舉，小兒楊德祖。」又問：「荀令君、趙蕩寇皆蓋世乎？」衡見荀有儀容，趙有腹尺，因答曰：「文若可借面吊喪，稚長可監廚請客。」其意以吻荀但有貌，趙但啖肉也。
又曰：趙戩遭三輔亂，客於荊州，劉表以爲賓榮。是時，禰衡來游京師，底訾朝士，及南見戩，嘆之曰：「劍則幹將莫耶，木則椅桐梓漆，人則顔冉仲弓也。」建安中丞相南取荊州，執戩手曰：「何相見之晚！」
《魏氏春秋》曰：高貴鄉公即位，神明爽俊，德音宣朗。罷朝，景王私曰：「上何如主也？」鐘會對曰：「才同陳思，武類太祖。」景王曰：「若如卿言，社稷之福也。」
又曰：高貴鄉公爲宴群臣於泰極東堂，與侍中荀顗、崔贊、袁亮、鍾毓、虞松等講述，因帝問顗等曰：「有夏既衰，後相殄滅，少康收集夏衆，復禹之績，高祖拔起壟畝，驅帥豪俊，芟夷秦、項，包舉宇內，斯二主可謂殊才異略，命世大賢者也。考其功德，誰宜爲先？」顗等對曰：「造之與因，難易不同。少康功德雖美，猶爲中興之君，與世祖同流可也。至如高祖，臣等以爲優。」帝曰：「未必創業者皆優，紹繼者咸劣，少康中宗中興之美，論德核實，方諸漢祖，吾見其優，未聞其劣。少康生於滅亡之後，降爲諸侯，能布其德而兆其謀，卒滅過、戈，復禹之績，非至德豈能濟斯，漢祖因土崩之勢，專任知力，爲人子則數危其親，爲人君則囚系賢相，爲人父則不能衛其子；身沒之後，社稷幾傾，若與少康易時而處，或未能復大禹之績。推此言之，宜高夏康，而下漢祖矣。」帝又曰：「夫太上立德，其次立功，漢祖功高，未若少康武烈之威，豈必降於漢祖哉？但夏書淪亡，舊方殘缺，故勛美闕而罔載，向令墳、典俱存，行事詳備，亦豈有異同之論哉！」於是群臣咸悅服也。
又曰：胡綜論吳朝俊士；英才卓越，超逾倫匹，則諸葛恪；清識知機，達究幽微，則顧譚；淑辯弘達，言能釋結，則謝景；究學甄微，游夏同科，則範慎、羊道。恪才而疏，譚精而懼，景辯而校。後恪、譚果以強，吳人論綜言而有徵。
《蜀志》曰：大鴻臚張儼作《默記》，其《述佐篇》論諸葛亮與司馬宣王書曰：「漢朝傾覆，天下分崩，豪傑之士，競希神器。魏氏跨中土，劉氏據益州，幷稱兵海內，爲世霸王。諸葛、司馬二相，遭值際會，託身盟主，或收功於蜀漢，或聞名於伊、洛。丕、備既沒，後嗣即統，各受保阿之任，輔翼幼主，亦一國之守臣，霸王之賢佐也。曆前世以觀近事，二相優劣，可得而詳也。孔明起巴蜀之地，蹈一州之土，方之大國，其戰士人民，蓋有九分之一也，提步卒數萬，長驅祁山，慨然有飲馬河、雒之志。仲達據天下十倍之地，仗兼幷之衆，據牢城，擁精銳，無擒敵之意，務自保全而已，使彼孔明自來自去。若此而人不亡，則涼、雍不解甲，中國不解鞍，勝負之策，亦已決矣。方之司馬，不亦優乎？」
《吳志》曰：孫權與陸遜論周瑜、魯肅及呂蒙曰：「公瑾雄烈，膽略兼人，遂破孟德，開拓荊州，邈焉難繼，君今繼之。子敬東來，孤與宴語，便及大略帝王之策，一快也。後孟德率數十萬衆水步俱下，孤請諸將問其所宜，子布、文表俱言宜遣迎之，子敬即駁言不可，勸孤呼公瑾，付兵衆逆而擊之，此二快也。勸吳借玄德地，是其一短，不足以損二長也。孤忘其短，而不遺其長。子明少時，果敢有膽，而長大學問、籌略可以次公瑾，但言議不及耳。」
又曰：周昭著書稱步騭及嚴等曰：「古今賢士大夫所以失名喪身者，其由非一也，大歸四者而已：急論議一也，爭名勢二也，重朋黨三也，務欲速四也。急論議則傷人，爭名勢則敗友，重朋黨則蔽主，務欲速則失德，此四者不除，未有能全者也。當世君子能不然者，亦比有之，豈獨古人乎！然論其絕異，未若顧豫章、諸葛使君、步丞相、嚴衛尉、張奮威之爲美也。《論語》言『夫子恂恂然善誘人』；又曰：『成人之美，不成人之惡』，豫章有之矣。『望之儼然，即之也溫，聽其言也厲』，使君體之矣。『恭而安，威而不猛』，丞相履之矣。學不求祿，心無苟得，衛尉、奮威之蹈矣。此五君雖德實有差，輕重不同，至於趨舍大檢，不犯四者，俱一揆也。昔丁出於孤家，吳粲由於牧竪，豫章揚其美，以幷陸、全之列，是以人無幽滯而風俗厚焉。使君、丞相、衛尉三君，昔以布衣俱相友善，論者因名敘其優劣。初，先衛尉，次丞相而後使君也。其後幷事明主，經營世務，出處之才儀有不同，先後之名須反其初，此世常人所決勤薄也。至於三君分好，卒無虧損，豈非古人交哉！又魯橫江昔仗萬兵，屯據陸口，當世之美業也，能與不能，孰不願焉？而橫江既亡，衛尉應其選，自以才非將帥，深辭固讓，終於不就。後徙九列，遷典八座，榮不足以自曜，祿不足以自扶攏至於二君，皆位爲上將，窮富極貴。衛尉既無求欲，二君又不稱薦，各守所志，保其名好。孔子曰：『君子矜而不爭，群而不黨。』斯有風矣。又奮威之名，亦三君之次也，當一方之戍，受上將之任，與使君、丞相不異也。然曆國事，論功勞，實有先後，故爵位之榮殊焉。而奮威將處此，決能明其部分，心無失道之欲，事無充詘之求，每升朝堂，循禮而動，辭氣蹇蹇，罔不惟忠。叔嗣雖親貴，言憂其敗，蔡文至雖疏賤，談稱其賢。女配太子，受禮若吊，慷慨之趨，惟篤人物，成敗得失，皆如所慮，可謂守道見機，好古之士也。若乃經國家，當軍旅，於馳騖之際，立霸王之功，此五君者未爲過人。至其純粹履道，求不苟得，升降當世，保全名行，邈然絕俗，實有所師。故粗論其事，以示後之君子。」
又曰：薛瑩、王蕃，器量綽異，弘博多通；樓玄清白節操，文理條暢；賀邵厲行貞潔，機理清要；韋曜篤學好古，博見群籍，有記述之才。胡沖以爲玄、邵、蕃一時清妙，略無優劣。必不得已，玄宜在先，邵當次之。華核詩賦之才，有過於曜，而典誥不及也。
王隱《晉書》曰：河南郭象著文，稱嵇紹父死在非罪，曾無耿介，貪位死暗主，義不足多。曾以問郤公曰：「王褒之父亦非罪死？褒猶辭徵，紹不辭，用誰爲多少？」郤公曰：「王勝於嵇。」或曰：「魏晉所殺子皆仕宦，何以無非也？」答曰：「殛鯀興禹，禹不辭興者，以鯀犯罪也。若以時君所殺爲當耶，則同於禹；以不當耶，則同於嵇。」
又曰：世皆以嵇見危授命。答曰：紀信代漢高之死，可謂見危授命。如嵇偏善其一，可也，以備體論之，則未得也。」
又曰：顧榮謂中宗曰：「陸士玄貞正清貴，金相玉質。甘季思忠款誠盡，加以膽�殊快。殷慶玄質略有明規，文武可用。榮族兄公讓，明亮守節，困不易操。會稽楊彥明、謝行言皆服膺儒教，足爲民望。賀生沉潛，青雲之士。陶恭兄弟才力雖少，實事極佳。凡此諸人，皆南金也。」中宗納之。
又曰：衛�妻父樂廣有海內重名，議者以爲婦公冰清，女婿玉潤。
又曰：裴憲，字景思。陳郡謝鯤、潁川庾豈攵皆俊朗士也，見而奇之，相謂曰：「裴憲鯁亮弘達，通機識命，不知其何如父然？至於深弘保素，不以世物嬰心者，其殆過之。
又曰：裴楷嘗目夏侯玄云：「肅肅如入宗廟中，但見禮樂器」，鍾會「如觀武庫森森，但見矛戟在前」，傅嘏「汪翔靡所不見」，山濤「若登山臨下，幽然深遠。」
又：杜預在內七年，損益萬機，不可勝數，朝野稱美，號曰「杜武庫」，言其無所不有也。
又曰：《杜預傳》云：時王濟解相馬，又甚愛之，而和嶠頗聚斂。預常稱濟有馬癖，嶠有錢癖。武帝聞之，謂預曰：「卿有何癖？」對曰：「臣有《左傳》癖。」
又曰：裴楷風神高邁，容儀俊爽，博涉群書，特精理義，時人謂之「玉人」。
又曰：見裴叔則如近玉山，映照於人也。
又：《裴楷傳》云：吏部郎缺，文帝問其人於鍾會，會曰：「裴楷清通，王戎簡要，皆其選也。」
又曰：阮裕除東陽太守。尋徵侍中，不就。還剡山，有肥遁之志。有以問王羲之，羲之曰：「此公近不驚寵辱，雖古之沉冥，何以過此。」時人云：裕骨氣不如逸少，簡秀不如真長，韶潤不如仲祖，思致不如殷浩，而兼有諸人之美。
又曰：謝安義在輔導，雖會稽王道子亦賴弼諧之益。時強敵寇境，邊書續至，梁、益不守，樊、鄧陷沒，安每鎮以和靖，禦以長算。德政既行，文武用命，不存小察，弘以大綱，威懷外著，人皆比之王導，而文雅過之。
