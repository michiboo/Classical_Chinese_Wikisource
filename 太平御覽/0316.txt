
《晉書》曰：石勒僞推奉晉幽州刺史王浚，浚不疑勒。於是輕騎襲幽州，以火宵行。至易水，浚督護孫緯馳遣白浚，引軍拒勒。浚將佐咸請出軍擊勒，浚怒曰：「石公來，正欲奉戴我也，敢言擊者斬！」乃命設饗以待之。勒晨至薊北，門者開門，疑有伏兵，先驅牛羊數千頭，聲言上禮，實欲填諸街巷，使兵不得發。浚乃懼，或坐或起。勒入城升其廳事，命甲士執浚，立之於前，數其罪惡而誅之。遂陷幽州。
又曰：劉裕秉政，劉毅爲荊州刺史，每多異同之議，裕帥兵討之。遣裨將王鎮惡先襲，至豫章口。豫章口去江陵城二十里，自鎮惡進路，揚聲劉蕃上。先是毅稱病，表請從弟兗州刺史蕃爲副，毅謂信然，不知見襲。鎮惡自豫章口舍船步上，小將蒯思軍在前，鎮惡次之。舸留一乙士，〈卒之次也。〉對舸岸上竪六七旗，每旗下安一鼓。語所留人：「計我將至城，便長嚴令，如後有大軍狀。」又分隊在後，令燒江津船艦。鎮惡徑前襲城，語前軍：「若有問者，但雲劉兗州至。」津戍及百姓皆言劉蕃實上，晏然不疑。未至城五六里，逢毅親將朱顯之，將千餘騎，從者數十，欲出江津。問是何人，答曰：「劉兗州至。」顯之馳前問蕃在所，答云：「在後。」顯之旣至後，不見蕃，而見軍人擔鼓排戰具，又遙見江津船艦已被焚燒，煙焰漲天，而鼓嚴之聲甚盛，知其非蕃上，便躍馬馳去告毅：「外有大軍，似從下上，垂已至城，江津船悉被火燒矣。」行命閉諸城門。鎮惡亦馳進，軍人緣城得入，門猶未及下關，因得開大城東門入城內。毅凡有八隊餘，已得戒嚴。蒯恩入東門，便北回擊射堂前軍，攻金城東門。鎮惡入東門，便直西擊金城西門。軍分攻金城南門。毅金城內東從舊將士，猶有六隊千餘人。食時就鬥，中晡西人退散及歸降略盡。鎮惡入城，便因風放火，燒大城南門及東門。又遣人以詔及赦文幷高祖手書凡三篋示毅，毅皆燒不視。金城內亦未信裕自來。鎮惡至軍，門人與毅東來將士，或有是父兄子弟中表親者，鎮惡命因鬥且共語，衆幷知劉裕自來，人情離懈。一更許，聽事前陣散潰。毅左右兵猶閉東南閣拒戰，鎮惡慮暗夜暗自相傷犯，乃引軍出繞金城，開其南面以退。毅慮南有伏兵，三更中，率左右三百許人開北門突出。毅於佛寺自縊。
《梁書》曰：侯景反，陷建業，高州刺史李遷仕據大皋圖逆，召高梁太守馮寶，寶欲往，其妻沈氏止之曰：「刺史無故不合召太守，此詐君欲爲反耳。頃者京師見逼，羽檄徵兵，遍於郡縣。刺史稱疾不赴，繕甲治兵，今已備矣；而更召君往，必見留，追君兵衆，此意可知矣。魚不可脫於泉，願且勿行。遣使譎之，曰『身疾篤，謹遣妻傳意，幷送土物以省之』。彼聞喜，必無防，爲君取之，如反掌矣。」寶從之。於是沈氏自將千人，皆藏短兵，步擔雜物，唱言貨。〈，音琛。〉先書報遷仕曰：「太守馮寶疾篤，謹令妻沈氏傳啓，幷奉土貢以資軍費。」遷仕大悅，出迎沈氏。沈氏因釋擔出刃，大破之，遷仕脫身而遁，沈氏入據其城，盡收其衆。
《後魏書》曰：晉王伏羅督高平、源州諸軍討吐谷渾慕利延。軍至樂都，謂諸將曰：「若從大道，恐軍聲先振，必當遠遁。若潛軍出其非意，此鄧艾擒蜀之計也。」諸將咸難之，伏羅曰：「夫將軍制勝，萬里擇利，專之可也。」遂間道行。至大母橋，利延衆驚奔白蘭，慕利延兄子拾寅走阿曲，降其一萬餘落。
又曰：陸俟，代人也。長安盧永、劉超等聚黨以叛。世祖詔俟以本官鎮長安，使以方略定之。於是俟單馬之鎮，超聞之欣然，以爲無能爲也。旣至，申揚威信，示以成敗，誘納超女，外若姻親。超猶自警，初無降意。俟乃率其帳下，往見超，觀其舉措。超使人逆曰：「三百人以外，適當以弓馬相待，三百以內當以酒食相供。」乃將三百騎詣超，超設備甚嚴。俟遂縱酒以盡醉而返。後謂將士曰：「超可取。」乃密選精兵五百人激厲之，言至懇切。士卒答曰：「以死從公，必無二也。」遂僞獵詣超，與士卒約曰：「今會發機，當以醉爲限。」俟於是詐醉，上馬大呼，手斬超。將士皆應聲縱擊，遂平之。世祖大悅，征還，轉外都大官。
又曰：魏使蕭寶寅伐梁。梁堰淮水濫溢，將爲揚、徐之患。夤於堰上流，鑿新渠，引注淮澤。乃遣將士千餘夜渡淮，燒其營聚，破賊，斬其將軍而還。
又曰：慕容白曜南征宋，以酈范爲副帥，次無鹽，宋將申纂憑城拒守。議者僉以攻具未周，不宜便進。範曰：「今輕軍遠襲，深入敵境，無宜淹留，久稽機候，且纂必以我軍來速，不在攻守，謂方城可憑，弱卒可恃。今若外潛威形，內整戎旅，密厲將士，出其不意，可一攻而克之。」白曜遂潛軍僞退，示以不攻。纂果不設備。於是即夜部分，晨便騰城，崇朝而克。
又曰：幽州刺史劉靈助以莊帝被爾朱兆所弒，遂舉兵唱義，諸州豪右咸相通結。靈助屯於定州之安固，兆遣將叱列延慶討之。諸將謂延慶曰：「靈助善於卜占，百姓信惑，所在響應，未易可圖，若萬一戰有利鈍，則大事去矣。未若還師西入，據關拒險，以恃其變。」延慶曰：「劉靈助，庸人也。天道深遠，豈其所識。大兵一臨，彼皆恃其妖術，坐看符厭，寧肯戮力致死，與吾爭勝負哉？如吾計者，欲出營城外，詭言西歸，靈助聞之，必信而自寬。潛軍往襲，可一舉而擒。」乃出頓城西，聲雲將還。簡精騎一千夜發，詰朝造靈助壘，戰於城北，遂破，被擒之。
又曰：宕昌羌獠甘作亂，逐其王彌定。魏遣將史寧討破之。甘將百騎走投生羌鞏廉王，彌定遂得復位。寧以未獲獠甘，密欲圖之，乃揚聲欲還。獠甘聞之，復招引叛羌，依山起柵，欲攻彌定。寧謂將軍曰：「此羌人入吾術中，當進兵擒之耳。」諸將思歸，咸曰：「羌人聚散無常，依據山谷。今若追討，恐引日無成。且彌定還得守藩，將軍功已立矣。獠甘勢弱，定能制之。此還軍，策之上者。」寧曰：「一日縱敵，數世之患，豈可舍垂滅之寇，更煩再舉？人臣之禮，知無不爲，此觀諸軍，不足與計事也。如更沮衆，寧豈不能斬諸將！」遂進軍，獠甘衆亦至，與戰，大破之。生擒獠甘幷鞏廉王。
《後周書》曰：劉亮初從賀拔岳西征，常先鋒陷陣，以功拜大都督。及岳被害，亮與諸將謀迎太祖。豳州刺史孫定兒據州不下，涇、秦諸州悉相與應，衆至數萬，推定兒爲主，以拒義師。太祖令亮襲之。定兒以義兵猶遠，未之爲備。亮將二十騎，先竪一纛於近城高嶺，即馳入城中。定兒方致灑高會，卒見亮，衆皆駭愕，莫知所爲。亮乃麾兵斬定兒首，懸首，號令賊黨。仍遙指城外纛，命二騎曰：「出追大軍。」賊黨大懼，一時降附。於是諸州皆歸款伏。太祖置十二軍，諸將將之，亮領一軍。每征討，與怡峰俱爲騎將。
又曰：賀拔岳從爾朱天光討万俟醜奴，宣言遠近曰：「今氣候漸熱，非征討之時，待至秋涼，更圖進取。」醜奴聞之，遂以爲實，分遣諸軍散農，營於岐州之北百里綱州。岳與天光諸軍盡發，掩之，醜奴乃棄平亭而走。岳輕騎急追，明日，及醜奴於平涼之長坑，一戰擒之。
《隋書》曰：遂州獠反，命將周法尚討之。軍將至，賊棄州城，走散山谷間，法尚捕不能得。於是遣使慰諭，假以官號，僞班師，自行二十里。軍再舍，潛遣人覘之，知其首領盡歸柵，聚飲相賀。法尚選步騎數十人，襲擊破之。
又曰：李徹從元帥衛王爽擊突厥。行軍總管李充言於爽曰：「周、齊之世，有同戰國，中夏力分，其來久矣。突厥每侵邊，諸將輒以全軍爲計，莫能死戰。由是突厥勝多敗少，所以每輕中國之師。今者沙鉢略悉國內之衆，屯據要險，必輕我而無備，精兵襲之，可破也。」爽從之。諸將多以爲疑，惟徹獎成其計，請以同行。遂與充率精騎五千，出其不意，掩擊，大破之。沙鉢略棄所服金甲，潛草中而遁。以功加上大將軍。
又曰：李安爲尚書右丞、黃門侍郎。平陳之役，以爲楊素司馬，仍領行軍總管，率蜀兵順流東下時陳人屯白沙，安謂諸將曰：「水戰非北人所長，今陳人依險泊船，必輕我而無備。以夜襲之，賊可破也。」諸將以爲然。安率衆先鋒，大破陳師。高祖嘉之，詔書勞曰：「陳賊之意，自言水戰爲長，險隘之間，彌謂官軍所憚。開府親將所部，夜動舟師，摧破賊徒，生擒虜衆，益官軍之氣，破賊人之膽，副朕所委，聞以忻然。」進位上大將軍。
又曰：李密擊宇文化及，精兵良將多有死傷。王世充在東都乘其弊而擊之。率步騎二萬，營於洛南。李密軍於偃師北。世充潛遣二百騎，夜伏於北山，自統其衆，遲明渡水，人奔馬馳，以襲密營。密遽出兵以拒之，陣未成列，兩軍已合，伏兵於北山中乘高而下，馳入密營，燒其廬舍。密見營中火發，因而遁走。
又曰：煬帝末年，群盜起，遣將張須陀擊盧明月於下邳。賊連營十餘萬，須陀才萬人，力勢不敵。去賊六七里，立柵相持，經十餘日，糧盡，欲退。謂將士曰：「賊見兵卻，必輕來追我，其衆若出，營內即虛，欲以千人襲營，可有大利。此乘危險，誰能去者？」人皆莫對，惟秦叔寶與羅士信皆曰：「願行。」於是須陀委柵而遁，使二人分領千兵潛伏於草莽，旣而明月悉兵追之。叔寶、士信馳至其柵，柵門閉不得入。二人超升其樓，拔賊幟，各殺數人，營中大亂。叔寶斬關而納外兵，因散，縱火焚其三十餘柵，煙焰漲天。明月奔還，須陀卻擊遂之，大破賊衆。明月以數百騎遁去，餘皆虜之。
又曰：李密起兵於雍丘。是時河南、山東大水，死者將半。密將李言於密曰：「今人多阻饑，若據得黎陽倉，大事濟矣。」密乃遣領麾下五千人，自原武濟河掩襲，即日克之。開倉恣食，一旬之間，勝兵二十餘萬人。
《唐書》曰：高宗遣將薛仁貴、郭待封等伐吐蕃大非川。將赴烏海，仁貴謂待封曰：「烏海險遠，車行艱澀，若引輜重，將失事機，破賊即回，又煩轉運。彼多瘴癘，無宜久留。大非川嶺上寬平，足堪置柵，可留二萬人作兩柵，輜重幷留柵內。吾等輕銳倍道，掩其未整，即撲滅之矣。」仁貴遂率衆先行，至河口遇賊，擊破斬之，所獲甚衆，收其牛羊萬餘頭。
又曰：貞觀初，突厥頡利可汗屯於定襄。時諸部離散，代州道行軍總管李靖選驍騎三千，徑赴惡陽嶺，出其不意擊之，突利驚走，靖遂收定襄之地。頡利可汗懼退寶鐵山，遣使入朝謝罪，請舉國內附；又命靖往迎之。頡利雖外請入朝，猶持兩端，待草青馬肥，將逾沙磧。其年，太宗遣唐儉、安修仁往頡利牙慰撫之。靖揣知其意，謂副將張公謹曰：「詔使到彼，虜必自寬。若選精騎一萬，賫二十日糧，引兵自白道襲之，破虜必矣。」公謹曰：「詔許其降，行人在彼，未宜置討。」靖曰：「此兵機也，時不可失，韓信所以破齊。如唐儉等輩，何足可惜。」督軍疾進，師至陰山，遇其斥候千餘帳，皆俘以隨軍。頡利見詔使大悅，不虞官兵之卒至。靖軍將逼其牙帳十五里，虜始覺，頡利乃走。靖俘斬萬餘級，獲口千餘萬，得可汗婦隋義城公主，殺之。頡利奔吐谷渾，西道行軍張寶相擒之以獻。俄而突利可汗來降，靖始復定襄、恆安故地，開拓北境自陰山已北至於大漠。太宗初聞突厥國滅，謂侍臣曰：「朕聞主憂臣辱，主辱臣死。昔國家草創，太上皇以百姓之故，稱臣於突厥，朕未嘗不痛心疾首，志滅匈奴，坐不安席，食不甘味。今暫舉偏師，無往不捷，單于款塞，恥其雪乎！」因大赦天下，大赦五日。
又曰：李愬將襲蔡州，先七日使判官鄭告師期於裴度。乃以李祐帥突將三千爲先鋒，李忠義副之，愬自帥中軍三千，田進誠以後軍三千殿而行。初出文成柵，衆請所向，愬曰：「東六十里而止。」至賊境，曰張柴，圍入之，而盡殺其衆，令軍士少息，分食繕羈，勒兵甲冑，發刃彀弓，復建旆而出。是日，陰晦雨雪，大風裂旗旆，馬忄栗而不能躍，上卒苦寒，抱戈僵僕者道路相望。其川澤梁徑險夷，張柴以東，師人未嘗蹈其境，皆謂投身不測。初至張柴，諸將請所止。愬曰：「入蔡州取吳元濟也。」諸將失色。監軍使駐馬哭曰：「果落李祐計中矣！」愬不聽，促進師，其下皆謂必不生還；然以從愬之令，無敢爲身計者。愬道分五百人斷洄曲路橋，其夜凍死者十二三。又分五百人斷朗山路。自張柴行七十里，北至縣瓠城，夜半，雪愈甚。城傍有鵝鴨池，愬令驚擊之，以雜其聲。賊恃吳房、朗山之固，晏然無一人知者，李祐、李忠義持坎城而先登，敢銳者從之，盡殺守門卒而登其門，留擊柝者以安之。及鶏鳴，雪亦止，愬以衆人，止元濟外宅，田進誠續至，乃合衆攻其子城。子城防卒及雜役者尚千餘人，乘城拒戰。初有告，元濟不信，又告城陷矣。元濟曰：「是洄曲子弟歸求寒衣耳。」及出，聽聞愬號令云：「常侍傳語。」乃曰：「何常侍乃得至此？」遂操弓挾矢，麾其左右奴僕盡乘城而自督戰。愬計元濟猶望董重質來救，乃訪質家安恤之，使其子持書禮召質。質見子言城已陷及元濟孤窘之狀，又見李祐輩已立奇功，乃慨然以單騎歸愬，白衣叩伏愬前，愬揖登階，以賓禮與之食。時田進誠旣毀其城外門，得甲仗庫，易其器甲。明日後薄城，焚其南門，百姓爭負薪蒿以委之，元濟城上以請罪，進誠授梯而下之，愬得元濟，檻送京師。其申、光二州城鎮兵尚二萬餘人，相次來降。自元濟就執，愬不戮一人，其爲元濟執事帳下及廚廄之間者，使復其職，使之不疑。乃屯軍鞠場以候裴度也。
又曰：石雄爲劉沔裨將，會昌初，回鶻寇天德，詔命劉沔爲招撫回鶻使。三年，回鶻大掠雲、朔北邊，屯於五原。沔以太原之師屯於雲州，沔謂雄曰：「黠虜離散，不足驅除。國家以公主之故，不欲急攻。今觀其所爲，氣淩我輩。若稟朝旨，或恐依違。我輩捍邊，但能除患，專之可也。公乃選驍健，乘其不意，徑趨虜帳，彼以疾雷之勢，不暇枝梧，必棄公主亡竄。事苟不捷，吾自繼進，亦無患也。」雄受教，自選勁騎，得沙陀李國昌三部落，兼契拓拔雜虜三千騎，月暗夜發馬邑，徑趨烏介之牙。時虜帳逼振武，雄旣入城，登堞視其衆寡。見氈車數十，從者皆衣朱碧，類華人服飾。雄令諜者訊之：「此何大人？」虜曰：「此公主帳也。」雄喻其人曰：「國家兵馬欲取可汗，公主至此，國家也，須謀歸路，俟其兵合時不得動帳幕。」雄乃在率城內牛馬雜畜及大鼓，夜穴城爲十餘門。遲明，城上立旗張矩火，乃於諸門縱其牛畜，鼓譟從之，直犯烏介牙帳。炬火燭天，鼓譟動地，可汗惶駭莫測，率騎而奔。雄率勁騎追之，至殺胡山，急擊之，斬首萬級，生擒五千，羊馬車帳皆委之而去。遂迎公主還太原。
又曰：黃巢旣陷長安。時鄭畋帳下小校竇玖者，驍敢無敵，每夜率敢死之士百人直入京師，放火燔諸門，斬級而還，賊人悚駭。
《呂氏春秋》曰：齊令章子將攻荊，荊令唐篾將拒之。與荊人夾泚水而軍，章子令人視水可絕者，荊人射之，水不可得近。有芻水旁者，告齊候者，曰：「水淺深甚易知，荊人所盛守，盡其淺者也，所簡守，皆其深者也。」使載芻者與見章子，因夜奄荊人所盛守，果殺唐篾也。
《太公陰謀書》：武王伐殷，兵至牧野，晨舉脂燭，摧掩不備。
