
《隋書·隱逸傳》曰：李士謙字子約，趙郡平棘人也。髫齔喪父，事母以孝。聞母曾嘔吐，疑爲中毒，因跪而嘗之。伯父㻛深所嗟尚，每稱曰：「此兒，吾家之顔子也。」後丁母憂，居喪骨立。服闋，舍宅爲伽藍，脫身而出。詣學請業，精研不倦。遂博覽群籍，兼善天文術數。隋有天下，畢志不仕。自以少孤，未嘗飲酒食肉，口無殺害之言。至於親賓來萃，輒陳樽俎，對之危坐，終日不倦。李氏宗黨豪盛，每至春秋二社，必高會極歡，無不沉醉喧亂。嘗集士謙所，盛饌盈前，而先爲設黍，謂群從曰：「孔子稱黍爲五穀之長，荀卿亦云食先黍稷。古人所尚，容可違乎？」少長肅然，不敢弛惰。退而相謂曰：「既見君子，方覺吾徒之不德也。」士謙聞而自責曰：「何乃爲人所疏，頓至於此！」家富於財，躬處節儉，每以賑施爲務。開皇八年，終於家。
又曰：崔廓字士玄，博陵安平人也。少孤貧而母賤，由是不爲邦族所齒。長爲里佐，屢逢屈辱。於是感激，逃入山中。遂博覽書籍，多所通涉，山東學者皆宗之。既還鄉里，不應辟命，與趙郡李士謙爲忘言之友，每相往來，時稱崔李。及士謙死，廓哭之慟，爲之作傳，輸之秘府。士謙妻盧氏寡居，每有家事，輒令人諮廓取定。廓嘗著論，言刑名之理，其義甚精。大業中，終於家，時年八十。
又曰：徐則，東海剡人也。幼沉靜，寡嗜欲。受業於周弘正，善三玄，精於論議。懷棲隱之操，杖策入縉�山。後學數百人，苦請教授，則謝而遣之。不娶妻，常服巾褐。陳太建時，應召來，憩於至真觀，期月，又辭入天臺山，因絕穀養性，所資惟松水而已。雖隆冬�寒，不服綿絮。初在縉�山，太極真人徐君降之曰：「汝年出八十，當爲王者師，然後得道也。」晉王廣鎮揚州知其名，手書召之，遂詣揚州。其後夕中，命侍者取香火，如平常朝禮之儀，至五更而卒，支體柔弱如生。
又曰：張文詡，河東人也。父琚，開皇中爲洹水令，以清正聞。有書數千卷，教訓子侄，皆以明經自達。文詡博覽文籍，特精三禮。高祖引致天下名儒碩學之士。文詡時游太學，學內翕然，咸共宗仰。其門生多詣文詡，請質疑滯。文詡輒博引證據，辨說無窮，惟其所擇。右僕射蘇威聞其名而召之，與語，大悅，勸令從官。文詡意不在仕，固辭焉。仁壽末，學廢，文詡策杖而歸，灌園爲業，州郡頻舉，皆不應命。事母以孝聞。每以德化人，鄉黨頗移風俗。嘗有人夜中竊刈其麥者，見而避之。盜因感悟，棄麥而謝。文詡慰諭之，自誓不言，固令持去。經數年，盜者向鄉人說之，始爲遠近所悉。州縣以其貧素，將加賑恤，輒辭不受。每閑居無事，從容長嘆曰：「老冉冉而將至，恐修名之不立。」以如意擊幾，皆有處所，時人方之閔子騫、原憲焉。終於家，年四十。鄉人爲立碑頌，號曰張先生。
《唐書·隱逸傳》曰：王績字無功，絳州龍門人也。少與李播、呂才爲莫逆之交。隋大業中，應孝悌廉潔，舉授揚州六合縣丞。非其所好，棄官還鄉里。績河渚中，先有田數頃。鄰渚有隱士仲長子先，服食養性，績重其真素，願與相近。乃結廬河渚，以琴酒自樂。嘗游北山，因爲《北山賦》以見志。績嘗躬耕於東皋，故時人號東皋子。或經過酒肆，動經數日，往往題壁作詩，多爲好事者詠諷。貞觀十八年卒。臨終自剋死日，遺命薄葬，兼預自爲墓誌。
又曰：田游岩，京兆三原人也。初補太學生，後罷歸，游於太白山。每遇林泉會意，輒留連不能去。其母及妻子幷有方外之志，與游岩同游山水二十餘年。後入箕山，就許由廟東，築室而居，自稱許由東鄰。調露中，高宗幸嵩山，遣中書侍郎薜元超就問其母，游岩山衣田冠，出拜。帝令左右扶止之，謂曰：「先生養道山中，比得佳否？」游岩曰：「臣泉石膏肓，煙霞痼疾。既逢聖代，幸得逍遙。」帝曰：「朕今得卿，何異漢獲四皓乎？」因將游岩就行宮，授崇文館學士，令與太子少傅劉仁軌談論。帝後將營奉天宮於嵩山，游岩舊宅先居宮側，特令不毀，仍親書題額懸其門曰：「隱士田游岩宅。」
又曰：史德義，蘇州崑山人也。咸亨初，隱居武丘山，以琴書自適。或騎牛帶瓢，出入郊郭廛市，號爲逸人。高宗聞其名，征赴洛陽，尋稱疾東歸，公卿已下皆賦詩餞別。德義亦以詩留贈，其文甚美。天授初，江南道宣勞使周興表薦，則天征赴都，詔曰：「蘇州隱士史德義，志尚虛玄，素履貞確，謙沖彰於里閈，孝友表於閨庭；固辭徵辟，長往嚴陵之瀨；多謝簪裾，高蹈愚公之穀。朕承天革命，建極開階，寤寐星�，物色林壑，順貞期而損薜帶，應休運而解荷裳，粵自海隅，來游魏闕，行藏之理斯得，去就之節無違，風操可知，啓沃攸佇，特宜優獎，委以諫曹，授諫議大夫。」後放歸丘壑。
又曰：王友貞，懷州河內人也。弱冠時，母病篤，醫言惟啖人肉乃差。友貞獨念無可求治，乃割股肉以飴親，母疾尋差。則天聞之，令就其家驗問，特加旌表。友貞素好學，讀九經皆百遍，訓誨子弟，如嚴君焉。口不言人過，尤好釋典，屏絕膻味，出言未曾負諾。時論以爲真君子。中宗在春宮，召爲司議郎，不就。神龍初，又拜太子中舍人，仍令所司以禮征赴。及至，固以疾辭。玄宗在東宮，又表請禮征之，以年老，竟辭不赴。年九十餘，開元四年卒。特下制贈銀青光祿大夫。
又曰：盧鴻一字浩然，本范陽人，徙家洛陽。少有學業，頗善籀篆楷隸，隱於嵩山。開元初，遣幣禮再征，不至。五年，下詔征之。至東都，謁見不拜。宰相遣人問其故，奏言：「臣聞老君言，禮者忠信之所薄，不足可依。山臣鴻一敢以忠信奉見。」上別召升內殿，賜之酒食，詔曰：「盧鴻一應辟而至，訪之政道，有會淳風，爰舉逸人，用勸天下。特宜授諫議大夫，放之還山。」
又曰：王希夷，徐州滕人也。孤貧好道。父母終，時爲人牧羊，收傭以供葬。葬畢，隱於嵩山，師道士黃賾向四十年，盡能傳其閉氣道養之術。頤卒，更居兗州徂徠山中，與道士劉玄博爲棲遁之友。好《易》及《老子》，嘗餌松柏葉及雜花散。景龍中。年七十餘，氣益壯。刺史盧齊卿就謁致禮，因訪以字人之術。希夷曰：「孔子稱：己所不欲，勿施於人。可以終身行之矣。」及玄宗東巡，敕州縣以禮徵召。至駕前，年已九十六。上令中書令張說訪以道義，宦官扶入宮中，與話，甚悅。詔授朝散大夫，守國子博士，聽致仕還山。
又曰：衛大經者，篤學善《易》，口無二言。則天降詔征之，辭疾不赴。與魏州人夏侯乾童有舊，聞乾童母卒，徒步往吊之。鄉人止之曰：「當夏溽暑，豈可涉千里？致書可也。」大經曰：「尺書安能盡意！」遂行至魏州。會乾童出行，大經造門設席，行吊禮，不訊其家人而還。開元初，畢構爲刺史，謂解令孔慎言曰：「衛生德厚，宜有旌異。古人式幹木之閭，禮賢故也。」慎言造門就謁。時大經已年老，辭疾不見。嘗預筮死日，先鑿墓，自爲志文。如筮而終。
又曰：李元凱者，博學，善天文律曆。然性恭慎，口未嘗言人之過。鄉人宋璟，年少時師事之。及璟作相，使人遺元凱束帛，將薦舉之，皆拒而不答。景龍中，元行沖爲州刺史，邀元凱至州，問以經義，因遺衣服。元凱辭曰：「微軀不宜服新麗，但恐不能勝其美，以速咎也。」行沖乃以泥塗污而與之，不獲已而受。及還，乃以己之所蠶素絲五兩，以酬行沖曰：「義不受無妄之財。」年八十餘終。
又曰：徐仁紀者，聖曆中征拜左拾遺，三上書論得失，不納，謂人曰：「三諫不聽，可去矣。」遂移病歸鄉里。神龍初，宣慰使舉仁紀之行可以激俗，又征拜左補闕，三上書，又不省，乃詣執政，求出，授靈昌令。妻子不之官，廨舍惟衣履及書疏而已，餘無所蓄。
又曰：孫處玄，長安中征爲左拾遺，頗善屬文，常恨天下無書以廣所聞。神龍初，桓彥範等用事，處玄遺彥範書，論時事得失。彥範竟不用其言。乃去官還鄉里，以病卒。
又曰：白履忠，陳留浚儀人也。博涉文史，嘗隱居於古大梁城，時人號爲梁丘子。景雲中，征拜校書郎，尋棄官而歸。開元十年，刑部尚書王志愔表薦履忠隱居讀書，貞苦守操，有古人之風，堪代褚無量、馬懷素入閣侍讀。乃征赴京師。及至，辭以老病，不任職事。詔授朝散大夫，停留數月而歸。履忠鄉人左庶子吳競謂履忠曰：「吾子家室屢空，竟不沾斗米匹帛，雖得五品，何益於實也？」履忠欣然。尋以壽終。
又曰：崔覲，梁州城固人也。爲儒不樂仕進，以耕稼爲業。老而無子，乃以田宅家財分給奴婢，令各爲生業。覲夫妻遂隱於城固南山，家事不問。約奴婢遞過其舍，至則供給酒食而已。夫婦林泉相對，以嘯詠自娛。山南節度使鄭餘慶高其行，辟爲節度參謀，累邀，方至府第。爲吏無方略，若不達人事，餘慶以長者優容之。太和八年，左補闕王直方薦覲有高行，詔以起居郎征之，覲辭疾不起，卒于山。
皇甫士安《高士傳》曰：王倪者，堯時賢人也，師被衣。嚙缺又學於王倪，問道焉。嚙缺曰：「子不知厲害，則至人固不知利乎？」王倪曰：「至人神矣。大澤焚而不能熱，河漢冱而不能寒，疾雷破山，暴風振海而不能驚。若然者，乘雲雨，騎日月，而游天地之外，死生無變於己，而況利害之間乎？」
又曰：「善卷者，古之賢人也。堯聞其得道之士，乃北面師之，而問道焉。及舜受終之後，又以天下讓卷。卷曰：「昔唐氏之有天下，不教而民從之，不賞而民勸之。天下均平，百姓安靜，民不知怒，不知喜。今子盛爲衣裳之服，以觀民目；調五音之聲，以亂民耳，作皇韶之樂，以愚民心。耳目益榮，天下之亂從此始矣。吾雖爲之，其何益乎！予立宇宙之中，冬衣皮毛，夏衣�葛，春耕種形足以勞，秋收斂身足以休。日出而作，日入而息，逍遙於天地之間，而心意自得。何以天下爲哉？」遂不受，去。入深山，莫知所終矣。
又曰：嚙缺，堯時人。許由師事嚙缺，堯又師由。問曰：「嚙缺可以配天乎？」既而嚙缺遇由，由曰：「子將何之？」曰：「將逃堯。」曰：「何謂也？」曰：「夫堯知賢人之利天下，而不知其賊天下。」遂逃不見。
又曰：「巢父，堯時隱人。年老，以樹爲巢而寢其上，故時人號曰巢父。堯之讓許由也，由以告巢父。巢父曰：「汝何不隱汝形，藏汝光？若非吾友也。」擊其膺而下之。由悵然不自得，乃過清冷之水洗其耳，拭其目，曰：「向者聞言，負吾矣。」遂去，終身不相見。
又曰：許由字武仲，隱乎沛澤之中。堯聞，乃致天下而讓焉。由乃退而耕於中嶽潁水之陽，箕山之下。〈《史記》又載。〉
又曰：壤父者，堯時人。年五十而擊壤於道中。觀者曰：「大哉，帝之德也！」壤父曰：「吾日出而作，日入而息，鑿井而飲，耕田而食。帝何德於我哉？」
又曰：蒲衣者，舜時賢人也。年八歲而舜師之，遂讓以天下。蒲衣不受而去，莫知所終。
又曰：老萊子者，楚公室亂，逃世，耕於蒙山之陽。蓬蒿爲室，枝杖於床，飲水食菽，墾山播種。人或言於楚王，王於是駕至萊子之門。萊子方織畚，王曰：「守國之政，孤願煩先生。」老萊子曰：「諾。」王去，其妻樵還，曰：「子許之乎？」老萊子曰：「然。」妻曰：「妾聞之，可食以酒肉者，可隨而鞭棰；夫可擬以官祿者，可隨而鈇鉞。妾不能爲人所制者！」妻投其畚而去。老萊子亦隨其妻，至於河南。以萊子爲老子，人莫知其所終也。
又曰：顔回字子淵，貧而樂道，退居陋巷，曲肱而寢。孔子曰：「爾家貧，居卑，何不仕？」回曰：「回有郭外田六十畝，足以供飠亶粥；有郭內圃六十畝，足以供絲麻；鼓宮商之音，足以自樂；習所聞於夫子，足以自娛。回何仕焉？」
又曰：弦高者，鄭人也。鄭穆公時，高見鄭爲秦晉所逼，乃隱不仕，爲商人。及晉文公之返國也，與秦穆公伐鄭，圍其都。鄭人私與秦盟，而晉師退。秦又使大夫杞子等三人戍鄭。居三年，晉文公卒。襄公初立，秦穆公方強，使百里、西乞、白乙率師襲鄭，過周及滑，鄭人不知。時高將市於周，遇之，謂其友蹇他曰：「師行數千里，又數經諸侯之地，其勢必襲鄭。凡襲國者，以無備也。示以知其情，必不敢進矣。」於是乃矯鄭伯之命，以十二牛犒秦師，且使人告鄭爲備。杞子亡奔齊。孟明等返至ゾ，晉人要擊，大破秦師。鄭於是賴高而在。鄭穆公以存國之賞賞高，而高辭曰：許而得賞，則鄭國之信廢矣；爲國而無信，是敗俗也。賞一人而敗國俗，智者不爲也。「遂以其屬徙東夷，終身不返。
