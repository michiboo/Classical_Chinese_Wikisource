
《爾雅》曰：犬生三猣〈音宗〉，二師一{犭蕇犬}〈音祈〉。未成毫，狗。長喙，獫〈音廉，又音險。〉。短喙，猲〈音歇〉獢〈許妖切。〉。狗絕有力，狣〈音兆〉。尨，狗也。狗四尺為獒。
《說文》曰：犬，狗之有懸蹄者也。孔子曰：「視犬之字，如畫狗也。」
又曰：狗，叩也，叩氣吠以守也。
又曰：尨，犬之多毛者也。猲，短喙犬也。獫，黑犬黃頭也。㹥〈之句切〉，黃犬黑頭也。猈〈音罷〉，短腦狗也。㺌〈胡斬切〉，犬吠不止也。獒，犬如人心可使也。狾〈居世切〉、狂犬也。狄，亦犬也。
又曰：狡，小狗也。匈奴有狡犬，巨口而黑身。
呂忱《字林》曰：獹，韓良犬也。㹱〈音鵲〉，宋良犬也。𤜵〈五見切〉，逐虎犬也。
何承天《纂文》曰：守犬為獖〈扶本切〉。隴西以犬為猶〈酉〉。㺜〈乃農切〉、𣭠〈乃居切〉、㲰〈乃庚切〉，皆多毛犬也。獟〈五校切〉，猘〈居例切〉也。䂏〈音彫〉，屈尾犬也。
《廣雅》曰：殷虞、晉獒、楚茹黃、韓盧、宋鵲，並犬屬。
《廣志》曰：狗，有懸蹄、短尾之號。
《古今注》曰：狗一名黃羊。
《易·說卦》曰：艮為狗。
《詩·國風·盧令》曰：盧令令，其人美且仁。盧重環，其人美且鬈。
又《國風·野有死麕》曰：無撼我悅兮，無使尨也吠。〈尨，狗也。〉
《禮記·曲禮》曰：馬效羊者右牽之，效犬者左牽之。
又《曲禮》曰：凡祭祀，犬曰羹獻。
又《內則》曰：狗赤股而躁，臊。
又《檀弓》曰：仲尼之畜狗死，使子貢埋之，曰：「吾聞之，敝帷不棄，為埋馬也；敝蓋不棄，為埋狗也。丘也貧，無蓋，於其封也，亦與之席，無使其首陷焉。」〈封，當為窆。陷，謂沒於土。〉
《尚書·洪範》曰：西旅獻獒，〈西戎遠國貢大犬。〉太保作《旅獒》。〈召公也。〉
《左傳·宣上》曰：晉侯飲趙盾酒，伏甲將攻之。其右提彌明知之，趨登曰：「臣侍君宴，過三爵，非禮也。」遂扶以下。公嗾夫敖焉，明搏而殺之。盾曰：「棄人用犬，雖猛何為！」
又《襄三》曰：國人逐瘈狗，瘈狗入於華臣氏，國人從之。華臣懼，遂奔陳。
又曰《昭六》曰：二十三年，遂取邾師，獲鉏、弱、地。邾人訴於晉，晉人來討。叔孫婼如晉，乃館諸箕。使人與叔孫居於箕者，請其吠狗，弗與。及將歸，殺而與之食。〈示不愛。〉
《公羊·宣公》曰：靈公食趙盾，公曰：「聞子劍利，以示我。」盾將起進劍，彌明曰：「何拔劍於公所？」盾知之，躇階而走。〈躇猶超。遽不暇以次。〉公有周狗，〈可與比周，所指如意。〉謂之獒，而屬之，獒亦躇階從。彌明逆而踆之，〈以足逆踏之曰踆。〉絕頷。趙盾顧曰：「君之獒不若臣之獒也。」
《史記·淮陰傳》云：高祖詔齊捕蒯通，通至，上曰：「若教淮陰侯反乎？」對曰：「然，臣固教之。跖狗吠堯，堯非不仁，固吠非其主。當是時，臣獨知韓信，非知陛下也。」
又《徐偃王志》云：徐君宮人任娠而產卵，以為不祥，棄於瞬顛。孤獨老母有犬名鵠倉，獵於瞬弔，得所棄卵，銜以來歸。獨母以為異，覆暖之，遂𧉸蝍成小兒。生時正偃，故以為名。徐君宮中聞之，乃更錄取收養。長而仁知，襲君徐國。後鵠倉臨死，更生角而九尾，實黃龍也。偃王葬之徐梁界中。今見有狗壟雲。
又曰：范蠡之齊，遺大夫種書：「蜚鳥盡，良弓藏；狡兔死，走狗烹。」
又曰：范雎說秦昭王曰：「夫以秦而治諸侯，譬若縱韓盧而搏蹇兔也。閉關十五年，不敢窺兵於山東者，是穰侯不忠而大王之計有所失也。」
《漢書·五行志》曰：文帝後五年六月，齊雍城門外有狗生角。
又曰：成帝河平玄年，長安男子石良、劉晉相與同居，有如人狀在其室中，擊之為狗，走去。復至數人，被甲持弓至良家，擊之或傷，皆狗也。自二月至六月乃止。其於《洪範》，皆犬禍也。
《後漢書》曰：岑熙為魏太守，無為而化。視事二年，輿人歌之曰：「我有枳棘，岑君伐之。我有蟊賊，岑君遏之。吠狗不驚，足下生氂。」
又曰：靈帝於西園弄狗，著進賢冠，帶綬。
《續漢書》曰：靈帝寵用便嬖，弟子轉相汲引。賣關內侯，直五百萬。令長強者貪如豺狼，弱者略不類物，實狗而冠也。
又曰：昌邑王檻宸冠方山冠，龔遂曰：「王之左右皆狗而冠。」
《魏志》曰：太祖云：「我有丁斐，猶人家有盜狗善捕鼠，雖小損而完囊儲。」
又曰：公孫淵未亡，家數有怪，犬冠幘絳衣上台。
又曰：朱建平善相朮，謂應璩云：「君年六十三，位為常伯，當有厄。先此一年，當獨見一白狗，而旁人不見。」璩六十一為侍中，直內省，倏見白狗，問擲賁人，悉無見者。於是游觀田裡，飲宴自娛。過期一年，年六十三卒。
《魏略》曰：丁溢外似疏濫而內明惠。雖與何晏、鄧颺等同列而皆少之，惟聲勢屈於曹爽。爽亦教之，言無不從。故於時謗書謂：「台中有三狗，嘊喍不可當，一狗憑點作蛆囊。」三狗，謂何、鄧、丁也。點者，爽小字也。其意言三狗皆欲齧人而畜蛆也。
《吳志》曰：孫峻謀誅諸葛恪。恪將見之夜，精爽擾動，通夕不寢。嚴畢趨出，犬銜引其衣。恪曰：「犬不欲我行乎？」還坐有頃，乃復起，犬又銜其衣。恪令從者逐犬，遂升車。
《晉書》曰：當陽侯杜預初攻吳，吳人憚其智，以瓠系狗頸示之。預恨之。及平，盡殺之。
又曰：齊王冏入廢賈后，後呼帝曰：「陛下有婦使人廢，亦行自廢。」又問冏曰：「起事者誰？」冏曰：「梁趙。」後曰：「繫狗當繫頸，今反繫其尾，何得不然？」
又曰：吳隱之為奉朝請，謝石請為衛將軍主簿。隱之將嫁女，石知其貧素，遣挪地當率薄，乃令移廚帳助其經營。使者至，方見婢牽犬賣之，此外蕭然無辦。
又曰：庾翼常令郭璞筮其後，璞曰：「卿後並貴盛，然有白龍者凶徵至矣。」後庾次子蘊為廣州刺史，其妾產犬子，不令蘊知。狗轉長大，蘊入，檻宸眉目分明而異形於眾，後失所在。蘊慨然曰：「根白龍乎！」後為桓氏所滅。
又《藝術傳》曰：嚴卿，會稽人也，善卜筮。鄉人魏序欲暫東行，荒年多抄盜，令卿筮之。卿筮曰：「君慎勿東行，必遭暴害之氣，而非劫也。宜有以禳之。可索西郭外獨母家白雄狗，系著舡前。」求索正得駁狗，卿曰：「其色不純，當有小毒，正及六畜，爾無復憂。」序行半路，狗忽有聲甚急，如被人擊。比視已死，吐黑血斗余。其夕，序墅上白鵝數頭無故自死，而家無恙。
《後魏書·蠻夷傳》曰：獠性同禽獸。若殺其父，求得一狗以謝，其母椿懷嫌恨。又以大狗一頭買一生口。
《北史》曰：齊南陽王綽始十餘歲，留守晉陽，愛波斯狗。尉破胡諫之，綽倏然斫殺數狗，狼籍在地。破胡驚走，不敢復言。後有婦人抱兒在路，走避入草，綽奪其兒飼波斯狗。婦女號哭，綽怒，又縱狗使食。狗不食，途以兒血乃食焉。
《後周書》曰：張玄琮性仁孝。村陌有狗子為人所棄者，玄見即收而養之。其叔父怒曰：「何用此為？」將欲更棄之，玄對曰：「有生之類，莫不重其性命。若夫生殺，自然之理。今為人所棄而死，非其道也。若而不收養，無仁心也，是以收而養之。」叔父感其言，遂許焉。未幾，乃有狗母銜一世兔，置玄前而去。
《三國典略》曰：齊高緯以波斯狗為赤虎儀同、逍遙郡君，常於馬上設蹬蓐以抱之。斗雞亦號為開府。馬皆藉以氈罽，被以金玉，號為駁龍儀同。其將合牝牡，則設青盧黼帳，牢具過於諸王婚禮。齊王常親視焉。
又曰：齊廣寧王孝珩常畜一犬，守外人不得趨近。孝珩每射，令其取箭。亦解呼召左右，牽衣而進。
又曰：徐之才常與朝士出遊，望群犬並走，諸人令目之，之才應聲曰：「為是宋鵲，為是韓盧，為逐李斯東走，為負帝女南徂。」
《陳書》曰：張彪敗後，與妻楊氏去。惟常所養一犬黃倉，在彪前後，未曾舍離。乃還入若邪山中。沉泰說陳文帝遣章昭達領千兵重購之，並圖其妻。彪眠未覺，黃倉驚吠，劫來便噬，一人中喉即死。及彪被害，黃倉嗥叫宛轉血中。
《唐書》曰：貞觀中，彌泥孰可汗李思摩部落濟河，於故定襄城為牙帳，戶三萬，勝兵四萬，馬九萬匹。思摩之初建也，詔錫其土，南至大河，北有白道川。而白道牧田處龍荒之最，突厥咸競其利。思摩以北接延陀，種落初集，其力尚微，未敢北徙，至是始還其國。因上言曰：「非分蒙恩，立為落長，實望子孫竭誠奉國，作國家一狗，北門守吠。若延陀侵逼，請家口徙入長城。」詔許之。
郭頒《魏晉世語》曰：郊天壇下有白狗，高三尺，光色鮮明，恆臥，見人則去。
《周書》曰：渠溲犬者，露犬也，能飛食虎豹。
《春秋考異郵》曰：七九六十三，陽氣通，故斗運，狗三月而生。〈宋均注曰：狗，斗之精所生也。〉
又曰：狗三月而生。陽至於三，故狗各高三尺。
《穆天子傳》曰：𪃋韓之人，獻天子良犬七十。〈𪃋，之然切。〉
又曰：天子之狗，走百里，執虎豹。
《山海經》曰：陰山有獸焉，其狀如狸，白首，其名天狗。
又曰：犬戎國，黃帝之後弄明生白犬二頭，自為牝牡，故為此國也。
又曰：金門之山有赤犬，名曰天犬，下則有兵。
又曰：蜪〈音陶。〉犬，如犬而青。食人，從首始。
《白澤圖》曰：黑狗白頭，耳長卷尾，龍也。
《國語》曰：趙簡子田於螻，〈晉君之囿。〉史黯聞之，以犬待於門。〈晉太史史黯也。〉簡子見之，問何為，曰：「有所得犬，欲試之玆囿。」簡子曰：「何以不告？」對曰：「君行臣不從，為不食，〈譏簡子曰：獵君囿，不從君而自行也。〉主將適螻而麓弗聞，〈麓，主君苑囿之官。《傳》曰：山林之木，衡麓守之。〉臣敢煩當日？」〈當日，謂直日者也。主將之君囿，不煩麓以告君，臣亦不敢煩主擲甌日以自白也。〉簡子乃還。〈覺所譏也。〉
《戰國策》曰：齊欲伐魏，淳于髡謂齊王曰：「韓子盧者，天下之壯犬也。東郭逡者，海內之狡兔也。韓子盧逐東郭逡，環山者三，騰山者五，兔極於前，犬疲於後。犬兔俱罷，各死其處。田父見之，無勞倦之苦而擅其功。今齊魏久相持，頓蒲傍，疲其眾。臣恐強秦大楚承其後而有田父之功。」齊王懼，謝將休士。〈《說苑》同也。〉
《春秋後語》曰：貂勃常惡田單，曰：「安平君小人也。」安平君聞之，故為酒而召貂勃，曰：「單何以得罪於先生，常見惡於先生乎？」貂勃曰：「然。跖之狗吠堯，非貴跖而賤堯，狗自吠，非其主也。且公孫子賢而徐子不肖，然而公孫子與徐子斗，徐之狗攫公孫子之腓而噬之。〈獸以足曰攫。攫，音居縛切。腓，腨腸也，音肥。噬，齧也。〉若乃得去不肖，為賢者狗，豈特攫而噬之哉！」安平君曰：「敬聞命矣。」明日，單任之於王。
《漢武故事》曰：公孫卿至端慍，雲見一人，長五丈，自稱巨公，牽一黃犬，把一黃雀，欲謁天子，因忽不見。
《東方朔別傳》曰：天下之良馬，將以捕鼠深宮擲晷，曾不如跛犬也。
《西京雜記》曰：楊萬年有獵狗名青駁，賣直百金。
又曰：茂陵少年李亭，好馳駿狗逐獸。或以鷹、鷂、兔，皆以為佳名；狗則有修毫、釐睫、白望、青曹之名。
