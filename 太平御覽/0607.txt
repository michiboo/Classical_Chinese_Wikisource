
《易·文言》曰：學以聚之，問以辯之。
《白虎通》曰：學以言覺也，覺悟所不知也。
《論語·爲政》雲︰子曰：「學而不思則罔，思而不學則殆。」
又曰：衛靈公曰：「君子謀道，不謀食。耕也，餒在其中；學也，祿在其中。」
又曰：生而知之者，上也；學而知之者，次也；困而學之，又其次也；困而不學，民斯爲下矣。
《禮記·學記》曰：君子之於學也；藏焉，修焉，息焉，游焉。
又曰：善問者如攻堅木，先其易者，後其節目。
又曰：學，不學操縵，〈操縵，雜弄。〉不能安弦；不學博依，不能安詩。〈博依文譬喻也。〉
又曰：善學者，師逸而功倍，又從而庸之；不善學者，師勤而功半，又從而怨之。
又曰：凡學之道，嚴師爲難。師嚴然後道尊，道尊然後民知敬學。
又曰：善待問者如撞鍾，叩之以小者則小鳴，叩之以大者則大鳴。
又曰：玉不琢不成器，人不學不知道，是故古之王者，教學爲先也。
《國語》曰：文公問元帥於趙衰，曰：「郗縠可，行年五十矣，守學彌惇。夫學，先王之法，義之府也。」
又曰：范獻子聘於魯，問具、敖山，魯人以鄉對。獻子曰：「不爲具、敖乎？」對曰：「先君獻武之諱也。」獻子歸，遍戒所知曰：「人不可以不學。吾適魯而名其二諱，爲笑焉。惟不學也。人之有學，猶木之有枝葉，猶庇蔭人，而況君子乎？」
《家語》曰：子路見孔子。孔子問曰：「何好？」曰：「好長劍。」子曰：「以子之能加之以學，豈可及乎！」子路曰：「學豈有益哉？」子曰：「狂馬不釋策，〈禦狂馬者，不得釋策也。〉操弓不反檠。〈弓不反檠，然後可持。〉木受繩則正，人受諫則聖。受學重問，孰不順成？」子路曰：「南山有竹，不揉自直，斬而用之，達於犀革，何學之爲？」孔子曰：「括而羽之，鏃而礪之，其入不益深乎？」子路拜曰：「敬受命。」
又曰：孔子謂伯魚曰：「吾聞可以與人而不倦者，其惟學焉。其容體不足觀也，其勇力不足憚也，其先祖不足稱也，其族姓不足道也，然而以顯聞四方，流聲後世者，非學之效夫？遠而有光者，飾也；近而愈明者，學也。譬之池也，水潦注焉，葦生焉，雖觀之，孰知其不源乎！」〈源，衆流也。言益者雖從外入，及其用之，誰知其非從已出也。〉
又曰：孔子兄子孔蔑者，與宓子賤皆仕。孔子問孔蔑曰：「女之仕，何得何亡？」對曰：「所亡者三：王事若聾，〈若聾，宜爲聾相因聾之也。〉學焉得習，是學不得明也；奉祿少，飠亶粥不及親戚，是骨肉益疏也；公事多急，不得吊死問疾，是朋友道闕也。」孔子不悅。往過子賤而問之，對曰：「自來仕，所得者三：始誦之，今得行之，是學益明也；奉祿被親戚，是骨肉益親也；雖有公事，兼之以吊死問疾，是朋友信篤也。」孔子曰：「君子哉，若人！魯無君子，斯焉取斯！」
《大戴禮》曰：學不可以已矣。青，取之於藍而青於藍；冰，水爲之而寒於水。木直中繩，其曲中規，揉使之然也。是故不登高山，不知天之高，不臨深淵，不知地之厚，不聞先王之道，不知學問之大也。孔子曰：「吾終日思之，不如須臾之所學。」吾嘗跂而望矣，不如升高之博見也。升高而招，臂非加長而見者遠；順風而呼，聲非加疾而聞者速。蓬生麻中，不扶自直；積土成山，風雨興焉；積水成川，蛟龍生焉。是故不積跬步，無以致千里；不積小流，無以成江海。
《莊子》曰：人而不學謂之視肉，學而不行命之撮囊。〈撮系者也。〉
又曰：叔文相莒三年，歸，其母自績，謂母曰：「文相莒三年，有馬千駟，今母猶績，文之所得事皆將棄之已。」母曰：「吾聞君子不學詩書射禦，必有博塞之心；小人不好田作，必有竊盜之心；婦人不好紡績織，必有淫�之行。好學爲福也，猶飛鳥之有羽翼也。」
又曰：魯有兀者叔山無趾，踵見仲尼。仲尼曰：「子不謹，前旣犯若是矣，雖今來，何及矣？」無趾曰：「吾惟不知務而輕用吾生，是以亡足。今吾來也，猶有足尊者存焉。吾是以務全之也。」無趾出，孔子曰：「弟子勉之。無趾，兀者也，猶務學以復補其前行之惡，況全德之人乎？」
《韓子》曰：如脂粉，則嫫母進禦；家不潔，則西施棄野。學之爲脂粉亦厚矣。
又《桓範世要》雲︰學者，人之脂粉也。
又曰：夫耕之用力也勞，而民爲之者，可得而富之也。戰之爲事也危，而民爲之者，可得以貴也。今修文學習談論，則無耕之勞而有富之實，無戰之危而有貴之尊，則人孰不爲也？
《管子》曰：明主不厭人，故能成其衆；士不厭其學，故能成其身也。
《曾子》曰：君子愛人以學，及時而行，難者弗避，易者弗從。年四十無藝，則無藝矣；五十不以善聞，則無聞矣。
《墨子》曰：墨子謂門人曰：「汝何不學？」對曰：「吾族無學者。」墨子曰：「不然。豈有好美者而曰吾族無此，不欲耶；富貴者而曰吾族無此，不用也。」
《新序》曰：齊王問墨子曰：「古之學者何如？」對曰：「古之學得一善言以附其身，今之學得一善言務以說人也。」
《尸子》曰：未有不因學而鑒道，不假學而光身者也。
又曰：今人皆知砥礪其劍，而弗知砥礪其身。夫學，身之砥礪也。
又曰：水積則生吞舟之魚，土積則生�便楠豫樟，學積亦有生焉。
《慎子》曰：孔子曰：「丘少而好學，晚而聞道。此以博矣。」
《孫卿子》曰：不登高山，不知天之高；不聞先王之遺言，不知學問之大也。
又曰：君子之學，入乎耳，著乎心，布乎四支，形乎動靜；小人之學，出乎口，入乎耳。口耳之間四寸耳，曷足以美七尺之軀？
又曰：不學不成。堯學於君疇，舜學於務成昭，禹學於西王國。
《文子》曰：上學以神聽，中學以心聽，下學以耳聽。耳聽者學在皮膚，心聽者學在肌肉，神聽者學在骨髓。
《呂氏春秋》曰：善學者若齊王善鶏，必食其跖數千而後足。〈跖，鶏踵也。喻學者如食多而後方足也。〉學不辨義，如被褐而出，錦衣而入。〈被褐在外，衣錦在內，故不可也。〉戎人生乎戎而戎言，楚人生乎楚而楚言，不知其所受也。今使戎人長呼楚，楚人長呼戎，則楚人戎言，戎人楚言也。
又曰：聖人生於疾學，而能爲魁士名人者，未之聞也。
又曰：善學者，假人道之長以補其短，故假而又假，遂有天下。
《蘇子》曰：不食八珍，何以知味之奇？不爲文學，何以知世之資？
《孔叢子》曰：人之進退，惟問其志取，必以漸勤則得多。山溜至軟，石爲之穿；蠍蟲至弱，木爲之弊。夫溜非石之鑿，蠍非木之鑿，然而能以微脆之形陷堅剛之體，非積漸之致乎？故學者所以飾百行也。
《說苑》曰：晉平公問師曠曰：「吾年七十，欲學，恐已暮矣。」對曰：「暮，何不炳燭乎？臣聞少而學者，如日出之陽；壯而學者，如日中之光；老而學者，如炳燭之明。炳燭之明，孰與夜行？」公曰：「善哉。」
又曰：子貢謂子石曰：「汝不學詩？」子石曰：「父母求吾孝，兄弟求吾悌，朋友求吾信，吾暇乎哉？」子貢曰：「請捐吾詩以學詩於子。」
又曰：公明宣學於曾子，三年不學書。曾子曰：「汝居參門三年不學，何也？」對曰：「安敢不學乎？」見夫子居家庭，親在，叱咤之聲未至於犬馬，宣說之。見夫子應賓客，恭儉而不懈，宣說之。見夫子居朝廷，嚴臨下而不毀傷，宣說之。此三者，學之而未能。安敢不學乎？」曾子避席謝之曰：「參不及，宣其學也。」
《賈誼書》曰：湯曰：「學聖王之道，譬其如日；靜居而獨思，譬其若火。」夫舍聖王之道而靜居，而獨思，譬其去日之明於庭，而就火之光於室也。
《淮南子》曰：夫明鏡之始不形也，朦然未見形容也。及其�乞以玄錫，摩以砥旃，鬢眉微毛可得而察也。夫學亦人之砥礪也。
又曰：夫心暗於道而強學不已者，譬聾者之歌，無以自樂。
又曰：人莫不知學之有益於己也，然而不能者，嬉戲害之也。人皆多以無用害有用。以弋獵博弈之日誦詩讀書，則識必博矣。故不學之與學，猶喑聾之比於人也。
《法言》曰：學者，所以修性也。視、聽、言、貌、思，性所有也，學則正，否則邪。
又曰：學者，所以求爲君子也。求而不得者，有矣；夫未有不求而得之者也。
又曰：大人之學，爲道；小人之學，爲利。子爲道乎？爲利乎？或曰：「耕不獲，獵不饗，耕獵乎？」耕道而得道，獵德而得德，是獲饗也。
又曰：百川學海而歸于海，丘陵學山而不至乎山，是故惡夫畫者也。
《抱朴子》曰：人知藥理病，不知學理身。
又曰：夫學者，所以澄清性理，簸揚埃穢，啓導聰明，飾染質素，察往知來，博涉勸戒，仰觀俯察，於是乎在。雖雲色白，匪染不麗；雖雲味甘，匪和弗美。故瑤華不琢，則耀夜之景不發；丹青不治，則純釒句之勁不就。故質雖在我，而成之由彼。登閬風，捫辰極，然後知井穀之閉隘；披七經，玩百氏，然後覺面墻之至困。粉黛至則西施以加麗，而宿瘤以飾醜；經術深則高才者洞逸，而魯鈍者醒悟。文梓幹�，而不可名之爲台榭者，未知班輸之結構也；天然爽朗，而不可謂之爲君子者，未知大倫之臧否也。
《鹽鐵論》曰：內無其質而外學其文，雖有賢師良友，若畫脂鏤冰，費日損功。
《論衡》曰：人生懷五常之性，好道樂學，故別於物。今飽食快飲，腹爲飯坑，腸爲酒囊，是則物也，與三百裸蟲何以異乎？
又曰：手無錢而之市決貨，貨主必不與也。夫胸中無學，亦猶手中無錢。
《潛夫論》曰：天地之所貴者，人也；聖人之所尚者，義也；德義之所成者，智也；明知之所求者，學問也。雖有至聖，不生而智；雖有至才，不生而能；由待學問，其智乃博，其德乃碩，而況於凡人乎？是以人之學也，猶物之有治也。夫瑚簋之器，朝祭之服，其始也，乃山野之木，蠶繭之絲耳。及正之以繩墨，制之以機杼，則皆成宗廟之器，黼黻之章，可羞於鬼神，可禦於王公。而君子以敦貞之質，察敏之才，攝之以良朋，教之以明師，文之以《禮》、《樂》，導之以《詩》《書》，幽贊之以《春秋》，其有不濟乎？
又曰：人之性情，未能相百，其明智有相萬也。此非其真性之材也，必有假以致之。夫道之於心，猶火之於目也。深室幽黑無見，乃設燎盛燭，則百物彰矣。此則火之耀也，非目之光也，而目假之則爲明矣。天地之道，神明之爲不可見也，學問聖典，心思道術則皆睹矣。此則非心之明，而人假之則爲己知。
《漢書·儒林傳》曰：武帝廣開獻書之路，立五經博士，開弟子員，設科射策，勸以官祿。訖於元始，百有餘年，書積如丘山，傳業浸盛，枝葉繁滋，一經說百萬言，蓋祿利之路然也。
徐偉長《中論》曰：學者，疏神、達思、治情、理性也。初學則如夜在玄室，所求不得。白日照焉，則群物斯辨。矯首而徇飛，不如修翼之必獲；孤居而願知，不如務學之必達。
蔣子《萬機論》曰：諺曰：「學如牛毛，成如麟角。」言其少也。
譙周《法訓》曰：爲國者不患學之害農，患治民者之不學。
《玄晏春秋》曰：十七年，予長七尺四寸，未通史書；與從姑子梁柳等或編荊爲楯，執杖爲戈，分陳相刺，有若習兵。母數譴予。予出得瓜果，歸以進母，母投諸地，曰：「《孝經》稱『日用三牲之養，猶爲不孝』何？孝者，莫大于欣親。今爾年近乎二十，志不存教，心不入道，曾無怵惕，少慰我心。修身篤學，爾自得之，於我何有？」因對予流涕，予心少感，遂伏書史。
王粲《荊州文學官志》曰：有漢荊州牧劉君，稽古若時，將紹厥績，乃曰：「先王之爲世也，則象天地，軌儀憲極，設教導化，敘經志業，明達雍泮，作爲禮樂，表陳載籍，以持其德。上知所以臨下，下知所以事上，官不失守，民聽無悖，然後太階平焉。故曰：物生而蒙，事屯而養，造造昧利有攸�，猶金之消爐，水之從器也。是以聖人實之於文，鑄之於學。夫文學也者，人倫之首，大教之本也。」
趙子聲《書詣鄭康成學》曰：夫學之於人，猶土地之有山川也，珍寶於是乎出；猶樹木之有枝葉也，本根於是乎庇也。
虞傅《厲學篇》曰：學之染人，甚于丹青。丹青吾見其久而渝也，不見久而渝於學也。
《傅子》曰：人之學者，猶渴而飲河海也，大飲則大盈，小飲則小盈。
《江表傳》曰：孫權謂呂蒙及蔣欽曰：「卿今幷當途掌事，宜學問以自開益。」蒙曰：「軍中常苦多務。」權曰：「孤豈欲卿治經爲博士耶？但令涉獵見往事耳。如卿二人，意性朗悟，學必得之。宜急讀《孫子兵法》、《六韜》、《左傳》、《國語》及史。孔子曰：『吾嘗終日不食，終夜不寢，以思，無益；不如學也。』」蒙等感悟，遂學，所博覽，儒者不勝。魯肅見呂蒙，謂曰：「今者見卿，學識英博，非復吳下阿蒙。」權常嘆曰：「人長而進益，如呂蒙、蔣欽，蓋不可及。」
《世說》曰：褚褒字季野。語孫盛曰：「北人學問，淵總博贍。」孫答曰：「南人學問，清通簡要。」支道林聞之，曰：「餘謂北人看書，如顯處見月；南人學聞，如牖中窺日。」
