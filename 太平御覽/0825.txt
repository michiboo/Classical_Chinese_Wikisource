
《周禮·天官下·內宰》曰：中春，詔後帥外內命婦，始蠶於北郊，以為祭服。〈蠶於北郊，婦人以純陰為尊，郊必有公桑蠶室焉。〉
又《夏官·馬質》曰：馬質，掌質馬。禁原蠶者。〈原，再也。天文辰為馬，《蠶書》蠶為龍精。月直大火，則浴其種，是蠶與馬同氣也。物莫能兩大，禁再蠶者，為傷馬也。〉
《禮記·月令·季春》曰：是月也，命有司無伐桑柘，〈愛蠶食。有司，謂主山林之官。〉乃修蠶器。〈蠶器，謂簿、槌、錡、筐之類。〉后妃齊戒，享先蠶而躬桑，以勸蠶事。〈季春吉祀，皇后享先蠶。先蠶，天駟。享先蠶而後躬桑，示率先天下也。〉
又《孟夏》：是月也，蠶事既登，后妃獻繭。乃收繭稅，以桑為均，貴賤長幼如一，以給郊廟之服。〈后妃獻繭，進其成功也。乃收繭稅，十而取一。以桑為均者，謂用桑多則繭多，桑少則繭少，貴賤長幼如一，各自以桑為均，不得以人貴賤長幼為差。〉
又《檀弓》曰：成人有其兄死而不為衰者，聞子皋將為成宰，遂為衰。成人曰：「蠶則績而蟹有匡，范則冠而蟬有緌，兄則死而子皋為之衰。」〈蚩兄死者，言其襄之不為兄死，如蟹有匡蟬有緌，不為蠶之績范之冠也。范，蜂也。蟬，蜩也。緌謂蜩啄，長在腹下。〉
又《祭義》曰：古者，天子諸侯必有公桑蠶室，近川而為之。築宮仞有三尺，棘牆而外閉之。及大昕之朝，君皮弁素積，卜三宮之夫人、世婦之吉者，使入蠶室，奉種浴於川，桑於公桑，風戾以食之。〈大昕，季春朔日之朝也。諸侯夫人，三宮半王后也。風戾之者，及早涼脆釆之，風戾之，使露氣燥，乃以食蠶。蠶性惡溼。〉歲既單矣，世婦卒蠶奉繭以示於君，遂獻繭於夫人。
又《祭統》曰：是故天子親耕於南郊，以共齊盛；王后蠶於北郊，以共純〈音緇。〉服。諸侯耕於東郊，以共齊盛；夫人蠶於北郊，以共冕服。天子、諸侯非莫耕也，王后、夫人非莫蠶也。
《春秋文耀鈎》曰：商弦絕，蠶合絲。〈弦將絕，蠶含絲以待用也。〉
《春秋考異郵》曰：蠶，陽者，大火，惡水，故食不飲。桑者，土之液，木生火，故蠶以三月食葉，類會精合相食。
《爾雅》曰：蛾，羅。〈蠶蛾。〉鬼，蛹。〈音龜。蠶蛹。〉蟓，桑繭。〈食桑葉作繭，即今蠶也。〉讎由、樗繭、〈食樗葉。〉棘繭。〈食棘葉。〉欒繭。〈食欒葉。〉亢，蕭繭。〈食蕭葉者。皆蠶類。〉
《史記·天官書》曰：正月上甲，風從東方來，宜蠶。
《續漢書》曰：光武建武二年，野蠶成繭，民收其絮。
又《輿服志》曰：貴人助蠶，玳瑁釵、簪、珥。
《東觀漢記》曰：明德馬後置織室，蠶於濯龍中，往來觀內，以為娛樂。
謝承《後漢書》曰：南陽范充，為吳桂陽太守，教民植桑，紵之屬，養蠶織履，民得利益。
《吳錄》曰：南陽郡，一歲蠶八績。
《後魏書》曰：世宗正始二年，徐州蠶蛾吃人，殘者一百一十餘人，死者二十二人。時高肇專政，聚斂不息。
《隋書》曰：江湖之南，一年蠶四五熟。
《唐書》曰：武德中，梁州言野蠶成繭，百姓釆而用之。
又曰：文德太后率內外命婦，有事於親蠶。
又曰：開元中，上命宮中食蠶，親自臨視，欲使嬪御已下知女工之事。及蠶罷，獲絲甚多，因以賜焉。
又曰：天寶中，益州獻三熟蠶，緊厚白淨，與常蠶不殊。
又曰：大曆中，太原府清河縣人韓景暉，養冬蠶成繭，詔給復終身。
《韓子》曰：鱔似蛇，蠶似。人見蛇驚駭，見則毛起；而漁者持鱔，婦人拾蠶，利之所在，皆賁、育也。
《淮南子》曰：季春，后妃齋戒，東鄉就桑省婦，使觀蠶事。
又曰：蠶食而不飲，三十日而化。
又曰：食桑者有絲而蛾。
又曰：蠶食{興石}而不飢。
又曰：蠶餌絲而商弦絕，〈商弦，金聲也。春蠶吐絲，金死，故絕。〉賁星墜而渤海決。〈賁星，流星也。勃海，水之勃怒也。〉
又曰：原蠶一歲再登，非不利也，然王法禁之者，以其殘桑。
《淮南萬畢朮》曰：白芳七結浴蠶。
又曰：僵蠶，使馬不食。〈欲愈之，以桑拭口鼻，即食矣。馬喜齧人，亦以僵蠶眉拭唇，即不齧也。〉
《抱朴子》曰：甘始以藥粉桑長蠶，蠶得十月不老。
《金樓子》曰：楊泉《蠶賦序》曰：「古人作賦者多矣，而獨不賦蠶，乃為《蠶賦》，是何言歟？楚蘭陵荀況有《蠶賦》，德淵近不見之，有文不如無述也。」
《東方朔別傳》曰：武帝求神仙，朔言能上天取藥。上知其謾，欲極其言，即遣方士與朔上天。朔曰：「當有神來迎我。」後方士晝臥，朔遽口呼若極真者，「吾從天上還。」方士遽以聞，上以為面欺，下朔獄。朔泣曰：「臣幾死者再，天公問臣下方何衣，朔曰：『衣蠶』。『蠶何若』？曰：『啄冉々〈仁廉切。〉類馬，色班班類虎。』天公大怒，以臣為謾，系臣司空，使使下問，還報有之，乃出臣。今陛下以臣為詐，願使使上問之。」上曰：「齊人多詐，欲以喻我止方士也。」罷方士。
《東方朔占》曰：正月旦竟日不風，清明宜蠶。
《列仙傳》曰：園客，濟陽人，姿貌好而良，邑人多欲以女妻之，客終不娶。種五色香草，積數十年，服食其實。一旦五色蛾止其香草末，客收而薦之以布，生桑蠶焉。蠶時，有女夜至，自稱客妻，客與俱蠶，得繭大如盆。
郭子橫《洞冥記》曰：寒青之國，其國人皆以鳥為衣。其地多霜雪陰翳，忽見日從南方出，則百獸皆鳴，國俗以為祥異。有蠶，色青，長一丈，亦曰青蠶。績其絲，大如指，一絲可羈絆牛馬，國人常以十丈充黃門之廄，以拘馬也。巨象、師子，帝令以此一絲系之。
《古今注》曰：元帝永元四年，東萊郡東弁山有野蠶為繭，收得萬餘石，民人以為絲絮。
《司馬徽別傳》曰：人有臨蠶永徽蔟者，徽便以與之，自棄其蠶。
《搜神記》曰：舊說太古時，有人遠徵，家惟有一女，並馬一匹。女思父，戲馬曰：「爾能為我迎得父，吾將嫁汝。」馬乃絕韁而去，至父所。父疑家中有故，乘之而還。馬後見女，輒怒而奮系。父怪之，密問女，女具以答。父乃射殺馬，曝皮於庭。女至皮所，足蹙之，曰：「爾馬，而欲人為婦，自取屠剝，何如？」言未竟，皮蹙然起，卷女而行。父還失女，後大樹枝得女及皮。乃盡化為蠶，績於樹上。其繭厚大，異於常蠶，鄰婦取養之，其收二倍。今世或謂蠶為女兒，古之遺語也。
《拾遺錄》曰：員嶠之山名環丘，有冰蠶，長七寸，黑色，有角有鱗。以霜雪覆之，然後作繭，長一尺，其色五彩。織為文錦，入水而不濡，投火則經宿不燎。海人獻堯，以為黼黻。
《顏氏家訓》曰：胡人見錦，不信有蟲食樹吐絲所成。昔在江南，不信有千人氈帳。及來河北，不信有萬石舟船。皆實驗也。
《齊諧記》曰：正月半，有神降陳氏之宅，云：「我是蠶神，能見祭，當令蠶百倍。」今人正月半作糕糜，像此也。〈一雲吳郡張誠。〉
《皇后親蠶儀注》曰：皇后躬桑，始捋一條，執筐受桑。捋三條，女尚書跪白曰：「可止。」執筐者以桑授蠶母，蠶母以桑適金室也。
《先蠶儀注》曰：親蠶前三日，太祝令質明以太牢祠先蠶也。
周遷《古今輿服雜事》曰：蠶始生後食之，三灑而止。
《三輔故事》曰：始皇后葬，用金蠶二十箔。
《玄中記》曰：大月支有牛，名為日及。今日割取其肉三四斤，明日瘡愈。漢人入此國，以牛示之，以為珍異。漢人曰：「吾國有蟲，大小如指，名為蠶，食桑葉，為人吐絲。」外國人不復信有蠶也。
又曰：化民食桑，三七年化，能以自裹，如蠶績，九年生翼，七年而死。去琅邪四萬里。〈《神異經》同。〉
《林邑記》曰：九真郡，蠶年八熟，繭小輕薄，絲弱綿細。
《永嘉郡記》曰：永嘉有八輩蠶：允珍蠶、〈三月績。〉柘蠶、〈四月初績。〉允蠶、〈四月初績。〉愛珍、〈五月績。〉愛蠶、〈六月末績。〉寒珍、〈七月末績。〉四出蠶、〈九月初績。〉寒蠶。〈十月績。〉凡蠶再養者，前輩皆謂之珍，少養之。愛蠶者，故允蠶種也。允珍，三月既績，出蛾取卵，七月八月便割，蠶生多養之，是為允蠶。欲作愛者，取允珍之卵，藏內甕器中，隨器大小，亦可十紙、百紙，蓋覆器口，安冷水，使冷氣折其出勢，僅得三七日，然後生養之，謂為愛珍。亦愛子績成繭，蛾坐卵，卵七日又剖成蠶，多養之，此則愛蠶也。
顧微《廣州記》曰：吳黃武三年，遣交州治中呂瑜發趙嬰齊冢，得金蠶明珠各數斛。
《廣志》曰：有原蠶，有冬蠶，有野蠶。有柞蠶，食柞葉，可以作綿。
焦贛《易林·兌之坎》曰：飢蠶作室，諸多亂纏，端不可得。
又《震之兌》曰：秋蠶不成，冬種不生。
《龍魚河圖》曰：蠶沙宅亥地，大富；得蠶絲，吉利。
仲長子《昌言》曰：北方寒，其人壽；南方暑，其人夭。此寒暑之方驗於人也。約之蠶也，寒而餓之則引日多，溫而飽之則用日少，此寒溫飢飽之為修短驗於物者也。
《物理論》曰：使人主養民，如蠶母之養蠶，則其用豈徒絲蠶而已哉？
《雜五行書》曰：含南種棗九株，辟縣官宜蠶桑。
又曰：二月上壬，取土泥屋四角，宜蠶，吉。
《呂氏本草》曰：石蠶，一名沙奉，神農、雷公咸，無毒。生漢中。治五淋，隨胎肉，解結氣，利水道，除熱。
孫卿《蠶賦》曰：食桑而吐絲，前亂而後治。夏生而惡暑，疾溫而惡雨。蛹以為母，蛾以為父。三俯三起，事乃大已。是謂蠶理。
閔鴻《蠶賦》曰：體龍頸而驥喙，邁素於羔羊。
左思《吳都賦》曰：國稅再熟之稻，鄉貢八蠶之綿。
《古艷歌》曰：日出東方隅，照我秦氏樓。秦氏有好女，自名為羅敷。羅敷善蠶桑，釆桑城南隅。
《陸機詩》曰：老蠶晚績縮，老女晚嫁辱。曾不如老鼠，翻飛成蝙蝠。
《蔡邕書》曰：家祖君常言：「客有三當死，夜半蠶時至人室家也。今者一行而犯其兩。」
嵇康《養生論》曰：火蠶十八日，寒蠶三十餘日。
裴《崇有論》曰：鳥無胃肺，蛤無五藏；蛭以空中而生，蠶以無胃而育也。
《禮記·祭義》曰：古之獻繭者，其率用此與？〈問者之辭。〉及良日，夫人繅，三盆手，遂布於三宮夫人、世婦之吉者，使繰。遂朱綠之，玄黃之，以為黼黻文章。服既成，君服，以祀先王、先公，敬之至也。〈三盆手者，三淹也。凡繅，每淹大總而手掖之，以出絲也。〉
《說文》曰：繰，糹覃繭為絲也。
《尸子》曰：夫繭合而弗治，則腐蠹而棄；使女工繰之，以為美錦。
《列仙傳》曰：園客蠶得繭大如盆，繰一繭，數十日。繰訖俱去，莫知所如。濟陽今有革蠶祠。〈已備於前，故此小略。〉
《通俗文》曰：織縴謂之繀，〈音碎。〉受緯曰孚。〈繀車。〉
《方言》曰：繀車，趙、魏之間謂之曆鹿車，東齊海岱之間謂之道軌。
孫德施《糹崔車賦》曰：惟工藝之多門，偉英麗乎創形。擬老氏之一轂兮，應天運以回行。秉轉屈以成規兮，不辭勞以自傾。故其用同造物，功參天地。軒轅垂衣，因其以濟。袞冕龍旂，用康上帝。勛存王室，惠流皂隸。觀其微風興於輪端，霧雨散於輻，制以靈木，絡以奇竹。危朝日以投員兮，准暈月以造象。若洪輪在之雍兮，似蜘蛛之結網。爾乃才藝妻妾，工巧是嘉。或織綿組，或匠綾羅。舒皓腕於輕輪兮，煥擬景乎鏡華。絲成妙於指端兮，號推幽而相和。象蟋蟀之鳴戶兮，類寒蟬之吟家。
《方言》曰：籰，援也，〈音爰。〉兗豫河濟之間謂之轅。〈郭璞注曰：所以絡絲。〉
《說文》曰：籰，收絲者也。或作{角間}，從角間聲。
《方言》曰：河濟之間，絡謂之格。〈郭璞注曰：所以轉{矍}紿事也。〉
《易·姤卦》曰：繫於金柅。〈金者，堅剛之物。柅者，制動之至。〉
《通俗文》曰：張絲曰柅也。
《說文》曰：檷，絡絲，檷，從木爾聲，讀若柅。
《毛詩·谷風·大東》曰：小東大東，杼軸其空。
《字林》曰：<廣>，〈女涉切。〉機下所履。
《史記》曰：公儀休相魯，見布好，出家婦，燔其機也。
《列女傳》曰：河南貞義者，樂羊子之妻也。羊子出學，後得遺金一餅，以與貞義，曰：「妾聞君子不以利污行，反裘負薪，古人知其害本。」羊子慚而棄之。學一年，復歸，貞義引刀趣機曰：「此織生於蠶桑，治於絲繭，加之機杼，一絲而累，以至丈匹。今若斷之，損棄成功，稽廢日月。夫子積學，當日知所無，中而廢歸，何異斷機哉？」羊子大慚，復出，七年不歸。
《列子》曰：紀昌者，學射於飛衛，曰：「爾先學不瞬，而後可言射矣。」紀昌歸，偃坐其妻之機下，以目承牽挺。二年之後，雖錐末到眥而不瞬也。
《淮南子》曰：伯余之初作衣也，〈伯余，黃帝臣也。〉糹炎麻素縷，手經指掛。後世為之機杼，勝復以便其用。
《傅子》曰：舊機五十綜者五十躡，六十綜者六十躡。馬生者，天下之名巧也，患其遺日喪功，乃皆易以十二躡，其奇文異變，因感而作。
王逸《機賦》曰：舟車棟宇，粗工也，杵臼碓，直巧也，槃材縷，小用也；至於織機，功用大矣。上自太始，下訖羲皇，帝軒龍躍，庾業是創。俯系聖思，仰攬三光，悟彼織女，終日七襄，爰制布帛，始垂衣裳。於是取衡山之孤桐，南嶽之洪樟，勝復回轉，刻象乾形。大庭淡泊，擬則川平。先為日月，蓋取昭明。三轉列布，上法台星。兩驥齊首，儼若將徵。方圓綺錯，極妙窮奇。兔耳ㄣ伏，若安若危。猛犬相守，竄身匿蹄。高樓雙峙，以臨清池。游魚銜餌，氵氵爵其陂。鹿盧並趨，縴繳俱垂。宛若星圖，屈膝推移。爾乃垂輕杼，欖床帷，動搖多容，俯仰生姿。
古詩曰：縴縴擢素手，扎扎弄機杼。
又曰：皎皎白素絲，織為寒女衣。寒女雖巧妙，不得秉機杼。
《通俗文》曰：梭，織具也，所以行緯之{艸涉}，〈蘇戈切。〉
鄧粲《晉書》曰：謝鯤鄰家有美女，鯤挑之，女以梭投之，折其兩齒。
《異苑》曰：陶侃嘗捕魚，得一梭。還，插著壁。有頃雷雨，梭變成赤龍，從屋而躍。
