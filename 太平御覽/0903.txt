
《爾雅》曰：豕，豬。〈江東呼為狶。〉𧱫，豶。〈𧱫，羊箠反。俗呼小獖豬為𧱫子也。〉幺，幼。〈最後生者，俗呼為麼豚。〉奏者{犭昷}。〈音溫。今貙豬矩頭，皮理腠蹙也。〉豕生三豵〈音宗〉，二師一特。所寢，橧〈疾陵切〉。四蹢皆白，豥〈音該〉。其跡，刻。絕有力，{豕厄}。〈音厄。豕高五尺者。〉牝豝。彘五尺為{豕厄}。〈大豕為{豕厄}。今漁陽呼豬大者為{豕厄}也。〉
《說文》曰：豰〈許卜切〉，小肫也。豯，肫生三月。豵〈子公切〉，豚生六月也。或曰：一歲曰豵。豝，牝豕。豶，{豕夷}也。豜〈公妍切〉，三歲豕。豭，壯豕也。𧱫，豶也。豛〈音役〉，大谷名豬曰豛。豷〈於麗切〉，豕息也。豢，以穀圈養豕也。
何承天《纂文》曰：梁州以豕為䝕〈之涉切〉，河南謂之彘，吳楚謂之豨〈火豈切〉。漁陽以大豬為豝，齊徐以小豬為䝒〈叱主切〉。𧱻〈音覓〉，白豕黑頭也。豱，豕奏毛也。
《方言》曰：豬，燕、朝鮮之間謂之猳，關東謂之彘，或謂之豕，南楚謂之狶。其子或謂之豚，或謂之豯〈音奚〉，吳楊之間謂之豬子。
《春秋說題辭》曰：斗星時散精為彘，四月生應天理。
崔豹《古今注》曰：豬一名長喙，一名參軍。
《易·說卦》曰：坎為豕。
又《睽卦》曰：上九，睽孤，見豕負途，載鬼一車。
又《大畜》曰：六五，豶豕之牙，吉。
又《姤卦》曰：初六，繫於金柅，貞吉。有攸往，見凶。嬴豕孚蹢躅。
《禮記·曲禮下》曰：凡祭，豕曰剛鬣，豚曰腯肥。
又曰：士無故不殺犬豕。
又《月令》曰：孟夏，農乃登麥，天子以彘常麥。
又《王制》曰：秋薦黍以豚。
又《禮器》曰：胩平仲祭其先人，豚肩不掩豆。
又《內則》曰：豕望視而交睫，腥。〈望視，遠視也。腥，當為星。星，肉如米者。〉
《論語》曰：陽貨欲見孔子，孔子不見，饋孔子豚。
《詩·國風·騶虞》曰：彼茁者葭，一發五豝。〈豕牝曰豝。〉
又曰：彼茁者蓬，一發五豵。〈一贖曰豵。《箋》云：豕三歲曰豵。〉
又《魚藻·嶃嶃之石》曰：有豕白蹢，烝涉波矣。
《左傳·莊八年》曰：齊無知弒其君。十二月，齊侯游於姑棼，遂田於貝丘。見大豕，從者曰：「公子彭生也。」公怒曰：「彭生敢見！」射之，豕人立而啼。公懼，墜於車，傷足，喪屨。反，誅屨於徒人費，弗得，鞭之，見血。走出，遇賊於門，劫而束之。費曰：「我奚御哉。」袒而示植黨，信之。費請先入，伏公而出，斗，死於門中。石之紛如死於階下。遂入，殺孟陽於床，曰：「非君也，不類。」檻瀚之足於戶下，遂殺之，而立無知。
又《昭七》曰：昔有仍氏生女樂正居，夔取之，生伯封。實有豕心，貪婪無厭，謂之封豕。
又曰：衛靈公夫人南子與宋朝通。衛太子使齊，過宋，宋野人以婁豬刺而歌之云：「既定爾婁豬，盍歸吾艾豭？」
《史記》曰：子路性鄙，好勇伉直，冠雄雞，佩豭豚。
《漢書》曰：公孫弘，甾川人。少時為獄吏，有罪免，家貧，牧豕海上。
又曰：郅都，景帝時為郎。常從入上林，賈姬在廁，野彘入廁。上目召都，都不行。上欲自持兵救賈姬，都諫之，乃止。彘亦不傷賈姬。
又曰：燕刺王旦將作亂，廁中群豕出，壞太官竈。
《東觀漢記》曰：承宮字少子，琅琊人。少孤，年八歲，人令牧豕。鄉里徐子盛明《春秋經》，授諸生數百人。宮過其廬下，見諸生講誦，好之，因棄豬而聽經。豬主怪不還，行索見宮，欲笞。門下生共禁止，因留精舍門下拾薪執苦。數年遂通經。
又曰：朱浮與彭寵書，責之曰：「伯通自伐，以功為高天下。徃時遼東有豕生子白頭，異而獻之。行至河東，見群豕皆白，懷慚而還。若以子功論於朝廷，則為遼東豕也。」
《續漢書》曰：曹萌字玄偉，以仁厚稱。鄰人有亡豕者，與萌豕相類，詣門認之，萌不與爭。後所亡豕自還，其主大慚，送所認豕，辭謝萌，萌笑而受之。
袁山松《漢紀》曰：吳祐放豬於長垣澤中，誦經而行，遇父故人，謂之曰：「子二千石，子掉鞭而誦經，行吟於澤畔，縱子無恥，奈君父何？」祐守志如初。與北海公沙穆游太學，資菔乏，變服為傭，祐賃使舂，遂為死交於杵臼之間。
張璠《漢紀》曰：莎車王殺于闐王。于闐大人都末出城見野豕，欲射之。豕乃語曰：「無殺我，我為汝殺莎車將軍。」都末異之，即與先共時莎車王。
謝承《後漢書》曰：朱穆字文玄，常養豬，豬有疾，使人賣之於市。語之曰：「如售，當衷告買者，言病也。」賣豬者售，不言病，且直過多。穆怪其故，齎半直以還買豬者，買豬者辭不敢，穆棄錢而去。
《魏志》曰：挹婁國在夫餘東，常穴居土，氣寒劇於夫餘。其俗好養豬，食其肉，衣其皮，冬以豬膏途身。
又曰：管輅常至郭恩家，碓上鳩斗，謂恩曰：「當有老人將豚一口從東候公舍，有小口傷，亦無所苦。」明日，果有親知老翁攜豚饋恩。恩射鳩為饌，箭著小女子腳。舉家惶怖，竟無所害。又有人失婦，使輅卜之，輅曰：「君明日於路見擔豬者，乃逐之。」行次，豬忽繩斷，走入他舍，突破主人甕。見其婦出看豬，遂擒之。
《晉書》曰：阮咸至宗人間共集，不用備劈斟酌，以大甕盛酒，團坐相向，大酌更飲。時有群豕來飲其酒，咸直接去其上，便共飲之。
又曰：愍懷太子常從帝觀豕牢，言於帝曰：「豕甚肥，何不殺以享士而使久費五穀？」帝嘉其意，即使亨之，因撫其背謂廷尉傅祗曰：「此兒當興我家。」
又曰：韓友字景先，廬江龍舒人也。龍舒長鄧林父礎積年，垂死。友為筮，使畫作野豬，著臥處屏風上。因是遂差。
又曰：呂光死，其子纂立。有豬生子，一身三頭。又有龍出糾晷，蟠於殿前。纂以為美瑞，羅什獨以為災。俄而呂超殺蛛。
又曰：劉聰時，豕著進賢冠升聰殿，與犬斗。
《北史》曰：陸逞累除京兆尹。郡界有豕生數子，鞠挾而死。其家又有豶豕，遂乳養之，諸豚賴之以活。時以逞仁政所致。
皇甫謐《高士傳》曰：孫期字仲彧，濟陰人。與諸生講《京氏易》、《古文尚書》。家貧，事母至孝，牧豕於大澤中，以奉養焉。遠人從其學者，皆執經壟畔以追之。里落化其仁讓。黃巾賊起，過期里陌，相約不能犯孫先生舍。郡舉方正，遣吏齎羊、酒請期。期驅豕入草，不顧也。
《三輔決錄》曰：五門子孫，凡民之伍。〈馬氏兄弟五人，共居此地，作客舍，養豬賣豚。故民謂之曰：苑中三公，鉅下二卿，五門嚄嚄，但聞豚聲。〉
《董正別傳》曰：司馬徽字德操，時人呼為水鏡。常有人妄認徽豬，徽便推與之。後數日，亡豬者以豬還徽，乃叩頭謝自責，徽又厚謝。
《華陽國志》曰：何隨字季業，清廉退讓。常有屠者牽豬過隨門，索斷失之，強認隨溷中豬，隨牽與之。屠人尋自得亡者，還隨，隨以與之。
《越絕書》曰：雞山豕山者，勾踐以畜雞豕，將伐吳，以食死士也。
《墨子》曰：孔子窮於陳蔡之間，藜蒸不糂〈桒感切〉。子路烹豚，孔子不問肉所從來而食之。
《符子》曰：朔人獻燕昭王以大豕，曰：「養奚若？」使曰：「豕也。非大圊不居，非人便不珍，今年百二十矣，人謂豕仙。」王乃命豕宰養。六十五年，大如沙墳，足如不勝其體。王異之，令衡官橋而量之，折十橋，豕不量。又命水官舟而量，其重千鈞，其巨無用。燕相謂王曰：「奚不饗之？」王乃命宰夫膳之。夕見夢於燕相曰：「造化勞我以豕形，食我以人穢，吾患其生久矣。仗君之靈，得化吾生，始得為魯津之伯。」燕相游貉諧津，有赤龜奉璧而獻。〈一雲夜光珠。〉
《孝經援神契》曰：彘水伏，故去脈。
《淮南子》曰：六九五十四，四主時，時主豕，故豚四月而生。
又曰：黃帝理天下，狗彘吐菽粟於路，無忿爭之人。
《山海經》曰：貓大者，肉重千萬斤。豪豬，如豕而白毛，毛大如笄而黑端。〈郭璞注曰：貓，豬也，夾脾而有粗豪，長數尺，能以頸上毫射物。〉
《慱物志》曰：商丘子有養豬法，卜式有養豬羊法。
祖台之《志怪》曰：吳中有一士大夫，於都假還。至曲阿塘上，見一女子甚美，留其宿。士解臂金鈐系挪帝，令暮更來。遂不至，使人求，都無此色。過豬圈，見一母豬臂上系金鈐。
《養生要集》曰：白豕，白蹄青爪，不可食也。
《異物志》曰：鬱林大豬，一蹄有四五甲，多膏。買者以鐵椎刺其頭，入七八寸，得赤肉，乃動。
習鑿齒《襄陽耆舊傳》曰：木蘭橋者，今擲覯欄橋是也。
《山海經圖·豪彘贊》曰：剛鬣之族，號曰豪犭希。毛如攢錐，中有激矢。
宋袁淑《大蘭王九錫文》曰：太亥十年九月乙亥朔，十三日丁亥，北燕伯使使者豪豨冊命大蘭王曰：「咨！惟君稟太陰之沉精，摽群形於玄質。體肥腯而洪茂，長無心以游逸。資豢養於人主，雖無爵而有秩，此君之純也。君昔封國殷商，號曰豕氏，葉隆當時，名垂於此，此君之美也。白蹄彰於周詩，涉波應乎隆象，歌詠垂於人口，經欽簇而流響，此君之德也。君相與野遊，惟君為雄，顧群數百，自西徂東。俯噴沫則成霧，仰奮鬣則生風。猛毒必噬，有敵必攻。長驅直突，陣無全鋒。此君之勇也。」
