
《說文》曰：奢，張也。反儉曰奢。從大者，言誇大於人也。
《毛詩》：《曹風·蜉蝣》，刺奢也。昭公國小而迫，好奢而任小人，將無所依焉。「蜉蝣之羽，衣裳楚楚。蜉蝣之翼，采采衣服。」
《左傳》曰：丹桓宮之楹，刻其桷，皆非禮也。禦孫諫曰：「臣聞之，儉，德之恭也；侈，惡之大也。先君有恭德而君納諸大惡，無乃不可乎？」
又曰：襄公五年，齊慶封來聘，其車美，叔孫曰：「豹聞之，服美不稱，必以惡終，美車何爲？」
又曰：吳師在陳，楚大夫皆懼，子西曰：「今聞夫差次有台榭陂池焉，宿有妃嬙嬪御焉。一日之行，所欲必成，玩好必從。珍異是聚，觀樂是務，視民如仇，而用之日新。夫差先自敗也已，安能敗我？」
《禮記》曰：管仲鏤簋而朱弦，旅樹而反坫，山節而藻，賢大夫，而難爲上也。〈得天子之禮。〉
《論語》曰：孔子謂季氏，「八佾舞於庭，是可忍也，孰不可忍也？」
又曰：子曰：「相維辟公，天子穆穆，奚取於三家之堂？」子曰：「人而不仁，如禮何？人而不仁，如樂何？」
又曰：邦君樹塞門，管氏亦樹塞門。邦君爲兩君之好，有反坫，管氏亦有反坫。管氏而知禮，孰不知禮？
又曰：臧文仲，山節藻，何如其智也？〈魯大夫臧孫辰。〉
又曰：孔子曰：「奢則不遜，儉則固，與其不遜也寧固。」
《史記》曰：趙平原君使人於春申君。趙使欲誇楚，爲玳瑁簪，刀劍悉以珠玉飾之。春申君客三千餘人，上客皆躡珠履以見，趙使大慚。
又曰：尹吉甫仕至上卿，其家大富，食口數百人。時歲大饑，曾鼎鑊作粥啜之，聲聞數里。食訖，失三十人，覓之，乃在鑊中取焦粥而已。
《漢書》曰：鮑宣上書：「奈何獨私養外親與幸臣董賢，賢使奴從實客漿酒藿肉，〈視酒如漿，視肉如藿。〉蒼頭廬兒皆用致富，非天意也。」〈漢名奴蒼頭，非銳黑，以別良人。諸給殿中者所居巷頭侍從也。〉
又曰：陳咸爲治仿嚴延年，其廉不如。所居調發屬縣所出食物以自奉養，奢侈玉食。
又曰：陳遵爲公府掾。公府掾中率皆羸車小馬，不上鮮明，而遵獨極輿馬衣服之好，門外車騎交錯。又日出醉歸，曹事數廢。西曹白請斥遵，大司徒馬宮大儒優士，謂西曹：「此人大度士，奈何以小文責之？」
又曰：王鳳爲大將軍，郡國守相刺史皆出其門。又以太僕王音爲御史大夫，群弟爭爲奢侈，賂遺珍寶，四面而至，後庭姬妾各千人，僮奴以千百數。
又曰：張禹爲人謹厚，內殖貨財，家以田爲業。及富貴，多買田至四百頃，涇、渭溉灌，極膏腴上價。他財稱是。禹性習知音聲，內奢淫，身居大第，後堂作理絲竹管弦。
又曰：自王吉至崇，世名清廉，然材器名稱稍不能及父，而祿位彌隆。皆好車馬衣服，其自奉養極鮮明，而亡金銀錦綉之物。及遷徙去處，所載不過囊衣，不畜餘財。家居亦布衣疏食。天下服其廉而怪其奢，故傅「能作黃金」。
又曰：哀帝幸舍人董賢，寵之，累遷爲太尉。前後所賜，不可勝計。哀帝崩，群臣白太后，收賢斬之，時年二十二。其家奢侈過於國耳。於是乃收董氏財物，估價凡四十二億萬貫，皆帝所賜之物。
《後漢書》曰：梁冀爲大司馬行大將軍事，害太尉李固及內外忠臣，皆冀爲之。於是權震中外。四方調發，歲計先輸於冀，然後入國。吏人輸金懷璧、求官請罪者，道路相望。冀又遣客出塞外國，大壯棟宇，加以丹漆，圖以雲氣仙靈，台榭交通相望。駭鶏犀、夜光璧充實帑藏，鳴駝、龍馬秣於內廄。冀將妻孫氏乘輦青蓋車。張羽葆。飾以金玉琥珀。每游觀池亭及第內，多從倡優，鳴鐘鼓吹竽，酣樂竟路，日夜相繼。及桓帝誅冀，收其資産，以實國庫，詔減天下一歲租稅之半。
又曰：桓帝時，誅梁冀，封單超、徐璜、具瑗、左悺、唐衡五人。超薨後，四侯轉橫，天下爲之語曰：「左回天，具獨坐，徐臥虎，唐兩墮。」皆競起第宅，樓觀壯麗，窮極技巧。金銀�，施於犬馬。取良民美女以爲妃妾，皆珍飾華侈，擬則宮人。其僕從皆乘車而從列騎。
《東觀漢記》曰：馬融才高博洽，爲通儒，教養諸生，常有千數。涿郡盧植、北海鄭玄，皆其徒也。善鼓瑟，好吹笛，達生任性，不拘儒者之節。居宇器服，多存侈飾。常坐高堂，施絳紗帳，前授生徒，後列女樂，弟子以次相傅，鮮有入其室者。
《吳志》曰：甘寧好游俠，水行則連軒，侍打；文錦綉，常以繒帛維舟，去或割棄之，以示奢侈也。
又曰：將軍賀齊，性奢，好軍事，所乘船�刻丹鏤，青蓋絳�，蒙沖鬥艦，望之若山。
《蜀志》曰：先主定益州，以劉琰爲涪陵太守。後主立，封都鄉侯，服禦、飲食侈靡，侍婢數十人，皆能爲聲樂，又悉教讀誦《魯靈光殿賦》。
又曰：糜竺，字子真，東海人。世殖貨財，僮僕萬人，資産巨億。徐州牧陶謙辟爲別駕。謙卒，竺奉謙命迎先主牧之。及呂布襲破先主，虜其妻子，竺於是進妹爲夫人，乃以二千人，金帛貨幣以助軍實。先主賴竺之資，復振軍威。先主後定益州，即帝位，拜竺爲安漢將軍。弟芳爲南郡太守，攜貳，迎孫權，敗關羽。於是竺乃請罪，先主以兄弟罪不相及，待之如初。
《晉書》曰：何曾，字穎孝，陽夏人。其家大富。魏明帝時，爲文學。武帝踐祚，累遷爲太傅。性甚奢豪，每赴宴，不食太官所設，帝命取其食。蒸餅上不拆作十字不食。日食萬錢，猶雲無下箸之處。人以小紙書者，敕記室勿報。
又曰：石崇，字季倫，累遷荊州刺史。崇好俠無賴，遣吏劫遠使商客，致家大富。有別館在河陽之金穀。財産盈積，室宇弘麗。後房百數，皆曳綺紈，絲竹之妙，皆盡一時之選，與貴戚惠帝舅王愷奢靡相尚。愷以飴燠釜，崇以蠟代薪。愷作紫絲步障四十里，崇作錦步障五十里。愷以赤石脂塗屋，崇以椒塗之。武帝助愷珊瑚樹一株，高二尺；愷以示崇，崇以鐵如意擊破，愷不悅，崇曰：「無恨。」令取六七株還之。惠帝知富無以誇之。時外國進火浣布，天下更無，帝爲衫來幸崇家，崇奴僕五十人皆衣火浣布衫承，帝大慚。崇厠屋內置侍婢，衣以紈素，幷以香囊錦袋。崇大會賓客，侍中劉實往厠，見厠內燦爛，便出，謂崇曰：「幾誤入公室矣。」崇曰：「厠也。」實更往，見侍婢所逼，便回。後趙王倫誅崇，兄弟妻子無少長悉皆遇害。初，崇家稻米屬地，化爲螺人，以爲族滅之應也。
又曰：和嶠，字長輿，汝南西平人。中郎將庾凱見嶠嘆曰：「森森若千丈松，雖�累多節目，施之大廈，有棟梁之用。」武帝重之，爲黃門侍郎。嶠家産豐富，擬於王者，杜預對帝，以爲和嶠有錢癖。
又曰：王濟性豪侈，麗服玉食。時洛京地甚貴，濟買地爲馬埒，編錢滿之，時人謂金埒。
又曰：任愷。初，何劭以公子奢侈，每食必盡四方珍饌，愷乃逾之，一食萬錢，猶雲無可下箸處。
又曰：石崇財産豐積，室宇弘麗。後房百數，皆曳紈綉，珥金翠。絲竹盡當時之選，庖廚窮水陸之珍。
又曰：何劭驕奢簡貴，亦有父風。衣裘服玩，新故巨積，食必盡四方珍異，一日之供以錢二萬爲限。時論以爲太官禦膳，無以加之。
又曰：羊稚舒冬月釀，令人抱瓮，須臾復易人，酒速成而味好。
又曰：任愷失政，遂縱酒，極滋味。初，何邵一身一日之供必錢二萬爲限，及愷，有逾於邵。
《宋書》曰：徐湛之，善於尺牘，音辭流暢。貴戚豪家，産業甚厚。室宇園池，貴游莫及。伎樂之妙，冠絕一時。門生千餘人，皆三吳富人之子，姿質端妍，衣服鮮麗。每出入行游，途巷盈滿，泥雨日，悉以後車載之。太祖嫌其侈縱，每以爲言。
又曰：謝靈運性奢豪，車服鮮麗，衣裳器物，多改舊制。世共宗之，咸稱「謝康樂」也。
又曰：劉穆之，性奢豪，食必方丈，旦輒爲十人饌。穆之既好賓客，未嘗獨餐，每至食時，客止十人以還者，帳下依常下食，以爲常。嘗白高祖曰：「穆之家本貧賤，贍生有闕。自叨忝以來，雖每存約損，而朝夕所須，微爲過豐。自此以外，一毫不以負公。
又曰：阮佃夫，通貨賄，凡事非賂不行。宅舍園池，諸王邸第莫及。女伎數十，藝色冠絕當時，金玉錦綉之飾，宮掖不逮也。每制一衣，造一物，京邑莫不法效焉。於宅內開瀆，東出十許里，塘岸整潔，泛輕舟，奏女樂。
《齊書》曰：劉闈既籍舊恩，尤能悅附人主，承迎權貴。賓客閨房，供費奢廣。罷廣、司二州，悉傾資獻，家無留儲。在蜀作金浴盆，餘金物稱是。
又曰：劉，彭城人。其祖彥之，父仲度，俱仕。明帝時爲戶部郎中、太子洗馬。其家豪富，資財宅宇山池，妓妾姿藝，皆窮上品。有愛妓陳玉珠，明帝追求，不與，逼奪之，有怨詞。帝令有司誣奏，將殺之。入獄數宿，鬢毛皆白。免死，爲司徒長史。明帝射雉郊野，渴倦，得青早瓜進帝，帝對割，甚嘉之。入齊三遷爲御史中丞，五爲兵部尚書。
《後魏書》曰：夏侯道遷，譙國人，封濮陽侯。除兗州大中正，不拜。好奢侈宴飲，京師珍羞，罔不畢備。嘗於京城西水次，大起園池，植列花果，延招俊彥，日往游�，妓妾十餘人，常自娛興。國秩俸歲入三千匹，專供酒饌，不營家産。每誦孔融詩曰：「『座上客恆滿，樽中酒不空。』餘非吾之事也。」識者多之。道遷不娉正室。
又曰：郢州刺史韓務獻七寶床，象牙席。詔曰：「昔晉武帝焚雉頭裘，朕常嘉之。今務所獻，亦此之流也。奇麗之物，有乖素風，可付其家。」
《隋書》曰：裴矩爲給事郎。煬帝至東都，矩以蠻夷朝貢者多，諷帝令都下大戲。徵四方奇異，陳於端門街，衣錦、珥金翠，店肆悉設帷帳，盛酒食，遣蠻夷。見者嘆其中國，以爲神仙。
《唐書》曰：玄載於城中開南北二甲弟，室宇弘麗，冠絕當時。又於近郊起亭榭，所至之處，帷帳什器，皆如宿設，儲不改供。城南膏腴別墅，連疆接畛，凡數十所，婢僕曳羅綺亦百餘人，恣爲不法，侈僭無度。
又曰：裴冕爲宰相，性本侈靡，好尚車服及營珍饌，名馬在櫪，直數百金者常十數。每會賓友，滋味品數，坐客有昧於名者。自創巾子，其狀新奇，市肆因而效之，呼爲「僕射樣」。
《漢武帝故事》曰：又起建章宮，爲千門萬戶。其東鳳闕高二十丈，其北太液池，池中漸台高二十丈。池中又爲三山，以象蓬萊、方丈、瀛洲，削金石爲魚龍禽獸之屬。其南有玉台，玉堂基與中央前殿等去地十二門，階陛皆用玉璧。又作神明台，井�樓，高五十餘丈，皆懸閣輦道相屬焉。其後又爲酒池肉林，聚天下四方奇異鳥獸於其中，鳥獸能言能歌舞，或奇形異態，不可稱載。傍別造華殿，四夷珍寶充之，琉璃珠玉、火浣布、切玉刀不可稱數。巨象、大雀、獅子、駿馬充塞苑廄。自古已來，所未見者必備。
《三輔故事》曰：秦時奢汰，有天下以來不復是過。渭水貫都，以象天河；橫橋南渡，以象牽牛；中外殿觀百四十五；後宮列女萬有餘人。
《鹽鐵論》曰：今民文杯畫案，婢妾衣羅紈履絲，所以亂治。漢末一筆之押，雕以黃金，飾以和璧，綴以隋珠，發以翡翠。此筆非文犀之楨，必象齒之管，豐狐之柱，秋兔之翰。用之者必被珠綉之衣，踐雕玉之履矣。
《晉朝雜記》曰：洛下少林木炭，正如粟狀。羊琇驕豪，乃搗小炭爲屑，以物和之，作獸形。後何石之徒共集，乃以溫酒，火勢既猛，獸皆開口向人，赫赫然，諸豪相矜，皆服而效之。
《管子》曰：昔者桀之時，女樂三萬人，晨噪於端門，樂聞於三衢，無不服文綉衣裳者。
《晏子春秋》曰：寸之管無當天下不能足之粟。今齊國丈夫耕，女子織，夜以接日，不足以奉上，而君側雕文刻鏤之觀比無當之管也。
又曰：古者聖人製衣服，冬輕而暖，夏輕而清。今金玉之履，重不可節，是過任也。
《列子》曰：衛端木叔者，子貢之世父也。籍其先資，家累萬金。意所欲者，無不爲；奉養之餘，先散之宗族，次散之邑里及一國。行年六十，氣�將衰，棄其家事，散其庫藏、珍寶、車服、妾媵，一年之中盡焉。及其病也。無藥石儲；及其死也，無瘞埋之實。一國之受其施者，相與賦而藏之。禽屈聞之，曰：「端木叔，狂人也，辱其祖矣。」段幹木聞之，曰：「端木叔，達人也，德過其祖矣。」
《韓子》曰：禹作祭器，黑漆其外，朱畫其內，觴酌有{�卞}，樽俎有飾，此彌侈矣，而國之不服者三十二。殷作大輅，建九旒輅，食器�琢，觴酌刻鏤，此彌侈矣，而國之不服者五十三。
《淮南子》曰：夏屋綿聯，雕琢刻鏤，其剞劂然未能贍人主之欲也。
