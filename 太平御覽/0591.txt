
《尚書·皋陶謨》曰：帝庸，作歌曰：「敕天之命，惟時惟幾。」乃歌曰：「股肱喜哉，元首起哉，百工熙哉。」皋陶拜手稽首，�言曰：「念哉！率作興事，慎乃憲。欽哉！屢省乃成。欽哉！」乃賡載歌曰：「元首明哉，股肱良哉，庶事康哉。」又歌曰：「元首叢脞哉，股肱惰哉，萬事隳哉。」
《漢書》曰：高祖還歸過沛，置酒沛宮，悉召故人父老子弟佐酒，發沛中兒得百二十人，教之歌。酒酣，高祖擊築自爲歌曰：「大風起兮�飛揚，威加海內兮歸故鄉，安得猛士兮守四方！」
又曰：武帝求賢詔曰：「蓋有非常之功，必待非常之人，故馬或奔是而致千里，士或有負俗之累而立功名。夫泛駕之馬，弛斥之士，亦在御之而已。〈泛，覆也。方腫反。也，廢也。斥，逐也。〉其令州縣察吏民有茂才異等可爲將相及使絕國者。」
又曰：武帝幸河東，祠后土，顧帝京，欣然中流，與群臣宴飲。上歡甚，乃自作《秋風辭》雲︰「秋風起兮白雲飛，草木黃落兮雁南歸。蘭有秀兮菊有芳，攜佳人兮不能忘。泛樓船兮濟汾河，橫中流兮揚素波，簫鼓鳴兮發棹歌，歡樂極兮哀情多，少壯幾時兮柰老何！」
《後漢書·東平憲王蒼傳》曰：顯宗以所自作《光武本紀》示蒼，蒼因上《世祖受命中興頌》。上甚善之，令校書郎賈逵爲之訓解。
又曰：顯宗自製《五家要說章句》，令桓郁定於宣明殿。〈華嶠書曰：帝自製《五行章句》，此言「五家」，即謂五行之家也。〉
《魏志》曰：武帝御軍三十餘年，手不舍書，晝講軍策，夜則思經傳，登高必賦，遇物必詩。及造詩被之管弦，皆成樂章。
《魏志》曰：文帝行幸廣陵故城，臨江觀兵，戎卒十餘萬，旌旗數百里，帝馬上爲詩曰：「觀兵臨江水，水流何湯湯。戈矛成山林，玄甲曜日光。猛將懷暴怒，膽氣正縱橫。誰雲江水廣，一葦可以航。不戰能屈敵，戢兵稱賢良。古公宅岐邑，實始剪殷商。孟子營虎牢，鄭人懼稽顙。充國務耕植，先零自破亡。興農淮甸間，築室都徐方。量運宜權略，六軍咸悅康。豈如東山詩，悠悠多悲傷。」
《魏文帝紀》曰：帝好文學，以著述爲務，自所勒成垂百篇。又使諸儒撰集經傳，隨類相從，凡百篇，號曰《皇覽》。
《晉書》曰：殷仲堪爲黃門郎，孝武嘗示仲堪詩，曰：「勿以己才而笑不才。」
《宋書》曰：高祖過彭城，置酒命紙筆，爲詩曰：「先蕩臨淄穢，卻清河洛塵。華陽省逸驥，桃林無伏輪。」於是群才幷作也。
《後魏書》曰：孝文帝雅好讀書，手不釋卷。五經之義，覽之便講，學不師授，探其精奧。史傳百家，無不該涉。才藻富贍，好爲文章詩賦銘頌，有興而作。有大手筆，馬上口授，及其成也。不改一字。自太和已後，詔策皆帝文也。自餘文章百有餘篇。
《三國典略》曰：周明帝幼而好學，詞彩溫麗。捃摭衆書，自羲農已來訖於魏末，敘爲《世譜》，凡百卷，所著文章十卷，行於世。
《後周書》曰：明帝三年秋九月，幸同州，過故宅，賦詩曰：「玉燭調秋氣，金輿曆舊宮。還如過白水，更似入新豐。霜潭漬晚菊，寒井落疏桐。舉杯延故老，今聞歌《大風》。」
《梁書》曰：武帝賜張率詩曰：「東南有才子，故能服官政。餘雖慚夙昔，得人斯爲盛。」率承詔往復六首。
又曰：高祖制春《景明志詩》五百字，敕在朝辭人沈約已下同作，高祖以王僧孺詩爲工。
《隋書》曰：陳禎明初，後主作新歌，詞甚哀思，令後宮美人習而歌之。其辭曰：「玉樹後庭花，花開不復久。」時人以歌讖，此其不久兆。
又曰：大業三年，幸榆林。啓民可汗奉觴上壽，拜伏甚恭，帝大悅，賦詩曰：「鹿塞鴻旗駐，龍庭翠輦回。氈帷望風舉，穹廬向日開。呼韓稽顙至，休屠繼踵來。索辦擎膻肉，韋獻酒杯。何如漢天子，空上單于台。」
《國朝傳記》曰：煬帝善屬文，而不欲人出其右，司隸薛道衡由是得罪，後因事誅之，曰：「更能作『空梁落燕泥』否？」煬帝爲《燕歌行》，文士皆和，著作郎王胄獨不下帝。帝每銜之，胄竟坐此見害，而誦其警句曰：「『庭草無人隨意綠』，復能作此語耶？」
又曰：牛弘，煬帝之在東宮也，數有詩書遺弘，弘亦有答。及嗣位之後，嘗賜弘詩曰：「晉家山吏部，魏世盧尚書。莫言先哲異，奇才亦佐餘。學行敦時俗，道素乃沖虛。納言�閣上，禮儀皇運初。彝倫欣有敘，垂拱事端居。」
《唐書》曰：太宗以武功定海內，櫛風沐雨，不暇於詩書。洎於嗣業，進引忠良，銳精思政，多孜孜求之，若不及。數年之後，天下晏如，遂於聽覽之暇，留精文史，敘事言懷，時有製作，天才宏麗，興記玄遠。著作鄧隆請編次之，詔不許。
又曰：太宗著《金鏡述》以示群臣，其辭曰：朕以萬機暇日，游心前文，仰六代之高風，觀百王之遺跡，興亡之運，可得言焉。每至軒、昊之無爲，唐、虞之至治，未嘗不留連贊詠，不能已矣。及於夏、殷末世，秦、漢暴君，使人凜然競懼，如履朽薄。然人君皆欲其永享萬乘之尊，以垂百王之後，而得失異跡，興滅不同，何也？蓋短於自見，不聞逆耳之言，至於滅亡，終身不悟，豈不懼哉？觀理亂之本原，足爲明鏡之鑒戒。亂未嘗不任不肖，理未嘗不任忠賢。任忠賢則享天下之福，用不肖則受天下之禍。社稷臨危之主，各師其臣，若使覺悟，安有危亡之禍？特由不留心於任使，翻屬意於遨遊，豈不哀哉！古人言舜以遨遊將爲任使，以任使將爲遨遊，豈不善哉！禹不愛於聲，不貪於色，予謂不然，將爲愛也。人云桀紂耽於聲色，予將爲不好也。何以然，桀、紂命不終於天年，樂不終於一世？以此知爲不好也。舜、禹命壽於終，樂畢於世，予謂之愛也。且夫人有寬躁強柔之志，愁樂貪欲之心，性有善不善者也。由是觀之，堯、舜、禹、湯躬行仁義，治致隆平，此稟其善性也；幽、厲、桀、紂乃爲炮烙之刑。刳孕婦。割人心。朝涉，脯鬼侯，造酒池糟丘爲長夜之飲，此其受於不善之性也。夫立身之道在於折衷，不在於偏耽。吳起曰：「昔桑氏之君修德廢武，以滅其國，有扈之君恃衆好勇，以喪社稷。」仲尼曰：「寬濟猛，猛濟寬。」仁義之道猶不得偏，何況於左道乎？況於不仁乎？爲君之道，處至極之尊，以億兆爲心，以萬邦爲意。安民必以文德，防邊必以武功。孔子曰：「夫文之所加者深，武之所服者大，德之所施者博，則威之所制者廣。」不可以武威安民，不可以文德備塞。大鯨出水，必廢游波之功，鴻鵠沉泥，定無淩空之效。若各令遂志，幷不失其能。古人云︰構大廈者，先擇木然後簡材。治國者，先擇佐然後定民。大匠構屋，必以大材爲棟梁，小材爲榱桷，苟有所中，尺寸之木無棄，此善理木者也。非獨屋有棟梁，國家亦然。大德爲宰相，亦國之棟梁也。予思三代以來，君有所好，民必從之。在上留心台榭，奇巧之人必至；致情游獵，馳騁之人遠臻；存意管弦，鄭、衛多進；降懷脂粉，燕、趙斯來。塞切直之路，爲忠者必少；開諂諛之道，爲佞者必多。古人云︰「君猶器也，民猶水也。」方圓在於器，不在於水。以此而言，足爲永戒。夫玉不琢，不成器；人不學，不知道。仲尼好於郯子，文王學於虢叔，聖人且猶如此，何況於凡人乎？治主思賢，如農夫之望歲；哲後求人，若旱苗之思雨。亂君嫉勝己如仇，視不肖如子，懷之中心，何日暫忘。王莽僞行仁義之道，有始無終；孫皓權施恩惠之風，有初無末。二子猶船之泛巨浪，毀在不遙，若駑馬之奔千里，困其將至。古人云︰「升量不以盛碩，小智不可謀大，巧詐不如拙誠。」信無謬矣。有明主，有暗主。漢祖攝衣於酈生，比干剖心於辛紂；殷湯留情於伊尹，龍逢被戮於夏桀；楚莊暇隙而懷憂，武侯罷朝而含喜：暗主護短而永愚，明主思短而長善。睹漢祖、殷湯，仰其有德行，譬若陰陽調，四時會，法令均，萬民樂，則麒麟呈其祥。漢祖、殷湯豈非麒麟之類乎？觀夏癸、商辛，嗟其悖惡之甚，猶政令不行，寒暄失序，則猛獸肆毒，螽螟爲害，夏癸、商辛豈非猛獸之儔乎？予以此觀之，豈非天道也！雖曰天時，抑亦人事。成湯之世有七年之旱，剪�爲犧，千里雨降。太戊之時桑�生朝，懼而修德，遂使十六國重譯而來。此豈非人事者也？或雲︰爲君難，爲臣不易。君處尊高之位，執賞罰之權，錄人之材，因人之力，何爲不成？何求不得？此言似易，論之實難。何者？輕淩天地，衆精顯其妖；忽慢神靈，風雨應其暴。是以帝乙有雷震之禍，殷紂致分砂之災，多營池觀，遠求異寶，民不得耕，女不得蠶，田荒業廢，兆庶雕殘。見其饑寒不爲之哀，睹其勞苦不爲之戚，苦民之君也，非治民之主也。薄賦輕徭，百姓家給，上無急命之徵，下有謳歌之詠，屈一身之欲，樂四海之民，憂國之主也，樂民之君也。此其所以爲難也。且用人之道，又爲未易，己之所賢未必盡賢，衆之所毀未必全惡；知能不舉即爲失材，知惡不黜則爲禍胎。又人才互有長短，不必兼通，是以公綽優於大國之卿，子産善爲小邦之相；絳侯木訥，卒安劉氏之宗；嗇夫利口，不任上林之令。舍短從長，然後爲美。夫人剛柔之情各異，曲直之性不同，不可不察也。逆王耳而履道，戮孔懷以安國，周公是也。順上心以安身，隨君情而殺之，易牙是也。棄己之命，存君之身，紀信是也。挾國謀事，以報私仇，袁盎是也。捐身而執節，孤立而自毀，屈原是也。外顯和穆之端，內懷湯火之意，宰是也。忠諂之道，以此觀之，足以永鏡。白起爲秦平趙，乃被昭王所殺；亞夫定七國之亂，卒爲景帝所誅；文種設策滅吳，翻遭越王之戮；伍員竭誠爲國，終罹賜劍之禍，乃君之過也，非臣之罪焉。至如趙高、韓信、黥布、陳豨之儔，此自貽厥釁，非君之濫刑之也。高祖失於存功之能，光武獲於置將之妙。臣安君社稷之國，君處臣危亡之地，豈是相酬之道也？爲天下之君，處萬民之上，安可易乎？背道違禮，非惟損己，乃爲賢人之所笑；卑身厲行，實爲君子，又爲凡夫之所譏；越品進官，其類必爲深怨；偏與人語，在衆爲曲私；任使賢良，則爲偶得；委仗凡才則言愚暗；數言則謂大繁，辭寡則謂道薄；恣情忿怒，則朝野戰忄栗，留心寬恕，則法令不行；民樂則官苦，官樂則民勞。四海之內，莫非王土，要荒爲枝葉，畿內爲根本。古人云︰「皮之不存，毛將安傅？」深根固本之內相，而伊尹、傅說世所希逢，至如鎮積冰之塞、守飛雪之邊，而魏尚、李牧當今罕遇。遣人遠撫，則眷戀而不忍，湣而不遣，則枝葉而不存，二者之間，致心何所？是以晨興夕惕，無忘斯事。爲上猶然，何況臣下？《易》雲︰「書不盡言，言不盡意。」今略陳梗概，以示心之所存耳。古語云︰勞者必歌其事。朕非故煩翰墨以見其藻，但學以爲己，聊書所懷，想達見群賢，不以爲嗤也。
又曰：太宗思隋氏失道，皇運開基，因而序之以明誡慎，神筆書石，命工刻之，以賜皇太子。其詞曰：「昔隋季崩離，天綱弛紊，波濤沸四海，氣霧塞三光，鬼哭石言，人怨神怒，丁壯疲於兵甲，老弱斃於饑寒，爨骨百城，流血千里，宮闕變爲禾黍，中原化爲寇場。餘以弱齡，屬當厄運，思靜大難，以濟蒼生，秣馬揮戈，風驅電掃，克平八表，臨撫萬方。聊因暇景，載懷興亂。曆想前代暗君庸王，莫不恃其智力則輕侮聖賢，騁其文才則不遵道德，縱其口辯以飾非，肆其奸言以拒諫；昏迷酒色，習近讒邪，暴疾黎元，窮其轍跡，傾危莫悟，以至滅亡。明鏡不遠，於焉自鑒。」
又曰：魏徵葬日，太宗登苑西樓臨路哭祭。太宗復爲制碑文幷御書，公卿士庶競來模寫，車馬填噎，日有數千。時人號其碑爲「二絕」，文與書也。
又曰：太宗幸積翠池，宴五品以上。太宗曰：「今茲年穀大登，水潦不能爲害，天下旣安，邊方靜息，因此農隙與公等舉酒。酒旣酣，各宜賦一事。」太宗賦《尚書》，其詞曰：「日昃玩百篇，臨登被五典。夏康旣逸預，商辛亦流湎；恣情昏主多，克己明君鮮。滅身資累惡，成名由積善。」
又曰：太宗征高麗回，次營州，詔遼東戰死骸骨幷集柳城東南，有司設太牢以祭之。太宗臨哭盡哀，從臣無不流淚。帝親爲文祭之，曰：「忠烈蓋世，往賢明軌，忘身徇國，先哲良規。惟爾等懷忠立節，重義輕生，奮劍提戈，摧城陷陣，冒鋒刃而不顧，赴湯火以如歸，殞命戰場，殘形寇壘，膏原潤鉞，身喪名存。搖落寒關遂非生入，蒼茫雷野無復餘蹤。山川宛其不殊，存亡颯焉非昔。然則身者今之所重，名者後之所貴。身乃常有而愚夫怯焉，功則難立惟烈士成焉。去一生之短期，收千載之令譽，此聖賢之操也，豈直忠勇者乎？所以按轡停輿，撫膺一慟，嘉乃誠節，痛爾遺靈。酒俎旣陳，魂其斯享。」
又曰：貞觀十一年，太宗幸洛陽，遣使祭漢太師楊震墓。太宗自爲文曰：「惟君資華岩之奇氣，稟金方之秀質，艶忠篤以成性，應時運而挺生。彈冠贊務，弼諧帝道；正色立朝，周行以肅。坐槐燮理，鼎飪載調。值安德不升，政由近習，氣舛玉衡，日微黃道。君慨然忠憤，乃心王室。昌言正議，屢犯於逆鱗，霜簡。且繩，志�於時蠹。而運屬陵夷，道消賢哲；不納嘉猷，遂嬰嚴綱；方弘至治，遽夭天年；英傑雲亡，邦國彌瘁。斯乃緬想高蹤，可爲長嘆。朕省方班瑞，言事東巡，瞻墳檖於道周，想風徽於前代。若使九原可作，吾將與歸。千載如存，依然何遠。行潦致屬，君其饗之。」
又曰：高宗制《元首》、《前星》、《維成》、《股肱》等誡以示侍臣，禮部尚書弘文館學士許敬宗又上表請總名爲《天訓》，幷請註解，許之。及注畢，敬宗爲之序。
又曰：咸亨中，上自製樂章，有《上元》、《二儀》、《三才》、《四時》、《五行》、《六律》、《七政》、《八風》、《九宮》、《十洲》、《得一》、《慶雲》之曲。以示群臣，令太常行用之。
又曰：咸亨中，御書飛白書贊以賜中書門下三品戶部尚書戴至德，詞曰：「泛洪源俟舟楫」，中書侍郎郝處俊曰「飛九霄假六翮」，吏部侍郎李敬玄曰「資啓沃罄丹誠」，中書侍郎崔知悌曰「竭忠節贊皇猷」。議者以戴、郝寬厚，而李、崔忠勤，故上以此言褒美之。
又曰：顯慶中，上以琴中雅曲古人歌之，近代已來此聲頓絕，令所司簡樂工解琴笙者修習舊曲。冬十月辛亥，太常上書：「謹案《禮記》及《家語》雲︰『舜彈五弦之琴，歌南風之詩。』是知琴操曲弄，皆合於歌。」
又，張華《博物志》曰：「《白雪》是大帝使素女鼓五十弦瑟曲名。」
又，楚太夫宋玉對襄王雲︰「有客於郢中歌《陽春白雪》，國中合者數十人。是知《白雪》琴曲本宜合歌，以其調高，人和遂寡。自宋玉已來迄今千祀，未有能歌《白雪》曲，臣今准敕，依於琴中舊曲定其宮商，然後教習，幷合於歌，輒以御製雪詩爲《白雪》歌詞。又按古今樂府奏正曲之後皆別有聲，君唱臣和，事彰前史，輒取侍中許敬宗等奉和雪詩以爲送聲，各十六節，令悉教訖，幷皆諧韻。」上善之，乃付太常，編于樂府。
又曰：玄宗制《令長新誡》一篇頒賜天下縣令，其詞曰：「我求令長，保義下人。人之所爲，必有所因。秋矜浸廣，賦役不均，使夫離散，莫保其身。征諸善理，寄爾良臣，與之革故，政在維新。調風變俗，背僞歸真。教先爲富，惠恤於貧。無大無小，以躬以親。青旌勸農，其惟在勤。墨綬行令，孰不攸遵；曷雲被之，我澤如春。」
又曰：玄宗親制《春台望》一章，二十八句，起居舍人蔡孚奏曰：「伏見所制，氣雄詞美，德音相屬。鄙炎漢之奢侈，徇有唐之儉陋，知作勞而居逸，念中人之家産。用心如此，天下斯安。臣職在司，言請宣示百僚，及編國史。」
又曰：端午日，玄宗自賦詩曰：「端午臨中夏，時清日復良。鹽梅已佐鼎，麯ろ且傳觴。事古人留跡，年深縷續長。當軒知槿茂，向水覺蘆香。億北同歸壽，群公共保昌。忠貞如不替，貽厥後昆芳。」
又曰：玄宗幸寧王憲宅，與諸王宴，探韻賦詩。上詩曰：「魯衛情先重，親賢受轉多。冕旒豐暇日，乘景暫經過。戚里申高宴，平臺奏雅歌。復尋爲善樂，方驗保山河。」
又曰：天寶八載九月甲午，是日皇太子生日，上制《仁孝詩》六章，親札於步障，以賜太子，令中官高力士以示朝臣。
