
《禮記·檀弓下》曰︰季子皋葬其妻，犯人之禾。申詳以告，曰︰「請庚之。」〈申詳，子張子也。庚，償也。〉子皋曰︰「孟氏不以是罪予，朋友不以是棄予，〈言非故也。〉以吾爲邑長於斯也。買道而葬，後難繼也。」〈恃寵虐民，非也。〉
《左傳》曰︰子皮欲使尹何爲邑。子産曰︰「少，未知可否？」子皮曰︰「使夫往而學焉，夫亦愈知治矣。」子産曰︰「不可。人之愛人，求利之也。今吾子愛人則以政，猶未能操刀而使割也，其傷實多。子之愛人，求傷之已。」
《論語》曰︰子之武城聞弦歌之聲，〈子游爲武城宰。〉夫子莞爾而笑曰︰「割鶏焉用牛刀。」〈言治小何須用大道。〉子游對曰︰「昔者偃也，聞諸夫子曰︰君子學道則愛人，小人學道則易使也。」〈道，禮樂也。樂以和人，人和則易使。〉子曰︰「二三子，〈謂從行者。〉偃之言是也，前言戲之耳。」〈戲以治小用大道也。〉
又曰︰子夏爲莒父宰，問政，子曰︰「無欲速，無見小利，欲速則不達，見小利則大事不成。」
又曰︰子游爲武城宰，子曰︰「女得人焉耳乎？」曰︰「有淡台滅明者，行不由徑，非公事，未嘗至於偃之室也。」〈言淡台滅明公且方也。〉
《家語》曰︰子路治蒲，請見於孔子曰︰「由願受教於夫子。」子曰︰「蒲其何如？」對曰︰「邑多壯士，又難治也。」子曰︰「然。吾語汝，恭與敬可以攝勇，寬而正可以懷強，愛而恕可以容困，〈言愛而恕者容困窮。〉溫而斷可以抑奸。如此而加之以忠潔，則政不難矣。」
又曰︰子路爲蒲宰。爲水備，與其民修溝瀆。以民之煩勞也，人與一單食，〈同簞。〉一壺漿。孔子聞之，使子貢止之。子路不悅，曰︰「夫子以仁教而禁行仁，由不受也。」孔子曰︰「爾以爲人誠，何不白於君，發倉廩以給之，而私以汝食遺之？是爾明君之無惠而見已之德美也。汝速已則可，不已則汝之見罪必矣。」
《晏子春秋》曰︰晏子爲阿宰，三年而毀聞於國，景公不悅，召而免之。晏子謝曰︰「嬰知過矣。」請復治阿三年，而譽聞於國。公將賞之，辭而不受。公問其故，對曰︰「昔者嬰之所以當誅者當賞，而今所以當賞者當誅，是故不敢受。」
《史記》曰︰齊威王即位，召即墨大夫，語之曰︰「子居即墨，毀日至。然吾使人視即墨，田野辟，民人給，官無留事，東方以寧。是子不事吾左右以求譽也。」封之萬家。召阿大夫語曰︰「自子之守阿，譽日聞。然吾使人視阿，田野不辟，民人貧苦。是子以幣厚吾左右以求譽也。」乃烹阿大夫，左右嘗譽者皆幷烹之。逐起兵擊諸侯，諸侯震懼，人人不敢飾非，務盡其誠，齊國大治。
《漢書》曰︰諸令長皆秦官，掌治其縣，萬戶以上爲令，秩一千石至六百石。萬戶以下爲長，秩五百石至三百石。皆有丞、尉，秩四百石至二百石。
又曰︰蕭育，字次君，爲茂陵令。會課，育第六。召詣後曹，當以職事對，育徑出，曹書佐隨牽育，育拔佩刀曰︰「蕭育杜陵男子，何詣曹也。」
又曰︰薛宣子惠始爲彭城令，宣從臨淮遷至陳留，過其縣，橋梁郵亭不修。宣心知惠不能，留彭城數日，案行舍中，處置什器，觀視園菜，終不問惠以吏事。惠自知治縣不稱宣意，遣門下掾送宣至陳留，令掾進自從其所，問宣不教誡惠吏職之意。宣曰︰「吏道以法令爲師，可問而知。能與不能，自有資才，何可學也？」衆人以宣言爲然。
《東觀漢記》曰︰張歆守平皋長。有報父仇賊自出，歆召，因詣閣曰︰「欲自受其辭。」既入，解械，飲食，使發遣，遂棄官亡命。逢赦出，由是鄉里服其高義。
《後漢書》曰︰馮魴遷郟令，後車駕西征隗囂，潁川盜賊群起，郟賊延褒等衆三千餘人，攻圍縣舍，魴率吏士七十許人，力戰連日，弩矢盡，城陷，魴乃遁去。帝聞其反，即馳赴潁川，魴詣行在所。帝案行鬥處，知魴力戰，乃嘉之曰︰「此健令也。」
又曰︰宋翻，字飛烏，廣平列人也。爲河陰令，順陽公主家奴爲劫，攝而不送。翻將兵圍主宅，執主婿馮穆步驅向縣。時正炎暑，立之日中，流汗沾地，於是威振京師。
又曰︰董宣，字少平。征爲洛陽令，擊搏豪強，莫不震慄，京師號爲「臥虎」。
又曰︰公孫述爲清水長。父仁以述年少，遣門下掾隨之官。月餘，掾辭歸，白仁曰︰「述非待教者也。」
《續漢書》曰︰董宣爲洛陽令。寧平公主乳母子白日殺人，因匿主家，吏不能得。及主出行，以奴驂乘，宣於大夏門亭候之，乃駐車叩馬，以刀畫地，數主之失者三，叱奴下車，格殺之。主即馳車入宮，上大怒，召宣︰「令欲死乎？」宣叩頭曰︰「臣奉法之吏不敢縱法，不欲死也。」上曰︰「捶之。」宣曰︰「願一言，死無恨。」上曰︰「欲何言？」宣曰︰「陛下聖德中興，而縱奴殺良民，以奴殺臣，臣死之後，陛下何以治天下？捶殺臣不如臣自殺。」即以頭撐楹，流血被面。上令小黃門持之曰︰「痴令！」令叩頭謝主，宣不從。上曰︰「頓痴令頭！」宣兩手據地，不肯低頭。上敕強項令出，太官賜食。
又曰︰虞詡爲朝歌長，故舊皆吊曰︰「得此何衰？」詡曰︰「難者不避，易者不從，不遇盤根錯節，何以別其利器乎？」
華嶠《後漢書》曰︰周規除臨湘令。長沙太守程徐二月行縣，敕諸縣治道。規以方春向農，民多劇務，不欲奪人良時。徐出督郵，規即委官而去。徐憮然有愧色，遣功曹賫印綬檄書謝請還，規謂功曹曰︰「程府君愛馬蹄，不重民力。」徑逝不顧。
《漢制》曰︰列侯所食縣曰國，皇太后、公主所食曰邑，有蠻夷曰道。凡縣萬戶以上爲令，減萬戶爲長。
《漢書》胡廣注曰︰秋冬歲盡，各計縣戶口墾田，錢穀出入，盜賊多少，上集簿。丞、尉以下歲詣郡，課校其功，功多尤爲最者，於廷尉勞勉之，以勸其後。負多尤爲殿者，於後曹對責，以糾怠慢也。
《魏志》曰︰賈逵，字梁道，河東襄陵人。文帝即王位，以鄴縣戶數萬在都下，多不法，乃以逵爲鄴令。
又曰︰賈逵守絳邑長，郭援攻河東，所經城邑皆下，逵堅守，援攻之不拔，乃召單于幷軍急攻之。城將潰，絳父老與援要，不害逵。絳潰，援聞逵名，欲使爲將，以兵劫之，逵不動。左右引逵使叩頭，逵叱之曰︰「安有國家長吏爲賊叩頭！」援怒，將斬之。絳吏民聞將殺逵，皆乘城呼曰︰「負要殺我賢君，寧俱死。」左右義逵，多爲請，遂得免。
又曰︰滿寵，字伯寧。守高平令，縣人張苞爲郡督郵，貪穢受取，幹亂吏政。寵因其來在傳舍，率吏卒出收之，詰其所犯，即日考竟，遂棄官而歸。
又曰︰崔林，字德儒。除鄔令，貧無車馬，單步之官。
《蜀志》曰︰鄧芝，字伯苗。先主定益州，芝爲郫邸閣督。先主出至郫，與語，大奇之，擢爲郫令。
又曰︰蔣琬，字公琰，零陵湘鄉人也。弱冠與外弟泉陵劉敏俱知名。琬以州書佐隨先主入蜀，除廣都長。先主嘗因游觀，奄至廣都，琬衆事不理，時又耽酒，先主大怒，將加罪戮。軍師將軍諸葛亮請曰︰「蔣琬，社稷器，非百里之才也。其爲政以安民爲本，不以修飭爲先，願主公重加察之。」先主雅敬亮，乃不加罪，倉卒免官而已。
《吳志》曰︰賀齊，字公苗，會稽山陰人也。少爲郡吏，守剡長。縣吏斯從輕俠爲奸，齊欲治之，主簿諫曰︰「從，縣大族，山越所附，今日治之，明日寇至。」齊聞大怒，便立斬從。從族黨遂相糾合，衆千餘人，舉兵攻縣。齊率吏民，開城門突擊，大破之，威震山越。
又曰︰陶謙除舒令。郡太守張盤同郡先輩，與謙父友，謙恥爲之屈。嘗以舞屬謙，謙不爲起，固強之乃舞，舞又不轉。盤曰︰「不當轉耶？」曰︰「不可轉，轉則勝人。」
又曰︰孟仁，字恭武，江夏人也。爲吳令時，皆不得將家之官。每得時物來以寄母，常不先食。及聞母亡，犯禁棄官。
又曰︰劉繇，字正禮。舉孝廉，爲郎中，除下邑長。時郡守以貴戚托之，遂棄官而去。
又曰︰朱然，字義封，嘗與孫權同書學，結恩愛。至權統事，以爲餘姚長，時年十九。
《晉書》曰︰車濟，字萬度，敦煌人也。果毅有壯勇。爲金城令，爲石季龍將麻秋所陷，濟不爲秋屈。秋必欲降之，乃臨之以兵。濟辭色不撓，曰︰「吾雖才非龐德，而受任同之。身可殺，志不可移。」乃伏劍而死。秋嘆其忠節，以禮葬之。
《晉中興書》曰︰華譚所友袁甫者，字公胄，曆陽人。少能言議，與譚齊名，友善。大安中，甫入洛，詣中領軍何勖，自言能治劇縣，勖曰︰「君子治應多宜，何以惟欲宰民，何不爲一台職乎？」甫曰︰「人各有所能否。譬由錦繒中之好而不可以爲合；〈口洽切。〉稻食中之好而不可以爲齏。是以孔子曰︰「及其使人也器之，苟非大才，何能悉備！」久之，除松滋令。
《晉書》曰︰陶潛，字淵明。謂親朋曰︰「聊欲弦歌，爲三徑之資可乎？」執事者聞之，以爲彭澤令。公田悉令吏種秫稻，妻子固請種粳，乃使二頃五十畝種秫，五十畝種粳。郡遣督郵至縣，吏白應束帶見之，潛嘆曰︰「我不能爲五斗米折腰，向鄉里小兒。」即解印綬去，賦《歸去來》。
《齊書》曰︰張融爲封溪令。行路經嶂險，獠賊執融，將殺食之。融神色不動，方作《洛生詠》，賊異之，而不害也。浮海至交州，于海中遇風，終無懼色。方詠曰︰「乾魚自可還其本鄉，肉脯復何爲者哉！」
《齊書》曰︰卞延之，弱冠爲上虞令，有剛氣。會稽太守孟凱以令長裁之，憤不能容，脫幘投地曰︰「我所以屈卿者，正爲此幘耳。今已投之，卿以一世勛門而傲天下國士。」拂衣而去。
《梁書》曰︰蕭素爲中書侍郎在位。少時求爲諸暨令，到縣十餘日，掛衣冠於縣門而去。
《後魏書》曰︰高祖以北平府長史裴聿、中書侍郎崔亮幷清貧，欲以俸祿優之，乃以亮帶野王令，聿帶溫縣令，時人榮之。
《北史》曰︰齊因魏宰縣多用廟監，至於士流，恥居百里。元文遙以縣令爲字人之切，用之猶恐其披訴，總召集神武門，令趙郡王睿宣旨唱名，厚加慰諭。士人爲縣，自此始也。
《三國典略》曰︰陳褚玠爲中書侍郎。陳主以山陰縣多豪猾，謂舍人蔡景歷曰︰「稽陰大邑，久無良宰，卿文士之內試思其人。」景歷進曰︰「褚玠清廉有幹用。」陳主曰︰「善。」乃以爲令。縣人張次的、王休達等與諸猾吏賄賂通姦，全丁大戶多有隱沒。玠乃鏁次的，具狀啓臺，陳主手敕慰勞，並遣使助玠，搜括所出軍人八百餘戶。時曹義達爲陳主所寵，縣人陳信家富於財，諂事義達。信父顯文恃勢橫暴，玠乃遣使執顯文，鞭之一百。於是吏人股慄，莫敢犯者。義達於是譖之。玠在任，守祿俸而已。去官之後，不堪自致，因留縣境，種蔬菜以自給。或嗤玠以非百里之才，玠荅曰︰「吾委輸課最不後列城，除殘去暴，奸吏跼蹐。若謂不能自潤脂膏則如來命，以爲不達從政，吾未服也。」
《韓子》曰︰晉平公問趙武曰︰「中牟，吾國之股肱，邯鄲之肩髀也。寡人慾其良令也，其令空，誰使而可？」趙武曰︰「邢伯子可。」公曰︰「伯子，非子仇耶？」對曰︰「私仇不入公門。」又問︰「中府之令空，誰使而可？」趙武曰︰「臣子可。」故曰外舉不避仇仇，內舉不避子弟。
又曰︰宓子賤爲單父令，見有若，有若曰︰「子何瘦焉？」宓子曰︰「憂官政也。」
又曰︰晉文公出亡，趙衰挈壺飧而從。與文公相失，饑而道寢，餓而不敢食。及文公反國，舉兵攻原，克而拔之。文公曰︰「夫輕忍餓餒之患，而必全壺飧者，是且不以原叛。」乃舉爲原令。
《慎子》曰︰立國君以爲國，非立國以爲君也；夫以立官長以爲官也，非立官以爲長也。
《風俗通》曰︰俗說孝明帝時，尚書郎河東王喬遷爲葉令。喬有神，每月朔常詣台朝。明帝怪其來數而無車騎，密令太史候望，言臨至時，常有雙鳧從東南來，因伏伺，見鳧舉羅，但得一隻舄。使尚方識視，四年中所賜尚書官屬履也。
《通典》曰︰縣邑之長曰宰，曰尹，曰公，曰大夫。〈晉謂之大夫，魯、衛謂之宰，楚謂之公。〉
