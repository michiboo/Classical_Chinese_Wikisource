
《漢書》曰：宣帝以劉德謹重，封爲陽城侯。
又曰：邴吉有陰德於孝宣帝微時，帝即位，衆莫知，吉亦不言。吉從大將軍長史轉遷御史大夫。帝聞，將封之，會吉病甚，將使人加紳而封之，及其生存也。太子太傅夏侯勝曰：「此未死也。臣聞有陰德者，必饗其樂以及子孫。今未獲其樂而病甚，非死也。」後愈，封爲博陽侯。
《東觀漢記》曰：建武元年，詔曰：「故密令卓茂，束身自修，執節淳固，斷斷無他，其心休休焉。夫士，誠能爲人所不能爲，則名冠天下，當受天下重賞。故武王誅紂，封比干之墓，表商容之閭。今以茂爲太傅，封褒德侯，賜安車一乘，衣一襲，金五百斤。」
《漢書》曰：莽何羅與弟重合侯通謀逆，時霍光、金日磾、上官桀等共誅之，功未錄。武帝病，封璽書曰：「帝崩發書以從事。」遺詔封金日磾爲秺〈丁固切〉侯，上官桀爲安陽侯，光爲博陸侯，〈文穎曰：博，大；陸，平。取其嘉名，無此縣也。食邑北海之河間。臣瓚案：漁陽有博陸城也。〉皆以前捕反者功封。時衛尉王莽子男忽侍中，揚語曰：「帝崩，忽常在左右，安得遺詔封三子事？群兒自相貴耳。」光聞之，切讓王莽，莽鴆殺忽。
《史記》曰：高祖使劉敬使匈奴，還報曰：「匈奴不可擊，此必見短，伏奇兵以爭利。」上怒，械繫敬。必往而厄於白登，七日乃得解。還至廣武，赦敬，封千戶，號建信君。
《漢書》曰：武帝以校尉張騫從大將軍擊匈奴，知水草處，軍得以無饑渴；因前使外國功，封騫博望侯。
又：昭帝以平樂廄監傅介子誅樓蘭王，封宜陽侯。
又：元帝以甘延壽使西域郅支單于，封義成侯。
《蜀志》曰：陳震，字孝起。使吳賀孫權踐祚。及到武昌，權與震昇壇歃血。還，封陽亭侯。
《尚書大傳》曰：武王勝殷，箕子走，之朝鮮，因以封之。
《禮記·郊特牲》曰：天子存二代之後，由尊賢。不過二代。
又《禮記》曰：武王克殷，未及下車而封黃帝之後於薊，封帝堯之後於祝，封帝舜之後於陳；下車而封夏後氏之後於杞，封殷之後於宋。
《史記》曰：武王克紂，以紂子武庚祿父續殷祀，使管、蔡相之。武王崩，成王少，管、蔡疑周公，乃與武庚作亂。周公以王命誅之，命微子開爲殷後，奉其先祀，國於宋。至宋王偃立，於是齊、魏、楚伐宋，滅之，而三分其地。
《漢書》：自古受命及中興之君，必興滅繼絕，修廢舉逸，然後天下歸仁，四方之政行。高祖撥亂，日不暇給，然猶修祀六國，來聘四皓，過魏則寵無忌之墓，適趙則封樂毅之後。
又曰：武帝元狩中，復詔御史：「以酇二千四百戶封蕭何曾孫慶爲酇侯，布告天下，令明知朕報蕭相國德厚也。」
又曰：武帝過洛陽，下詔以三十里地封周後爲周子南君。
又曰：封周公後公孫相如爲褒魯侯。
又曰：元始四年，靳翕、夏侯嬰、陳平、張良、周勃等一百一十八人後，詔爵復家。
《東觀漢記》曰：建武二年，封殷紹嘉公爲宋公，周承休公爲衛公。十四年，封孔子後孔志爲褒成侯。
《魏志》曰：文帝以議郎孔羨爲崇聖侯，奉孔子祀。
《晉中興書》曰：元帝封孔亭爲崇聖侯，不食戶邑。
又曰：元帝詔封魏後曹勵爲陳留王。
《呂氏春秋》曰：武王勝殷，封帝堯之後於犁丘，成湯之後於宋，以奉桑林。
《左傳·哀下》曰：晉荀瑤率師伐鄭，次於桐丘。鄭駟弘請救於齊。齊師將興，陳成子屬孤子，〈屬，會也。孤子，死事者之子也。〉三日朝。設乘車兩馬，系五邑焉。〈乘車兩馬，大夫車服也。系五邑，加之五邑也。一曰兩飾也。〉召顔涿聚之子晉，曰：「隰之役，而父死焉。〈隰役在哀二十三年。〉國之多難，未汝恤也。今君命汝以是邑也，服車而朝，無廢前勞。」
《漢書》曰：周苛以內史守滎陽，駡項羽死。高帝封苛子成爲高景侯。
又曰：酈食其使約諸侯，至齊，死事。高祖封食其子疾爲高梁侯。
又曰：趙王反，內史王捍、相建德諫不聽，遂燒殺捍等。景帝封捍子乘之、建德子橫皆爲侯。楚王反，太傅趙夷吾、相張尚幷諫不聽，死。景帝封夷吾子周、尚子居皆爲侯。
《魏志》曰：鮑信爲濟北相，協視太祖，身以遇害。太祖追錄信功，封子邵爲新都亭侯。
《說苑》曰：邯鄲傳舍吏子李談說平原君，令盡散家財以饗士，攻秦國。平原從其計。勇敢三千人皆出，從談赴秦軍，秦軍爲卻三十里；亦會楚、魏救至，秦軍遂罷。李談死，封其父爲李侯。
《漢書》曰：匈奴王徐盧等五人降漢，景帝欲侯之以勸後。亞夫曰：「彼背其王降陛下，陛下侯之，即何以責人臣不守節者乎！」上曰：「丞相議不可用。」乃悉封徐盧等爲列侯。亞夫因謝病。免相。
又曰：武帝時，匈奴王及太子、相、都尉以下，趙信、南越王兄建德等，凡三十五人來降，幷封侯。
又曰：宣帝時，匈奴單于先賢禪等二人降，幷封侯。
《魏志》曰：鮮卑軻比能，明帝時將其部衆降，拜歸義侯。
《漢書》曰：高後以大謁者張澤勸王諸呂，封爲建陽侯。
又曰：孝武以方術封欒大爲樂通侯。
又曰：宣帝掖庭令張賀有舊恩，封賀子彭祖爲都陽侯。
又曰：王莽居攝，安衆侯劉崇與張紹攻宛而敗。紹從兄竦、崇父嘉詣闕自歸，竦因嘉作奏莽，莽大悅。太后下詔：「惟嘉父子兄弟，雖有屬，不敢阿私。以千戶封嘉爲師禮侯，嘉子七人皆賜爵關內侯。」後又封竦爲淑德侯。長安人爲語曰：「欲求封，過張伯松；力戰鬥，不如巧爲奏。」
《東觀漢記》曰：馬防子鉅爲常從小侯，上欲冠之，夜拜爲黃門侍郎。
華嶠《後漢書》曰：元和元年，遂置鴻都學，畫孔子及七十二弟子像。其諸生皆敕州郡、三公舉用辟召，或出刺史、太守，入爲尚書、侍中，乃有封侯拜爵者，士君子皆恥與爲列。
《魯國先賢志》曰：汶陽鮑氏起於鮑吉，吉字利主。桓帝初爲蠡吾侯，吉爲書師。及桓帝立，歷位至河南尹。詔曰：「吉與朕有龍潛之舊，其封西鄉侯。」宗族以吉勢力，至刺史二千石者五。
《漢書》曰：高祖微時，嘗避事，時與賓客過其丘嫂食。〈應劭曰：丘氏女也。孟康曰：西方謂上女婿立爲婿，立空也，上有嫂也。晉灼曰：丘，大也。大婦爲冢婦也。〉嫂厭叔與客來，佯爲羹盡，鑠釜，客以故去。已而視釜中有羹，由是怨嫂。及立齊、岱等王，而伯子獨不得侯。太上皇以爲言，高祖曰：「某非敢忘封之也，爲其母不長者。」七年十月，封其子信爲頡羹侯。
又曰：霍去病以校尉伐匈奴，乃封爲冠軍侯。
又曰：趙破奴以司馬再從驃騎將軍擊匈奴，封爲從驃騎侯。
《東觀漢記》曰：彭寵奴子密殺寵，詣闕降，封爲不義侯。
《魏志》曰：初平二十年，置名號，侯爵十八級，關中侯爵十七級，皆金印紫綬。又置關內外侯十六級，銅印龜鈕墨綬。五大夫十五級，銅印環紐，亦墨綬。皆不食租。與舊列侯、關內侯凡六等。注曰：臣松之以爲：今之虛封，蓋自此始也。
《搜神記》曰：張顥爲梁相。天新雨後，有鳥如山鵲飛翔，墮地，市人レ之，隨地化爲石。顥椎破之，得一金印，文曰忠孝侯，顥藏之秘府。後校書東觀，奏言曰：「堯、舜時，朝有此官。今落印，宜可復置。」
《漢書》曰：高後大謁者寺人張澤勸王諸呂，封建陽侯。
《東觀漢記》曰：孫程爲中黃門。安帝崩，初江京等譖誣太子，廢爲濟陰王，居西鍾下，徵北鄉侯爲嗣。程等十八人殺江京、閻顯等，立陰濟王爲帝。以功封程爲浮陽侯，萬戶。又封中黃門王康華容侯，王國爲酈侯。
《續漢書》曰：呂強爲中黃門。靈帝例封宦者，以強爲都鄉侯，強辭讓懇惻，帝乃聽之。數上書諫諍，爲中常侍趙忠等所譖，死。
《晉起居注》曰：惠帝永平元年，詔曰：「中常侍董猛固讓封邑，其封爲武安侯。猛前求餘戶封三兄，今皆封爲亭侯。」
《史記》曰：晉文公賞從亡者，未至隱者介之推，推亦不言祿。使人召之，則亡。遂求所在，聞其入綿上山中，於是文公環綿山而封之，以爲介推田，號曰介山，「以記吾過，以旌善人」。〈旌，表之也。〉
又曰：魯連說魏人新垣衍以帝秦之害，秦軍爲卻。平原君欲封魯連，魯連辭謝者三，曰：「吾與富貴而屈於人，寧貧賤而肆意。」
《戰國策》曰：趙王以武城封孟嘗君，擇舍人以爲武城吏，而進之曰：「鄙說，借車者馳之，借衣者被之。夫借衣車者，非親友即兄弟也。夫馳親友之車，被兄弟之衣，文以爲不可。今趙王不以文不肖，封之以武城，願大夫之往也，無伐樹木，無廢房屋，然趙王悟而知文也，謹使可全而歸之。」
《漢書》曰：初，武帝遺詔以討莽何羅功封金日磾爲秺侯，日磾以帝少，不受。
又曰：武帝詔曰：「匈奴逆天理，亂人倫。車騎將軍青度西河至高闕，斬輕銳之卒，執訊獲醜，驅馬牛羊百有餘萬，全甲兵而還。益封三千戶，封青三子皆爲侯。」青固謝云：「皆諸校尉之力。臣青子在繈褓中，未有勤勞而受之封，非臣待罪行間以勸士力戰之意。」
又曰：張延壽歷位九卿，國在陳留，別邑在魏郡，租入歲千餘萬。延壽自以身無功德，何以久堪，數上書減戶邑。天子以爲有讓，乃封平原，幷一國，戶口如故而租稅減半。
又曰：張賀爲掖庭令，收養皇曾孫，恩甚密。皇曾孫即位，是爲宣帝，而賀已死，欲封其冢爲恩德侯。其子彭祖，小與上同席研書，欲封之，先賜爵關內侯。賀弟安世深辭讓，上曰：「吾自爲掖庭令，不爲將軍也。」安世乃不敢言。
《東觀漢記》曰：竇融數辭爵位，曰：「臣有一子，質性頑鈍，何乃當傳以連城廣土享諸侯之國也！」因會見，詔曰：「公欲讓職還土，今相見，不宜論也。」
又曰：永元元年，以定策功增封鄧騭三千戶，讓，不獲，遂逃避使者，上疏自陳。
又曰：劉愷，字伯預，以當襲父爵封居崇侯，讓於弟憲。有司奏之，侍中賈逵上書陳之，和帝詔：「愷致國於弟，遁亡，所守彌固。」乃拜爲郎。
又曰：丁綝拜河南太守。及封功臣，上令各言所樂，綝曰：「昔孫敖教其子，受必求嶢埆之地。綝德薄功微，鄉亭可矣。」上從之，封爲定陵謝安鄉侯，食千戶。
又曰：帝欲封樊興，置印綬於前，固讓曰：「臣未有先登陷陣之功，一家數人幷受爵土，令天下觖望。」上嘉興之讓，不奪其志。
又曰：封朱祐爲高侯，邑七千三百戶，祐自陳功薄而國大，願受南陽五百戶足矣。上不許也。
又曰：翟歆，字敬子。父於以功封臨沮侯。歆當嗣爵，以母年老國遠，上書辭讓。詔許，乃賜關內侯。
又曰：丁綝卒，子鴻上書，讓國於弟盛。既葬，乃掛縗結冢廬而逃。
又曰：大將軍竇憲封舞陽侯，食邑二萬戶，竇固辭封，詔曰：「大將軍憲前歲出征，克滅北狄，朝加封賞，固辭不受；舅氏舊典，幷蒙爵土，其封憲冠軍侯，邑二萬戶。」
《魏志》曰：田疇從太祖入盧龍塞，太祖猶欲侯之。疇素與夏侯惇善，太祖語惇曰：「且往以情喻之。」答曰：「疇，負義逃竄之人耳，蒙恩令活，已爲多矣。豈可賣盧龍塞以易賞祿哉？獨不愧於心乎？」太祖知不可屈，乃拜爲議郎。
《魏志》曰：王基拔壽春，進封東武侯，上疏固辭，歸功參佐。由是長史、司馬等七人皆侯。
又曰：司馬宣王誅曹爽，進蔣濟封都鄉侯，上疏固辭，不許。孫盛曰：「蔣濟之辭邑，可謂不負心矣。」
蔡邕《獨斷》曰：漢總名諸侯王，子弟封者爲諸侯；異姓者爲徹侯，避武帝諱，曰通侯。法律家皆曰：列侯功德優，朝廷所異者，賜位在三公下；其次諸侯，在九卿下；其小國侯，以肺腑宿衛、親、公主子孫，墳墓於京師者，亦隨會見，猥諸侯。
《漢書》曰：高帝子淮南厲王長，孝文六年謀反，徙蜀，至雍死。趙王如意、趙王恢、趙王友爲呂後所殺。孝景子膠東王自殺。孝武子燕王旦、廣陵王胥，幷自殺。齊王肥子濟北王興居、濟南王辟光、膠西王卯、膠東王雄渠、高帝兄子吳王濞、弟孫楚幷反，伏誅。淮南王長子安、衡山王賜、江都王非子建幷謀反，誅。楚王六世孫延壽、淮南王曾孫寬幷謀反，死。武帝子孫侯者，凡坐酎金等失侯及誅、免者一百九人。
又曰：陳平薨，子何代立。坐略人妻棄市，國除。始平曰：「我多陰謀，道家之所禁。吾世即廢，亦已矣，終不能復興。」
又曰：平陽侯曹參六世孫宗坐闌入宮掖門，配城旦。留侯張良子不疑坐謀殺楚內史，贖爲城旦，封絕；其餘功臣子孫皆罪誅、免，輒復立嗣。
又曰：高後封諸呂五人爲侯，八年九月幷誅，張澤一人免。孝文元年，軹侯薄昭自殺。景帝魏其侯竇嬰有罪棄市。武帝樂通侯欒大斬。昭帝安陽侯上官桀、桑樂侯安反，誅。宣帝平丘侯王遷自殺。昌永侯田廣明自殺。陽成侯田延年盜都內錢，自殺。元帝樂安侯匡衡，免。成陵侯淳于長大逆誅。宜鄉侯馮參自殺。商陽侯薛宣坐不忠孝，免。哀帝丁明、傅晏、丁滿、朱博、王嘉、傅商、鄭崇、董賢、孫寵、息夫躬幷誅、免。平帝甄豐、劉歆爲王莽所殺。高陵侯翟方進子盧坐弟舉兵，爲王莽所殺。
《東觀漢記》曰：光武子楚王英謀反，自殺。廣陵王荊誼自殺。
又曰：成德侯朱鮪玄孫朱祀坐殺人，國除。昌成侯桓公孫述坐與楚謀反，國除。
又曰：魏成、曾純坐訐訕，國除。山桑侯王常孫廣坐楚事，國除。利取侯畢尋玄孫守坐奸人妻，國除。首卿侯段普曾孫勝坐殺婢，國除。夕陽侯邢崇孫之爲賊所盜，亡印綬，國除。廣平侯吳漢無後，國除。潁陽侯祭遵無子，國除。
華嶠《後漢書》曰：傅俊子昌徙封蕪湖侯，建初中遭母憂，因上書，以國貧不之封，乞錢五萬，爲關內侯。肅宗貶爲關內侯，竟不賜錢。
《魏志》曰：曹洪性吝，文帝少時求假不稱，恨之。後犯罪當死，太后謂郭后曰：「今曹洪犯死，吾敕帝廢後。」後泣涕請，乃得免前官削爵土。
又曰：彭城王據坐私遣人詣中尚方作禁物，削戶二千。申王袞、楚王彪幷入朝，犯京都禁，削縣戶。
又曰：楚王彪坐王陵同謀延彪都許昌，遣御史案驗收治，使自圖，乃自殺。
又曰：黃初三年，臨淄侯植監國；謁者灌均希旨，奏植酒悖，劫脅使者。有司奏治罪，帝以太后故，貶爲安都侯。
