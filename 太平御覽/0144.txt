
《漢書·外戚傳》曰：武帝制婕妤、娙娥、容華、充衣，各有爵位，而元帝加昭儀之號，位次丞相，爵比諸侯王。婕妤視上卿，比列侯。
《漢書》曰：孝元傅昭儀，哀帝祖母也。父河內人。少爲上官太后才人，元帝進幸有寵。爲人有才略，善事人，下至宮人左右，飲酒酹地，皆祝延之。産一男一女，女爲平都公主，男爲定陶恭王。
《漢書》曰：孝元馮昭儀，平帝祖母也。父奉世，爲執金吾。上幸虎圈鬥獸，後宮皆坐。熊佚出圈，攀檻欲上殿。左右貴人、昭儀等皆驚走，馮婕妤直前當熊而立，左右殺熊。上問：「人情驚懼，何故前當？」婕妤曰：「猛獸得人而止，妾恐熊至御坐，故身當之。」元帝嗟嘆，以此倍敬重焉。男立爲信都王，尊婕妤爲昭儀。元帝崩，爲信都太后，與王俱居儲元宮。
又曰：孝成趙皇后，本長安宮人。生時父母不舉，三日不死，乃收養。及壯，屬陽阿主家，學歌舞，號曰飛燕。帝微行，過陽阿主，作樂。見飛燕而悅之，召入官，大幸。有女弟復召入，俱爲婕妤，貴傾後宮。許後廢，立爲皇后。後寵小衰，而弟更幸，爲昭儀。居昭陽舍，其中庭彤朱，殿上髹漆，砌皆銅沓金塗，白玉階，璧帶往往爲黃金釭，金公蘭田璧，明珠、翠羽飾之，後宮未嘗有焉。
《魏志·序》曰：魏因漢法，母后之號，皆如舊制，自夫人以下，世有增損。太祖建國，始命王后，其下五等：有夫人、昭儀、婕妤、容華、美人。明帝又置淑妃、昭華。
《後魏書》曰：世祖左昭儀，文明皇后馮氏之姑。父朗，坐事誅，後遂入宮。昭儀雅有母德，鞠養教誨。年十四，高宗踐極，選後爲貴人。皆是昭儀撫訓之力。
又曰：孝文馮昭儀，廢后馮氏姊也。高祖還洛，後恩遇甚厚。昭儀先以疾病，文明太后遣還家爲尼。太后崩，服終，高祖重引爲左昭儀，至洛，稍有寵，後禮愛漸衰。昭儀自以年長，且前入宮掖，譖見待厚，規爲內主，索構百端。帝遂廢后爲庶人。昭儀寵愛過本，專寢當夕，宮人稀復進見，後遂立爲皇后。
沈約《宋書》曰：漢元帝制昭儀，世祖省之。晉泰始二年，又制昭華、昭儀等，以備九嬪也。
崔鴻《三十國春秋·前趙錄》曰：嘉平二年，立司空王育女爲左昭儀，尚書令任顗女爲右昭儀。
《晉書·載記》曰：石勒定昭儀、夫人位視上公，貴嬪、貴人視列侯，員各一人；三英、九華視伯，淑媛，淑儀視子，容華、美人視男，務簡賢淑，不限員數。
《西京雜記》曰：趙後腰體弱，筆行步進止，女弟昭儀不能及。但昭儀弱骨豐肌，尤善笑語。二人幷色如紅玉，爲當時第一，皆擅寵後宮。
《唐書》曰：高宗六年，將立昭儀武氏爲皇后，長孫無忌屢言不可。帝後召于志寧等謂曰：「武昭儀有令德，朕欲立爲皇后，卿等以爲如何？」志寧曰：「自貞觀二十三年後，先朝付託遂良，望陛下問其可否。」竟不從無忌等言，而立昭儀爲皇后。
《周禮注》曰：三夫人之於後，猶三公之於王，坐而論。婦，禮無官職者矣。
《禮記·婚義》曰：古者天子立六宮、三夫人、九嬪、二十七世婦、八十一禦妻，以聽天下之內治，以明章順，故天下內和而家理。
《五經要義》曰：古者，後夫人必有女史彤管之法。后妃群妾，以禮御於君所。女史書其日月，授其環，以進退之。生子月娠，則以金環退之。當御者以銀環進之，著於左手；既御，著於右手。左手陽也，以當就男，故著。右手陰也，既御而復故。此女史之職也。
《史記》曰：武帝時，幸夫人尹婕妤。邢夫人號娙娥，秩比中二千石。尹夫人、邢夫人同時幷幸，有詔不得相見。尹夫人自請，武帝許之。即令他夫人飾，徒御者數十人，來前。尹夫人見之，曰：「非邢夫人身也。」帝曰：「何以言之？」對曰：「視其貌形體狀，不足以當人主。」於是有詔使邢夫人衣故衣，獨身來前。尹夫人望見之，曰：「真是矣。」於是乃低頭俯而泣，自痛其不如也。諺曰：「美女入室，惡女之仇。」
《漢書》曰：漢興，因秦之稱號，妾皆稱夫人。有美人、良人、八子、七子、長使之號焉。
又曰：漢王得定陶戚姬，愛幸，生趙隱王如意。高祖崩，惠帝立，呂後爲皇太后，乃令永巷囚戚夫人，髡鉗衣赭衣，令舂。戚夫人舂歌曰：「子爲王，母爲虜，終日舂薄暮，常與死爲伍！相離三千里，當誰使告汝？」太后遂斷戚夫人手足，去眼熏耳，飲以藥，使居鞠域中，名曰人彘。
又曰：高帝薄姬，文帝母也。少時與管夫人、趙子兒相愛，約曰：「先貴無相忘也。」而管、趙先幸。漢王四年，坐河南城皋靈台，此兩美人相與笑。問其故，兩人俱以實告。王心悽然憐薄姬，是日，召而幸之。
又曰：孝武李夫人，本以倡進。初，夫人兄延年性知音，善歌舞，武帝愛之。每新聲變曲，聞者莫不感動。延年侍上起舞，歌曰：「北方有佳人，絕世而獨立，一顧傾人城，再顧傾人國，寧不知傾城與傾國，佳人不可得！」上嘆息曰：「善！世豈有此人乎？」平陽主因言延年有女弟，上乃召見之，實妙麗善舞。由是幸，生一男，是爲昌邑哀王。李夫人少而蚤卒，上憐閔焉，圖畫其形於甘泉宮。齊人少翁能致其神，乃夜張燈燭，帷帳，陳酒肉，而令上居他帳，望見好女如李夫人之貌，不得就視，上愈益悲感，爲作詩曰：「是耶，非耶？立而望之，偏何姍姍，其來何遲！」令樂府諸音家弦歌之，上自爲作賦，以傷悼夫人。
又曰：孝武鈎弋趙婕妤，昭帝母也，家在河間。武帝巡狩過河間，望氣者言此室有奇女天子氣，使召之。既至，女兩手皆拳，上自披之，手即時伸。由是得幸，號曰拳夫人。
《後漢書》曰：陳夫人者，家本魏郡。少以聲伎入孝王宮，得幸，生質帝。亦以梁氏故，榮寵不及焉。
《魏志》曰：魏因漢法，母后之號，皆如舊制，自夫人以下，世有增損。太祖建國，始命王后，其下五等：有夫人，有昭儀，有婕妤，有容華，有美人。明帝增淑妃、昭華、修儀。太和中，始覆命夫人，登其位於淑妃之上。自夫人以下，爵凡十二等：貴嬪、夫人，位次皇后。
《魏志》曰：文德郭皇后有智數，時有所獻納。文帝之爲嗣，後有謀焉。太子即位，後爲夫人。
王隱《晉書》曰：胡芳以選入宮，父奮哭曰：「老奴不死，唯有二兒，男入九地之下，女上九天之上。」後拜芳夫人。元後臨終，有命先來臨者有賞，胡夫人自排人徑前辭決。咸寧二年，立皇后楊氏，封父駿臨晉侯。駿漸驕慢，奮語駿：「卿恃女更豪也？與天家作婚者，未有不滅門。」駿曰：「卿女不在天家也？」奮曰：「我女與卿女作婢耳，何能增損？」
《後魏書》曰：明元昭哀皇后，姚興之女。太宗以後禮納之，後爲夫人。後以鑄金人不成，未登尊位，然帝寵幸，出入居處，禮如後焉。
《晉中興書》曰：簡文宣皇后鄭氏，字阿春，滎陽人也。先適渤海田氏，生一男，夫亡，後依舅濮陽吳氏。中宗爲丞相，敬後先崩，將納吳氏女爲夫人。後及吳氏女幷游後園，有見之者言於中宗曰：「鄭氏雖嫠居，賢於吳氏遠矣。」遂以德色納爲夫人，甚有寵。
沈約《宋書》曰：晉武采漢魏之制，置貴嬪、夫人、貴人，是爲三夫人，位視三公。
《晉起居注》曰：有司奏今月九日當拜鄭夫人，後、婕妤按儀注，應服雀釵襈。
《列仙傳》曰：鈎弋夫人右手拳，姿色甚偉。帝披其手，得一鈎，而手尋伸。生昭帝。既而，帝害之。殯，屍不臭而香。數月，昭帝既即位，更葬之，棺空，但有系履。故名其宮曰鈎翼，後避諱改爲弋，廟有神祠焉。
《西京雜記》曰：高帝、戚夫人善鼓瑟擊築。帝擁夫人倚瑟而弦歌，畢，泣下流連。夫人善爲翹袖折腰之舞，歌《出塞》、《望歸》之曲，侍婢數百人皆爲之。後宮齊唱，常入雲霄。
又曰：戚夫人以百煉金爲彄環，照見指骨，上惡之，以賜侍兒鳴玉、曜灮等各四枚。
又曰：戚夫人侍兒賈佩蘭，後出爲扶風人段儒妻。說在內時，戚夫人侍高祖，常以趙王如意爲言，高祖思之，或半日不言，嘆息淒愴，而未知其術。輒倚夫人，夫人擊築，高祖自歌《大風詩》以和之。
又曰：武帝以象牙爲簟，賜李夫人。
又曰：武帝遇李夫人，就取玉簪搔頭，自此宮人搔頭皆用玉。
《東觀漢記》曰：光烈陰皇后，上即位，立爲貴人。上以後性賢仁，宜母天下，欲授以尊位，後輒退讓，自陳不足以當大位。
又曰：章帝宋貴人時，竇皇后內寵方盛，以貴人名族，節操高妙，心內害之。欲爲萬世之計，陰設方略，讒毀貴人，由是母子見疏。數月，誣奏貴人使婢爲蠱道祝詛。七年，遂被譖暴卒。
又曰：孝和陰皇后聰慧敏達，有才能，善史書。永元二年，選入掖庭爲貴人，托以先後近屬，故有寵。
《後漢書》曰：順烈梁後，永建三年，與姑俱入掖庭，時年十三。太史卜兆得封房，又筮得坤之比，遂以爲貴人。常時被引禦，從容辭曰：「願陛下思雲雨之均澤，識貫魚之次序，使小妾得免罪謗之累。」由是帝加敬焉。
又曰：桓思竇後，延熹八年，選入掖庭爲貴人，其冬，立爲皇后，而禦見甚稀，帝所寵唯采女田聖等。永康元年冬，帝寢疾，遂以聖等九女皆爲貴人。
《東觀漢記》曰：申貴人生孝穆皇帝，趙夫人爲穆皇后，夫人生桓帝。帝既立，追謚趙夫人爲穆皇后，夫人爲博園貴人。和平元年，桓帝詔曰：「博園貴人，履高明之懿德，諮淑美之嘉會，與天合靈，篤生朕躬。欲報之德，詩所感嘆，今以貴人爲孝崇皇后。」
又曰：孝桓帝鄧後，字猛。父香，早死。猛母宣，改嫁爲掖庭民梁紀妻，紀者，襄城君孫壽之男也。壽引進，令入掖庭，得寵爲貴人，故冒姓爲梁氏。
《續漢書》曰：光武郭皇后聖通，世祖至真定，納聖通，有寵。世祖即位，以爲貴人。
《魏志》曰：文帝納甄後於鄴，有寵，生明帝。郭后、李貴人幷愛幸，後愈失意，有怨言。
王隱《晉書》曰：武帝臨軒，拜諸葛婉爲夫人，李曄爲貴人。
《後魏書》曰：文成馮後，生有神光之異。高祖踐極，以選爲貴人。
又曰：文成元皇后李氏，梁國蒙縣人也，頓丘王峻妹。後之生也，有異於常，父方叔常言：「此女當大貴。」及長，姿質美麗。永昌王仁得後，後遇事誅，後與其家人送平城宮。高祖登白樓望見之，謂左右曰：「此婦人佳乎？」乃下臺，後得幸於齋庫中，遂有娠。守庫者亦私書壁記之，後驗問，皆相符同。生顯祖，拜貴人。
沈約《宋書》曰：貴嬪，文帝所制。貴人，漢光武制。泰始二年，又省貴人，置貴姬。
《漢書》曰：婕妤視上卿，比列侯。
又曰：孝宣皇帝之爲曾孫也，暴室嗇夫許廣漢有女平君，年十四五，配曾孫。數月，曾孫立爲帝，平君爲婕妤。是時，霍將軍有小女，與皇太后有親。公卿議更立皇后，皆心議霍將軍女，亦未有言。上乃詔求微時故劍，大臣知旨，白立許婕妤爲皇后。
又曰：孝宣王皇后，父奉光少時鬥鶏，宣帝在民間數與奉光會，相識。奉光有女，年十餘歲，每當適人，所當適者輒死，故久不行。及宣帝即位，召入後宮，爲婕妤。是時，館陶公主母華婕妤及淮陽憲王母張婕妤、楚孝王母衛婕妤皆愛幸。皇后廢後，上憐許太子早失母，幾爲霍氏所害，於是乃選後宮素謹慎而無子者，遂立王婕妤爲皇后，令母養太子。
又曰：孝成班婕妤，成帝初即位選入後宮。始爲少使，俄而大幸，爲婕妤，居增城合歡宮，再就館，有男，數月失之。成帝游於後庭，嘗欲與婕妤同輦載，婕妤辭曰：「觀古圖書，聖賢之君皆有名臣在側，三代末，主乃有嬖女，今欲同輦，得無近似之乎？」上善其言而止。太后聞之，喜曰：「古有樊姬，今有班姬。」
《世說》曰：漢成帝幸趙飛燕，讒班婕妤咒詛，帝乃考問婕妤，對曰：「妾聞死生有命，富貴在天；修善尚不蒙福，爲邪欲以何望？若鬼神有知，不受邪佞之訴；如其無知，訴之何益，故不爲也。」
《漢書》曰：成帝隆於內寵，班婕妤進侍者李平，得幸，立爲婕妤。上曰：「始衛皇后亦從微起。」乃賜平姓曰衛，所謂衛婕妤。
又曰：中山衛姬，平帝母也。父子豪，中山盧奴人，官至衛尉。子豪女弟爲宣帝婕妤，生楚孝王；長女又爲元帝婕妤，生平陽公主。成帝時，中山孝王無子，以衛氏吉祥，以子豪少女配孝王。元延四年，生平帝。
《魏志》曰：太祖建國，始命王后，其下有婕妤五等。
《晉服制令》曰：婕妤，銀印青綬，配朱雲賣玉。
《婦人集》曰：漢元帝賜婕妤書曰：「問飛燕趙婕妤，夫上有誠，必應以實，憤懣充中，必形於色。」詩云：「鼓鐘於宮，聲聞於外。」猶此言之真僞之效難以欺矣。夫君子貴素，文足通殷勤而已，亦何必華辭哉！自以親婕妤異於他人，故不能無言，亦不以深相過望。前數以顔色不平，應對舒遲不譴，卒不能自改。婕妤方見親幸之時，老母在堂，兩弟皆簪金貂，幷侍於側，同列比舍，豈不謂婕妤妹弟尊幸哉？今遇蒙譴，獨謂老親兩弟何？班婕妤報諸侄曰：「記言屬見元帝所賜趙婕妤書以相比。」元帝被病無，但鍛煉後宮貴人書也。類多華辭，至如成帝則推誠寫實，若家人夫婦相與書矣，何可比矣？故略陳其長短，今汝曹自評之。
《後魏書》曰：御史中尉李彪有女，幼而聰令，彪每奇之，教書學，讀誦經傳。曾謂所親曰：「此女當興我家，卿曹各得其力。」彪亡後，世宗聞名，納爲婕妤。在宮常教帝妹書誦，授經史。世宗崩，婕妤爲比丘尼，通習經義，法座講說，諸僧嘆重之。
