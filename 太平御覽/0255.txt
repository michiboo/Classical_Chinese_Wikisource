
《隋書》曰︰楊尚希素有足疾。上謂之曰︰「蒲州出美酒，足堪養病，屈公臥治之。」於是出拜蒲州刺史。
又曰︰高勵拜楚州刺史，吏民安之。先是，城北有伍子胥廟，其俗敬鬼，祈禱者必以牛酒，至破産業。勵嘆曰︰「子胥賢者，豈宜損百姓。」乃告諭所部，自此遂止，百姓賴之。
又曰︰張威以罪免，後從上祠泰山。至洛陽，上謂威曰︰「自朕之有天下，每委公以重鎮，可謂推赤心矣。何乃不修名行，惟利是視？豈直孤負朕心，亦且累卿名德。」因問威曰︰「公所執笏，今安在？」威頓首曰︰「臣負罪虧失，無顔復執，謹藏於家。」上曰︰「可持來。」威明日奉笏以見。上曰︰「雖不遵法度，功效實多，朕不忘之。今還公笏。」於是復拜洛州刺史。
又曰︰梁彥光拜趙州刺史。彥光言於上曰︰「臣前待罪相州，百姓呼爲戴帽餳。臣自分廢黜，無復衣冠之望，不謂天恩復垂收采。請復爲相州，改弦易調，庶有以變其風俗，上答隆恩。」上從之，復爲相州刺史。豪猾者聞彥光自請而來，莫不嗤笑。彥光下車，發レ奸隱，有若神明，於是狡猾之徒莫不潛竄，合境大駭。
《唐書》曰︰天授二年正月，天后內出綉袍，賜新除都督、刺史。其袍皆刺綉作山形，繞山勒回文，銘曰︰「德政惟明，職令思平，清信忠勤，勞進躬親。」自此每新除都督、刺史，必以袍賜之。
又曰︰李擇言，開元中爲漢、褒、相、岐四州刺史。安德郡公所曆，皆以嚴�聞。其在漢州，張嘉貞爲益州長史判都督事，性簡貴，待管內刺史禮隔，而引擇言同榻坐談正理，時人榮之。
又曰︰袁光庭者，河西戍將，天寶末爲伊州刺史。祿山之亂，西北邊戍兵入赴難，關、隴郡邑皆爲吐蕃所拔，惟光庭守伊州累年。外救不至，虜百端誘說，終不屈，部下如一。及矢石既盡，糧儲幷竭，城將陷沒，光庭手殺其妻子，自焚而死。朝廷聞之，贈工部尚書。
又曰︰曹王皋上書言理道，拜爲衡州刺史。坐小法，貶潮州刺史。楊炎作相，復以皋爲衡州刺史。初，皋爲御史覆訊，懼貽太妃憂，出則素服，入則公服，言貌如平常，太妃不知之也。及爲潮州，詭詞謂遷官，至是復爲衡州，方具以事白太妃。因泣下，具言非疾不敢有聞。其沉密重慎如此。
又曰︰貞元初，德宗以奉先縣令鄭珣瑜爲饒州刺史，昭應縣令韋武爲遂州刺史，華原縣令崔琮爲汝州刺史，藍田縣令韋貞伯爲舒州刺史，令李曾爲郢州刺史。錄善政也，各賜馬一匹，幷彩物衣服以遣之。
又曰︰元和十四年十月，上欲以潮州刺史韓愈爲袁州刺史。愈至潮州獻上表，上對宰臣曰︰「昨日韓愈表，因思當時所論佛骨，大是愛我，我豈不知？然爲人臣，不當言人主事佛乃年促也。我以是惡之。」是時上深欲擢用愈，候宰臣啓之耳。皇甫素嫉愈，乃曰︰「終是狂疏，且與移一郡。」故有是命。
又曰︰劉禹錫移授播州刺史，御史中丞裴度奏︰「禹錫母年八十，今播州乃猿所居，人跡罕至。禹錫誠合得罪，然其老母必至不得行，則須與子爲死別，傷陛下孝理之風。伏請屈法，稍移近處，使得終養。」上曰︰「夫爲人子，每事尤須修謹，常恐貽親之憂。今禹錫所坐，更合重於他人，豈可以此論。」度不能對。上曰︰「我所言，是責人子之事，然終不能傷其所親之心。「明日改授禹錫爲連州刺史。
又曰︰崔珙，太和七年正月拜廣州刺史，兼嶺南節度使。延英中謝，帝問以撫理南海之宜，珙奏對明辨，帝深嘉之。時高瑀鎮徐州，承智興之後，軍驕難制，軍士數犯法，上欲擇威望之帥以臨之，久難其才。會珙言事慷慨，謂宰臣曰︰」崔珙言事，神氣真爽，此可以臨徐人。」即以王茂先代珙鎮廣南，授珙檢校工部尚書、徐州刺史。
又曰︰張賈出守衢州。辭日，文宗謂賈曰︰「聞卿大善長行。」賈知上不喜博，遂自解說，乃曰︰「臣公事之餘，聊與賓客爲戲，非有所妨也。」上曰︰「豈謂好之而不妨事耶！」自後刺史面辭日，上必殷勤戒飭，曰︰「無嗜博，無飲酒。」
又曰︰渾釒歲，�之子。開成初年，相擬壽州刺史，文宗曰︰「釒歲，勛臣子弟，豈可以委牧民。仲尼有言︰不如多與之邑。今我念其先人之功，與之致富可也。」宰臣曰︰「釒歲常曆名郡，有政能。」乃從之。
又曰︰開成二年，幽州節度使史元忠奏當管八州，准門下牒追刺史右魚各一隻。臣勘自天寶末年，頻有兵戈，幷多失墜，伏乞各賜新銅魚。可之。
又曰︰李駿授汝州刺史。爲政嚴簡，州境肅然。與兄升、弟暈尤相篤睦，升等每月自東都省暠，往來微行，州人不之覺。其清慎如此。
又曰︰孔若思爲衡州刺史。先是，諸州別駕皆以宗室爲之，不爲刺史致敬，由是多行不法。若思至州，舉奏別駕李道欽罪犯，請加鞫訊。乃詔別駕於刺史致禮，自若思始也。
又曰︰蕭復累遷同州刺史。時州人阻饑，有京畿觀察使儲廩在境內，復輒以貧人，爲有司所劾，詔下削階受代。親友唁之，復怡然曰︰「苟利於人，敢憚薄責。」
又曰︰趙昌除華州刺史，辭於麟德殿。時年八十有餘，趨拜輕捷，占對詳明。上退而嘆異，宣令宰臣密訪其頤養之道以奏焉。
又曰︰咸通中衛洙奏狀稱︰「蒙恩除授滑州刺史，官號中一字與臣家諱音同，雖文字有殊，而聲韻難別，請改授閑官者。」敕曰︰「嫌名不諱，著在禮文，成命已行，固難依允。」
《五代史·後唐書》曰︰李嗣肱，克修之子也，少有膽略。時朱溫將賀德倫急攻�縣。朱溫率師五萬，合勢營於�之西；嗣肱自下博率騎三百，薄晚與賊之樵芻者相雜。日既晡，入朱溫營門，諸騎相合，大噪，弓矢星發，闞馳突，汴人不知所爲，營中大擾。既暝，斂騎而退。是夜，朱溫燒營而遁，解�縣之圍，以功特授蔚州刺史。
又曰︰莊宗以教坊使陳俊爲景州刺史，內園栽接使儲德源爲憲州刺史。伶人剖符，非制也。上初平汴州，陳俊、德源皆爲樂官，周匝所薦，上許之。典郡郭崇韜以爲不可，遂寢。伶官言之者衆，上密召崇韜謂之曰︰「予已許陳俊一郡，今經年未行，卿雖以正言匡諫，我每慚見二人，卿當屈意行之。」故有斯命。
又曰︰前洋州節度副使程�徽、陳利見請於瀛、莫兩州界起置營田以備邊，因授�徽莫州刺史，充兩州營田使。
《五代史·梁書》︰開平四年九月詔曰︰「魏博管內刺史比來州務幷委督郵，遂使曹官擅其威權，州牧同於閑冗，俾循通制，宜塞異端，幷河南諸州例，刺史得以專達。」時議者曰︰「唐朝憲宗烏重裔爲滄州節度史，嘗稱河朔六十年，能抗拒朝命者，以奪刺史權與縣令職而自作威福耳！若二千石各得其柄，又有鎮兵，雖安史挾奸，豈能據一墉而叛哉！遂奏以所管德、棣、景三州各還刺史職，分州兵幷隸收管。是後雖幽、鎮、魏三道以河北舊風自相傳襲，惟滄州一道獨稟命受代，自重裔制置使然也，則梁氏之更張，正合其者矣。」
《五代史》曰︰晉少帝開運中，沈斌爲祁州刺史。契丹自恆州驅牛羊過城下，斌乃出州兵擊之，爲契丹精騎門邀擊之，州兵陷賊。趙延壽知其無兵，遂與藩賊急攻之，仍呼謂斌曰︰「沈使君，我故人也，擇禍莫若輕！早以城降，無自辱也。」斌登城呼而報曰︰「侍中父子誤計陷於腥膻，忍以大羊殘害父母之邦，不自羞慚，反有德色。沈斌弓折箭盡，寧爲國家死耳，不效公所爲也。」翌日城陷，斌自殺。
《三輔決錄》曰︰韋康代父爲涼州刺史，父出止傳舍，康入官宇，時人榮之。
《桓石秀別傳》曰︰石秀爲竟陵太守，遷江州刺史，非其志也。治稱不煩，在州郡弋釣山澤，縱心游覽而已。善馳射，望之若畫。
《桓氏家傳》曰︰范爲兗州刺史，表謝曰︰「喜於復見選擢，慚於不堪所職，悲於戀慕闕廷，三者交集，不知所裁。」
黃泰《交廣記》曰︰秦兼天下，改州牧爲刺史。朱明之時則出巡行封部，玄英之月則還詣天府表奏。刺者，言其刺舉不法。史者，使也。
《異苑》曰︰晉陵韋朗，家在延陵。元嘉初，忽見庭前井中有人，長尺餘，所被帶、組、甲、麾伍相應相隨出門，良久乃盡。朗兄藪頗善占筮，常雲「吾子弟當至刺史」，朗曆清、廣二州。
《郭子》曰︰王丞相治揚州廨舍，案行而言︰「我正爲次道理此耳。」何次道少爲王公所知重，故有此嘆。
