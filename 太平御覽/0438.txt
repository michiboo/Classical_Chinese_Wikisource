
《禮記》曰：戰於郎。〈郎，魯邑也。〉公叔禺人遇負杖入保者息，曰：「使之雖病也，任之雖重也，君子不能爲謀也，士弗能死也，不可。我則既言矣！」與其鄰重汪踦〈重當爲童，姓汪名踦。〉往，皆死焉。魯人慾勿殤重汪踦，問於仲尼。仲尼曰：「能執干戈以衛社稷，雖欲勿殤，不亦可乎！」
又曰：齊大饑，黔敖爲食於路，以待餓者而食之。有餓者蒙袂輯屨，貿貿然來。黔敖左奉食，右執飲，曰：「嗟！來食！」揚其目而視之，曰：「予惟不食嗟來之食以至於斯也！」從而謝焉，終不食而死。曾子聞之，曰：「微與！」其嗟也可去，其謝也可食！」
又曰：魯莊公及宋人戰於乘丘。縣賁父禦，馬驚敗績。公隊，賁父曰：「他日不敗績，而今敗績，是無勇也。」遂死之。圉人浴馬。有流矢在白肉。公曰：「非其罪也！」遂誄之。
《史記》曰：齊人或毀孟嘗君於湣王曰：「將爲亂。」及田甲劫湣王，王意之，孟嘗乃奔。魏前有獲粟於孟嘗之賢者聞之，乃上言，言孟嘗不作亂，請以身爲盟，遂自剄，以明孟嘗。湣王乃知孟嘗君果無謀。
又曰：漢高帝既立，以田橫兄弟本定齊，齊人賢者多附焉，今在海中不收，後爲亂，乃使赦罪召之。橫乃與其客二人乘傅詣雒陽。至屍鄉，屍鄉在偃師廄置，置馬以傅驛也。橫謝使者曰：「人臣見天子當洗沐。」因止留。謂其客曰：「橫始與漢王俱南面稱孤，今漢王爲天子，而橫爲亡虜北面事之，其恥甚矣。且吾烹人之兄，與其弟比肩而事主，縱彼畏天子詔，不敢動，我獨不愧於心乎？且陛下欲見我者，不過欲見吾面貌耳。今陛下在雒陽，斬吾頭，馳三十里間，形容未敗，猶可觀也。」遂自剄。二客亦自殺從之。高帝聞，大驚，以田橫客皆賢，聞其餘五百人在海中，使召之。至聞橫死，又皆自殺。於是知田橫兄弟皆得士也。
又曰：楚下滎陽，生得周苛。項王謂苛：「爾從我，我以公爲上將軍，封三萬戶。」苛駡曰：「若不趣降漢，漢今虜若，若非漢敵也。」項王怒，烹苛。
又曰：李廣從衛青伐匈奴，失道後至，大將軍使長史急責廣之幕府對簿。廣曰：「校尉無罪，乃我自失道。」謂其麾下曰：「廣結髮與匈奴大小七十餘戰，今幸從大將軍出接單于兵，而大將軍又徙廣部行回遠，而又迷失道，豈非天哉！且廣年六十餘矣，終不能復對刀筆之吏。」遂引刀自刎，軍士大夫皆哭。
《漢書》曰：高祖時，告趙王張敖反者，貫高對曰：「獨吾屬爲之，王不知也。」吏按笞數千，刺爇，身無完者，終不復言，廷尉以貫高辭聞上曰：「壯士誰知者，以私問之。」中大夫泄公曰：「臣素知此趙國，立名義不侵，爲然諾者也。」上使泄公持節問之。高曰：「人情豈不各愛其父母妻子哉？今吾三族皆已論死，豈以王易吾親哉！顧爲王實不反，獨吾等爲之。」具道本指所以不知狀，於是世公具以報上，上乃赦趙王。上賢高能自立然諾，使泄公赦之。告曰：「張王已出，上多足下，故赦足下。」高曰：「所以不死者，白張王不反耳！今王已出，吾責塞矣。且人臣有篡弒之名，何面目復事上哉！」乃仰絕吭而死。
又曰：丞相王嘉數上言，不宜封董賢。上怒，詔嘉夷微尉詔獄，使者至府，掾吏涕泣，和藥進嘉。嘉引藥杯擲地，謂官屬曰：「丞相幸得備位三公，奉職負國，當伏刑都市以示萬衆，豈兒女子耶，何謂咀藥而死！」嘉遂乘吏小車，去蓋不冠，隨使者夷微尉。二十餘日不食，嘔血而死。
又曰：田延年有罪，霍光使往就獄。延年曰：「幸縣官寬我耳，何面目入牢獄，使衆人指笑我，卒徒唾吾背乎！」即閉閣獨居，持刀東西步，聞鼓聲及，自刎死。
范曄《後漢書》曰：趙苞遷遼西太守。明年，遣使迎母及妻子，爲鮮卑鈔掠。苞率步騎與賊對陣，賊出母示苞，苞悲號謂母曰：「爲子無狀態，欲祿奉養朝夕，不圖爲母作禍。」母遙謂苞曰：「人各有命，何得相顧以虧忠義？昔王陵母，向漢使伏劍以固其志，爾其勉之。」苞即時進戰，賊悉摧破，其母妻皆遇害。苞殯斂母畢，白上歸葬。帝遣策弔慰，葬訖，苞嘔血而死。
《東觀漢記》曰：溫序，字次房，爲隗囂別將苟宇所劫。宇謂序曰：「子若與我幷威同力，天下可圖也。」序素有氣力，大怒，叱宇等曰：「虜何敢迫脅漢將！」因以節撾殺數人。賊衆爭欲殺之，宇止曰：「此義士也，可賜以劍。」序受劍，銜須顧左右曰：「賊所迫殺，無令須污土。」遂伏劍而死。
又曰：馬援曰：「方今匈奴、烏桓尚擾北邊，欲自請擊之。男兒要當死於邊野，以馬革裹屍還墓耳，何能臥床上在兒女子手中耶？」故人孟冀曰：「諒爲烈士，當如此矣！」
又曰：永和八年，匈奴遣使求和親，上遣鄭衆持節匈奴。衆素剛烈，至北庭，虜欲令拜，衆不爲屈。單于大怒，圍守閉之，不與水火，欲脅服衆，衆拔刃自誓，單于恐而止。
又曰：漢圍隗囂，囂窮困。其大將王捷登城呼漢軍曰：「爲隗王城守者，皆必死無二心，願諸軍亟罷，請自殺以明之。」遂刎頸而死。
謝承《後漢書》曰：濟陰戎良，字子恭，年十八爲郡門下吏。良儀容偉麗。太守諸葛豐使閣里寫書，從者誣良與婢通，刳腹引出腸肝示豐。
《漢末英雄記》曰：袁尚使審配守鄴，曹操攻之，操出行圍配，伏弩射之，幾中。及城陷，生獲配。操謂曰：「吾近行，弩何多也？」配曰：「猶恨其少。」操曰：「即忠於袁氏，不得不爾！」志欲活之。配意氣壯烈，終無撓辭。遂斬之。
《魏志》曰：龐淯，字子異，酒泉人。初以涼州從事守破羌長，會武威太守張猛反，殺刺史邯鄲商，猛令曰：「敢有臨商喪，死不赦。」淯聞之，棄官，晝夜奔走，號哭喪所訖，詣猛。猛知其義士，遣不殺，由是以忠烈聞。
又曰：夏侯惇，字玄讓，沛國譙人，夏侯嬰之後。年十四，就師學，人有辱其師者，惇殺之，由是以烈氣聞。
又曰：大將軍司馬文王斬諸葛誕，傅首夷三族。誕麾下數百人，坐不降，見斬，皆曰：「爲諸葛公死不恨。」其得人心如此。
又曰：賈逵初爲郡吏，守絳邑長。郭援之攻河東，所經城邑皆下，逵堅守，援攻之不拔，乃召單于幷軍急攻之。城將潰，絳父老與援要，不害逵。絳人既潰，援聞逵名，欲使爲將，以兵劫之，逵不動。左右引逵使叩頭，逵叱之曰：「安有國家長吏爲賊叩頭！」援怒，將斬之。絳吏民聞將殺逵，皆乘城呼曰：「負要殺我賢君，寧俱死耳！」左右義逵，多爲請，遂得免。
韋昭《吳書》曰：穎熙使魏，辭意不屈，魏留之。熙懼，見迫，乃引刀自刺，中乳房，上聞嘉之，賜鹽米，復其國。
《蜀志》曰：義陽傅彤，先主與吳戰，退軍，彤斷後距戰，兵人死盡。吳將語彤令降，彤駡曰：「吳狗！何有漢將軍降者！」遂戰死。
《晉書》曰：太守陳楚迫韋忠爲功曹。會山羌攻郡，楚攜子出走，賊射之，中三創。忠冒刃伏楚，以身捍之，泣曰：「韋忠願以身代君，乞諸君哀之。」亦遭五矢。賊相謂曰：「義士也！」舍之。忠於是負楚以歸。
又曰：辛勉累遷侍中。及洛陽陷，隨帝至平陽。劉聰遣其黃門侍郎喬度賫藥酒逼之，勉曰：「大丈夫豈以數年之命而虧高節、事二姓，下見武皇帝哉！」引藥將飲，度遽止之曰：「主上相試耳，君貞士也！」嘆息而去。
習鑿齒《晉春秋》曰：後主將從譙周策，北地王諶怒曰：「若數窮力屈，禍敗必及，便當父子君臣背城一戰，同死社稷，以見先帝可也。」後主不納，遂送璽綬。是日，諶哭於昭烈之廟，先殺妻子，然後自殺。
沈約《宋書》曰：薛安都反，傅靈越奔逃，爲沈慶之軍人所擒，厲聲曰：「我傅靈越也。汝得賊何不即殺。」生送詣何勔，勔躬自慰，詰其叛逆，對曰：「九州唱義，豈獨在我。」勔又問：「四方阻逆，無戰不擒，主上皆加曠蕩，即其才用。卿何不早歸天闕，乃逃命草間乎？」靈越答：「薛公舉兵淮北，威震天下，不能專任知勇，委付子侄，敗之由實在於此。然事之始末，備皆參豫，人生歸於一死，實無面求禍攏」勔壯其意，送還京師。太宗欲加原宥，靈越辭對如一，終不回改，乃殺之。
《隋書》曰：張季珣，大業末，爲鷹擊郎將，其府據箕山爲固，與洛口連接。及李密、翟讓攻陷倉城，遣人呼之。李珣駡密極口，密怒，遣兵攻之。經三年，糧用盡，士卒羸病不能拒戰，遂爲所陷。季珣曰：「吾雖爲敗軍之將，猶是天子爪牙之臣，何容拜賊也！」密壯而釋之。翟讓從之求金不得，遂殺之，時年二十八。
又曰：許善心母範氏，梁太子中舍人孝才之女也。少寡養孤，博學有高節。高祖知之，敕尚食，每獻時新，常遣分賜。嘗詔範入內，侍皇后詣讀，封永樂郡君。及善心遇禍，範年九十有二，臨喪不哭，撫柩曰：「能死國難，我有兒矣。」因臥不食，後十餘日亦終。
《唐書》曰：屈突通聞京師平，家屬盡沒，乃留顯和鎮潼關，率兵東下，將如洛陽。通適進路，而顯和降於劉文靜。遣副將竇琮、段志玄等率精騎與顯和追之，及於稠桑。通結陣以自固，竇琮縱通子壽令往諭之，通大呼曰：「昔與汝爲父子，今與汝爲仇仇。」命左右射之。顯和呼其衆曰：「京師陷矣。汝幷命關西人，欲何所去？」衆皆釋仗。通知不免，乃下馬東南向再拜號哭，曰：「臣力屈兵敗，不負陛下，天地神祇，實所鑒察。」遂擒通送幹長安。高祖謂曰：「何相見晚耶？」通泣對曰：「通不能盡人臣之節，力屈而至，爲本朝之辱。」高祖曰：「隋室忠臣也。」命釋之，授兵部尚書，封蔣國公。
又曰：劉世讓，字玄欽，雍州醴泉人也。爲定安道行軍總管，率兵以拒薛舉，戰敗，世讓及弟寶俱爲舉軍所獲。舉將至城下，令紿說城中曰：「大將軍五道已趣長安，宜開門早降。」世讓僞許之，因告城中曰：「賊兵多少，極於此矣。宜益自固，以圖安全。」舉重其執節，終不之害。
又曰：新興王良孫晉，先天中爲殿中監，兼雍州長史，甚有威名，始封新興王，尋附會太平公主，伏誅。初，晉之就誅，僚吏皆奔散，惟司功李捴徒步，不失在官之禮，仍哭其屍。姚崇聞之曰：「欒布之儔也。」擢爲尚書郎。
又曰：徐晦，由進士第登直言科，爲櫟陽尉，皆自楊憑所薦。及憑得罪，貶官臨賀縣尉，親交無敢祖送，獨晦至藍田，與憑言別。時故相權德輿與憑交分最深，知晦之行，因謂晦曰：「今日送臨賀，誠爲厚矣，無乃反爲累乎！」晦曰：「晦自布衣，沐楊公之知，今日不一送，他日相公吻奸邪所譖，烏可不送相公乎？」德輿大慚，因稱之於人。不數日，御史中丞李夷簡請吻監察。晦至之日，白夷簡曰：「晦不由公門，公何所取信而見獎拔於千萬人中哉！」答曰：「君送楊臨賀，寧肯負國乎？」由是名益振。
《呂氏春秋》曰：要離既殺王子慶忌，吳王大悅，請分國。要離曰：「不可。殺妻子焚而揚其灰，爲不仁；爲故主殺新主，爲不義；不可以生。」伏劍而死。
《韓詩外傳》曰：楚昭王有士曰石奢，公正而好直，王使爲理。於是有殺人者，石奢追之，則其父也。還反於庭，曰：「殺人者父也。以父成政，非孝也。不行君法，不忠也。」遂伏鈇鑕，曰：「命在君。」君曰：「追而不及，庸有罪乎？子其治事。」石奢曰：「不然，死罪而生，不廉也。君赦之，上之惠，臣不失法，下之義。」遂不去鈇鑕而死乎庭中。
《會稽典錄》曰：魏朗，字少英，會稽人。靈帝即位，竇武、陳蕃等欲誅宦官，謀泄，反爲所害。朗以黨被徵，乃慷慨曰：「丈夫與陳仲舉、李玄禮俱死，得非乘龍上天乎？」于丹陽牛渚自殺，海內列名八俊。
張鄢《文士傳》曰：陸機爲大都督，請孫承爲司馬。成都王既害機兄弟，收承付刺奸獄，考掠千餘，兩踝骨見，終不自誣。獄吏知承烈士，諫承曰：「二陸之痛，誰不知枉？君何不惜身乎？」承乃仰而嘆曰：「吾亡不能濟，死而相誣，非吾徒也。」獄吏作承服辭謀反狀，成都乃下令，夷承三族。
劉世叔《異苑》曰：潯陽周虓，字孟威，寧康中鎮於巴西，吻苻堅所獲，守節不屈。堅使使清道，虓躬治達陌，謂使者云：「煩君語氐賊苻堅，何至取國士如此！」堅聞之曰：「貉子正欲覓死，殺之適足成其名耳。」乃苦加拷楚，不食而卒。堅怒猶未歇，剖棺臨視，虓欻運眸，齦齒，須鬢張列，精暗明亮，回盼矚堅，乃厚加賵贈。
劉向《新序》曰：崔杼弒莊公，申蒯漁于海而後至。將入死，其禦止之曰：「君之無道，聞於天下，不可死也。」申蒯曰：「告我晚，子不早告我，吾食亂君之食，而死治君之事乎？子勉之，子無死。」其禦曰：「子有亂主猶死之，我有治長奈何勿死！」至於門，曰：「申蒯聞君死，請入。」守門者以告，崔子曰：「勿內。」申蒯曰：「汝疑我乎？吾與汝臂。」乃斷其臂，以予其門者。門者以示崔子，崔子陳八列，曰：「令入。」申蒯拔劍呼天，三踴，乃鬥殺七列，未及崔子一列而死。其禦亦死之門外。君子聞之曰：「蒯可謂守節死義矣。」
又曰：白公勝欲殺楚惠王，出亡，令尹、司馬皆死。勝拔劍而屬之，於屈盧曰：「子與我，舍子；不與我，將殺子。」屈盧曰：「《詩》有之曰：莫莫葛藟，肄於條枚；愷悌君子，求福不回。今子殺叔父而求福於盧也，可乎？且吾聞之，知命之士，見利不動，臨死不恐，爲人臣者，時生則生，時死則死，是謂人臣之禮。故上知臣道，其有可劫乎？胡不推之？」白公勝乃入其劍。
又曰：白公勝既殺令尹、司馬，欲立王子閭以爲王。王子閭不肯，劫以刃，王子閭曰：「王孫輔相楚國，扶正王室，後自庇焉，閭之願也。今子假威以暴王室，殺伐以亂國家，吾雖死，不子從也。」白公強之不可，遂殺之。
常璩《華陽國志》曰：張飛攻破巴郡，獲將軍嚴顔，謂曰：「大軍至，何以不降，敢逆戰乎？」顔對曰：「卿等無狀，侵奪我州，但有斷頭將軍，無降將軍也。」飛怒曰：「牽去斫頭。」顔正色曰：「斫頭便斫，何爲怒也？」飛義之，引爲賓客。
又曰：章明，字公儒，繁人。王皓，字子離，江夏人也。明爲太中大夫，莽篡位，嘆曰：「不以一身事二主。」遂自殺。皓爲美陽令，去莽歸蜀，公孫述僣號，高之，使聘之，皓乃自刎，以頭付使者，述慚怒，誅其妻子。
又曰：李業，字巨游，梓潼人。少執志清白，太守到咸慕其名，辟爲功曹，十命不詣，咸怒欲殺之，業徑詣獄，咸釋之。公孫述累徵聘不應，述怒，遣鴻臚尹融持藥酒逼業，業笑曰：「名可成，不可毀；身可殺，不可辱。」遂飲藥死。述恥殺善士，贈錢百萬，子逃匿不受。建武中察孝廉。
