
崔鴻《前趙錄》曰：劉聰將起鳳儀殿於後庭，廷尉陳元達諫，聰怒曰：「將營一宮，豈問汝鼠子乎！」將斬之。時在逍遙園，玄達抱堂下樹叫曰：「臣所言者，社稷之計也。」劉後在後堂，密手疏救之，乃解。改逍遙園爲納賢園，季中堂爲愧賢堂。
又曰：閹竪王沈等用事，太宰劉易、大將軍劉敷、御史大夫陳玄達詣闕請，固請免沈等官。聰以表示沈等，笑曰：「是兒等爲元達所引，遂成痴也。」聰手壞其表。
又曰：趙染次於新豐東，晉安將軍索長安東討，染有輕敵之色。染長史魯徽曰：「困獸猶鬥，況於國乎？」梁曰：「索小竪，豈能污吾馬蹄刀劍也！」師精騎逆，戰於城西，敗績。悔曰：「吾不用魯徽之言，以至於是。」乃斬徽。徽臨刑，謂染曰：「將軍違謀取敗，誅忠良以逞過忿，若死而有知，當訴將軍於黃泉，使將軍不得眠床枕死。」趙染攻北地，夢魯徽引箭射之，且將攻城，中弩卒。
又曰：石虎馳獵無度，晨出夜歸。太子韋傅諫曰：「臣聞千金之子，坐不垂堂；萬乘之主，行不履危。陛下雖天生神武，雄據四海，乾坤冥贊，萬無所慮者也。然白龍魚服，有豫且之禍；海若潛游，離葛陂之酷。深願陛下清宮蹕路，思二神爲玄鑒，不忘天下之重。」虎省善之，賜以束帛。
又曰：趙明，字顯昭，南陽人。虎攝位，拜爲尚書，及誅勒諸子，明諫曰：「明帝功格皇天，爲趙之太祖，安可以絕之？」虎曰：「吾之家事，幸卿不須言也。」以直言忤旨，故十年不遷。貞固之風，時論擬之蘇則。
崔鴻《前秦錄》曰：苻堅如鄴，狩於西山，親馳射獸，游獵旬餘，昏而忘返。伶人王洛叩馬諫曰：「若禍起須臾，變在不測者，其如宗廟何？其如太后何？」堅曰：「善哉！昔文公悟愆於虞人，朕聞罪於王洛，吾過也。」
崔鴻《前涼錄》曰：張天錫，玄日與嬖褻飲，既不受群僚朝賀，又不朝於永訓宮。從事郎中張慮輿櫬切諫，不納。
又曰：張駿宴群臣於閑豫堂，議欲嚴刑峻制，衆咸以爲宜。參軍黃斌進曰：「臣未見其可。若尊親犯，令不行矣。」駿性嚴猛，乃棄幾改容，曰：「微黃生，吾不聞過矣。黃生可謂忠之至也。」
《後魏書》曰：高允爲中書令，武帝禁封良田，人無農，多游者。允上疏諫曰：「臣少也賤，所知惟田，請以農事言之。夫地方十里，爲田三頃六十畝，百里爲田三萬六十頃。若勤之，則畝增三斗，惰之則畝減三斗。百里之內，損益之率，爲粟可知矣。況天下之廣乎？若戶有私儲，則國無陰陽之眚。」上從之，三年而國霸。
又曰：玄昭業爲諫議大夫，莊帝將畋洛南，昭業叩馬諫止，帝避之而過，後詔勞勉之。
又曰：汝南王悅，字宣禮。性不倫，倜儻難測。無故過杖京兆王愉子寶月，悅國前郎中令北平陽固上疏諫曰：「伏聞殿下乃以小怒過行威罰，誠嚴訓有餘，而慈惠不足。當今主上幼沖，宰輔用事，履冰踐霜，兢業猶恐不濟，況肆意非彝，任情行事，欲保全福祿，其可得乎？昔龔遂去國，猶獻直言，韋孟離朝，不忘本國，況臣忝荷朝私，猥充謬舉，伏隸國僚，聞道有歲，敢不盡言！」悅覽之大怒。
《陳書》曰：章華，字仲宗。上疏諫後主曰：「陛下不思先帝之艱難，不知天命之可畏，溺於嬖寵，惑於酒色，祠七廟而不出，拜后妃而臨軒，老臣宿將，棄之草莽，諂佞讒邪，升之朝廷。今疆場日蹙，隋軍日至，陛下不改弦易張，臣見麋鹿游於姑蘇矣。」後主大怒，即日斬之。
《隋書》曰：盧愷。武帝在雲陽宮，敕諸屯簡老牛，欲以享士。愷進諫曰：「昔田子方贖老馬，君子以爲美談。向奉明敕，欲以老牛享士，有虧仁政。」帝美其言而止。
又曰：劉行本，沛人，累遷黃門侍郎。高祖常怒一郎，於殿前笞之。行本進諫曰：「此人素清，其過又小。」上不顧。行本又曰：「陛下不以臣不肖，置在左右。臣言若是，陛下安得不聽？臣所言非，當致之大理，安得輕臣而不顧！臣所言非私。」因置笏於地而退，上於是斂容謝之。
又曰：蘇威見宮中以銀爲幔鈎，因盛陳節儉之美以諭上。上爲之改容，雕飾舊物，悉命除毀。上嘗怒一人，將殺之，威入閣進諫，不納。上怒甚，將自出斬之，威當上前不去。上避之而出，威又遮止，上拂衣而入。良久，乃召威謝曰：「公能若是，吾無憂矣。」於是賜馬二匹，錢十餘萬。
又曰：趙綽爲刑部侍郎。治梁士彥等獄，賜物三百段，奴婢十口，馬二十匹。每有奏讞，正色侃然，上嘉之，漸見親重。上以盜賊不禁，將重其法。綽進諫曰：「陛下行堯、舜之道，多存寬宥。況律者天下之大信，其可失乎！」上欣然納之，因謂綽曰：「若更有聞見，宜數陳之也。」上禁行惡錢，有二人在市，以惡錢易好者，武侯執以聞，上令悉斬之。綽進諫曰：「此人坐當杖，殺之非法。」上曰：「不關卿事。」綽曰：「陛下不以臣愚暗，置在法司，欲妄殺人，豈得不關臣事！」上曰：「撼大木不動者，當退。」對曰：「臣望感天心，何爲動木！」上復曰：「啜羹者，熱則置之。天子之欲相挫耶？」綽拜而益前，呵之不肯退。上遂入，治書侍御史柳復上奏切諫，上乃止。
《唐書》曰：虞世南雖容貌懦忄耎，若不勝衣，而志性抗烈，論及古先帝王爲政得失，必存規諷，多所補益。太宗常謂侍臣曰：「朕因暇日與虞世南商略古今，有一言之失，未嘗不悵恨，其懇誠若此，朕用嘉言，群臣皆若世南，天下何憂不理。」
又曰：孔潁達數進忠言，益見親待。太宗嘗問曰：「《論語》云：『以能問於不能，以多問於寡，有若無，實若虛』，何謂也？」潁達對曰：「聖人設教，欲以謙光。已雖有能，不自矜大，仍就不能之人求訪能事。已之才藝雖多，猶以爲少，仍就寡悱小少之人更求所益。已之雖有，其狀若無。已之雖實，其容若虛。非惟匹庶，帝王之德，亦當如此。夫帝王內蘊神明，外須玄默，深不可測，度不可知。《易》稱以《蒙》養正，以《明夷》蒞衆。若其位居尊極，炫聰明，以才淩人，飾非拒諫，則上下情隔，君臣道乖，自古滅亡，莫不由此也。」太宗深善其對。
又曰：劉洎，太宗嘗謂侍臣曰：「夫人臣之對帝王，皆順旨而不逆，甘言以取容。朕今發問，欲聞己過，卿等須言朕愆失。」長孫無忌、李、楊師道等咸云：「陛下聖人，化致太平，臣等不見其失。」洎對曰：「陛下化高萬古，誠如無忌等言。然頃上書人不稱旨，或面加窮詰，無不慚退，非獎進言者之路。」太宗曰：「卿言是也，當爲卿改之。」
又曰：谷那律遷諫議大夫，嘗從太宗出獵，在途遇雨，因問曰：「油衣若爲得不漏？」那律曰：「能以瓦爲之，則不漏矣。」意欲太宗弗爲獵。太宗大悅，賜帛二百段。
又曰：列薅，貞觀中爲侍御史。時吳王恪好畋獵，損居人，範奏彈之。太宗因謂侍臣曰：「權萬紀事我兒，不能匡正，其罪合死。」範進曰：「房玄齡事陛下，猶不能諫止畋獵，豈可獨罪萬紀？」太宗大怒，拂衣而入。久之，獨引範謂曰：「何得逆折我？」範曰：「臣聞主聖臣直，陛下仁明，臣敢不盡愚直。」太宗意乃解。
又曰：薛收嘗上書諫獵，太宗手詔曰：「覽讀所陳，實悟心膽，今日成我，卿之力也。明珠兼乘，豈比來言，當以誡心，書何能盡。今賜卿黃金四十鋌，以酬雅意。」
又曰：高季輔，授太子右庶子，又上疏切諫時政得失，特賜鍾乳一劑，曰：「卿進藥石之言，故以藥石相報。」
又曰：太宗問褚遂良曰：「舜造漆器，禹雕其俎，當時諫舜、禹者十餘人。食器之間，苦諫何也？」遂良對曰：「雕琢害農事，組纂傷女工。首創奢淫，危亡之漸。漆器不已，必金爲之，金器不已，必玉爲之。所以諍臣必諫其漸，及其滿盈，無所復諫。」太宗爲然。
又曰：高宗將廢皇后王氏，立武昭儀爲皇后，褚遂良欲陳諫。及入，高宗難於發言，再三顧謂無忌曰：「莫大之罪，絕嗣爲甚。王后無胤息，昭儀有子，今欲立皇后，公等以爲如何？」遂良曰：「皇后出自名家，先朝所娶，伏事先帝，無愆婦德。先帝不豫，執陛下手以語臣曰：我好兒好婦，今將付卿。陛下親承德音，言猶在耳。皇后自此未有愆，恐不可廢，臣今不敢曲從上旨，違先帝之命，特願再三思審。愚臣上忤聖顔，罪合萬死，但願不負先朝厚恩，何顧性命。」遂良致笏於殿陛，曰：「還陛下此笏。」乃解巾叩頭流血。帝大怒，令引出。因左遷遂良潭州都督，後轉桂州。未幾，貶愛州刺史。
又曰：納言桓彥範嘗上表論中宗時政數條，其大略曰：「昔孔子論《詩》，以《關雎》爲始，言后妃者人倫之本，理亂之端也。故皇、英降而虞道興，任、姒歸而姬宗盛。桀奔南巢，禍階未嬉，魯桓滅國，惑以齊媛。伏見陛下每臨朝聽政，皇后必施帷幔坐於殿上，預聞政事。臣愚曆選列辟，詳求往代，帝王有與婦人謀及政者，莫不破國亡身，傾輈繼路。且以陰乘陽，違天也；以婦淩夫，違人也。違天不祥，違人不義。由是古人譬以『牝鶏之晨，惟家之索』。《易》曰：『無攸遂，在中饋』，言婦人不得預於國政也。伏願陛下覽古人之言，察古人之意，上以社稷爲重，下以蒼生在嚙攏宜令皇后無往正殿，干預外朝，專在中宮，聿修陰教，則坤儀式固，鼎命惟新。」疏奏不納。
又曰：中書侍郎袁恕己，以將作少匠楊務廉素以工巧見用。中興初，恕己恐其更啓游娛侈靡之端，言於中宗曰：「務廉致位九卿，積有歲年，若言嘉謀，無足可紀，每宮室營構，必務其侈，若不斥之，何以廣昭聖德？」由是左授陵州刺史。
又曰：德宗嘗泛舟魚藻宮，張水戲，命皇太子升舟。舟具皆飾以金碧丹青，使婦人盛飾操篙楫行舟，光彩映燭，絲竹歌謳俱發。德宗顧謂上曰：「今日如何？」上對曰：「極盛。」退因以奢爲諫，德宗不悅。
又曰：杜希全積功至朔方軍節度使。嘗獻《體要》八章，多所規諫，德宗深納之，乃著《君臣箴》以賜之。
又曰：憲宗玄和中，有五坊使犯法，上將宥之，裴度懇論不已。時方征鄆冀，上曰：「五坊是小事，今日與卿要商量用兵。」度奏曰：「山東叛逆不過亂數州，五坊使橫暴將亂輦下！」上怒起，入，見諸中人，曰：「使我羞見宰相！」遂殺五坊使，京師肅然，天下望風而理。
又曰：鎮州王承宗之叛，憲宗將以吐突承璀爲招討處置使，呂玄靖與給事中穆質、兵部侍郎許孟容等八人抗論不可。且曰：「承璀雖貴寵，然內臣也。若爲師總兵，恐不爲諸將所伏。」指喻明切，憲宗納之，爲改使號，然猶專戎柄。
又曰：李絳嘗因浴堂北廊奏，違忤上旨，指切時病。及論中官縱恣、方鎮進獻事宜，上怒甚，厲聲曰：「卿所論事，何太過耶？」絳前論不已，曰：「臣所陳，豈臣身之利？是國家之利！陛下不以臣愚，使處腹心之地，豈可見事虧聖德，致損清時，而惜身不言，仰屋竊嘆，是臣負陛下也。若不顧患禍，盡誠奏論，旁忤幸臣，上犯聖旨，以此獲罪，是陛下負臣也。且臣與內官，素不相識，又無嫌隙，只是威福大盛，上損聖明，臣所以不敢不論耳。使臣緘默，非社稷之福也。」上見其誠不回，即怒解，稍慰喻曰：「卿盡節於朕，人所不言，卿悉言之，使朕聞所不聞，真忠正誠節之臣也。他日南面，亦須如今日。」絳拜恩而退。後教坊忽稱密旨，取良家士女及衣冠別第妓人，京師囂然。絳謂同列曰：「此事大虧損聖德，須有論諫。」或曰：「此嗜欲間事。從諫官陳疏。」絳曰：「居常諸公嘗病諫官論事，此難事即推與諫官可乎？」遂極疏論奏。翌日延英，上舉手謂絳曰：「昨見卿狀所論采擇事，非卿盡忠於朕，何以及此？朕都不知向外事，此是教坊罪過，不諭朕意，以至於此。朕緣丹王以下四人，院內都無侍者，朕令于樂工中及閭里有情願者，厚其錢帛，只取四人，四王各與一人。伊不會朕意，便如此生事。朕今已科罰，其所取人，幷放歸。若非卿言，朕寧知此過矣？」
又曰：白居易爲右拾遺，上令神策中尉吐突承璀爲招討使，諫官上章者十七八，居易面論，詞情切至。既而又罷河北用兵，凡數千言，皆今人之難言者，上多聽納。惟諫承璀事稍過，上頗不悅，謂李絳曰：「白居易小子，是朕拔擢致名位，而無禮於朕，朕實難奈。」絳對曰：「居易所以不避死亡之誅，事無巨細必言，蓋酬陛下特力拔擢耳，非輕言也。陛下欲開諫諍之路，不宜阻居易言。」上曰：「卿言是也。」由是多見聽納。
又曰：柳公權，字誠懸，幼嗜學，十二能爲詞賦。玄和初，進士擢第，釋褐秘書省校書郎。李聽鎮夏州，辟爲掌書記。穆宗即位，入奏事。帝召見，謂公權曰：「我於佛寺見卿筆跡，思之久矣。」即日拜右拾遺，翰林侍書學士，遷左補闕、司封員外郎。穆宗政僻，嘗問公權筆何盡善，對曰：「用在心，心正則筆正。」上改容，知其筆諫也。
唐穆宗便殿對六學士，上語及漢文恭儉，帝舉袂曰：「此浣濯者三矣。」學士皆贊詠帝之儉德，惟公權無言，帝留而問之，對曰：「人主當進賢良，退不肖，納諫諍，明賞罰。服浣濯之衣，乃小節耳。」時周墀同對，爲之股慄，公權詞氣不可奪。帝徐謂之曰：「極知舍人不合作諫議，以卿言事有諍臣風彩，卻受卿諫議大夫。」翌日降制，以諫議知制誥，學士如故。
又曰：鄭覃。穆宗不恤政事，喜游宴，即位之始，吐蕃寇邊，覃與同職崔郾等廷奏曰：「陛下即位已來，宴樂過多，畋游無度。今蕃寇在境，緩急奏報，不知乘輿所在。臣等忝備諫官，不勝憂惕，伏願稍減游從，留心政道。伏聞陛下晨夜昵狎倡優，近習之徒，賞賜太厚。凡金銀貨帛，皆出自生靈膏血，不可使無功之人，濫沾賜與。縱內藏有餘，亦乞用之有節，如邊上警急，即支用無缺。免令有司重斂百姓，實天下幸甚。」帝初不悅其言，顧宰相蕭亻免曰：「此輩何人？」亻免對曰：「諫官也。」帝意稍解。
又曰：劉棲楚。敬宗即位，畋游稍多，坐朝常晚。棲楚出班，以額叩龍墀出血，苦諫曰：「臣曆觀前王嗣位之初，莫不躬勤庶政，坐以待旦。陛下即位已來，放惰嗜寢，樂色忘憂，安臥宮闈，日晏方起，西宮密邇，未過山陵，鼓吹之聲，日喧於外。伏以憲宗皇帝、大行皇帝皆是長君，恪勤庶政，四方猶有叛亂。陛下運當少主，即位未幾，惡德布聞，臣恐福祚之不長也。臣忝諫官，致陛下有此，請碎首以謝！」遂以額叩龍墀，久之不已。帝相李逢吉出位宣曰：「劉棲楚休叩頭，候進旨。」棲楚捧首而起，因便陳論，磕頭見血，上爲之動容，以袖連揮令出。棲楚又云：「不可臣奏，臣即碎首死。」中書侍郎牛僧孺從宣示而出，敬宗爲之動容。無何，遷起居郎。
又曰：李程爲相。敬宗沖幼，好治宮室，畋游無度，欲於宮中營新殿，程諫曰：「自古聖帝明王，以慈儉化天下。陛下在諒暗之中，不宜興作，願以瓦木回奉園陵。」上欣然從之。
又曰：文宗時魏謨爲起居舍人。紫宸中謝，召誡之曰：「事有不當，即須奏論。」謨曰：「言臣頃爲諫官，合伸規諷。今居史職，職在記言，不敢輒逾職分。」帝曰：「凡兩省官幷合論事，勿拘此言。」尋以本官直弘文館。四年，拜諫議大夫，仍兼起居舍人，判弘文館事。
又曰：魏謨儀容魁偉，言論切直，與同列上前言事，他宰相必委曲規諷，惟謨讜言無所畏避。宣宗每曰：「魏謨綽有祖風，名公子孫，我心重之。」
《漢武帝故事》曰：上性嚴急，法令峻刻，汲黯諫曰：「陛下不愛才樂士，求之爲倦，比得一人，心勞苦神，未盡其用，輒已殺之。以有限之士，資無已之誅，臣恐天下賢才將盡，陛下欲與誰爲治乎？」上笑喻之。黯曰：「願陛下自今已後改之，無以臣愚不知理也。」
田融《趙書》曰：前石數出遊獵，每亟馳騁，主簿程琅諫，前石馳逐自若，草木有瓦木，馳馬觸之，馬即死，前石亦危殆，體小不穩，還宮，嘆曰：「程琅忠臣也，不用其言，吾之不善，追之何及。」
段龜《龍梁紀》曰：太常卿楊潁上疏諫呂纂飲酒過度，出入無恆。纂曰：「不有直亮之臣，誰匡邪僻之君也。」纂雖有此言，終不能改。
又曰：呂光龍飛二年，太常﹁反叛，﹁以箋書招誘楊軌，推爲盟主。軌性直，不慮﹁之傾危。西河太守程肇諫軌曰：「將軍之與呂主，可謂臭味是同，今欲釋同，心托異類，背龍頭，尋蛇尾，非將軍之高算也。」
梁祚《魏國統》曰：吳丞相顧雍諫孫權曰：「公孫泉未可信，後必悔也。」權入禁中，雍後隨之，頓首曰：「此國之大事，臣以死爭之。」權使左右扶出。
