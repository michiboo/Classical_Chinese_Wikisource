
《後魏書》曰：孝莊皇帝，諱子攸，彭城王勰之第三子，母曰李妃。肅宗初，以勰有魯陽翼衛之功，封帝武城縣開國公，幼侍肅宗書于禁內。及長，風神秀慧，姿貌甚美。拜中書侍郎、城門校尉，兼給事黃門侍郎，雅爲肅宗所親待，長直禁中。遷散騎常侍、御史中尉。孝昌二年八月，進封長樂王。轉侍中、中軍將軍。及武太元年春二月，肅宗崩，大都督爾朱榮將兵向京師，謀欲廢立。以帝家有忠勛，且兼人望，陰與帝通，榮乃帥衆來赴。夏四月，帝與兄弟夜北渡河，會榮於河陽。南濟河，即帝位。以兄彭城王邵爲無上王，弟霸成公子正爲始平王。榮爲侍中、都督內外諸軍事、大將軍、尚書令、領軍將軍，領左右衛，封太原王。百僚相率，有司奉璽綬，備法駕，奉迎於河梁。車駕巡河，西至陶渚。榮以兵權在己，遂有異志，乃害靈太后及幼主，次害無上王劭、始平王子正，公卿以下二千餘人。列騎衛帝，遷於便幕。車駕入宮，禦太極殿，大赦天下，改武太爲建義元年。是月，汝南王悅、北海王顥、臨淮王前後奔蕭衍，郢州刺史元願達據城叛。五月，加大將軍爾朱榮北道大行台，以尚書右僕射元榮爲東道大使，征東將軍、光祿勛元欣副之，循方黜陟，先行後聞。大將軍爾朱榮還晉陽，帝餞於邙陰。六月，通直散騎常侍高乾邕及弟帥合流民，起兵於齊州之太原，頻敗州軍，詔東道大使元欣喻旨，乃降。是月，葛榮饑，使其僕射任褒帥車三萬餘乘南寇，至沁水。幽州平北府主簿河間邢杲，帥河北流民十餘萬戶反於青州之北海，自署濮王，年號天統。詔諸有私馬仗從戎者，職人優兩大階。詔當親禦六戎，掃清燕代，大將軍、太原王爾朱榮帥精銳十萬爲左軍，上黨王天穆總衆八萬爲前軍，司徒公陽春勒兵十萬爲右軍，司空公穆紹統率八萬爲後軍。是月，葛榮衆退，屯相州之北。七月，齊獻武王於鄴西北招慰葛榮別帥稱王者七人，衆萬餘，降之。加大將軍爾朱榮柱國大將軍、錄尚書事。光州人劉舉聚衆數千反於濮陽，自稱皇武大將軍。是月，高平鎮人万俟〈莫其二音〉。醜奴僭大位，署置百官。八月，葛榮帥衆圍相州。九月，詔太尉公、上黨王天穆討葛榮，次於朝歌，以征東將軍、齊州刺史元欣爲沛郡王。柱國大將軍爾朱榮率騎七千討葛榮於滏口，破擒之，餘衆悉降。冀、定、滄、瀛、殷五州平。大赦天下，改爲永安元年。以柱國大將軍、太原王爾朱榮爲大丞相、都督河北畿外諸軍事。冬十月，蕭衍以北海王顥爲魏主，年號孝基，入據南兗之釒至城。二年夏四月，上黨王天穆、齊獻武王大破邢杲於齊州之濟南，杲降，送京師。五月，元顥克梁國。內外戒嚴。癸酉，元顥陷滎陽。甲戌夜，車駕北巡，幸河內。丙子，元顥入洛。戊寅，太原王爾朱榮會車駕於長子，即日反旆。上黨王天穆北渡河，會車駕於河內。秋七月，都督爾朱兆、賀拔勝從硤石夜濟，破顥子冠受及安豐王延明軍，元顥敗走。車駕入居華林園，升大夏門，大赦天下。宴勞天柱大將軍爾朱榮、上黨王天穆及北平來督於都亭，出宮人三百、繒錦雜彩數萬匹，班賜有差。三年春三月，雍州刺史爾朱天光討醜奴、蕭寶寅於安定，破擒之，囚送京師。六月，嚈噠國獻獅子。九月，天柱大將軍爾朱榮、上黨王天穆自晉陽來朝。帝殺榮及天穆於明光殿，大赦天下。遣武衛將軍奚毅、前燕州刺史侯淵帥衆鎮北中。是夜，左僕射爾朱世隆、榮妻鄉郡長公主，帥榮部曲焚西陽門，出屯河陰。攻河橋，擒毅等屠害之。據北中城，南逼京邑。十月，通直散騎常侍、假平西將軍、都督李苗以火船焚河橋，爾朱世隆退走。壬寅，爾朱世隆停建興之高都，爾朱兆自晉陽來會之，共推太原太守、行幷州刺史長廣王曄爲主，大赦所部，年號建明。十二月，爾朱兆寇丹谷，都督崔伯鳳戰歿。都督羊文義、史五龍降兆，大都督源子恭奔退。爾朱兆、爾朱度律自富平津上，率騎涉渡，以襲京城。事出倉卒，禁衛不守。帝步出雲龍門。兆逼帝幸永寧之佛寺，殺皇子，亂兵殺司徒公、臨淮王，僕射、范陽王誨。戊申，元曄大赦天下。爾朱度律自鎮京師。爾朱兆遷帝於晉陽，崩於城內三級佛寺，時年二十四。中興二年，謚爲武懷皇帝。太昌元年，又謚孝莊皇帝，廟號敬宗。葬靜陵。
《後魏書》曰：節閔皇帝，諱恭，字修業，廣惠王羽之子也。母曰王氏。少端謹，有志度。長而好學，事祖母、嫡母以孝聞，正始中，襲爵。延昌中，拜通直散騎常侍。正光三年，加散騎常侍，領給事黃門侍郎。以元義擅權，遂稱疾不起。久之，因托病。五年，就除金紫光祿大夫。建義元年，除儀同三司。既絕言，垂將一紀，居於龍華佛寺，無所交通。永安末，有白莊帝者，言王不語將有異圖；民間游聲又雲有天子之氣。王懼禍，逃匿上洛。尋見追攝，執送京師，拘執多日，以無狀獲免。及莊帝崩，爾朱世隆等以元曄疏遠，又非人望所推，以王潛默晦身，有過人量，將謀廢立，恐實不語，乃令王所親申其意旨，且兼迫脅。王遂答曰：「天何言哉！」世隆等大悅。春三月，曄迫至邙南，世隆等奉王東郭之外，行禪讓之禮。太尉公爾朱度律進璽綬袞冕之服，及就輅車，百官侍位，入自建春雲龍門，開太極殿前，群臣拜賀。禮畢，遂登閶闔門，詔大赦天下，以魏爲大魏，改建明二年爲普泰元年。是月，幽州刺史劉靈助起兵於薊。撫軍將軍、金紫光祿大夫、兼侍中、河北大使高乾邕及弟平北將軍、通直散騎常侍高敖曹，率衆夜襲冀州，執刺史元嶷，共推前河內太守封隆之行州事。三月，封長廣王爲東海王，穎州王爾朱兆爲天柱將軍，晉州刺史、平陽郡開國公高歡封渤海信都王。夏四月，詔有司不得復稱僞梁，罷細作之條，無禁鄰國還往。高歡以爾朱逆亂，始興義兵於信都。西定殷州，斬其刺史爾朱羽生，命南趙郡太守李元忠爲刺史，鎮廣河。八月，追尊皇考爲先帝，皇妣爲先太妃，封皇弟永業爲高密王，皇子子恕爲青州渤海王，既而高歡推立安定王爲帝於信都。二年三月，高歡敗爾朱天光等於韓陵。夏四月，高歡使魏蘭根慰喻洛邑，且觀帝之爲人。蘭根忌帝雅德，還致毀謗，竟從崔陵議，廢帝於崇訓佛寺，而立平陽王修，是爲孝武帝。五月，帝遇弒殂於門下外省，時年三十五。孝武帝詔百司赴會，大鴻臚監護事，葬用王禮，加以九旒、鑾輅、黃屋、左纛，班劍百二十人。後西魏追謚節閔皇帝。
《後魏書》曰：後廢帝，諱朗，字仲哲，章武王融第三子也，母曰程氏。帝少稱明悟。永安二年，爲肆州魯郡王後軍府司馬。元曄之建明二年正月，爲冀州渤海太守。及高歡起義兵，將誅暴逆，乃推戴之。冬十月，即皇帝位於信都城西，升壇柴燎，大赦，稱中興元年。以高歡爲侍中、丞相、都督中外諸軍事、大將軍、錄尚書、大行台，增邑三萬戶；以兼侍中、撫河北大使高乾邕爲侍中、司空；以前平北將軍、通直散騎常侍高敖曹爲驃騎大將軍，儀同三司，冀州刺史以終其身。十一月，高歡率師攻鄴城。二年春正月，拔鄴，城擒刺史劉誕。二月，以高歡爲大丞相、柱國大將軍、太師，增封三萬戶，幷前爲六萬戶。三月，以齊文襄王起家爲驃騎大將軍、儀同三司。車駕幸鄴。閏月，爾朱天光、兆、度律、仲遠等屯於洹水之南。高歡出屯紫陌。爾朱兆率輕騎三千，夜襲鄴城，叩西門，不克，退走。高歡大破爾朱天光等四胡於韓陵，前廢帝鎮軍將軍賀拔勝、徐州刺史杜德於陣降。爾朱兆走幷州，仲遠奔東郡，天光、度律將赴洛陽。大都督斛斯椿、賈顯智倍道先還。夏四月，椿等據河橋，懼罪自劾，尋擒天光、度律於河橋。西北大行台長孫雅、都督賈顯智等率騎入京師，執爾朱世隆、彥伯，斬於都街口，送天光、度律於高歡。爾朱仲遠奔蕭衍。車駕至河陽，仍遜於別邸。太昌元年五月，封安定郡王，邑一萬戶。後以罪殂於門下外省，時年二十。永熙二年葬於鄴西南野馬岡。
《後魏書》曰：孝武皇帝，諱修，字孝則，廣平武穆王懷之第三子，母曰李氏。性沉厚少言，好武事。始封汝陽縣公，拜通直散騎侍郎，轉中書侍郎。建義初，除散騎常侍，尋遷平東將軍、兼太常卿，又爲鎮東將軍、宗正卿。永安三年，封平陽王。普泰初，轉侍中、鎮東將軍、儀同三司、兼尚書右僕射，又加侍中、尚書右僕射。中興二年夏四月，安定王自以疏遠，未允四海之心，請遜大位。齊獻武王高歡與百僚會議，僉謂高祖不可無後，乃共奉王。戊子，即帝位於東郭之外，入自東陽、雲龍門，禦太極前殿，群臣朝賀。禮畢，升閶闔門，大赦天下。改中興二年爲大昌元年。帝以世易，復除齊獻武王爲大丞相、大將軍，還鄴，車駕餞別於乾脯山。殺大司馬、汝南王悅。大赦天下，改大昌爲永興，以同太宗時號，尋改爲永熙元年。二年春正月，車駕幸崧高石窟靈岩寺。十二月，車駕狩於嵩陽，遂幸溫湯，車駕還宮。三年春二月壬子，大赦。壬午，封左衛將軍元斌之爲穎昌王。夏四月癸丑，日有蝕之。五月丙戌，置勛府庶子，廂別六百人，騎官廂別二百人，閣內部曲數千人。帝內圖高歡，乃以斛斯椿爲領君使，與王思政等統之，以爲心膂。軍謀朝政咸決於椿，分置督將及河南關西諸刺史。辛卯，下詔戒嚴，揚聲伐梁，實謀北討。秋七月己丑，帝親總六軍，率南陽王寶炬、清河王亶、廣陽王湛、斛斯椿，以五千騎宿於西陽王別舍，沙門都維那惠臻負璽、持千牛刀以從。有牛百頭，盡殺以食軍，士衆知帝將出，其夜亡者過半。清河、廣陽二王亦逃歸。略陽公宇文泰遣都督駱超、李賢和各領數百騎赴，駱超先至。甲戌，賢和會帝於崤中。己酉，高歡入洛，遣匹婁昭及河南尹元子思領左右侍官追帝，請回駕。高昂率勁卒及帝於陝西。帝揚鞭長騖至湖城，饑渴甚。有王思村人以麥飯壺漿獻帝，帝甘之，復一村。十年，帝至稠桑，潼關大都督毛洪賓迎獻食。八月，宇文泰遣大都督趙貴梁禦甲騎二千來赴，乃奉迎帝過河，謂禦曰：「此水東流而朕西上，若得重謁洛陽廟，是卿等功也。」帝及左右皆流涕。宇文泰迎於東陽，帝勞之，將士皆呼萬歲。遂入長安，以雍州公廨爲宮。大赦。甲寅，高歡推司徒清河王亶爲大司馬，承制總萬機，居尚書省，歡追車駕至潼關。九月己酉，歡東還洛陽。帝親督衆攻潼關，斬其行台華長瑜。冬十月，高歡推清河王亶子善見爲主，徙都鄴。是爲東魏。魏於此始分焉二。十二日，帝崩，時年二十五，謚曰孝武，葬雲陵。
《後魏書》曰：文皇帝，諱寶炬，孝文皇帝之孫，京兆王愉之子也。母曰楊氏。帝正始初，生父愉罪，兄弟皆幽宗正寺。及宣武崩，乃得雪。正光中，拜直閣將軍。時胡太后嬖寵，帝與明帝謀誅之。事泄，免官。武泰中，封邵縣侯。永安三年，追封南陽王。孝武即位，拜太尉加侍中。永熙二年，進位太保、開府尚書令。三年，孝武與高歡構難，以帝爲中軍，四面大都督，及從入關，拜太宰、錄尚書事。孝武崩，丞相、洛陽公宇文泰率群公卿士奉表勸進，三讓乃許焉。大統元年春三月戊申，帝即位於西城，大赦，改元。追尊皇考爲文景皇帝，皇妣楊氏爲後。己酉，進丞相略陽公宇文泰都督中外諸軍、錄尚書事、大行台，改封安定郡公；以尚書令斛斯椿爲太保，廣平王贊爲司徒。乙卯，立妃乙氏爲皇后。二年春正月辛亥，祀南郊，改以神元皇帝配。東魏攻陷夏州。三年冬十月，安定公宇文泰大破東魏軍於沙苑，拜泰柱國大將軍。四年春正月辛酉，拜天於清輝室，終帝世遂爲常。二月，東魏攻陷南汾穎豫廣四州，廢皇后乙氏。三月立蠕蠕〈而蠢切。〉女都九閭氏爲皇后，大赦。秋七月，東魏將侯景等圍洛陽，帝與安定公宇文泰東伐。九月，車駕自東伐。五年冬十月，於陽武門外懸鼓置紙筆以求得失。六年春正月庚戌，朝群臣。自西遷至此，禮樂始備。七年十二月，禦憑雲觀，引見諸王，敘家人之禮，手詔爲宗誡十條以賜之。八年春正月，初置六軍。十六年五月，東魏靜帝遜位於齊。秋七月，安定公宇文泰東伐至恆農，齊師不出，乃還。九月，大赦。十七年春正月庚戌，帝崩於乾安殿，時年四十五，葬於永陵，謚曰文皇帝。
《後魏書》曰：廢帝，名欽，文皇帝之長子也。母曰乙皇后。大統元年正月乙卯，立爲皇太子。十七年三月，即皇帝位。二年秋八月，大將軍尉遲迥克成都，劍南平。冬十一月，安定公宇文泰殺尚書元烈。三年正月，安定公宇文泰廢而立齊王廓。帝自元烈之誅，有怨言。淮安王育、廣平王贊等幷垂泣諫，帝不聽，故及於辱。
《後魏書》曰：恭皇帝，諱廓。文帝之第四子也。大統十四年，封爲齊王。廢帝三年五月，即皇帝位，改年。十一月，魏師滅梁，戕梁元帝。梁太尉王僧辯奉元帝子方智爲王承制，居建業。三年春正月丁丑，初行周禮，建六官。以安定公宇文泰爲太師、冢宰，以柱國李弼爲大司徒，以趙貴爲太保、太宗伯，以尚書令獨孤信爲大司馬，以于謹爲大司寇，以侯莫陳榮爲司空。冬十月乙亥，安定公宇文泰薨。十二月庚子，帝遜位於周閔帝。元年正月，東魏封帝爲宋公。尋殂。
《後魏書》曰：孝靜皇帝，諱善見，清河文宣王亶之世子也，母曰胡妃。永熙二年，拜通直散騎侍郎。秋八月，爲驃騎大將軍、開府儀同三司。孝武既入關，渤海王高歡奉迎不克，乃與百僚會議，推帝以奉肅宗之後，時年十一。冬十月即位，大赦天下，改永熙三年爲天平元年。有事於太廟，詔曰：「安安能遷，自古之明典；所居靡定，往昔之成規。是以殷遷八城，周卜三地。吉凶有數，隆替無恆。事由於通變，理出於不得已故也。高祖孝文皇帝式觀乾象，俯協人謀，發自武州，來幸嵩縣，魏雖舊國，其命維新。及正光之季，國步孔棘，喪亂不已，寇賊相侵，俾我生民，無所措手。今遠遵古式，深驗時事，考龜襲吉，遷澤漳、滏。庶克隆洪基，再昌寶曆。主者明爲條格，及時發邁。」車駕北遷。詔渤海王高歡留後部分，以衛軍大將軍、尚書令元弼爲驃騎大將軍，儀同三司、洛州刺史，鎮洛陽。十一月，車駕幸鄴。是冬，蕭衍以元慶和爲鎮北將軍、魏王，入據平瀨鄉。孝武崩於長安。二年春正月，渤海王高歡襲擊山胡劉蠡升，大破之。詔以高歡爲相國，假黃鉞、劍履上殿，入朝不趨，王固讓不受。三月，高歡討劉蠡升，斬之。蠡升子高海王復僭帝號，歡進擊，破擒之，及其弟西海王、皇后、夫人王公以下四百餘人，幷獲逋逃之民二萬餘戶。八月，發衆七萬六千人營新宮。十二月車駕狩於鄴。是歲，西魏文帝大統元年。三年春正月，詔加渤海王高歡九錫之禮，遣侍中元子思敦喻，固讓乃止。二月，詔加渤海王世子澄使持節、尚書令、大行台、大都督。秋七月，大赦天下。四年夏四月，遷七帝神主入新廟，大赦天下。先是，蕭衍因益州刺史傅和請通好。遣李諧等使於蕭衍。冬十月，西魏遣其大行台元帥李海、大都督獨孤如願逼洛州，行軍事廣陽王湛棄城退還，季海、如願遂據金墉。穎州長史賀若徽執刺史田迅西叛，引西魏都督梁回據城。西魏又遣其都督趙繼宗、右丞韋孝寬等攻陷豫州。元象元年春正月，有巨象至自碭郡陂中，南兗州獲送於鄴。大赦，改年。大都督賀拔仁攻西魏南汾州，拔之。率豫州刺史堯雄等與大行台侯景、司徒高敖曹、大都督万俟受洛於等於北豫相會，俱討穎州。梁回等棄城遁走，穎州平。秋七月，行台侯景、司徒高敖曹圍西魏將獨孤如願於金墉城。八月，大敗西魏於河陰。司徒高敖曹、儀同三司大都督李猛、宗顯幷戰歿。西魏留其長孫子彥守金墉。渤海王高歡濟河，子彥棄城走。興和元年五月，立皇后高氏，大赦天下。秋七月，詔渤海王高歡爲相國、錄尚書事、大行台，固辭相國。九月，發畿內民夫十萬人城鄴城，四十日罷。十一月，以新宮成，大赦改元。二年春正月徙新宮，大赦天下。三年冬十月，詔群臣於麟趾閣，議新定班制，頒於天下。發夫五萬人築漳濱堰。四年夏四月，渤海王高歡請令百官月一面敷政事，明揚仄陋，納諫屏邪，親理獄訟。武定元年春正月，大赦，改年。車駕蒐於邯鄲之西山。三月，渤海王高歡討宇文黑獺邙，印山，大破之。擒西魏臨洮王森，蜀郡王榮宗，江夏王升，鉅鹿王闡，譙郡王亮。追奔至恆農而還。豫、洛二州平。二年春正月，渤海王高歡請在幷州置晉陽宮，以處配沒之口。三月，渤海王世子高澄爲大將軍。五年春正月，渤海王高歡薨於晉陽。司徒侯景反，穎州刺史司馬世雲以城附之。景入據穎城，誘執豫州刺史高元成、廣州刺史暴顯等。司空韓軌，驃騎大將軍、儀同三司賀拔仁，驃騎大將軍、儀同三司可朱渾道元，左衛將軍劉豐等率衆討之。景乃遣使降於西魏，請師救援。西魏遣使將李景和、王思政帥騎赴之。思政等入據穎州，景乃出走豫州。侯景復背西魏，歸於蕭衍。衍署景河南王大將軍，承制。六月。司徒韓軌、司空可朱渾道元等自潁州班師。大將軍高澄迎勞於石濟，高澄還晉陽。秋七月，以大將軍高澄爲使持節、大丞相、都督內外諸軍事、錄尚書事、大行台、渤海王。九月，蕭衍遣其兄子貞陽侯淵明率衆寇徐州，堰泗水於寒山，以灌彭城。冬十月，以尚書左僕射慕容紹宗爲東南道行台，與驃騎大將軍、儀同三司、大都督高岳，潘相樂討淵明。十一月，大破之，擒淵明及其二子。六年正月，大都督高岳等戰於渦陽，大破侯景，俘斬五萬餘人，溺於渦水，水爲之不流。景走淮南。冬十月，侯景濟江，推蕭衍子臨賀王正德爲主，以攻建業。七年，蕭衍弟徐州刺史、封山侯蕭正表以鍾離內屬。三月，侯景克建業，還以蕭衍爲主。衍弟子北兗州刺史、定襄侯蕭祗，湘潭侯蕭退來降。夏四月，詔渤海王高澄綠綬紱，贊拜不名，入朝不趨，劍履上殿。是月，侯景殺蕭衍，立子綱爲主。六月，克穎州，擒西魏大將軍、尚書左僕射，東道大行台、太原郡開國公王思政，穎州刺史皇甫僧顯及戰士男女數萬口。八月，盜殺渤海王高澄。甲午，太原公高洋如晉陽。八年春正月，帝爲渤海王高澄舉哀於東堂。詔太原公高洋嗣事。三月，進爵爲齊王。夏五月，詔齊王爲相國，總百揆，備九錫之禮。以齊國太妃爲王太后。詔歸帝位於齊國，即日遜於別宮。齊天保元年，封中山王。二年冬十二月殂，時年二十八，謚曰孝靜皇帝，葬於漳西山岡。
