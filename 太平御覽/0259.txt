
《論語》子路曰︰善人爲邦百年亦可以勝殘去殺矣。〈善人居中不踐跡，不入室也。此人爲政不能早有成功，百年乃能無殘暴之人。〉
《史記》曰︰萬石君名奮，其父趙人也，姓石氏。奮長子建，次子甲，次子乙，官皆至二千石。於是景帝曰︰「石君及四子皆二千石，人臣尊寵乃集其門。」號奮爲萬石君。孝景季年，萬石君以上大夫祿歸老於家。以歲時爲朝臣。過宮門闕，萬石君必下車趨。見路馬必式焉。
又曰︰杜周爲御史大夫，家兩子，夾河爲守。
《漢書》曰︰郡守，秦官也，常治其郡，秩二千石，有丞。邊郡又有史掌兵馬，秩皆六百石。景帝中元二年更名太守。
又曰︰季布爲河東太守。孝文時，人有言其賢，召欲以爲御史大夫。又言其勇，使酒難近。至，留邸一月，見罷。布進曰︰「臣待罪河東，陛下無故召臣，此人必有以臣欺陛下者。今臣至，無所受事，罷去，此人必有毀臣者。夫以一人譽召臣，一人毀去臣，臣恐天下有識聞之，有以窺陛下。〈韋昭曰︰窺見陛下深淺也。〉上默然，慚曰︰「河東吾股肱郡，故時召君耳。」
又曰︰嚴助，會稽人也。上問所欲，對曰︰「願爲會稽太守。」在郡數年，不聞問。上賜詔書曰︰「君厭承明之廬，〈石渠門外。〉勞侍從之事，懷故土，出爲郡。間者闊焉，久不聞問。」助惶恐，上書謝曰︰「臣事君猶子事父，臣當伏誅。願奉二年計最。」〈如淳曰︰舊法，當使丞奉歲計躬自欲入奉之也。最，凡要也。〉
又曰︰朱買臣，字翁子。拜會稽太守。上謂買臣曰︰「富貴不歸故鄉，如衣錦夜行，今子何如？」買臣頓首辭謝。買臣衣故衣，懷其印綬，步歸郡邸。時會稽吏方相與群飲，不視買臣。買臣入室中，守邸與共食，且飽，少見其綬。守邸怪之，前引其綬，又視其印，會稽太守章也。守邸驚，出相語上計掾吏。皆醉，大呼曰︰「妄誕耳！」守邸曰︰「試來視之。」其故人素輕買臣者入內視之，還走，疾呼曰︰「實然！」坐中驚駭，丞守相推，排陳列庭中拜謁。
又曰︰龔勝，楚人也。哀帝以勝守右扶風，數月，上知勝非撥煩吏，遷勝光祿卿。
《東觀漢記》曰︰彭寵，字伯通，南陽宛人也。父容，哀帝時爲漁陽太守，有名於邊，容貌飲食絕衆。是時，單于來朝，當道二千石皆選容貌飲食者，故容徙爲雲中太守。
又曰︰馮勤，字偉伯。曾祖楊宣帝時爲弘農太守，生八男皆典郡趙魏間，號爲「萬石諸馮」。至是世至二千石。
《漢雜事》曰︰蔣滿爲上黨，其子萬爲北地都尉，同詔征見，宣帝曰︰「父子剖符耶！」即詔滿爲淮陽相，萬爲弘農守。
《後漢書》曰︰郅惲再遷長沙太守。先是，長沙有孝子古初，遭父喪未葬，鄰人失火，初匍匐柩上，以身火，火爲之滅。惲真異之，以爲首舉。
又曰︰任延爲武威太守。帝親見，戒之曰︰「善事上官，無失名譽。」延對曰︰「臣聞忠臣不私，私臣不忠。履正奉公，臣子之節；上下雷同，非陛下之福。善事上官，臣不敢奉詔。」帝嘆息曰︰「卿言是也。」
又曰︰橋玄爲上谷太守。上邽薑岐，守道隱居，名聞西州。玄召以爲吏，稱疾不就。玄怒，敕督郵尹益逼致之，曰︰「岐若不至，趣嫁其母。」〈趣，音促。〉益固爭不能得，遽曉譬岐。岐堅臥不起。郡內士大夫亦往諫，玄乃止。時頗以爲譏。
《漢官解詁》雲︰太守專郡，信理庶績，勸農賑貧，決訟斷辟，興利除害，檢察詳奸，舉善黜惡，誅殺暴殘者也。
《魏志》曰︰賈逵，字梁道。太祖征馬超至弘農，曰︰「此西道之要，以逵領弘太守。」召見計事，大悅之，謂左右曰︰「使天下二千石悉如賈逵，吾何憂也。」
又曰︰劉靖，馥之子也，黃初中遷廬江太守。詔曰︰「卿父昔爲彼州，今卿復爲此郡，可謂能克負荷者也。」
又曰︰曹仁，字子孝。太祖征呂布，仁別攻句陽，拔之，數有功，拜廣陽守。太祖器其勇略，不使之郡。
《蜀志》曰︰法正，字孝直。先主以正爲蜀郡太守、揚武將軍，外統都畿，內爲謀主。一餐之德，睚眥之怨，無不報復，擅殺毀傷己者數人。或謂諸葛亮曰︰「法正於蜀郡太縱橫，將軍啓主公，抑其威福。」亮答曰︰「主公之在公安也，北畏曹操之強，東憚孫權之逼，近則慮孫夫人生變於肘腋。當斯之時，進退狼跋，法孝直爲之輔翼，令翻然翱翔，不可復製，如何禁法正使不得行其意也！」
又曰︰劉琰，字威碩，魯國人也。先主在豫州，辟爲從事，以其宗姓，有風流，善談論，厚親待之，遂隨從周旋，常爲賓客。先主定益州，以琰爲固陵太守。
《吳志》曰︰士燮爲交趾太守。中國士人往依避難者以百數。耽玩《春秋》，爲之註解。陳國袁徽與尚書令荀書曰︰「交趾士府君既學問優博，又達於從政，處大亂之中，保全一郡，二十餘年疆場無事，民不失業，羈旅之徒，皆蒙其慶，雖竇融保河西，曷以加之？」
又曰︰周魴。黃武中鄱陽大帥彭綺作亂，攻沒屬城，乃以魴爲鄱陽太守，與胡綜等戮力致討，遂生擒綺，送詣武昌。
又曰︰陸績，字公紀。孫權統事，辟爲奏曹掾，以直道見憚，出爲鬱林太守。
《晉書》曰︰桓玄出補義興太守，鬱鬱不得志。嘗登高望震澤，嘆曰︰「父爲九州伯，兒爲五湖長！」棄官歸國。
又曰︰辛恭靖，隴西狄道人也。少有器�，才量過人，隆安中爲河南太守。會姚興來寇，恭靖固守百餘日，以無救而陷，被執至長安，興謂之曰︰「朕將任卿以東南之事，可乎！」恭靖厲色曰︰「我寧爲國家鬼，不爲羌賊臣。」興怒，幽之別室。經三年，至元興中，誑守者乃逾垣而遁，歸於江東。
又曰︰鄭沖爲陳留太守。沖以儒雅爲德，蒞職不爲�局之譽，而簞食袍，不營資産。世以此重之。
又曰︰劉世智，字子房。貞素有兄風。少貧窶，每負薪自給，讀書不輟，竟以亻行稱。曆吏部郎，出爲潁川太守。平原管輅嘗謂人曰︰「吾與劉潁川兄弟語，使人神思清發，昏不暇寐。自此之外，殆白日欲寢矣。」
又曰︰劉胤。王敦請爲右司馬。胤知敦有不臣心，枕疾不視事，以是忤敦意，出爲豫章太守，辭以腳疾，詔就家授印綬。郡人莫鴻，南土豪族，因亂，殺本縣令，橫恣無道，百姓患之。胤至，誅鴻及諸豪右，界內肅然。
《晉起居注》︰太康八年詔曰︰「昔先王御俗，以興至治，未有不先成民事者也。漢宣識其如此，是以嘆息。良二千石，今欲皆先外郡，治民著績，然後入爲常伯納言及典兵宿衛、黃門散騎、中書郎。
《晉書·呂光載記》曰︰呂纂克金城太守衛�，�瞋目謂光曰︰」我寧守節斷頭，不爲降虜也。」光義而免之。
沈約《宋書》曰︰羊玄保爲黃門郎，善奕棋，棋品第三。太祖亦好棋，數蒙引見，嘉其溫謹。與太祖賭郡戲，勝以補宣城太守。
《齊書》曰︰王敬則遷吳興太守。郡舊多剽掠，有十數小兒於路取遺物，敬則殺之以徇，自此路不拾遺物，郡無劫盜。又錄得一偷，召其親屬於前鞭之，令偷身長掃街路，久之乃令偷舉舊偷自代，諸偷恐爲所識，皆逃走，境內以清。
又曰︰劉善明，太祖踐祚，以善明勛誠，欲與善明祿，召謂之曰︰「淮南近畿，國之形勝，自非親賢，不使居之。卿爲我臥治也！」代高宗爲征虜將軍，淮南、宣城二郡太守。
又曰︰張岱。時新安王子鸞以盛寵爲南徐州，割吳郡屬焉。高選佐吏，孝武帝召岱謂之曰︰「卿美望夙著，兼資宦已多。今欲用卿爲子鸞別駕，總刺史之任，無謂小屈，終當大伸也。」
又曰︰王敬則爲吳興太守，入烏程，從市過，見屠肉�，〈結賢反。〉嘆曰︰「吳興昔無此�，是我少時在此作也。」召故人飲酒，說平生不以屑也。
《南史》曰︰謝超宗有高名，齊高帝以超宗爲義興太守。升明二年，坐公事免。詣東府，門自通。其日風寒，高帝謂四坐曰︰「此客至，使人不衣自暖矣。」
《三國典略》曰︰王慶籍爲京兆太守。太祖以其精勤，賫以紫袍及綾裳一襲，謂百官曰︰「王慶籍一世清人也。」
又曰︰陰鏗爲招遠將軍、晉陵太守。鏗常與賓友宴飲，見行觴者因回酒矣，以授之，衆坐皆笑。鏗曰︰「吾儕終日酣酒，而執爵者不知其味，非人情也。」及侯景之亂，鏗嘗爲賊所擒，或救之獲免。鏗問其故，乃前所行觴者。
《梁書》曰︰劉之遴爲南郡太守。初，之遴在荊府，常寄居南郡廨，忽夢前太守袁彖謂曰︰「卿後當爲折臂太守，則居此中。」之遴後果折臂，遂臨此郡。
又曰︰謝朏，字敬仲。齊時爲義興太守，加秩二千石。在郡不省雜事，悉付綱紀，曰︰「吾不能作主者吏，但能作太守耳。」
又曰︰任�爲吳興太守，清潔友人。到溉與弟洽，從�爲山澤游。被代而還，無衣，沈約遺裙衫迎也。
又曰︰范縝爲宜都太守。性不信鬼神，夷陵有伍相廟，唐漢三神廟，胡里神廟，縝乃下教斷不祠。
《後魏書》曰︰房士達，永安末轉濟南太守。士達不入京師，而頻爲本州郡，時人榮之。
又曰︰崔休爲渤海太守。時大儒張吾貴有盛名于山東，四方學士咸相宗慕，弟子自遠而至者常千餘人。生徒既衆，所在多不見容。休乃爲設俎豆，招延禮接，使肄業而還，儒者稱爲口實。
又曰︰盧道將爲燕郡太守。道將下車，表樂毅、霍元之墓，而爲之立祠。
又曰︰房幼湣。安豐、新蔡二郡太守坐事奪官，居家，忽聞有客聲，出無所見。還至庭中，爲家群犬所噬，遂卒。
《北史》曰︰宋欽道仕齊，歷位中山太守。長於撫接，然好察細事。其州府佐吏使民間者先酬錢，然後敢食。臨蒞處稱爲嚴整。
《後周書》曰︰盧光爲京兆太守。先是，舍數有妖怪，在前後將莫敢居者，光曰︰「吉凶由人，妖不妄作。」遂入居之。未幾，光所乘馬忽升廳事，升床南首而立，又食器無故自破。光幷不以介懷。其精誠守正如此。
《唐書》曰︰崔玄亮，清慎介獨，自登朝，行不樂趨競。曆御史、尚書，密、湖、曹三郡守。每一遷秩，謙讓輒形於色。
又曰︰李駿守太原。舊俗有僧徒以習禪爲業，及死不斂，但輿屍送近郊以飼鳥獸。如是積年，土人號其地爲「黃坑」。坑側有餓犬千數，食死人肉，因侵害幼弱，遠近苦之，前後官吏不能禁止。暠到官，申明禮憲，期不再犯，仍發兵捕殺群狗，其風遂革。
《三輔決錄》曰︰馬援誡兄子書︰「龐伯高敦篤周慎，口無擇言，吾愛之重之，願汝曹效之。」世祖見援書，即擢爲零陵太守。在郡四年，甚有治化。
《文士傳》曰︰文帝亦親阮籍，常與談戲，任其所欲，不迫以職事。籍常從容言昔曾游東平，樂其土風，願得爲東平太守。文帝大悅，即從其意。籍便乘驢往之，至郡皆壞府舍諸壁鄣，使內外相望，教令清當。十餘日，便復乘驢而去。
《楚國先賢傳》曰︰耒陽胡紹，字伯藩，年十八爲郡門下�，迎太守許荊。荊足中風，使紹抑之。紹視荊〈音跖。〉下而笑，荊怒問之，紹曰︰「見明府下黑子，紹亦有之，欣而故笑。」荊視之，果有黑子。令其從學，學八年，遂爲九真、零陵二郡太守。
《華陽國志》曰︰趙瑤字元叉，弟琰字稚�。瑤兄弟皆以令德著聞。瑤少有公望，遷扶風太守，徙爲蜀郡，司空張溫謂之曰︰「第五伯魚從蜀郡入爲司空，吾今掃第以待足下矣。」
《西京雜記》曰︰朱買臣爲會稽太守。懷章、綬還至舍亭而國人未知也。所知錢勃見曝露乃勞之曰︰「無罷乎？」遺以紈扇。買臣至郡，引爲上客，尋遷爲掾吏。
《韓子》曰︰李悝爲魏文侯上地之守，而欲人之善射，乃下令曰︰「民有狐疑之訟者，令之射杓，中之者勝，不中者負。」令且下而人皆習射，日夜不休。及與秦戰，大敗之，以民之善射也。
《風俗通》曰︰蜀郡任嘉，年三四歲時，父騰爲諸生，於漢中就師。有盜賊，道路斷絕，蜀亦覆沒，客轉長沙爲州郡吏。後嘉爲長沙太守，騰爲奏曹掾，默知嘉實其子。一日，嘉母語次謂嘉曰︰「奏曹任掾則汝父也，但差老耳。」嘉曰︰「天下豈獨有一任，夫人何以老更生邪意？」母曰︰「咄！我尚守養汝數十年無嫌譏，豈以垂沒更失計哉！顧實真父，不可棄捐。」後，嘉問掾聲音何類太守，何州里耶，掾曰︰「本犍爲武陽人，蓬轉流宕到此。」母察審諦，又識左耳前贅，因出抱持，對之流涕。嘉自拔榻，噓欷哽咽。
《世說》曰︰爰綜爲新安太守。南界有刻石，爰至其下宴。有人於石下得剪刀者，衆咸異之，主簿對曰︰「昔長沙恆王嘗飲餞孫洲，父老雲︰此洲狹而長，君當爲長沙。事果應。夫三刀爲州，今得交刀，君亦當爲交州。」後果作交州。
《世語》曰︰荊州刺史裴潛以南陽周泰爲從事，使詣司馬宣王。宣王知之，辟泰。泰九年居喪，留缺待之，後三十六日擢爲新城太守。宣王爲大會，使尚書鍾毓嘲之曰︰「君釋褐登宰府，三十六日擁麾蓋，守兵馬，典郡，乞兒乘小車，一何快耶！」泰曰︰「君貴公之子，故守吏職，獼猴騎土牛，一何遲也。」
《潘尼贈二李郎詩序》曰︰元康六年，尚書吏部郎汝南李光彥遷汲郡太守，都亭侯江夏李茂曾遷平陽太守。此二子皆弱冠知名，曆職顯要，旬月之間，繼踵名郡，離儉劇之勤，就放曠之逸，枕鳴琴以俟遠，致離別之際，各斐然賦詩。
