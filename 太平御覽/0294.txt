
《孫子》曰：兵者，詭道也。〈無常形以詭詐爲道，若息侯誘蔡楚子謀宋也。〉故能而示之不能，用而示之不用；〈言已實能，用師外示之怯也。若孫臏示弱而制龐涓。〉近而示之遠，遠而示之近。〈欲進而理去道也，言多疑設其近，誑曜敵軍示之以遠，本從其近，若韓信之襲安邑，陳舟臨晉而渡夏陽。〉
又曰：古人善用兵者，能使敵人前後不相及，衆寡不相待，貴賤不相求，上下不相扶，卒離而不集，兵合而不齊。〈多設詐變，出東見西，攻南引北，敵之使彼張惶離亂而不集聚也。〉合於利而動，〈暴之使離，亂之使不齊，動兵而戰之。〉不合於利而止。
《左傳》曰：蔡聲子謂楚令尹屈建曰：「若敖之亂，伯賁之子苗賁皇奔晉，以爲謀主。及鄢陵之役，楚晨壓晉軍而陣。苗賁皇曰：」楚師之良，在中軍王族而已。若塞井夷灶，成陣以當之，欒、范易行以誘之，〈欒書時將中軍，範燮佐之。易行謂簡兵備，欲令楚貪已而不復顧二穆之兵。易，以鼓反。行，胡郎反。〉中行、二卻必克二穆。〈卻錡時將上軍，中行偃佐之。卻至佐新軍，令此三人分二以攻二穆之兵。楚子重、子辛皆出穆王，故曰二穆。〉吾乃四萃於王族，必大敗之。」〈四萃，四面集之也。〉晉人從之，楚師大敗，王夷師�，〈夷，傷也。吳楚之間謂滅爲�，子廉切。〉子反死之。鄭叛吳興，則苗賁皇之爲也。
《戰國策》曰：趙將李牧，常居代雁門，備匈奴。以便宜置吏，市租皆輸入於幕府，爲士卒費。日擊數牛饗士，習騎射，謹烽火，多間諜，厚遇戰士。爲約曰：「匈奴即入盜，急入收保，有敢捕虜者斬。」匈奴每入，烽火謹，趣入收保，不敢戰。如是數歲，亦不亡失。然匈奴謂牧爲怯。趙王讓牧，牧如故。王怒，使人代將。歲餘，匈奴每來，出戰，數不利。復遣牧，牧至，如故約。匈奴數來無所得，終以爲怯。邊士日得賞賜而不用，皆願一戰。於是乃具選車，得千三百乘，選騎得萬三千匹，百金之士五萬人，彀弓弩者十萬人，悉勒習戰。大縱畜牧，人衆滿野。匈奴小入，佯北不勝，以數千人委之。單于聞之，大喜，率衆來入。牧多爲奇陣，張左右翼擊，大破之，煞匈奴十餘萬騎。單于奔走，十餘歲不敢近邊也。
又曰：韓魏相攻，齊將田忌率兵伐魏，魏將龐涓聞之，去韓而歸。孫臏謂田忌曰：「彼三晉之兵，素悍勇而輕齊，齊號爲怯。善戰者因其勢而利導之，兵法：百里而趨利者蹶上將，〈蹶，猶挫也。〉五十里走者半至。使齊軍入魏地爲十萬灶，明日爲五萬灶，又明日爲二萬灶。」龐涓行三日，大喜，曰：「我故知齊卒怯，入吾地三日，士卒亡者過半矣。」乃棄其步兵，與其輕銳倍日幷行逐之。孫子度其行，暮當至馬陵。馬陵道狹，而旁多阻隘，可伏兵，乃斫大樹白而書之曰：「龐涓死於此樹下。」於是令萬弩夾道而伏，期日：「暮見火舉而俱發。」龐涓夜至斫木下，見白書，乃鑽火燭之。讀書未畢，齊軍萬弩俱發，軍大亂。龐涓乃自刎，曰：「遂成竪子之名！」
《漢書》曰：韓王信反，帝帝自往擊。至晉陽，聞信與匈奴欲擊漢，帝使人使匈奴。匈奴匿其壯士、肥牛馬，徒見其老弱及羸畜。使者十輩來，皆言匈奴易擊。帝使劉敬復往使匈奴，還報曰：「兩國相擊，此宜誇矜見所長。〈見，示也。〉今臣往，徒見羸老弱，〈，音漬，一說讀曰瘠。瘠，瘦也。〉此欲見短伏奇兵以爭利，愚以爲匈奴不可擊也。」是時漢兵已逾句注，三十餘萬衆兵已業行。帝怒，以爲敬妄言阻吾軍，〈阻，謂止壞也。〉械繫敬。廣武遂往至平城，匈奴果出奇兵圍高帝於白登，七日然後得解。
《先賢行狀》曰：孫策遣攻陳登於匡琦城。賊初到，旌甲覆水郡下，衆寡不敵。登乃閉門自守，示弱不戰，將士銜聲，寂若無人。登乘城觀形勢，知其可擊。乃申命士衆，宿整兵器，昧爽，開門引軍指賊營，步騎抄其後。賊周章方結陣，不得還船。登縱兵乘之，賊遂大敗。
《晉書》曰：李矩守滎陽城，前趙劉聰將劉暢步騎三萬討矩，屯於韓王故壘，相去七里，遣使招矩。時暢卒至，矩未暇爲備，遣使奉牛酒詐降於暢，潛匿精勇，見其老弱。暢不以爲虞，大饗渠帥，人皆醉飽。矩謀夜襲之，暢僅以身免。
又《慕容寶載記》曰：魏伐幷州，驃騎李農逆戰，敗績。寶引群臣於東堂議之，尚書封懿曰：「今魏師十萬，天下之勁敵也，示之以弱，關拒戰，計之上也。」
《陳書》曰：武帝東討杜龕，侯安都軍守，北齊軍入據石頭，游騎至於闕下。安都閉門偃旗幟，示之以弱。且令城中曰：「有登陴看賊者斬。」及夕，賊收軍還石頭。安都夜令士卒密營禦敵之具。明辰，賊又至，安都率甲士三百人開東西掖門與戰，大敗之。賊乃退還石頭，不敢復逼台城。
《後周書》曰：隋文帝作相之初，尉遲迥拒命，遣將崔仲文率兵定關東，軍次蓼堤。迥將檀讓擁衆數萬，仲文以羸師戰，讓悉衆來拒，仲文僞北，讓軍頗驕。於是遣精兵左右翼擊之，大敗讓軍，進攻梁郡，迥守將劉子寬棄城遁走。
《隋書》曰：煬帝大業中，彭城賊張大彪、宋世模等衆至數萬，作保懸薄山，寇掠徐、兗。隋將董純討之。純初閉營不與戰，賊屢挑之不出，賊以純爲怯，不設備，縱兵大掠。純選精銳擊賊，合戰於昌慮，大破之，斬首萬餘級，築爲京觀。
又曰：隋末山賊孟讓，衆號十萬，屯盱眙。煬帝遣王充保都梁山以拒之，久不與戰。乃宣言士卒亡叛，使賊中聞之。讓果大笑曰：「王充文法吏，何能爲將！吾當生縛之。」於是進攻其柵。充與戰，佯不勝，讓益輕之，乃分兵虜掠。充知其可擊，令軍中移灶撤幕設方陣，四面而出戰，大破之，虜男女十萬餘口，讓僅以身免。
《六韜》曰：武王問太公曰：「敵人先至，已據便地，形勢又強，則如之何？」對曰：「當示以怯弱，設伏佯走，自投死地。敵見之必疾而赴，擾亂失次，必離固所，入我伏兵，伏兵齊起，急擊前後，沖其兩旁。」
《左傳》曰：楚將子元以車六百乘伐鄭，師入桔祑之門。〈桔祑，鄭遠郊之門也。〉又入自純門及逵市。〈純門，鄭外郭門也。逵市，郭內道上市也。〉懸門不發，楚言而出。子元曰：「鄭有人焉。」〈懸門施於內城門，鄭示楚以間城，故不閉城門，出兵而效楚言，故子元畏，不敢進也。〉諸侯救鄭，楚師夜遁。鄭人將奔桐丘，諜言曰：「楚幕〈楚國。〉有烏。」乃止。〈幕，帳也。〉
又曰：楚大饑，戎伐其西南。〈戎，山夷也。〉庸人帥群蠻以叛楚。〈庸，楚屬之小國。〉麋人率百濮，將伐楚，〈百濮，夷也。〉於是申、息之北門不啓。〈備中國也。〉楚人謀徙於阪高。〈楚險地也。〉賈曰：「不可。我能往，寇亦能往。不如伐庸。夫麋與百濮，謂我饑不能師，故伐我。我若出師，必懼而歸。百濮離居，將各走其邑，誰暇謀人？」乃出師。旬有五日，百濮乃罷。自廬以往，振廩同食。〈往，往伐庸也。振，發也。廩，倉也。同食，上下無異饌也。〉
又曰：晉文公率諸候伐楚，楚將子玉從晉師。晉退三舍，楚師不止。又次於城濮。楚師背崔而舍，〈阝，丘陵險阻名也。阝，音攜。〉文公患之，聽輿人之誦，〈恐衆畏險，故聽其歌誦也。〉曰：「原田莓莓，舍其舊而新是謀。」〈高平曰：原喻晉軍美盛若原田草也，莓然可以謀立新功，不足念舊惠也。〉晉大夫狐偃曰：「戰也。戰而捷，必得諸侯。若其不捷，表裏山河，必無害也。」〈晉國外河而內山也。〉晉車七百乘韅靷鞅靽。〈五萬二千五百人也。在背曰靼，在胸曰靷，在腹曰鞅，在後日靽。言駕乘修備，靽，呼見切。靷，與進切。〉晉侯登有莘之墟以觀師，曰：「少長有禮，其可用也。」〈有莘，故國名也。〉遂伐其木，以益其兵。〈伐木以益攻戰之具，蓋亦示強也。〉終敗楚師。
又曰：晉侯伐齊，齊侯登巫山以觀。晉人使司馬斥山澤之險，雖所不至，必旆而疏陣之。〈斥，候也。疏建旌旗以爲陣示衆也。〉使乘車者左實右僞，以旆先，〈僞以衣物爲人形也。建旌以先驅。〉輿曳柴而從之。〈以揚塵。〉齊侯見之，畏其衆也，乃脫歸。〈脫，不張旌幟也。〉
又曰：蔡聲子聘楚，謂令尹屈建曰：「子儀之亂，析公奔晉，以爲謀主。繞角之役，析公曰：「楚師輕佻，易震蕩也。」若多鼓鈞聲，以夜軍之，〈均，同其聲。〉楚師必遁。」晉人從之，楚師宵潰。晉遂侵蔡，襲沈，獲其君。敗申、息之師於桑隧，獲申麗而還。鄭於是不敢南面。楚失諸華，則析公之爲也。
《漢書》曰：景帝時，匈奴大入上郡，天子使中貴人從李廣，〈中官之幸貴也。〉勒習兵擊匈奴。貴人將數十騎出獵，見匈奴三人，與戰。被射傷中貴人，殺其騎且盡。中貴人走廣，廣曰：「是必匈奴射鵰者也。」〈雕善飛，故使善射者射之。〉廣乃遂從百騎往馳三人，令騎左右翼，而廣身射彼三者，殺其二人，生得一人，果射鵰者也。遙見匈奴有數千騎，見廣，以爲誘騎，驚上山陣。廣之百騎皆大恐，還馳走。廣曰：「吾去大軍數十里，今若走，匈奴追射，我立盡。今我留，匈奴必以我爲大軍誘之，必不敢擊我。」廣令諸騎曰：「前！」到匈奴陣二里所，止，令曰：「皆下馬解鞍！」其騎曰：「虜多且近，即急，奈何？」廣曰：「彼虜以我爲走，今皆解鞍以示不走，用堅其意。」胡騎遂不敢擊。有白馬將出，護其兵。於是廣上馬，與十餘騎奔射殺之，而復還至其百騎中，解鞍，令士皆縱馬臥。是時會幕，胡兵終怪之，卒不敢擊。向半夜時，胡兵以爲漢有伏軍於旁，欲夜取之，皆引兵去。詰朝，廣乃歸其軍。
《後漢書》曰：廉范爲雲中太守，會匈奴大入塞，範自率士卒拒之。虜衆盛，不敵。會日暮，令軍士各交縛兩炬，三頭燃火。虜遙見火多，謂漢兵救至，大驚，待朝，將退，範乃令軍中蓐食，晨往擊之，斬首數百級。虜自此不敢復向雲中。
又曰：虞詡爲武郡太守，以討叛羌。羌乃率衆數千，遮詡於陳倉、崤穀，詡即停車不進，而宣言上書請兵，須到當發羌。聞之，乃分抄旁縣，詡因其兵散，日夜進道，兼行百餘里。令吏士各作兩灶。或曰：「孫臏減灶而君增之，兵法日行不過三十里，以戒不虞，而今日且二百里，何也？」詡曰：「虜多衆，吾兵少，徐行則易爲所及，速進則彼所不測。虜見吾灶日增，必謂郡兵來迎。衆多行速，必憚追我。孫臏見弱，吾今示強，勢有不同故也。」旣到郡，兵不滿三千，而羌衆萬餘，攻圍赤亭數十日。詡乃令軍中，使強弩勿發，先用小弩。羌以爲矢力弱，不能至，幷兵急攻。詡於是使二十強弩共射一人，發無不中，羌大震，退。詡因出城奮擊，多所傷殺。明日悉陳其衆，令從東郭門出，北郭門入，換易衣服，回轉數周。羌不知其數，更相恐動。詡計賊當退，乃潛遣五百餘人於淺水設伏，候其走路。虜果奔，因掩擊；大破之。
《通典》曰：後漢末陳登爲廣陵守，孫策遣軍攻登於匡琦城，登使人求救於曹公。而密去城十里理軍營處所，令多取柴薪，兩束一聚，相去十步，從橫成行，令俱起火，火燃其聚。城上稱慶，若大軍到。賊睹火驚潰，登勒兵追奔，斬首萬級也。
又曰：蜀大將諸葛亮，屯於陽平，幷兵東下。亮惟留萬人守城。魏將司馬宣王率二十萬衆拒亮，當亮六十里所，偵候白宣王說亮在城中兵少力弱，將士失色。亮是時意氣自若，敕軍皆臥旗息鼓，不得輒出卷幔，開四門，掃地卻灑。宣王疑是甚有伏，於是引軍北趣山。亮謂參佐曰：「司馬懿謂吾有強伏，循山走矣。」候邏還白亮所言。宣王後知，深以爲恨。
又曰：西晉將杜元凱伐吳，陳兵於江陵，遣牙門管定、周旨、伍巢等率奇兵八百泛舟夜度，以襲樂鄉，多張旗幟，起火巴山，出於要害之地，以奪賊心。吳都督孫歆震恐，與吳將伍延書曰：「北來諸軍乃飛渡江也。」皆破之。
又曰：東晉末，宋武帝爲將，討海賊孫恩。恩在扈瀆，海鹽令鮑陋遣子嗣之以吳兵一千，請爲前驅。宋武曰：「賊兵甚精，吳人不習戰，若前驅失利，必敗我軍。可在後爲聲援。」不從。是夜，宋武多設伏兵，兼置旗鼓，然一處不過數人。明日，賊率衆乃萬餘迎戰。前驅旣交，諸伏皆舉旗鳴鼓。賊謂四面有軍，乃引退。嗣之追奔，爲賊所沒。宋武且戰且退，賊旣盛，所領死傷且盡。宋武慮不免，至向伏兵處，乃止，令左右脫取死人衣。賊謂當走反停，疑猶有伏。宋武因呼更戰，氣色甚猛，賊以爲然，乃引軍去。宋武徐歸，然後散兵稍集。
又曰：東晉末，桓玄篡晉，宋武帝起義兵討玄，使將桓謙、何湛之屯覆舟山。武帝使羸弱登蔣山，多張旗幟。玄不之測，大懼。武帝與劉毅等分爲數隊進突，謙陣皆殊死戰。無不一當百。東北風急，義軍放火，煙塵漲天，鼓譟之音震駭京邑。謙等諸軍，一時奔散。
又曰：蕭齊將馮道根守阜陵城戍。初到阜陵，理城隍，遠斥堠，有如敵將至者，衆頗笑之。道根曰：「怯防勇戰，此之謂也。」理城未畢，會魏將黨法宗、傅竪眼率衆二萬，奄至城下，道根塹壘未固，城中衆少，失色。道根命廣開門，緩服登城，選精銳二百人，出與魏軍戰，敗之。魏人見意閑，且戰又不利，因退走。
又曰：後魏將宇文測行綏州事，每歲河冰合後，突厥即來寇。先是，常遣居人入城堡以避之，測至，皆令安堵如舊。乃於要路數百處，幷多積柴，仍遠遣斥候，知其動靜。是年十二月，突厥從連穀入寇，去界數十里，測命積柴之處一時縱火。突厥謂有大軍至，懼而遁走，自相蹂踐，委棄雜畜及輜重不可勝數。測徐率所部收之，分給百姓。自是突厥不敢復至。
又曰：梁雍州刺史岳陽王蕭詧，雖稱藩附於西魏，而尚有貳心。西魏將楊忠自樊城觀兵於漢濱，易旗遞進。實騎二千，詧登樓睹之。以爲三萬也，懼而伏焉。
崔鴻《十六國春秋》曰：後趙石勒荊州監軍郭敬寇晉襄陽，勒馳令敬退守樊城。戒之使偃藏旗幟，寂若無人，彼若使人觀察，則告之曰：「自愛，堅守，後七八日大騎將至，相禁不復得走矣。」敬使人浴馬於津，周而復始，晝夜不絕。偵諜還告晉南中郎將周撫，撫以爲勒軍大至，懼而奔於武昌。敬遂入襄陽焉。
又曰：前涼張重華以謝艾爲軍師將軍，率騎三萬，進軍臨河。後趙石勒將麻秋以三萬衆拒之。艾乘軺車，冠白慆，〈慆，苦洽切。〉鳴鼓而行。秋遙睹而怒曰：「艾年少書生，冠服如此，輕我也。」令黑槊龍騰三千人馳擊之，艾左右大擾，或勸乘馬，艾不從，乃下車，踞胡床指麾分處。賊以爲伏兵發也，懼不敢進。艾又遣將緣河截其後，秋軍乃退。艾乘擊，遂大敗之，斬秋將杜勛，及虜俘斬首三千級。秋匹馬奔大廈。
