
范曄《後漢書》曰：孔融，宙之子也。十歲從父詣京師。時河南尹李膺簡重，敕外云：「自京非當世才藝、英賢、通家子孫，輒不得進。」融故造其門，云：「我與公積代通家子孫。」膺乃召見，問：「父祖嘗與僕有恩舊？」曰：「然。吾先君孔子與君先人李老君同德比義，而相師友，則融與君豈非積代通家也。」衆奇之。
又曰：第五倫始以營長詣郡尹鮮于褒，見而異之，署爲吏。後褒坐事左轉高唐令，臨去，握臂訣曰：「恨相知晚。」
又曰：肅宗始修古禮，巡狩方岳。崔駰上《四巡頌》，帝嘆之，謂侍中竇憲曰：「知崔駰乎？」對曰：「班固數爲臣說之，然未見。」帝曰：「公愛班固而忽崔駰，葉公之好龍也。可試見。」駰候憲，憲倒屣迎，笑謂駰曰：「吾受詔交公，何得薄我哉？」遂揖入也。
又曰：鍾皓，字季明，潁川長社人。皓少以篤行稱。同郡陳實，年不及皓，皓引與爲友。
又曰：張叔升，字彥真，陳留尉氏人也。有大志，嘆曰：「人生於世，白駒過隙耳，安能曲道媚世俗哉！」守外黃令，遇黨錮去官。道逢友人班荊而語曰：「今闕下閹宦專權。」因相向而泣。有老父過之曰：「嗟乎，二大夫何泣之悲！龍不隱鱗，鳳不藏翼，一世網羅，泣將何及？」二人慾與之言，不顧而退，升竟以黨錮下獄死。
又曰：任末，字叔本。游京師，教授十餘年。友人董奉德於洛陽病亡，末躬推車，載奉德致於墓所，由是知名也。
又曰：梁鴻友人高恢，字伯達，少好《老子》，隱華陰山。及鴻東游，思恢作詩。遠不復相見，恢亦高抗，終身不仕。
又曰：陳蕃、李膺之敗，何顒以與蕃、膺善，遂爲宦者所陷，乃改名姓，亡匿汝南間。所至皆親其豪傑，有聲荊豫之域。袁紹慕之，私與往來，結爲奔走之交。
又曰：孔奮，字君魚，扶風茂陵人也。守姑臧長，治貴仁平。太守梁統深相敬待，不以官屬禮之，常迎入大門，引入見母。
又曰：李燮，字德公。所交皆舍短取長，好成人之美。潁川荀爽、賈彪雖俱知名，而不相能，燮幷交二子，情無�莫，世稱其平正。
又曰：王允，字子師。同郡郭林宗一見奇之，曰：「王生一日千里，王佐才也。」遂定交。
謝承《後漢書》曰：範式爲荊州刺史。友人南陽孔嵩，貧有親老，乃變名姓，傭於新野縣，縣吏遣嵩爲式導騶，式見而識之，呼嵩，把臂謂曰：「子非孔仲山耶？」對之嘆息。式敕縣代嵩，嵩以傭未竟，不肯去。
又曰：陳蕃既被害，友人陳留朱震，時爲釒至令，聞而棄官，哭而收葬。
又曰：許敬，字鴻卿，汝南人。與同郡周伯靈爲交友。伯靈早亡，卿育養其子。
又曰：馬實，字伯騫。勤結英雄，所欲友接，負笈荷擔，不遠萬里。山陽王暢未仕時，實慕高名，往見之，屆暢門投刺，欲不肯見，使從者拒之云：「行曆未旋。」實留連，日日往伺之，謂從者曰：「夫孝子事親，行不逾日，而至今不歸，非孝子也。欲待與相見，如凶於路，往而不友，哭之以爲死交。」暢聞其言，嘆息壯志，因執其手，揖引與入。美談畢，請入見母，飲實定好而別。實臨退，執暢手訣曰：「太上立德，其次立功。幸俱生盛明之世，免磚瓦之姿，托爲丈夫，當建名後載，不可爲空生徒死之物，穢天壤之間。」
又曰：雷義，字仲公，豫章人。舉茂才，讓友人陳重，字景公。刺史不聽，義遂陽狂披�走，不應命。鄉里爲之語曰：「膠漆自謂堅，不如雷與陳。」
又曰：範式，字巨卿，山陽金鄉人。少游太學，與汝南張劭爲友。劭字玄伯。二人幷告歸鄉里。式謂玄伯曰：「後二年當還，將過拜尊親，見孺子焉。」乃共剋期。至日，卿果到，升堂拜母，飲盡歡而別。後玄伯寢疾篤，同郡郅君章、商子微晨夜省視。玄伯臨盡，曰：「恨不見死友！」尋卒。式夢玄伯玄冕垂纓而呼曰：「吾死當以某日葬，子豈能相及？」式覺而悲赴之，便服朋友之服，投其葬日。未屆，而喪已發引，至坑，將窆，而柩不肯進。其母撫之曰：「玄伯豈有望也？」停柩移時，見有素車白馬，號哭而來，母曰：「必巨卿也。」既至，叩喪言曰：「行矣玄伯，死生異路，永從此辭。」會葬者千人，皆揮涕。式執紼引，柩乃前進。式留止冢次，修墳樹而退。
又曰：範式嘗至京師，受業太學。時諸生長沙陳平子同宰騷，與式未相見，而平昨；病，曰：「山陽範式，烈士也，可托死。吾歿，但以屍埋巨卿戶前。」乃裂素爲書遺巨卿。既終，妻從其言。式行�還，有書見瘞，愴然感之，向墳揖哭，爲死友。乃營護妻兒，身自送喪於臨湘。未至四五里，乃委素書於柩上，哭別而去。
袁山松《後漢書》曰：吳佑放豬長桓澤中，誦經而行。北海公沙穆游太學，資乏，變服爲傭，與佑憑舂。遂爲交於杵臼之間。
華嶠《後漢書》曰：洛陽慶鴻，慷慨好義，廉範與爲刎頸之友。時人稱曰：「前有管、鮑，後有慶、廉。」
司馬彪《續漢書》曰：李膺性簡亢，無所交接，惟以同郡荀淑、陳實爲時友。
《東觀漢記》曰：楊政嘗過馬武，稱疾，見政對幾據床，欲令政拜床下。政入戶，前排武，徑上床坐。武恨，言語不懌。政因把武臂責之曰：「卿蒙恩，稱蕃臣，不思求賢報國，而驕天下英俊。」會信陽侯至，責數武，合爲朋友也。
又曰：尹敏，字幼季。與班彪相厚，每相與談，常對案不食，晝即至暝夜即徹具。
又曰：朱輝同縣張堪有名德，每與相見，常接以友道。輝以堪宿望盛名，未敢安之。堪至，把輝臂曰：「欲以妻子托朱生。」輝舉手不敢答。堪後仕爲漁陽太守，輝自爲臨淮太守，絕相聞見。時南陽饑，堪妻子貧窮，輝乃自往候視其困，分所有以賑給之。
又曰：郅惲友人董子張者，父先爲鄉人所害。及子張病，將終，惲往候之。子張病涕，視惲，不能言。惲曰：「吾知子不悲夭命，而痛仇不復也。」子張但目擊而已。惲即起，將客遮仇人，取其頭以示子張。子張見而氣絕。
又曰：趙喜爲赤眉兵所圍，迫急，乃亡走，與友人韓仲伯等數十人，攜小弱，越山出武關。仲伯以婦色美，慮有強暴者，而己受其害，欲棄之於道。喜怒不聽，以泥塗婦面，載以鹿車，身推之。每逢賊欲逼奪，喜輒言病，以此得免。
又曰：閔仲叔恬靜養神，弗役於物。與周黨相友，黨每過仲叔，共含菽飲水。
又曰：應順，字仲華，汝南人。少與同郡許敬善。敬家貧，親老無子，爲敬去妻更娶。
《魏志》曰：荀攸，從子也。太祖令曰：「孤與荀公達周旋二十餘年，初無毫毛可非者。」
又曰：公達，賢人也。所謂「溫良恭儉讓以得之」。孔子稱「晏平仲善與人交，久而敬之」，公達即其人也。
又曰：曹真，字子丹，太祖族子也。真少與宗人曹遵、鄉人朱贊幷事太祖，遵、贊早亡，真湣之，乞分所食邑封遵、贊子。詔曰：「太司馬有叔向撫孤之仁，篤晏嬰久要之分。君子成人之美，聽分真邑賜遵、贊子爵關內侯，各五百戶。
又曰：崔琰，字季珪，清河東武城人也。少樸訥，好擊劍，尚武事。琰友人公孫方早卒，琰撫其孤息，若己子。
又曰：陳矯，字季弼，爲郡功曹。過太山，太山守薛悌異之，結爲親友。戲嶠曰：「以郡吏交二千石，不亦可乎！」悌後爲魏郡及尚書令，皆代矯。
《魏略》曰：趙歧，字台卿。藏匿避難，買餅市中。孫嵩見歧非常人，呼而問之，遂與俱歸。嵩先入，白母曰：「出行乃得死友。」迎上堂，享之極欣，藏歧復壁中。
又曰：華歆，字子魚，平原人。靈帝時與北海邴原、管寧俱游學，三人相善，故時人號三人爲龍，謂原爲龍腹，寧爲龍尾，歆爲龍頭。
《魏氏春秋》曰：嵇康寓居河內，與之游者，未嘗見其喜慍之色。與陳留阮籍、河內山濤、向秀、藉兄子咸、琅琊王戎、沛人劉伶相與友善，游於竹林，號曰七賢。
《吳志》曰：孫策創業，命張昭爲長史，撫軍中郎將，升堂拜母，如比肩之舊。文武之事，一以委昭。
又曰：吳范，字文則。與親故交接有終始。素與魏騰同邑相善爲交。滕嘗有罪，吳主權責怒甚，敢有諫者處死，范謂滕曰：「與汝偕死。」滕曰：「死而無益，何死？」範曰：「安能慮此，坐觀汝耶！」乃髡頭自縛詣門下，使鈴下以聞。鈴下不敢，曰：「必死不可！」範曰：「汝有子耶？」曰：「有。」曰：「使汝爲吳範死，子以屬我。」鈴下曰：「諾。」乃排閣入。言未卒，權大怒，欲投以戟。逡巡出走，範因突入，叩頭流血，言與涕幷。良久，權意釋，免滕。
又曰：周瑜，長壯有姿貌。孫堅興義兵討董卓，徙家於舒。堅子策與同年，獨相友善，瑜推道南宅以舍策，升堂拜母，有無共通。
又曰：魯肅，字子敬，臨淮東城人。周瑜知其奇也，遂相親結，定僑、札之分。
又曰：魯肅代周瑜之當陸口，過呂蒙屯下。肅意尚輕蒙，或說肅曰：「呂將軍功日顯，不可以故意待也，君宜順之。」肅遂往詣蒙，酒酣，蒙問肅曰：「君受重任，與關羽爲鄰，將何計略，以備不虞？」因爲畫五策。肅於是越席就之，拊其背曰：「呂子明，吾不知卿才略所及乃至於此。」遂拜蒙母，結友而別。
《吳錄》曰：張溫，字惠恕。英才瑰偉，遂以禮躬延見召，對詞雅淹潤。帝攻容前席拜中郎，聘蜀，與諸葛全結金蘭之好焉。
《蜀志》曰：馬謖〈音縮。〉字幼常。才氣過人，好論軍計。謖臨終與諸葛亮書曰：「明公視謖猶子，謖視明公猶父，願深殛鯀興禹之義，使平生之交不虧此，謖雖死無恨於黃泉也。」於時十萬之衆爲之流涕。亮自臨祭，待其孤遺若平生。
又曰：張裔字君嗣，蜀郡成都人也。少與犍爲楊恭友善，恭早死，遺孤未數歲，裔分居事恭母如母。恭息長大，爲之娶妻，買田宅産業，使立門戶。
又曰：楊戲，字文然。爲人篤於舊故，與巴西韓儼、黎韜童幼相親，後儼痼疾廢頓，韜無行見捐，戲經紀振恤，恩好如初。
《晉書》曰：王龔，字孝伯。清操過人，才地自負，恆有宰相之望。與王沉齊名，友善。
又曰：桓溫，字玄子，宣城太守彝之子也。與庾翼友善，恆相期以寧濟之事。翼薦溫於明帝曰：「桓溫少有雄略，願勿以常人遇之。」
又曰：陸機，吳人也。文章冠代。至太康末與弟�造太常張華。華素重其名，如舊相識，曰：「伐吳之役，利獲二俊。」
又曰：周馥，字祖宣。馥少與友人成公簡齊名，俱起家爲諸王友學。
又曰：紀瞻慎行好施，老而彌篤。少與陸機兄弟相親善。及機被誅，瞻恤其家，及嫁機女，資送同於所生。
又曰：鄭袞，字叔林。榮陽開封人也。少孤，隨叔父渾避難江東。時華歆爲豫章太守，渾往依之，歆素與袞父泰友善，撫養袞如己子。
《晉中興書》曰：郗超所交皆一時秀美，雖寒門後進亦拔而友之。死之日，貴賤操筆爲誄者四十餘人。其爲物所宗貴如此。
又曰：胡毋輔之，字彥國。少擅高名。有王尼者，出寒微，輔之、庾顗、王澄等，共爲美談。尼以門役送護軍府，輔之等乃賫羊酒詣門。吏以聞護軍，曰：「諸名士以羊酒來，當有以。」既入，先過尼，尼已給府養馬，輔之等坐廄下，與尼炙羊飲酒而去，竟不見護軍。護軍大驚，乃與尼長假。
又曰：東甌沃壤，名士多樂居之，太傅謝安未仕時，亦居東土，共王羲之、孫卓、李充、許詢、道林，皆文義冠世，共相友昵。
又曰：魯公賈謐參管朝政，京洛人士無不傾心。渤海石崇之徒，年皆長謐，幷以文才降節事謐，共相朋昵，號曰二十四友。
又曰：羊曼，字祖延。頽縱弘狂，飲酒誕節。與溫嶠、庾亮、阮放、桓彝同志友善，幷爲中興名臣。時州里稱陳留阮放爲弘伯，高平郗鑒爲方伯，太山胡母輔之爲達伯，濟陰卞�爲裁伯，陳留蔡謨爲朗伯，陳留阮孚爲誕伯，高平劉綬爲委伯，而曼爲<黑沓>伯，凡八伯，蓋擬古之八俊。
又曰：薛兼與同郡紀瞻、廣陵、閔鴻、吳郡顧榮、會稽賀循同志友善。初入洛，司空張磺見而嘆息曰「南金也」。
又曰：華譚所友人袁甫者，字公胄，曆陽人。少能言議，與譚齊名，友善。太安中入洛，譚與甫書曰：「誠以枯澤非應龍之淵，棘林非鸞鳳之窟。昔食其自匿監門，非高祖不長揖；孔明骨稼南陽，非劉氏不馳驅。望雲霄而遇翮，見鴻漸之輕羽；瞻長途而高鳴，知騏驥之迅足。」
又曰：王�少而不羈，不爲鄉閭所齒。晚節克修，遂有風流美譽，與沛國劉惔齊名、友善。時人以�比袁耀卿，惔比荀奉倩。
何法盛《晉中興書》曰：庾翼，字雉恭。時京兆杜�、陳郡商浩幷才名冠世，而翼弗之重，每語人曰：「此輩宜束之高閣，俟天下平然後議其所任耳。」惟與桓友善，在總角之中，便相期終始。
又曰：肅祖之在東宮，與溫嶠、庾亮幷布衣之好。
《晉陽秋》曰：陸抗、羊祜、推僑，札之好。抗嘗遺佑酒，佑亦饋抗藥，各推心服之。
