
《晉書》曰︰王渾，字玄沖，遷司徒仍加兵。渾以司徒文官主吏不持兵，持兵乃吏屬；絳衣自以非是舊典，皆令皂服。論者美其謙而識體。
又曰︰石苞爲司徒，奏州郡農桑未有賞罰之制，宜遣掾屬循行，皆當均其土，宜舉其殿最然後黜陟焉。詔曰︰「農殖者，爲政之本，有國之大務也。雖欲安民興化，不先富而教之，其道無由而至。今四海多事，軍國用廣，加承征役之後，屬有水旱之患，倉庫不充，百姓無積。稼穡樹藝，司徒掌之。今雖登論道，然經國立政惟時所急，故陶唐之世稷官爲重。今司徒位當其任，有毀家紓國乾乾匪躬之志。其使司徒督察州郡播殖，其增置掾屬十人，聽取王官更練事業者。」苞在位稱爲忠勤，帝每委任焉。
又曰︰何邵，曾之子也。永康初遷司徒。趙王倫篡位，及三王交爭，邵以軒冕而游其間，無怨之者。
又曰︰何曾，字穎考。以太保侍中領司徒，曾固讓。詔曰︰「司徒，舊丞相之職，自古及今，總論人物，化治之本，以君弘道，故選於衆而復盤桓，非所聞也。」
又曰︰魏舒爲司徒，不持激厲，不課人短。陳留周震爲諸府所辟，書既下，公輒亡，僉號震曰︰「殺公掾，舒辟之。」果無患。
又曰︰王戎代王渾爲司徒，高選長史西曹掾委任責成。戎形狀短陋，而目明徹，威儀不足。常畜馬輿，無日不出，親類之亡無不吊也。常以象牙算晝夜算計家財，遠及田牧。性又至儉，不能善自奉養，財不出外，天下之人謂之膏肓之病。
又曰︰山濤爲司徒，固辭。敕斷表，臥加章綬。濤曰︰「豈可以垂沒之年污宦乎？」徑出歸家。
又曰︰魏舒，字陽元，爲司徒，年過致仕，有遜讓意而無居宅，乃漸以俸秩之餘爲第一所。舒素爲人，先行而後言，故未曾語親疏言當遜位。九年正月，整法服入殿，朝會罷，徑還。奉送章綬，內外莫有知舒此情者。
曹嘉之《晉記》曰︰王戎再至司徒，委事掾屬，乘小馬從便門出，見者不知是台司也。
《晉諸公贊》曰︰司徒傅祗疾，遜位，不許，板輿上殿。
《晉中興書》曰︰劉隗從兄疇，字王喬，有重名。司空蔡謨每嘆曰︰「若使劉王喬得南渡，司徒公之美選也。」
又曰︰蔡謨，字道明，遷司徒。謨固讓曰︰「若我作司徒，將爲後代哂，義不敢拜。」詔數十下，謨章表十餘上，陳以疾篤。帝臨軒自朝至申而征不至。公卿以蔡公傲，無人臣之禮，奏送謨廷尉。謨率子弟詣闕稽顙，詔免爲庶人。
《齊職儀》曰︰司徒，品秩冠服同丞相，郊廟服冕同太尉。漢哀帝從朱博議，始置三司，改丞相爲大司徒，以孔光爲之。魏以華歆爲之。
《北齊書》曰︰孔騰。初，北境亂，騰亡一女。及貴，推訪不得，疑其爲人婢。及爲司徒，婢訴良者皆免之，願免千人，冀得其女。神武知之，大怒，遂解司徒。
《隋書》曰︰王誼爲大司徒，蘇威立議，以爲戶口滋多，民田不贍，欲減功臣之地以給民。誼奏曰︰「百官者，曆世勛賢，方蒙爵土，一旦削之，未見其可。如臣所慮，正恐朝臣功德不建，何患民田有不足？」上然之，竟寢威議。
《唐書》曰︰大和四年，守司徒裴度上表辭冊命，言臣此官已三度受冊，有顔目。從之。
《九州春秋》曰︰靈帝賣官，廷尉崔烈入錢五百萬以買司徒。烈子均亦有時名，烈問曰︰「吾作公，天下人謂何如？」對曰︰「大人少有高名，不謂不當爲公。今登其位，海內嫌其銅臭。」烈舉杖擊之，均走。烈曰︰「子授父撾而走，可謂孝乎？」均曰︰「舜之事父，少杖則受，大杖而走，不陷父於不義。」烈曰︰「爾以吾爲瞽叟耶？」
《華陽國志》曰︰自建武之後，群儒修業開案圖緯，漢之宰相當出坤鄉。於是司徒李公屢登七政，太傅于堅弈代論道。
《荀氏家傳》曰︰組字大章，中宗爲晉王時，將征爲司徒，問太常賀循，循曰︰「組舊望清重，勤勞顯著，遷訓五品，以統人倫，實充人望。」詔以組爲司徒。
《江氏家傳》曰︰江統字應元。時太傅從事中郎庾子嵩以風韻見重，亦雅敬君德，每雲︰「當今可以居司徒、充民望者，江生其人也。」
《管子》曰︰昔者，黃帝得祝融，辨南方，故使爲司徒。
《符子》曰︰魯侯欲以孔子爲司徒，將召三桓而議之，乃謂左丘明曰︰「寡人慾以孔丘爲司徒，而授以魯政焉。寡人將欲詢諸三子。」左丘明曰︰「孔丘，聖人與！夫聖人在政，過者離位焉。君雖欲謀，其罪弗合乎？」魯侯曰︰「吾子奚以知之？」丘明曰︰「周人有愛裘而好珍羞，欲爲千金之裘而與狐謀其皮，欲具少牢之珍而與羊謀其羞。言未卒，狐相率逃於重丘之下，羊相呼藏於深林之中，故周人十年不制一裘，五年不具一牢。何者？周人之謀失之矣。今君欲以孔丘爲司徒，召三桓而議之，亦與狐謀裘與羊謀羞哉！」於是，魯侯遂不與桓謀，而召孔丘爲司徒。
《典略》曰︰契爲司徒，百姓和親；夔主賓客，遠人畢至。
蔡邕《申鼎銘序》曰︰惟建寧四年春三月，進公登於王前廷，乃制詔曰︰「其以司空橋玄爲司徒。」公拜稽首，三讓，然後受命。
曹植《輔臣論》曰︰辨博通幽，見傳異度。德實充塞於內，知謀從橫於外。解疑釋滯，剖散盤結者，主司徒。
荀勖答詔曰︰咸寧四年，司徒何曾遷太宰，詔問勖︰「司徒處當得人，副遠近之望幷治事見才，誰可也？」勖表「三公具瞻之望，誠不可用，非其人。昔魏文帝用賈詡爲公，孫權笑之；尚書令李胤忠亮高潔；應處台輔。」
宋謝莊《爲北中郎謝兼司徒章》曰︰臣聞燮理陰陽，夤亮天地，弗惟其官，無人則缺。司徒掌敷五典，職擾兆民，豈悟乾靈罔遺光渥，方闡不次之任？殊絕蕃岳，豈可權屍三事，假備六符，慚震周回，顧步交悸。
《尚書》曰︰舜曰︰「諮，四岳！有能奮庸熙帝之載。」〈奮，明也。載，成也。〉僉曰︰「伯禹作司空。」帝曰︰「俞，諮！禹，女平水土，惟時懋哉！」〈帝曰︰然，嗟！禹，女有平水災之功。惟是勉之哉。遂委以政也。〉
又曰︰司空掌邦土，居四民，時地利。〈冬官卿主國空亡以居士農工商四民，使順天時，分地利也。〉
《禮記·王制》曰︰司空執度度地。〈司空冬官卿掌邦事者也。度，丈尺也。〉量地遠近，〈制邑井之處也。〉興事任力。〈事謂築邑宿市。〉
《春秋·昭四年》曰︰爽鳩氏，司空也。
《續漢志》曰︰司空爲冬官，掌邦事。凡營城起邑、復溝洫、修墳防之事，則議其利，建其功。四方水土、功課，歲盡則奏其殿最而行賞罰。凡國有大造大疑，諫諍與大尉同。
《春秋元命苞》曰︰危東六星，兩兩而比，曰司空。主水，金木守之，天下憂水。
《韓詩外詩》曰︰山陵崩陁，川穀不通，五穀不殖，草木不茂，則責之司空。
《尚書大傳》曰︰溝瀆擁遏，水爲民害，田廣不墾，則責之司空。
《尚書形德放》曰︰禹長於地理水泉，九州得括象圖，故堯以爲司空。
《家語》曰︰度量不審，舉事失理，都鄙不修，財物失所曰貧。貧則飭司空。〈飭謂整攝。〉
又曰︰魯定公以孔子爲司空，乃別五土之性，〈五土︰山林、川澤、丘陵、墳衍、原隰也。〉而物其所生之宜，鹹得厥所。
《漢書》曰︰成帝綏和元年，始更名御史大夫曰大司空。〈初改爲司空，議者又以縣道官有獄司空，故復加爲大司空，亦所以別大小之文。〉
又曰︰彭宣，字子佩，爲大司空，而王莽爲大司馬專權。宣上書曰︰「三公鼎足承君，一足不任則覆，亂美質。臣老病，願上印綬。」
又曰︰何武字君卿，爲司空，事後母不篤。詔以其舉措煩碎，不合衆心，孝聲不聞，惡名流行，其上大司空印綬，遂冊免之。
《東觀漢記》曰︰杜林代張純爲大司空，務於無爲，第五倫爲司空，奉公不撓，言事無所依違。
《後漢書》曰︰王梁初爲野王令，世祖議選大司空，而赤伏符曰︰「王梁主衛，作玄武。」帝以野王，衛之所徙；〈《史記》曰︰衛文君自濮陽徙於野王。〉玄武，水神之名；司空，水土之官也。於是，擢拜梁爲大司空。
又曰︰竇融拜冀州牧，十餘日，又遷大司空。融自以非舊臣，一旦入朝，在功臣之右。召會進見，容貌辭氣卑恭已甚，帝以此愈親厚之。
又曰︰陳寵爲司空，府故事以計吏至時，自以下皆屬籍不通賓客，以防交關。寵去籍通客以明無所不受。論者大之。
又曰︰張奮，字稚通，父純。臨終敕家丞曰︰「司空無功於時，猥蒙爵土，身死之後勿議傳國。」奮兄根，少被病。光武詔奮嗣爵，奮稱純遺敕，固不肯受，帝以奮違詔敕收下獄。奮惶怖，乃襲。
又曰︰第五倫，章帝立，征拜司空。奉公不撓，言議果決，後自陳老病，以二千石祿俸終厥身。
《續漢書》曰︰張奮爲司空時，歲災旱，祈雨不應。乃上表，即時引見，復口陳時政之宜。帝召太尉、司徒幸洛陽獄錄囚徒，大雨三日。
華嶠《後漢書》曰︰第五倫雖峭直，然常以中興已來，二主好吏化俗尚苛刻。政化之本，宜先以寬和。及爲三公，值章帝長者多恕，屢有善政，倫上疏褒稱盛美，因以勸成德風也。
又曰︰伏恭爲太僕，帝臨辟雍於行禮中，拜恭爲司空，儒者以爲榮。
袁宏《後漢紀》曰︰第五倫爲司空，有人與倫千里馬者，倫雖不取，每三公有所選舉，倫心不忘也，然亦終不用。
《漢官解詁》曰︰下理坤道，上和乾光，謂之司空。
《魏志》曰︰景初元年，司徒司空幷缺，散騎侍郎孟康曰︰「夫宰相者，天下之所瞻效，誠宜得秉忠履正、本德伏義之士，足爲海內所師表者。竊見司隸校尉崔林，稟自然之正性，體高雅之弘量。論其所長以比古之人，忠直不回，則史魚之儔也；清儉守約，則季文之匹也。」遂爲司空，封安陽亭侯。三公封列侯，自林始也。
又曰︰徐邈拜司空，嘆曰︰「三公，論道之官，無其人則缺，豈可以老病忝之哉！」固辭不受。
《晉書》曰︰裴秀爲司空，刪定官制，損益多善。當禪代之際，總納言之要；其所裁當禮無違者。又案《禹貢》山川地名古有今無者，皆隨事注列，作《禹貢地域圖》十八篇，事成奏上，藏於秘府。秀在位四年，爲當世名公。
又曰︰鄭袤字林叔，爲司空，天子臨軒，遣就第拜授，袤謂使曰︰「魏以徐景山爲司空。徐公曰︰三公上應天心，苟非其人，實傷和氣。」固辭，見許。
《晉起居注》曰︰武帝太始七年，詔光祿大夫鄭袤體行純正，履道沖粹，退有清和之風，進有素絲之節，宜齊三階之耀，補袞職之缺，明弼朕躬，匡其不逮，其以袤爲司空。
《晉中興書》︰虞玩，字士瑤。王道、郤鑒、庾亮相繼薨，遷玩爲司空，給羽林四十人。玩比陳讓，不聽。既拜，嘆息謂賓客曰︰「以我爲三公，是天下無人矣！」談者以玩爲知言。
《齊職儀》曰︰司空，品秩、官服同太宰。舜以禹爲司空。成王以毛公爲司空。宋以武公之諱，改司空爲莫敖。秦置御史大夫，省司空。
《後魏書》曰︰伊馥拜司空。及爲三公，清約自守，爲政舉大綱而已，不爲苛碎。
《後周書》曰︰冬官謂之大司空卿，掌邦事，以五材九範之徒，佐皇帝，富邦國，大祭祀，行灑掃，廟社四望則奉豕牲。
《唐書》曰︰天寶十三載，冊楊國忠爲司空，其日雨土。
《五代史·唐書》曰︰清泰二年，制以前同州節度使馮道爲守司空。時議以自隋唐已來，三公無職事，自非親王不恆置，於宰臣爲加官，無單置者。道在相位時帶司空，及罷鎮，未命官，議者不練故事，率意行之。及制出，言議紛然。或雲便可綜中書門下事，或雲須冊開府。及就列，無故事，乃不就。朝堂敘班，台官兩省官入就列，方入宰臣，退踵後先退。及晉天福中，以李鱗爲司徒；周廣順初，以竇貞固爲司徒，蘇禹�爲司空，遂以爲例。議者不復有雲。
《華陽國志》曰︰趙瑤字元叉，拜扶風太守。未之郡，司空張溫謂曰︰「第五伯魚從蜀郡爲司空，今掃吾第以待足下。」
《荀氏家傳》曰︰荀爽，字慈明。董卓征公，公到府三日，策拜司空。爽起岩穴，九十五日而爲台司，世人號爲白衣登三公。
又曰︰荀豈攵爲司空，文帝平蜀，議復五等表魏朝，使公定禮儀，中護軍賈充正法律，尚書僕射裴秀議官制。公遂刪定舊文，行正式爲一代之典。書成，奏藏於秘府。其服色旗幟法駕之式，禮樂犧牲柴燎之典，遷毀配食之制，及於明堂辟雍之儀，皆公所議定，朝廷歸其美。公既爲台輔，德望清重，加以留心禮教，以年耆多疾，不便朝見，詔使侍中任愷諮問政化所宜行否。
又曰︰荀蕃字大堅，爲司空。劉琨表於太子曰︰「司空荀蕃，朝廷之舊臣，奕世忠勤，乃心皇家，具瞻之望，惟蕃而已。宜增位號，授分陝之重，永令臣等有所憑准。
《白虎通》曰︰司空主土，不言土而言空。空尚主之，況於實乎？
《環濟要略》曰︰冬官司空，掌邦事，營城郭都邑，立社稷宗廟，造宮宅器械，監百工。
《典略》曰︰禹爲司空，披九山，通九澤，決九川，定九州，使各以其職來貢。
《傅子》曰︰荀仲豫稱禹十二爲司空。
《世論》曰︰諸葛誕爲鎮東將軍，都督揚州。司馬文王秉政，征誕爲司空。書至，誕曰︰「我當在王文舒後，今便爲司空，不遣使者。出賫書，使以兵付樂，此必所爲。」乃將左右數百人至揚州，州人慾閉門，誕叱之曰︰「卿非我故吏耶？」徑入，逃上樓，就斬之。
齊孔稚�《爲王敬則讓司空表》曰︰故李通豪贍以親寵登用，王基才勇以聲華入選。先帝擢臣以榮華，陛下申臣以富貴，遂得北帶五州，東跨六郡，內亞三鼎，外齊四岳。蟬佩之映，則左右交輝；龜組之華，則縱橫吐耀；輕輪徐動，則劍騎如�；飛蓋暫停，則歌鍾成列。金龍，吹鬱其前；鳴笳鳳，管疊其後。鄧禹若不遭漢光則南陽之掾史，微臣若不逢明聖則孤城之戍客，豈可加以正台之席，登以論道之寄，啓黃扉而燮五緯，躡青帷而調四序。
梁劉孝儀《爲臨川王解司空表》曰︰臣以庸薄，謬竊隆重，職班三事，任總六條。衣袞坐槐，既闕論道駝傳憩棠，尤慚爲政而俯司土地，仰燮陰陽。折撓之譏已彰，愆伏之咎爰著。今水戾不躍，旱魃爲災，山無薈蔚，�成煙火，陛下曲私，未垂策免，臣職是當，於何逃責？乞責降茲臺步，協此天人。
