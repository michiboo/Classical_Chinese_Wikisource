
《春秋運斗樞》曰：樞星散為獐。
伏候《古今注》曰：獐有牙而不能噬，鹿有角而不能觸。獐一名麇，青州人謂麇為獐。
《抱朴子》曰：獐兔入軍中，當徙之。
又曰：山中稱赤吏者，獐也。
《呂氏春秋》曰：使獐疾走，馬弗及也。而得之者，時顧也。
《瑞應圖》曰：宋文公玄嘉二十五年，華林園養獐，生二百子。文帝又獲青獐。
《晉起居注》曰：咸寧中，白獐見魏郡，後諸州各送白獐。
《異苑》曰：青州劉幡，玄嘉初，射得一獐，剖肚藏，以草塞之，厥然起走。幡怪而拔塞，須臾復還倒，如此三焉。幡密尋此種，求類治傷痍，多愈。
《北史》曰：後魏廣平王懷，常獵於河北馬場間，逐一獐入草，命人圍繞，將自射之。田已先經燒，不見其出，遂失獐所在，惟有磚塔存焉。懷乃悵然動仁恕之心，解鷹放犬，遂不復獵。
蕭廣濟《孝子傳》曰：蕭國遭喪，有鵠游其庭，至暮而去。獐暮入其門，與馬犬侶，至旦而去。
王述《上白獐表》曰：所領阮藻之於江寧縣界得白獐一頭，毛色鮮潔，異於類。誠嘉祥也。
《爾雅》曰：麕，牡麌、牝麜〈音栗〉。其子麆〈音助〉。其跡，解。絕有力，豜〈音肩〉。
《說文》曰：麕，麞也。
《毛詩》曰：《野有死麕》惡無禮也。野有死麕，白茅苞之。
《穆天子傳》曰：天子賜曹奴之人白銀之麕。
《論衡》曰：都尉王子鳳時，麕入府中。其後遷為丹陽太守。魏文帝詩曰：巾車出鄴宮，校獵東橋津。灣弓忽高馳，一發連雙麕。
《晉書》曰：中興，所在獻白麕。
《建武故事》曰：咸和六年，計貢合集於樂堂，有野麕走至堂前，左右逐之，於池中而獲之。
沈約《宋書·宗室傳》曰：劉義慶於廣陵有疾，野麕入府，心甚惡之。因陳惡求還，太祖許之，薨於京邑。
《爾雅》曰：兔，子嬎。〈敷萬切。〉其跡，迒。〈迒，音剛，又胡剛切。〉絕有力，欣。
《廣志》曰：兔，大者曰毚。〈音讒〉
《春秋運斗樞》曰：玉衡星散而為兔。
孫氏《瑞應圖》曰：赤兔者瑞獸，王者盛德則至。
《典略》曰：兔者，明月之精。
《詩·小雅·巧言》曰：躍躍毚兔，遇犬獲之。
又《國風·有兔》曰：有兔爰爰，雉離於羅。〈爰爰，緩意。〉
又《小雅·瓠葉》曰：有兔斯首，炮之燔之。〈斯，白也。字或作鮮。〉
《史記》曰：李斯出獄，顧謂其子曰：「吾欲與爾復牽黃犬，俱出上蔡東門逐狡兔，其可得乎？」
又曰：范雎謂秦昭王曰：「夫以秦而治諸侯，譬若縱韓盧而搏蹇兔也。」
謝承《後漢書》曰：儒叔林為東郡太守，赤烏巢於屋樑，兔產於床下。
又曰：方儲字聖明，丹陽歙人。幼喪父，事母。母死，負土成墳，種樹千株，鸞鳥棲集其上，白兔游其下。
范曄《後漢書》曰：南徼外，蠻夷獻白雉、兔。
又曰：蔡邕性篤孝。母常滯病三年，邕自非寒暑節變未常解衿帶，不寢寢。七旬母卒，廬於冢側，動靜以禮。有兔馴擾其室旁。
《漢獻帝春秋》曰：張楊大將眭固屯於射犬，巫戒之曰：「將軍本名曰兔，兔見炔地驚，不宜屯此。」固不從，司空曰：「兔入犬城，但取之。」遂進軍擊平之。
張璠《漢記》曰：梁冀起兔苑河南，移檄所在，調發生兔。刻其毛以為識，民有犯之者，罪至死。西域常有賈胡來，不知禁，誤殺一兔。轉相告，坐死者十餘人也。
《晉書·載記》曰：石勒時，茌〈叔之切。〉平令師歡獲黑兔，獻之於勒，或以為勒龍飛革命之祥：「於晉以水承金，兔陰精之獸，玄為水色，此殿下宜速應天人之望也。」於是大赦，改咸和三年曰大和。
王隱《晉書》曰：慕容皝田於南鄙，見父老曰：「此非獵所。」言卒不見。皝明日又出，見白兔，馳射之，墜馬於石，即死。
《後魏書》曰：有兔入於後宮，檢問門官，無從得入。太祖怪之，令崔浩推其咎徵，浩以為當有鄰國貢嬪嬙者。明年，姚興果來獻女。
《三國典略》曰：周命尉遲迥伐蜀，帥甲士一萬二千，騎萬匹，自散關由固道而入。太祖送於城西，見一走兔，命弟中領軍網射之。網誓曰：「若獲此兔，必當破蜀。」俄而獲兔。太祖喜曰：「事平之日，賞汝佳口。」及克蜀，乃賜侍婢二人。
《隋書》曰：華秋，汲郡臨河人也。幼喪父，事母以孝聞。家貧，傭賃為養。其母卒，秋髮盡禿落，廬於墓側，負土成墳。有人慾助之者，秋輒拜而止之。大業初調狐皮，郡縣大獵。有一兔，人逐之，奔入秋呂晷，匿秋膝下。獵人至廬所，異而免之。自爾此兔常宿呂晷，馴其左右。郡縣嘉其孝感，具以狀聞。
《春秋考異郵》曰：熒惑不明，雉生兔焉。
《春秋運斗樞》曰：行失搖光則兔出月。〈宋均注曰：陰不銜陽，故兔出月也。〉
《春秋玄命苞》曰：君失德則地吐泉，魚銜兔。〈宋均注曰：兔，陽精，魚是陽，見制也。〉
《詩推度災》曰：八月成光，決鼻始明。決鼻，兔也。
《皇帝占書》曰：月望而月兔不見者，所見之國山崩，大水滔民。
崔豹《古今注》曰：兔口有缺，尻有九孔。
《括地圖》曰：天池之山有獸如兔，名曰飛兔，以背毛飛。
《莊子》曰：蹄者所以在兔也，得兔而忘蹄。〈蹄者，取兔網。〉
《韓子》曰：宋人有耕者，田中有株，兔走觸，折頭而死。因釋耕守株，冀復得兔，為宋國笑。
《慎子》曰：一兔走街，百人追之。積兔於市，過而不視。非不欲得，分定不爭也。
《韓子》曰：趙王游於圃中，左右以兔與則輟之，虎ツ然環其眼。王曰：「可惡哉！虎在。」左右曰：「平陽之目可惡過此。」〈平陽君，趙王之弟。〉
《文子》曰：飛鳥反鄉，兔走歸窟，狐死首丘。
《抱朴子》曰：兔壽千歲，五百歲其色白。
又曰：山中卯日稱丈人者，兔也。
又曰：彩女丹法，以兔血和丹與蜜，蒸之百日，服之如梧子者二丸，一百日，有神女二人來侍之，可役使。
《淮南子》曰：以兔之走，使大如馬，則逐日追風。及其為馬，則不走矣。
又曰：楚王佩玦逐兔，為速破。乃取兩玦重而著之，其破愈疾。
《述異記》曰：殷紂之時，大龜生毛，兔生角，兵甲將興兆也。
《春秋後語》曰：昔齊有良兔曰東郭俊，〈本或作狡兔。以其善走，故曰俊。〉一日走百里。有良狗韓子獹，〈黑犬也。獹，讀之如盧也。〉亦一日而走百里。使人遙見而指屬，〈指屬，猶指蹤也。屬，音之欲切。〉則雖韓獹不及良兔；躡跡而蹤之，則雖東郭不能離也。
《春秋後語》曰：淳于髡說齊威王曰：「韓子獹，天下之壯犬也。東郭俊者，海內之狡兔也。韓子獹逐東郭俊，環山者三，騰山者五，兔極於前，而犬疲於後，犬兔俱疲，各死其處。田父見而獲之，無勞倦之苦而擅其功。今齊魏相持，頓兵敝眾，臣恐強秦大楚乘其後而有田父之功也。」威王懼而罷兵。
又曰：莊辛對楚王曰：「臣聞鄙諺曰：見兔而顧犬，未為晚也；亡羊而補牢，未為遲也。」
又曰：馮煖謂孟嘗君曰：「聞狡兔有三穴。」
《范子計然》曰：兔毫出玄菟、樂浪。
《竹書紀年》曰：昭王十九年，天大曀，雉、兔皆震。宣王三十年，有兔舞鎬。
《風俗通》曰：食兔臏〈音牝。〉者令人面生臏。食得臏者賞以寒酒。案秦法言好車裂抽脅，黔首飲泣永嘆，故食兔臏以為嘉瑞，全己之臏也，所以有賞耳。
《古今注》曰：成帝建平玄年，山陽得白兔，目赤如朱。
京房《妖占》曰：兔止城上，邑必虛；入宮生子，宮空。
《廣志》曰：漢諸郡獻兔毫書鴻都門題，惟趙國毫中用。
《論衡》曰：兔舐雄毫而孕，及其生子，從口中出。
又《慱物志》曰：兔望月而孕，兔吐子。舊有此說，余目所見也。
又曰：儒者言月中兔。夫月，水也。兔在死晷，無不世者。夫兔，月氣也。
又曰：妊娠者不食兔肉，令兒口缺。
《幽明錄》曰：桓大司馬溫時，有參軍夜坐，忽見屋樑棟間有一伏兔，張目切齒向之，甚可畏惡。兔來轉近，遂引刀而斫之，正中於兔，而實反傷其膝，流血滂沱。深怪此意，命家中悉藏刀刃，不以自近。後忽復見如前，意回，或復索刀重斫，因傷委頓，幸刀不利，故不至死。再過而止。
傅玄歌辭曰：兔搗藥月間，安足道？神烏戲雲間，安足道？
《楚辭·天問》曰：夜光何德，死則又育？〈夜光，月也。育，生也。言月得於天，死而復生也。〉
古艷歌曰：煢煢白兔，東走西顧。衣不如新，人不如故。
樂府歌詩曰：彩取神藥山之端，白兔搗成蝦蟆丸，奉上陛下一玉柈。〈音槃。〉
