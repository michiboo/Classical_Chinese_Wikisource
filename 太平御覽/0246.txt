
《六典》曰︰左贊善大夫，掌翊贊太子以規諷也。皇太子出入動靜，苟非其德義，則必陳古以箴焉。右贊善大夫，掌如其左。凡皇太子朝，宮臣則列於右階之下。
《唐書》曰︰貞元十六年，以山人崔芊爲右贊善大夫，充太子侍直，新名也。
《六典》曰︰洗馬掌四庫圖籍繕寫刊緝之事，立正本、副本，以備供進。凡天下之圖書上於東宮者，皆受而藏之。
《國語》曰︰夫差爲勾踐洗馬。
《續漢書·百官志》曰︰洗馬，員十六人，秩六百石，職如謁者。太子出，則當直，一人在前導威儀，蓋洗馬之義也。
《漢書》曰︰司馬安，少與汲黯爲太子洗馬，安爲人深巧善官，四至九卿。
《魏略》曰︰顔裴字文林，以才學爲太子洗馬。
《晉書》曰︰江統爲洗馬，太子頗好游宴，或闕朝侍，統以五事諫之。
又曰︰解系兄弟少連、叔連，各清身潔已，仕皆爲洗馬。
《梁書》曰︰庾於陵拜太子洗馬。舊東宮官屬，通爲清選，洗馬掌文翰，尤其清者。近世用人，皆取甲族有才望者，時於陵與周舍幷擢充職，高祖曰︰「官以人而清，豈限以甲族。」時論以爲美。
《唐書》曰︰李綱字文紀。隋開皇末，爲太子洗馬。皇太子勇嘗以歲首宴宮臣，左庶子唐令則自請奏琵琶，又歌《武媚娘》之曲。綱白勇曰︰「令則身任公卿，職當調護，乃於宴座自比倡優，進淫聲，穢視聽。事若上聞，罪不在測，豈不累於殿下？臣請遽正其罪。」勇曰︰「我欲爲樂耳，君勿多事。」綱趨而出。及勇廢黜，文帝召東宮官屬切讓之，無敢對者。綱對曰︰「今日之事，乃陛下之過，非太子罪也。太子才非上品，性是常人，若得賢明之士輔道之，足堪繼嗣皇業。方今多士盈朝，當擇賢居任，奈何以弦歌鷹犬之才日在其側，致令至此，乃陛下誡道不足，豈太子之罪耶！」辭氣凜然，左右皆爲之失色。文帝曰︰「令汝在彼，豈非擇人。」
《文士傳》曰︰江統字應元。召補洗馬，每有疑滯大事、章表奏議，輒爲同官所推，常爲之作草。
《韓子》曰︰勾踐入宦於吳，執干戈爲吳王洗馬，故能殺夫差於姑蘇。
傅咸《申懷賦·序》曰︰余自無施，謬爲衆論所許，補太子洗馬，才不稱職，意常默然。
傅咸《感別賦·序》曰︰有人魯庶叔，雅量弘濟，思心邃遠。餘自少與之相長，情相親愛，有如同生。其後遷太子洗馬。俄而謬蒙朝私，猥忝斯職，雖懼不稱，而喜得與此子同班共事。天下之遇，未有若此。周旋三載，魯生遷尚書郎，雖別不遠，而情甚悵恨，退作茲賦雲爾。
徐邈《問玉瑉》曰︰漢法制︰洗馬，冠高山冠，職如謁者。中朝新制︰洗馬，進賢冠，出則在馬前清道，故曰洗馬。
《六典》曰︰司議郎掌侍從規諫，駁正啓奏。凡皇太子出入朝謁、從享及釋奠於先聖先師，講學、齒胄、撫軍、監國之命可傳於史冊者，幷錄爲記注。若宮坊之內祥瑞、災眚，宮長除拜、薨卒，亦皆記之。每歲終，則送史館。
《唐書》曰︰敬播以撰《實錄》功，遷太子司議郎。時此官初置，極爲清望。中書令馬周嘆曰︰「所恨資品望高，不獲曆居此職。」
又曰︰貞觀中皇太子上表曰︰「臣聞直筆記言，諫司箴過，蓋絕代之通訓，乃垂裕於當今。臣以暇日遐覽前志，竊惟古之養德，咸有史官，所以補缺拾遺，爲砥爲礪，彰善癉惡，如切如磋，譬立准而端形，猶琢玉而成器，故《大戴禮》曰︰太子免於保傅之嚴，則有司過之史。《漢書》雲︰太子既冠成人，乃有記過之史。是知姬誦登兩，肇建此官；劉啓升儲，憲章斯義。故能道溫玉裕，聲聞宸宮。上有慰於皇情，下無虧於物議。臣地居問寢，齒在橫經，越以幼年，夙蒙天獎。趨紫宸以遵禮，仰黃屋以承歡；怙聖慈而益驕，恃鍾心而取恣。肅恭馳道，恐或乖方；晨昏視膳，慮有違舛。蒙泉始道，必俟後乘之規；離光未融，懼寢前星之耀。是以夙興夜寐，內省非憂，延首讜言，冀匡童昧。而魏晉已降，不置此員，杜絕箴規，何期甚謬！伏惟陛下窮神稽古，尚擇芻蕘之言；玄覽文明，猶開登石之路。況臣沖藐，未涉藝文。出自深宮，便親監撫之重；罕從鼓篋，疇識弦誦之宜。一德有慚，貽憂睿念；三朝登俊，何以勝任？所以冒敢陳聞，請遵故實，願開史職，故司眷誡。是使綿載墜典，復在聖朝；資此正人，少匡不逮。」於是門下坊置太子司議郎四人，妙選名行之士爲之。正六品上，掌侍從、規諫、駁正、啓奏，幷錄東宮記注，分判坊事。
又曰︰元讓有孝行。則天朝，中宗居東宮，復征拜司議郎。及謁見，則天謂曰︰「卿既孝於家，必能忠於國。今授此職，須知朕意，宜以孝道輔我兒也。」
又曰︰王元感，濮州鄄城人也。長安三年，上表其所撰《尚書糾繆》十卷、《春秋振滯》二十卷，《禮記繩愆》三十卷，幷所注《孝經》、《史記》稿草，請官給紙筆寫上秘閣。詔曰︰「王元感質性溫敏，博聞強記，手不釋卷，老而彌篤。掎前達之失，究先聖之旨。是謂儒宗，不可多得。可太子司議郎兼崇賢館學士。」魏知古嘗稱其所撰書曰︰「信可謂五經之指南也。」
《晉書》曰︰杜錫，預之子也。累遷太子中舍人。性亮直忠烈，屢諫湣懷太子，言辭懇切，太子患之。後置針著錫常所坐處氈中，刺足流血。他日，太子問錫︰「向者何事？」錫曰︰「醉不知。」太子詰之曰︰「君喜責人，何自作過也。」
《晉中興書》曰︰顧榮清操，南士秀望，累遷太子中舍人。
又曰︰顧榮字彥先。時吳朝士人入洛者，惟陸機、陸�及榮三人。而機、�雖有才藻，清望不及榮也。選補吳王郎中令，累遷太子中舍人。
《六典》曰︰太子舍人掌侍從，行令書、令旨及表、啓之事。皇太子通表如諸臣之禮。諸臣及宮臣上皇太子，大事以箋，小事以啓，其封題皆曰︰「上於右春坊」，通事舍人開封以進。其事可施行者，皆下於舍人，與庶子參詳之，然後進；不可者則否。
《續漢書·百官志》曰︰舍人秩二百石，無員，更直宿衛，如三署郎中。
《漢書》曰︰文帝使晁錯詣伏生受《尚書》，還拜太子舍人。
《東觀漢記》曰︰侯霸字君房，爲人嚴而有威，爲太子舍人。
《漢雜事》曰︰鄭當時爲太子舍人。每伍日洗沐，常置驛馬長安諸郊，請謝賓客，以夜繼日，常恐不遍；然其交知皆天下名士也。
《魏志》曰︰張茂上便宜，擢爲太子舍人。
《晉書》曰︰王衍以名問，超爲太子舍人。
又曰︰元帝太興元年，以太子紹舅虞爲舍人。太子奏曰︰「舅，甥宜崇敬，降舅氏之親爲侍臣，非所安也。」詔乃轉爲常侍。
沈約《宋書》曰︰王僧達，琅琊臨沂人。太保弘之少子也。太祖聞僧達早慧，召於德陽殿，問其書學及家事，應對閑敏。上甚嘉之，以爲太子舍人。
《齊書》曰︰張率，建武三年舉秀才，除太子舍人。與同郡陸亻垂、陸厥幼相友狎，嘗同載詣左衛將軍沈約，遇任�在焉。約謂�曰︰「此三子後進秀才，皆南金也，卿可與交。」由此與�友。
《梁書》曰︰劉杳字士深，爲舍人。及昭明太子薨，新宮建，舊人例無住者，敕特留杳焉。
《後魏書》曰︰崔玄伯，少有俊才，號曰冀州神童。符融收冀州，虛心禮敬，拜陽平公，管征東記室。出總庶政，入爲賓友，衆務修理，處斷無滯。符堅聞而奇之，征爲太子舍人。
摯虞雲︰太常弟子通二經，補文學；三經，補太子舍人，晉置十六人，掌表、啓。
《六典》曰︰太子通事舍人，掌導引宮臣辭見，及承令勞問之事。凡元正、冬至，百官與諸方之使者參見，亦如之。若皇太子行，先一日，京文武職事九品已上奉辭；及還宮之明日，亦如之。
《三國典略》曰︰陳殷不害字長卿。尚書右丞不佞兄也。長於政事，兼飾以儒術。梁武帝時，與庾肩吾俱爲東宮通事舍人。直日奏事，梁武謂肩吾曰︰「卿是文學之士，吏事非所長，可使不害來耶！」
