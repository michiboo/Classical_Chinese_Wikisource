
嵇康《高士傳》曰：周豐，魯人也。潛居自貴。哀公執贄請見之，豐辭。使人問曰：「有虞氏未施信於民而民信；夏後氏未施敬於民而民敬。何施而得斯於民也？」對曰：「墟墓之間，未施哀於民而民哀；宗廟社稷之中，未施敬於民而民敬。殷人作誓，而民始叛；周人作會，而民始疑。苟無禮義忠信誠愨之心以蒞之，雖固乘結之，民其兩不解乎？」
又曰：顔┷者，齊人也。宣王見之，王曰：「┷前。」┷曰：「王前。」王不悅。┷曰：「夫歜前爲慕勢，王前爲趨士。」王作色曰：「貴乎？」┷曰：「昔秦攻齊，令曰：『敢近柳下惠壟樵者，罪死不赦。有能得齊王頭者，封萬戶。』由是觀之，生王之頭不如死士之壟。」齊王曰：「願先生與寡人游，食太牢，乘安車。」┷曰：「願得蔬食以當肉，安事以當輿，無步以當貴，清淨以自娛。」遂辭而去。
又曰：魯連者，齊人，好奇偉倜儻。嘗游趙，秦圍邯鄲，連卻秦軍。平原君欲封連，連不受。平原君乃置酒，以千金爲壽。連笑曰：「所貴於天下之士者，爲人排患釋難而無取也。即有取，是商販之事，不忍爲也。」遂隱居海上，莫知所在。
又曰：河上公，不知何許人也。謂之丈人隱德，無言無德而稱焉。安丘先生等從之，修其黃老業。
又曰：鄭仲虞，不知何許人也。漢章帝自往，終不肯起，曰：「願陛下何惜不爲太上君，令臣得爲偃息之民。」天子以尚書祿終其身，世號之白衣尚書。
又曰：司馬季主者，楚人也。卜於長安。漢文帝時，宋忠、賈誼爲太中大夫。誼曰：「吾聞聖人不居朝廷，必在巫醫。」試觀卜數中，見季主閑坐，弟子侍而論陰陽之紀。二人曰：「觀先生之狀，聽先生之辭，世未嘗見也。尊官高位，賢者所處。何業之卑，何行之污？」季主笑曰：「觀大夫類有道術，何言之陋？夫相引以勢，相導以利，所謂賢者，乃可爲羞耳。夫內無饑寒之累，外無劫奪之憂，處上而有敬，居下而無害，君子道也。卜之爲業，所謂上德也。鳳凰不與燕雀爲群，公等喁喁，何知長者？」二人忽忽，不覺自失。後遂不知季主所在。〈《史記》又載。〉
又曰：班嗣，樓煩人也。世在京師，家有賜書，內足於財，好老莊之道，不屑榮官。桓君山從借《莊子》，報曰：「若莊子者，絕聖棄智，修性保身，清虛淡泊，歸之自然。釣魚於一壑，則萬物不幹其志；棲遲於一丘，則天下不易其樂。今吾子伏孔氏之軌跡，馳顔、閔之極藝，既系率於世教矣，何用大道爲自炫也！昔有學步邯鄲者，失其故步，匍匐而歸。恐似此類，故不進也。其行已。」持論如此，遂終於家。
又曰：蔣詡字元卿，杜陵人，爲兗州刺史。王莽爲宰衡，詡奏事到灞上，稱病不進。歸杜陵，荊棘塞門，舍中三徑，終身不出。時人諺曰：「楚國二龔，不如杜陵蔣翁。」
又曰：王真字叔平，杜陵人；李邵公，上郡人。真世二千石，王莽辟，不至。嘗爲杜陵門下掾，終身不窺長安城，但閉門讀書，未嘗問政，不過農田之事。邵公王莽時闢地河西，建武中，竇融欲薦之，固辭乃止。家累百金，優游自樂。
又曰：薛方，齊人，養德不仕。王莽安居迎方，因謝曰：「堯、舜在上，下有巢、許，今明王方欲隆唐虞之德，亦由小臣欲守箕山之志。」莽悅其言，遂終於家。
又曰：龔勝，楚人。王莽時遣使徵聘，義不事二姓，遂不食而死。有老父來吊，甚哀。既而曰：「嗟乎！熏以香自燒，膏以明自消。龔先生竟夭天年，非吾徒也。」而出，終莫知其誰也。
張顯《逸民傳》曰：曹子臧者，曹宣公之子也。宣公卒，負芻殺太子留而自立，是爲曹成公。其後晉執成公，將見子臧於周而立之。子臧辭曰：「前志有之：聖達節，次守節，不失節。爲君，非吾節也。」遂亡命奔宋。晉侯請子臧反國而歸成公，子臧以國致成公爲君。〈見《左傳》。〉
又曰：周黨字伯況。整身清約，非法不行。建武中，征爲義郎，以病去。詔曰：「昔夷齊不食周粟，太原周黨不食朕祿。」後終隱居娛志，不營於世。
虞般佑《高士傳》曰：皇甫士安少執沖素，以耕稼爲業，專心好學。每改服以行，兼日而食，得風痹。或多勸修名，士安答曰：「居畎畝之中，亦可以樂堯、舜之道，何必崇勢利而後名乎？」詔以爲太子中庶子、著作郎，幷不應也。
又曰：朱沖字臣容，南安人。少有德行，閑靜寡慾，好學而貧。鄰牛犯種，擔芻送牛。牛主人大慚，乃不復暴。晉咸寧二年，詔曰：「處士朱沖，履行高潔，經學修明，征爲博士及太子中庶子。」沖每聞征書至，輒逃入深山以免。居近夷俗，羌戎奉事若君也。
又曰：劉兆字延世，公府五辟三征皆不就。安貧慕道，潛志述作數十年，不出門。凡事述十餘萬言。
又曰：伍朝字世明，好學該博，顯命屢加，不就。鎮南將軍劉弘上請補零陵太守，主者以非選，竟不聽。尚書郎胡濟言朝守靜衡門，志道日新，誠江南之良才，丘園之逸老也。且白衣爲郡，前漢有舊，賁於家食，近代所崇，事可行也。朝竟不就。後卒於家。〈王隱《晉書》亦同也。〉
又曰：郭文舉，河內軹縣人。年十三，有懷隱志。每行山林，旬日忘歸。父母喪終，辭家不娶。入陸渾嵩山少室，乃隱華陰之崖，以觀石室之石函。洛下將沒，步擔入吳興餘杭大辟山窮谷無人之地，倚木於樹，苫覆其上，亦無壁障。時多虎暴，而文獨宿積十餘年，恆著鹿皮裘葛巾。司徒王公迎置果園中，衆人問文曰：「饑而思食，壯而思室，自然之性。先生安獨無情乎？」文曰：「情由意生，意息則無情。」又問：「先生獨處窮山，若疾病遭命，終則爲烏鳥所食，顧不酷乎？」文曰：「藏埋者，亦爲螻蟻所食，復何異哉？」又曰：「狼虎害人，先生獨不畏乎？」文曰：「人無害獸之心，獸亦不害人耳。」居園七年，逃歸餘杭。
袁淑《真隱傳》曰：蘇門先生，嘗行見採薪於阜者，先生嘆曰：「汝將以是終乎？哀哉！」薪者曰：「以是終者，我也；不以是終者，我也。且聖人無懷，何其爲哀？聖人以道德爲心，不以富貴爲志。」因歌二章，莫知所終。
又曰：鬼谷先生，不知何許人也。隱居鬼穀山，因以爲稱。蘇秦、張儀師之，遂立功名。先生遺書勉之曰：「二君豈不見河邊之樹乎？僕禦折其枝，風浪蕩其根。此木豈與天地有仇怨？所居然也。子見嵩岱之松柘乎？上枝幹於青雲，下根通於三泉，千秋萬歲不逢斧斤之患。此木豈與天地有骨肉？所居然也。」
又曰：鄭長者，隱德無名，著書一篇，言道家事，韓非稱之。世傳是長者之辭，因以爲名。
又曰：南公者，楚人。埋名藏用，世莫能識。居國南鄙，因以爲號，著書言陰陽事。
又曰：野老，六國時人。游秦楚間，年老隱居，掌勸爲務。著書言農家事，因以爲號。
又曰：鶡冠子，或曰楚人。隱居幽山，衣弊履穿，以鶡爲冠，莫測其名，因服成號。著書言道家事，馬暖常師事之。暖後顯於趙，鶡冠子懼其薦己也，乃與暖絕。
又曰：楚人有獻魚於楚王，曰：「今日漁獲，食之不盡，賣之不售，棄之又可惜，是故來獻。」左右曰：「鄙哉，辭也！」楚王曰：「漁者仁人，將以誨我也。」乃恤鰥寡而存孤獨，出倉粟，發幣帛，去後宮，楚國大治。
又曰：河上丈人，家貧，編蕭自給。其子沒泉，得千金之珠。丈人曰：「取石來鍛之！夫千金之珠，必在九重之泉，驪龍頷下。子能得其珠者，遇其睡也。使龍而寤，子其齏粉矣。」
又曰：孫叔敖遇狐丘先生，曰：「僕聞人有三利，必有三患，子知之乎？夫爵高者人妒之，官大者主惡之，祿厚者怨處之。」叔敖曰：「不然。吾爵高而志益下，官大而志益小，祿厚而施益溥。」丈人曰：「善哉，言乎！堯、舜其猶病諸。」〈又見《列子》。〉
又曰：客有候孔子者，顔淵問曰：「客何人也？」孔子曰：「兮泛兮，吾不測也。夫良玉徑尺，雖有十仞之土，不能掩其光；明珠度寸，雖有函丈之石，不能戢其耀。苟蘊美自厚，容止可知矣。」
《說苑》曰：衛有丈夫負缶入井灌韭，終一日一區。鄧析下車教之，爲機後重前輕，命曰槁，終日灌韭百區不倦。衛丈夫曰：「吾師言有機智之心，我非不知，不欲爲也。」
《雜記事》曰：徐稚忽榮祿，陳蕃欽其高行，以禮招請，署爲功曹。及師友祭酒，又特爲設東面之坐，重席佩巾幾以候之。稚辭疾不到。
王僧虔《吳地記》曰：處士陸著，字文伯。漢桓靈之間，州府交辟，幷不就，惟事棲遁。臨卒，誡諸子弟雲︰「吾少未嘗官，勿苟仕濁世。」子弟遵訓，遂二代不仕，幷有盛名。
又曰：桐廬縣東有大溪，九里注廬溪口，南通新安，東出富陽，青山綠波，連霄亙壑。昔徵士散騎常侍戴勃游此，自言山水之致極也。勃字長�，譙國釒至人。父散騎常侍逵，字安道。弟子常侍國子祭酒�，幷高蹈俗外，三葉肥遁，爲海內所稱。〈梁典曰：戴�字仲若，與逵幷隱遁有高名。�以父不仕，復循其業，辟皆不就。〉
梁蕭繹《孝德傳》曰：繆斐字文雅，東海蘭陵人。世亂，將家避地海濱。不以遁世爲悶，不以窮居爲傷，浣衣濯冠，以俟絕氣。
《道學傳》曰：樂鉅公者，宋人。獨好黃老，恬靜不慕榮貴，號曰：安丘丈人。
又曰：孔總，會稽山陰人，逸操不群，惟有一奴自隨。奴善吹笙，總爲《洛生詠》，與之相對而已。
《世說》曰：郗超每聞欲高尚隱退者，輒爲辨百萬資，幷爲造立居室。在剡爲戴公起宅甚精，戴始往居，與所親書曰：「近至剡，如入官舍。」
又曰：支道林因人就深公買印山，深公曰：「未聞巢、由買山而隱。」
陸機《招隱詩》曰：明發心不怡，投衤夫聊躑躅。躑躅欲安之？幽人在浚穀。朝采南澗藻，夕宿西山足。輕條像�構，密葉成翠幄。
左思《招隱詩》曰：杖策招隱士，荒途橫古今。岩穴無結構，丘中有鳴琴。
陸�《逸民賦》曰：古之逸民，輕天下，輕萬物，而欲專一丘之忻，擅一壑之美。天地不易其樂，萬物不幹其志，然後可以妙有生之極，因無疆之休。乃爲賦曰：「相荒土以爲居，度山阿而考室；層幽翳薈，穹穀重深；岩木振穎，葛藟垂陰；潛魚潦，嚶鳥來吟；顧蔬囿於滋薄，即蘭堂於芳林；靡飛飄以赴節，揮天籟以興音；抱回流之別沼，食秋華於高岑；�三泉以濯流，浚金穀以投簪；遵渚龍見，在林鳳戢；遁綿野而宅心，望岩穴而凱入。
