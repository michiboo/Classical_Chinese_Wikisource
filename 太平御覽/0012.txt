《釋名》曰：雪，綏也。水下遇寒凝，綏綏然下也。
《詩》曰：北風其涼，雨雪其滂。
又曰：上天同雲，雨雪雰雰。〈(雰雰，雪貌也。豐年之冬，必有積雪。)〉
又曰：文王以天子之命，命將帥，歌《採薇》以遣之。"昔我往矣，楊柳依依。今我來思，雨雪霏霏。"
又曰：蜉蝣掘閱，麻衣如雪。鄭玄注曰："喻曹昭公君臣朝夕變易衣服。麻衣，深衣也。"
《禮》曰：孟春行冬令，則水潦為敗，雪霜大摯。
《傳》曰：隱公九年三月庚辰，大雨雪。平地尺為大雪。〈(三月，今正月也。大雪失時也。)〉
又曰：楚子次於乾谿。雨雪，王皮冠，秦復陶，〈(秦所遺羽衣也。)〉翠被，豹舄，執鞭以出。
《易通卦驗》曰：《乾》得《坎》之《蹇》，則當夏雨雪。
《詩推度災》曰：逆天地，絕人倫，當夏雨雪。
《大戴禮》曰：天地積陰，溫則為雨，寒則為雪。
《春秋元命苞》曰：陰陽凝而為雪。
《史記》曰：東郭先生久待詔公車，貧困饑寒，衣弊，履不完。行雪中，履有上無下，足盡踐地，道中人笑之。
《漢書》曰：漢女者，居東海養姑，姑女讒之於姑。姑詣太守。訴而殺之。五月下雪。
又曰：蘇武使於單于，單于幽武置大窖中，絕，不與飲食。天雨雪。武臥齧雪。與氈毛並咽之，數日不死，匈奴因以為神。
又曰：壺廣鞮單于，自將領萬騎擊烏孫，會天大雪，一日深丈餘，人民畜產凍死。
《續漢書》曰：赤眉入安定北地，逢大雪，坑谷皆滿，多凍死。
《晉書》曰：王恭衣鶴氅，雪中行，時人謂之神仙中人。
又曰：太傅謝安，雪驟降，公欣然曰："白雪紛紛何所似？"兄子客兒曰："撒鹽空中差可擬。"兄女道韞曰："未若柳絮因風起。"
又曰：東瀛公騰〈(公姓司馬，名騰。)〉伐石勒，於常山屯營。時天大雪。有一處方數丈，融液，怪而掘之，得一玉馬高尺許，以為晉家之瑞。
《晉朝雜事》曰：太康七年，河陰雨赤雪二頃。
《宋書》曰：大明中元日，雪花降殿庭，左將軍謝莊下殿，雪暴衣白。上以為嘉瑞，群臣皆作《雪花詩》。
崔鴻《北涼錄》曰：先酒泉南有銅駝山，大雨雪。沮渠蒙遜遣工取之，得銅數萬斤。
《宋齊語》曰：孫康家貧，常映雪讀書。
《唐書》曰：郭元振為安西大都護。時西突厥首領烏質勒部落強盛，款塞通和，元振就其牙帳計會軍事。時天大雪，元振立於帳前，與烏質勒言議。須臾，雪深風凍，元振未嘗移足。烏質勒年老，不勝寒苦，會罷而死。
《錄異傳》曰：漢時大雪積地丈餘，洛陽令自出案行，見民家皆除雪出，有乞食者至袁安門，無有行路，謂安已死。令人除雪入戶，見安僵臥，問何不出？安曰："大雪，人皆餓，不宜幹人。"令以為賢，舉為孝廉。
《韓詩外傳》曰：凡草木花多五出，雪花獨六出，雪花曰霙。
皇甫謐《高士傳》曰：世莫知焦光所出，野火燒其廬，先因露寢。冬雪大至，先袒臥不移，人以為死，就視如故。
《穆天子傳》曰：日中大寒，北風雨雪，有凍死人，天子作《黃竹詩》三章以哀民，曰："我徂黃竹負閟寒。"〈(閟，閉也。音秘。)〉
又曰：雨雪，天子獵於鈃山之西河。
《漢武內傳》曰：西王母曰："仙之上藥有玄霜絳雪。"
《烈士傳》曰：羊角哀、左伯桃相與為死友。聞楚王好士，欲往仕之，道遇雨雪，計不俱全，乃並衣糧與角哀，入樹而死。
《陸機別傳》曰：機誅日，平地尺雪，時人以為冤。
《曹攄別傳》曰：攄為洛陽令，於時大雪，而宮門夜忽失行馬。攄曰："此非他竊，理可保明，必是門士以療寒。"驗之而具服。
王子年《拾遺記》曰：穆王東至大𢹍之穀，西王母來進嵰州甜雪。嵰州去玉門三十萬里，地多寒，雪霜露著木石之上，皆融而甘，可以為果也。
又曰：周靈王起昆昭之台，召諸方士。有二人乘龍飛遊之輦，王迎之上席，酣醒。時天赤旱地裂，其一人先倡能為霜雪，王乃請焉。於是引氣一吸，則雲起雪飛。
又曰：廣延之國去燕七萬里，在扶桑東，其地寒，盛夏之日冰厚至丈。常雨青雪，冰霜之色，皆如紺碧。
《沙洲記》曰：自龍涸至大浸川一千九百里，晝肅肅，常有風寒。七月，雨便是雪，遙望四山，皓然皆白。
《西京雜記》曰：董仲舒曰："太平之世，雪不封條，淩弭毒害而已。"
《莊子》：藐姑射之山有神人居焉，肌膚若冰雪，綽約若處子。
《曾子》曰：陰氣勝則凝為雪。
《孟子》曰：滕文公卒，葬有日矣，天大雨雪，至牛目。群臣請弛期，太子不許，惠公諫曰："昔王季葬渦山之尾，灤水齧其墓，見棺。文王曰：先君欲見群臣百姓矣。乃出為帳，三日而後葬。今太子亦宜曰先王欲少留而撫社稷，故使雪甚，弛期而更為日，比文王義也。"太子曰："善！"
又曰：齊宣王見孟子於雪宮。王曰："賢者亦有此樂乎？"孟子曰："為人上而不與民同樂者，非也。"
《晏子春秋》曰：景公時雨雪三日，公被狐白之裘見晏子。公曰："怪哉，雨雪三日不寒。"晏子曰："古之賢君飽而知人饑，溫而知人寒。"公曰："善！"乃脫裘，發粟以與饑寒者。
《秦子》曰：今欲騁光日下，顯白雪中，不可得也。
《孫子》曰：昔衛君重裘累茵而坐，見路有負薪而哭之者，問："何故也？"對曰："雪下衣薄，是以哭之。"於是衛君懼，見於顏色曰："為君而不知民，孰以我為君！"於是開府金，出倉粟，以賑貧。
《淮南子》曰：欲滅跡而走雪中。
《金匱》曰：武王伐紂，都洛邑，陰寒，雨雪十餘日，深丈餘。甲子平旦，不知何五大夫乘馬車從兩騎止門外，王使太師尚父謝五大夫賓幸臨之，失不先聞，方修法服，太師尚父使人持一器粥出，進五車兩騎曰："先生大夫在內方對天子，寒，故進熱粥卻寒。"粥皆畢，使者具以告尚父，尚父問武王曰："客可見矣！五車兩騎，四海之神與河伯雨師耳！"王曰："不知有名乎？"曰："南海神曰祝融，東海神曰勾芒，北海曰玄冥，西海曰蓐收。"河伯雨師請使謁者於殿下門內引祝融五神，皆驚，相視而歎。
《語林》曰：王子猷居山陰，大雪，夜開室命酌，四望皎然，因詠《招隱詩》。忽憶戴安道時在剡，乘興棹舟，經宿方至。既造門而返，或問之，對曰："乘興而來，興盡而返，何必見戴安道。"
《氾勝之書》曰：取雪汁漬原蠶屎五六日，待釋，手挼之，和穀種之，能禦旱，故謂雪為"五穀精"也。
《山海經》曰：由首之山，小鹹之山，空桑之山，冬夏有雪。
《論衡》曰：雲霧，雨之徵也。夏則為露，並冬則為霜，溫則為雨，寒則為雪。雨露凍凝者，其由地發，不從天降。
《琴操》曰：曾子耕太山下，雨雪，不得歸，思父母，作《梁山操》。
《廣志》曰：雲南郡四五月猶積皓雪，代郡以五月山陰猶宿雪，八月末復雪。
宋玉對問曰：客有歌於郢中，始曰下俚巴人，國中屬而和者數千人；及為陽春白雪，國中屬而和者不過數十人。是其曲彌高而和彌寡。
宋謝惠連《雪賦》曰：歲將暮，時既昏；寒風積，愁雲繁。梁王不悅，遊於兔園，乃置旨酒，命賓友，召鄒生，延枚叟。相如末至，居客之右。俄而微霰零，密雪下，王乃歌《北風》於衛詩，詠《南山》於周雅。相如於是避席而起，逡巡而揖曰："臣聞雪宮建於東國，雪山峙於西域，岐昌發詠於來思，姬滿申歌於黃竹。曹風以麻衣比色，楚謠以幽蘭儷曲。盈尺則呈瑞於豐年，袤丈則表沴於陰德。其為狀也，散漫交錯，氛氳蕭索，藹藹浮浮，瀌瀌奕奕，聯翩飛灑，徘徊委積。始緣甍而冒棟，終開簾而入隙；既因方而為珪，亦遇圓而成璧。眄隰則萬頃同縞，瞻山則千岩俱白。於是台如重璧，逵似蓮璐，庭列瑤階，林挺瓊樹，皓鶴奪鮮，白鷳失素。"
《楚辭·九辯》曰：雪霰紛糅。〈(女救反。)〉
又曰：魂來歸兮，北方不可止。增冰峨峨，飛雪千里些。
又曰：霰雪紛其無恨些，雲霏霏而承宇些。
司馬相如《美人賦》曰：時既西夕，玄陰晦冥，涼風蕭然，素雪飄零。
伏系之《雪賦序》曰：結陰凝雪，皎如帔素。
謝靈運詩曰：明月照積雪，朔風勁且哀。
樂府歌詩曰：皚如山上雪，皎如雲間月。聞君有兩意，故來相決絕。
庾肅之《雪贊》曰：皓若天漢，色逾玉粲。
李顒《悲四時》曰：雲霮〈(徒敢反。)〉〈(徒對反。)〉以時興，雪聯翩而聚密。枯林皦如瓊幹，空岫朗若玉室。
王韶之《詠雪離合》曰：霰先集兮雪霏霏，散輝素兮被簷庭。曲室寒兮朔風厲，川陸涸兮百籟鳴。
《釋名》曰：霰，星也。冰雪相搏，〈(補各反。)〉如星而散。
《說文》曰：霰，積雪也。從雨散聲。
《詩》曰：如彼雨雪，先集維霰。〈(霰，暴雪也。《箋》云：雪自上遇溫氣而摶謂之霰。)〉
《爾雅》曰：雨霰為消雪。〈(郭璞注云：霰，冰雪雜下，故謂消雪。)〉
又曰：雨雪相和為霰。
《尚書洪範五行傳》曰：盛陰，雨雪凝滯而冰寒。陽氣薄之，不相入，則散而為霰。故沸湯之在閉器，而湛於寒泉則為冰；及雪之消，亦冰解而散。此其驗也。
《韓詩》薛君注曰：霰，霙也。
《曾子》曰：陰之專氣為霰。
《釋名》曰：露，慮也。覆慮物也。
許慎《說文》曰：露，潤澤也。從雨，路聲。
《詩》曰：厭浥行露，豈不夙夜？謂行多露。
又曰：蒹葭蒼蒼，白露為霜。
又曰：《湛露》，天子燕諸侯也。"湛湛露斯，匪陽不晞。"
又曰：野有蔓草，零露摶〈(徒官反。)〉兮。
又曰：野有蔓草，零露瀼瀼。〈(如章反。)〉
《禮》曰：立秋後五日白露降。
又曰：季冬行秋令，則白露早降。
又曰：天不愛其道，故天降甘露。
又曰：春雨露既濡，君子履之，必有怵惕之心焉。如將見之感時念親也。
又曰：王所以為順而弗悖也，天降甘露。
《易通卦驗》曰：立秋白露下。
《尚書中候》曰：堯時甘露降。
《詩含神霧》曰：陽氣終，白露為霜。〈(宋均曰：白露，行露也。陽終陰用事，故曰白露凝為大霜也。)〉
《大戴禮》曰：露，陰陽之氣也。夫陰氣勝則凝為霜雪，陽氣勝則散為雨露。
《禮鬥威儀》曰：君治政，則軒轅之精散為甘露。
《春秋繁露》曰：恩及於物，順於人而甘露降。
《春秋序》曰：桀無道，露冬下。
《春秋元命苞》曰：霜以殺木，露以潤草。
又曰：陰陽散為露。
《五經通義》曰：和氣津液凝為露，露從地出。
《吳越春秋》曰：子胥諫吳王，王怒，暮歸，舉衣出宮，宮中群臣皆曰："天無霖雨，宮中無泥露，相君舉衣，行高何為？"子胥曰："吾以越諫王，王心迷，不聽吾言，宮中生草棘，霧露沾吾衣。"群臣聞之，莫不悲傷。
《漢書》曰：宣帝元康元年，甘露降未央宮，大赦天下。
又曰：平帝永平十七年，自春迄夏，多甘露降。謁元陵，太常丞上言陵樹葉上有甘露，令百官采之。
又曰：成帝幸河東，祠后土，甘露降京師。
又曰：宣帝詔曰："乃者，鳳凰集太山、陳留，甘露降未央宮，宜赦天下。"
《後漢書》曰：桓帝永康元年秋八月，魏郡言嘉禾生，甘露降。
范曄《後漢書》曰：明帝永平十七年，甘露降於原陵。
謝承《後漢書》曰：吳郡沈豐為零陵太守，至官一年，甘露降，膏潤草木。
《東觀漢記》曰：光武帝時，甘露降四十五裡。
又曰：明帝永平十七年，夢見先帝、光烈皇后，夢中喜覺，悲不能寐，明旦上陵，其日甘露降於陵樹，帝令百官采之。帝伏御床流涕也。
《魏志》曰：明帝鑄承露盤，莖長一十二丈，銅龍繞其根，立於芳林園，甘露乃降。
又曰：明帝與東阿王詔曰："昔先帝時，甘露屢降於仁壽殿前，靈芝生芳林園中。自吾建承露盤已來，甘露復降於芳林園仁壽殿前。"
《晉書》曰：皇甫謐幼時，有甘露降其柳樹，謐母以食之，謂蜜也。
《晉中興書》曰：王者敬養耆老則甘露降於松柏，尊賢容眾則竹葦受之。甘露者，仁澤也，其凝如脂，其美如飴。
《宋書》曰：文帝元嘉中，甘露頻降，狀如細雪。
《隋書》曰：李德饒，趙郡柏人人也。性至孝。丁父憂，單縗徒跣，後甘露降其樹，白鳩巢其廬。
《豫章耆舊傳》曰：太守陳蕃臨郡二年，甘露降。
《汝南先賢傳》曰：新蔡鄭敬、都尉高懿廳前槐樹有白露，類甘露。懿問掾屬，皆言是甘露，敬曰："明府德政未致甘露，但樹汁耳。"懿不悅，因稱疾而去。
《洞冥記》曰：勒畢國人長三寸，有翼，善言語戲笑，因名"語國"。飲丹露為漿。丹露者，日初出有露汁如珠也。
又曰：東方朔游吉雲之地，漢武帝問朔曰："何名吉雲？"曰："其國俗常以雲氣占吉凶。若吉樂之事，則滿室雲起，五色照著於草樹，皆成五色露，露味甘。"帝曰："吉雲五色露可得以嘗不？"朔乃東走，至夕而還，得玄、黃、青露，盛之琉璃器以授帝。帝遍賜群臣，得露嘗者，老者皆少，疾病皆愈。
又曰：元封二年，數過國獻能言龜一頭，長一尺二寸。東方朔曰："惟承樹露以飲之。"
王子年《拾遺記》曰：崑崙山有甘露，望之色如丹，著木石則皎然如霜雪，寶器承之如飴，人君聖德則下。
周處《風土記》曰：白鶴性警，至八月露降，流於草上滴滴有聲則鳴。
《述仙記》曰：八月一日作五明囊，盛取百草頭露，以之洗眼，眼明也。
《老子》曰：天地相合，以降甘露。
《莊子》曰：姑射之山有神人焉，不食五穀，吸風飲露。
《鶡冠子》曰：聖德上及太清，下及太寧，中及萬靈，則膏露下。
《蘇子》曰：夫人一代，若朝露之託桐葉耳，其與幾何！
《呂氏春秋》曰：伊尹說湯曰："水之美者有三危之露，〈(三危，西極山名。)〉和之美者揭雩之露，揭雩之露其色紫。"
《淮南子》曰：方諸取露於月。〈(高誘注曰：方諸，陰燧也。)〉
東方朔《神異經》曰：西北海有人長二千里，兩腳中間相去千里，腹圍一千六裡，但日飲天酒五斗。〈(張華云：天酒，甘露也。)〉
又曰：黃父以霧露為漿。
《古史考》曰：太古之初，民吮露精，食草木實。
劉向《說苑》曰：吳欲伐荊，王令曰："敢有諫者死！"舍人有少孺子者欲諫，懷彈於後園，露沾其衣者三朝。王曰："子求何苦，露沾衣如是？"對曰："園中有樹，其端有蟬，蟬高居悲鳴，飲風噏露，不知螳螂在其後曲跗，〈(方無反。)〉欲取其蟬。而螳螂又不知黃雀居其後，延頸欲啄之。然黃雀又不知臣操彈丸在其下，臣但捕其黃雀，不覺露沾衣。此者為窺其利而不思患。"王聞之，遂不伐荊。
又曰：騰蛇遊於霧露，千里不止。
《漢武帝故事》曰：帝作金莖擎玉杯，以承雲表之露，擬和玉屑服之以求仙。
又曰：作銅承露槃，上有仙人掌以承露也。
蔡邕《月令章句》曰：露者，陰液也。釋為露，凝為霜。
《白虎通》曰：甘露者，美露也，降則物無不盛。
又曰：露者霜之始，寒即變為霜。
《論衡》曰：甘露味如飴，王者之太平應則降。
《地鏡圖》曰：視山川多露無霜，其下有美玉。
徐整《長曆》曰：北斗當崑崙山，氣運注天下，春夏為露。
崔豹《古今注》曰：《薤露》，喪歌，言人命如薤上露，易晞滅也。其一章曰："薤上露，何易晞，明朝更復落，人死何時歸。"
《瑞應圖》曰：露色濃甘者，謂之甘露。王者施德惠則甘露降其草木。
又曰：甘露者，美露也，神靈之精，仁瑞之澤。其凝如脂，其甘如飴，一名膏露，一名天酒。
又曰：王者德至於天，和氣感則甘露降於松柏。
《山海經》曰：仙丘降甘露，人常飲之。
又曰：諸沃之野，搖山之民，甘露是飲，不壽者八百歲。
《列星圖》曰：天乳一星，在氐北，主甘露。占。若明而潤，則甘露降；不然，則否也。
《楚辭》曰：朝飲木蘭之墜露，夕采秋菊之落英。
《張衡奏事》曰：飛塵增山，霧露增海。
曹植《魏德論》曰：玄德洞幽，飛化上蒸，甘露以降，蜜淳水凝，睹陽弗晞，瓊爵是承，獻之帝朝，以明聖征。
曹植《承露盤銘敘》曰：夫形能見者莫如高，物不朽者莫如金，氣之清者莫如露，盛之安者莫如盤，乃詔有司，鑄銅建承露盤於芳林園。
《束晳集》曰：薄冰凝池，非宗廟之寶；零露垂林，非綴冕之飾。
張載《羽扇賦》曰：濯以雲精，拂以芝露。
