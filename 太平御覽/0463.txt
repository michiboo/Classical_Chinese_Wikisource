
《說文》曰：辯，〈被免切。〉治也。
《尚書》曰：君罔以辯言亂舊政。
《爾雅》曰：諸諸便便，辯也。
《論語》曰：便便言，惟謹爾。〈鄭玄曰：便便，辯也。〉
又曰：孔子曰：「惡利口之覆邦家者。」
又曰：御人以口給。
《家語》曰：子夏問子貢何人，子曰：「辯人，丘弗及也。」
又曰：宰予，魯人也，有口才，以言語著名。
又曰：孔子登農山，謂二三子各言爾志。子貢進曰：「賜願使齊、楚合戰於莽氵養之野，兩壘相當，旗鼓相望，埃塵相接，挺刃交兵。賜著縞衣白冠，陳說其間，推論利害，二國釋患，惟惟賜能之矣。」夫子曰：「辯哉！」
《史記》曰：子貢利口巧辭，孔子常絀其辯。田常欲爲亂於齊，移兵欲伐魯，孔子謂弟子曰：「夫魯，墳墓所處，父母之國。國危，二三子何爲莫出。」子貢請出，孔子許之，遂行。子貢壹出，存魯，亂齊，破吳，強晉，霸越。
又曰：漢遣陸賈說項王，請太公，項王弗聽。漢王復使侯公往說項王，乃與漢約，中分天下，割鴻溝以西者爲漢，鴻溝以東者爲楚。項王即歸漢王父母妻子，軍皆呼萬歲。漢王乃封公爲平國君，曰：「此天下辯士。」所居號爲平國。
又曰：范睢欲事魏王，家貧無自資，乃先事魏中大夫須賈。爲魏使齊，齊襄王聞雎辯有口，賜金印及牛酒。
又曰：上問上林諸尉禽獸，十餘，左右視不能對。虎圈嗇夫從旁代尉對，上所問禽獸簿甚悉，次觀其口對，響應無泅攏乃拜嗇夫爲上林令。
又曰：秦蔡澤游學於諸侯，大小甚衆而不遇。因從唐舉相，曰：「聞子相李兌，百日之內持國柄，有之乎？」曰：「有之。」澤曰：「今若臣者何如？」唐舉熟視而笑曰：「先生揭鼻、戾唇、顔、蹙齃，吾聞聖人不相，殆先生乎？」蔡澤被唐舉之戲，乃曰：「富貴吾所自有，吾不知者壽也，願聞之。」舉曰：「先生從今已往四十三歲。」澤笑謝去，謂其禦者曰：「吾躍馬，食肉，富貴四十三年亦足矣。」乃來入秦。使人宣言以感怒應侯范睢曰：「燕客蔡澤，天下俊雄弘辯智士也。彼一見秦王，必奪君位。」應侯使人召澤。澤入，揖應侯。應侯固不快矣，及見又倨，應侯因讓之曰：「子嘗宣言欲代吾相秦，豈有之乎？」對曰：「然。」應侯曰：「請聞其說。」澤曰：「籲，君何見之晚耶！夫四時之序，功成者去，未成者來。君祿位貴盛，私家之富皆已極矣，不退將危，臣之代君，不亦宜乎！」應侯善之，乃延入坐，爲上客。後數日，入朝，言於王曰：「客有新從山東來者蔡澤，其人辯士。臣見人衆，莫能及之，臣不如也。」王召見，與語，大悅之，拜爲客卿。應侯因謝病請歸相印。昭王許之，以澤爲相，終如其志。
又曰：蘇秦初與張儀俱事鬼谷先生十一年，皆通六藝，經營百家之言。鬼谷先生弟子五百餘人，爲之土窟，窖深二丈。先生曰：「有能獨下，說窖中，使我泣出者，則能分人主之地。」久，蘇秦下說窖中，鬼谷先生泣下沾衿。次張儀下說窖中亦泣。先生曰：「蘇秦詞說與張儀一體也。」
又曰：楚陳軫，詞辯之士也。初與張儀俱事秦惠王，惠王皆重之。儀惡軫於王曰：「陳軫重幣輕信，秦使之楚，將爲交也。今楚不善於秦而善於軫。王以儀言召軫問之，軫曰：「然。王聞楚有兩妻者乎？」王曰：「不聞。」軫曰：「楚有兩妻者，人挑其長者，長者駡之，挑其少者，少者復挑之。居無何，有兩妻者死。客謂挑者曰：「謂汝娶長者乎，少者乎？」挑者曰：「娶長者。」客曰：「長者駡汝，少者復挑汝，何故娶長者？」對曰：「居人之所，則欲其挑我，爲妻，則欲其駡人。今楚王明主，昭陽賢相，使軫爲臣常以國情輸楚，楚王將不留臣，昭陽將不與臣從事矣。臣必之楚，足以明臣爲楚不與也。」軫出，張儀入問王曰：「軫果欲之楚不？」王曰：「然。軫，天下之辯士。寡人遂無奈何也。」惠王終相張儀，軫遂奔楚，楚用爲上卿。後軫爲楚使之秦，惠王見之，謂曰：「子去寡人之楚，寡人甚思子，子思寡人乎？」軫曰：「王聞越人莊舄乎？」王曰：「不聞。」軫曰：「越人莊舄仕楚執�，有頃而病。楚王曰：舄，越之鄙人。凡人之思。固在其病也。思越則越聲，不思越則楚聲。使人聽之，猶尚越聲。今臣雖棄逐之楚，能無秦聲哉！」
《漢書》曰：酈食其有詞辯，年六十，身長八尺，鬢�皓然。請見高祖，謁者曰：「上好駡人，不喜儒生，有客冠而來者，輒解其冠而溺其中。」食其作色叱之曰：「我高陽酒徒，何儒生之有！」謁者股慄而見之，高祖乃踞床使兩女子洗足。食其入，長揖不拜，曰：「欲助秦攻諸侯乎？將欲率諸侯攻秦乎？」高祖駡曰：「竪儒！夫天下同苦秦久矣，故諸侯相率攻秦，汝奚爲助秦耶？」食其曰：「必欲聚合義兵誅無道秦，不宜踞見長者。」高祖懍然而起，拔足揮洗攝衣，延食其坐而謝之。食其因言六國縱橫王霸之道。高祖大悅，問其計，食其曰：「足下起烏合之衆，收散亂之兵，不滿二旅，而欲鼓行入秦，所謂探虎口而餵餓狼也。夫陳留者，當天下之沖，四通五達之郊，城堅粟多，可以少留。臣知其令，請使命下之。如不聽，可舉兵攻之，臣爲內應，不崇朝而拔之矣。」於是高祖乃遣食其說陳留令，高祖引兵隨之，遂下陳留。
又曰：少府五鹿充宗貴幸，善梁丘氏《易》。玄帝好之，欲考其異同，令與諸家論《易》。充宗貴辯口，諸儒莫能與抗，皆稱疾，不敢會。有薦朱雲者，召入，攝齊登臺，抗首而請，音動左右。既論難，連柱五鹿君，故諸儒爲之語曰：「五鹿嶽嶽，朱雲折其角。」
又曰：婁護爲人短小，精辯，論議常依名節，聽之者竦然。與谷永俱爲五侯上客，長安號曰：「穀子�之筆札，婁君卿之唇舌」，言其見信用也。
又曰：晁錯，潁川人也。爲太子家令，以其辯得幸太子，太子家號曰：「智囊」。
又曰：田貴幸，爲中大夫，辯有口，學《盤盂》諸書。〈應劭曰：黃帝史，孔甲所作名也。孔甲《盤盂》二十六篇。〉
又曰：東方朔自公卿在坐，朔皆傲弄，無所屈。上以朔口諧給，嘗問：「先生視朕何如主也？」朔對曰：「自唐、虞之隆，成、康之際，未足喻當世。臣朔伏觀陛下功德，陳五帝之上，在三王之右。非若此而已，誠得天下賢士，公卿在位鹹得其人。譬若以周、邵爲丞相，孔丘爲御史大夫，太公爲將軍，卞莊子爲衛尉，皋陶爲大理，後稷爲司農，伊尹爲少府，〈應劭曰：伊尹善烹割，太官屬少府，故令作。〉子貢使外國，顔閔爲博士，子夏爲太常，孟子爲右扶風，季路爲執金吾，契爲鴻臚，龍逢爲宗正，伯夷爲京兆，管仲爲馮翊，魯般爲將作，山甫爲光祿，申伯爲太僕，延陵季子爲水衡，百里奚爲典屬國，〈曉其風俗，故令爲之。〉柳下惠爲大長秋，史魚爲司直，蘧伯玉爲太傅，〈如淳曰：太傅傅人主使無過，伯玉欲寡其過也。〉孔父爲詹事，叔敖爲諸侯相，子産爲郡守，王子慶忌爲期門，夏育爲鼎官，羿爲旄頭，宋萬爲式道侯。」上乃大笑也。
又曰：終軍，字子�，濟南人。少好學，以辯博能屬文聞於郡。年十八，選爲博士弟子。至府，太守聞其有異才，召見軍，甚奇之。及至長安上書言事，武帝異其文，拜軍爲謁者給事中。
又曰：蒯通知天下權在於韓信，欲令背漢，乃先微感信曰：「僕嘗受相人之術，相君之面，不過封侯，又危而不安；相君之背，貴而不可言。」信曰：「何謂也？」通曰：「天下初作難也，俊雄豪傑建號壹呼，天下之士�合霧集，魚鱗雜襲，飈至風起。當此之時，憂在亡秦而已。今劉、項分爭，使人肝腦塗地，流離中野，不可勝數。今時兩主懸命足下，足下爲漢則漢勝，與楚則楚勝。臣願披心腹，肝膽，效愚忠，恐足下不能用也。方今爲足下計，莫若兩利而俱存之，三分天下，鼎足而立。天下孰不聽足下，願圖之。」信曰：「漢王遇我厚，吾豈可見利而背恩乎！」通曰：「臣聞勇略震主者身危，功蓋天下者不賞。今足下挾不賞之功，載震主之威。歸楚，楚人不信；歸漢，漢人震恐。足下欲將安歸乎？故猛虎猶預，不如蜂蠆之致螫；孟賁狐疑，不如童子之必至。」信不忍背漢，遂謝通。通說不聽，惶恐，乃佯狂爲巫。天下既定，後信以罪廢爲淮陰侯，謀反被誅，臨死嘆曰：「悔不用蒯通之言。」高帝曰：「是齊辯士蒯通。」乃詔齊召蒯通。通至，上欲烹之，曰：「若教韓信反，何也？」曰：「狗各吠非其主。當彼時，臣獨知韓信，非知陛下也。且秦失其鹿，天下共逐之，高材者得。天下洶洶，爭欲爲陛下所爲，顧力不能，何憚誅耶！」上乃赦之。
又曰：淮南王黥布反，朱建諫之，不聽。漢既誅布，聞建諫之，高祖賜建號「平原君」，家徙長安。爲人辯有口，刻廉剛直，行不苟合，義不取容。
又曰：辯士曹丘生數招權顧金錢，〈孟康曰：招金錢，事權貴，而求事也。〉事貴人趙談，竇長君等善。季布聞，寄書諫長君曰：「吾聞曹丘非長者，勿與通。」及曹丘歸，欲得書謁布。竇長君曰：「季將軍不說足下，足下無往。」固請，遂使書人先發書，布大怒。曹至，則揖布曰：「楚人諺曰：『得黃金百鎰，不如得季布一諾。』足下何以得此聲梁、楚之間哉！且僕與足下俱楚人，使僕游揚足下名於天下，顧不美乎？何足下之距僕深也！」布乃大悅，引入，留數日，爲上客，厚送之。布名所以益聞者，曹丘揚之也。
范曄《後漢書》曰：黃琬，字子琰，瓊之孫。早而辯慧。祖父瓊爲魏郡太守，建和玄年正月日蝕，京師不見而瓊以狀聞梁太后。太后詔問所蝕多少，瓊思其對而未知所況。時琬年七歲，在旁，云：「何不言日蝕之餘，如月之初？」瓊大驚，即以其言應詔。
又曰：孔融，字文舉。孔子二十世孫也。李膺爲河南尹，恃才倨傲，誡守門者：「非吾通家子孫不得輒通。」融年十二，入洛，欲以觀其人，乃謂守門者曰：「吾與李君通家子孫耳。」守門者告膺，膺呼召，問曰：「卿與吾有何所故？」融曰：「臣先君孔子與公老君同德比義，則臣與公累代通家也。」膺大悅，引坐，謂曰：「卿欲食乎？」融曰：「須食。」膺曰：「教卿爲客之禮，主人問食，但讓不須。」融曰：「不然。教君爲主之禮，但置於食，不須問客。」膺慚，乃嘆曰：「吾將老死，不見卿富貴也。」融曰：「公殊未死。」膺曰：「如何？」融曰：「鳥之將死，其鳴也哀；人之將死，其言也善。向來公言，未有善也，故知未死。」膺甚奇之。後與膺談論百家經史，應答如流，膺不能下之。
又曰：劉祐，字伯祖，中山安國人也。祐初察孝廉，補尚書侍郎，閑悉故事，文札強辯，每有奏議，對應爲儕類所歸。
謝承《後漢書》曰：郭弘爲郡上計吏。正月朝覲，弘進殿下謝祖宗受恩，言辭辯麗，專對移時。天子曰：「潁川乃有此辯士邪！子貢、晏嬰何以加之？」群公屬目，卿士嘆伏。
又曰：郭弘爲郡上計吏，朝廷問弘潁川風俗所尚、土地所出、先賢將相儒林文學之士，弘援經以對，陳事答問，出言如浮，引義如流。
《東觀漢記》曰：班超，字仲叔，扶風平陵人，徐令彪之子也。爲人大志，不修細節。然內孝謹，居家常執勤苦，不恥勞辱。有口辯，而涉獵書傅。
《魏志》曰：黃初玄年，郭淮奉使賀文帝踐祚，而道路疾，稽留。帝正色責之曰：「昔禹會諸侯於塗山，防風後至，便行顯戮。今溥天同慶，而最留遲，何也？」淮對曰：「臣聞五帝先教，道人以德，夏後政衰，始用刑辟。今臣遭唐虞之代，是以自知免於防風之誅也。」帝悅之，擢領雍州刺史。
《魏典略》曰：邯鄲之北有蘇大侯者，蘇秦往說之，蘇大侯送以百金。家丞問其故，蘇大侯曰：「客辯士也，立談之間，再奪吾地而復歸之，吾地雖小，豈直百金耶！」
又曰：韓宣，字景然，渤海人。爲人短小。建安中，丞相召署軍謀掾，冗散在鄴。嘗於鄴步行入宮，於東掖門內，與臨淄侯植相遇。時天新雨，地有泥潦，宣欲避之，閡潦不得去，乃以扇自障住於道邊。植嫌既不去，又不爲禮，乃駐車使其常從問宣何官，宣云：「丞相軍謀掾也。」植又問曰：「應得唐突列侯不？」宣曰：「《春秋》之義，王人雖微，列於諸侯之上，未聞宰士而爲下士諸侯之禮。」植又曰：「即如所言，爲人父吏見其子，應有禮不？」宣又曰：「於禮，臣子一例也。」植知其難窮，乃釋去，以爲辯也。
梁祚《魏國統》曰：黃權來降，文帝從容謂權曰：「君舍逆效順，欲追蹤陳、韓邪？」對曰：「臣過受劉氏殊遇，降吳不可，歸蜀無路，是以歸命。且敗君之將，免死爲幸，何古人之敢慕也！」帝善之。
《吳志》曰：孫權問諸葛恪曰：「卿父與叔父孰賢？」對曰：「臣父爲優。」權問其故，對曰：「父知所事，叔父不知，以是爲優。」權又大噱。命恪行酒，至張昭前，先有酒色，不肯復飲，曰：「此非養老之禮也。」權曰：「卿其能令公辭屈，乃當飲之耳。」恪難昭曰：「師尚父九十，秉旄伏鉞，猶未告老也。今軍旅之事，將軍在後，酒食之事，將軍在先，何謂不養老也？」昭卒無辭，遂爲盡爵。
又曰：孫權遣都尉趙諮使魏，帝問曰：「吳王何等主？」趙諮對曰：「聰明仁知，雄略之主也。」帝問其狀，答曰：「納魯肅於凡品，是其聰也；拔呂蒙於行軍，是其明也；獲于禁而不害，是其仁也；取荊州兵不血刃，是其智也；據三州而虎視於天下，是其雄也；屈身於陛下，是其略也。」
又曰：薛綜，字仲文，沛郡人。其先田文封薛，因以氏焉。避地交州，士燮召爲交趾太守。及還都，蜀使張奉於權前嘲尚書闞澤，澤不能答。綜曰：「有犬爲獨，無犬爲蜀，橫目狗身，蟲入其腹。」奉曰：「不當復別吳耶？」綜應聲曰：「無口爲天，有口爲吳，君臨萬邦，天子之都。」奉無以對焉。
韋昭《吳書》曰：吳使郎中令陳化使魏，魏文帝因酒酣，問化曰：「吳魏峙立，誰將平壹海內者乎？」化曰：「《易》稱『帝出乎震』，化聞先哲知命，舊說『紫蓋黃旗運於東南』。」帝曰：「昔文王以西伯天下，豈復在東乎？」化曰：「周之初基，大伯在東，是以文王能興於西。」帝笑，奇其辭。
又曰：沈珩，字仲山。孫權以珩有知謀，能專對，乃使至魏。魏文帝問曰：「吳嫌魏東向乎？」珩曰：「不嫌也。」曰：「何以言之？」曰：「恃舊盟，言歸於好，是以不嫌。」又問：「太子當來，寧然乎？」珩曰：「臣在東朝，朝不坐，宴不與，若此之議，無所聞也。」文帝善之，乃引珩自近，談語終日。珩隨事響應，無所屈服。
張勃《吳錄》曰：吳興沈友，字子正。善屬文，有口辯，每所至，衆人皆默，因號曰：「謐衆」。咸言其筆之妙、力之妙、舌之妙皆絕於人也。
《蜀志》曰：先是雍闓送張裔於孫權，諸葛亮遣鄧芝使吳，亮令芝言次從權請裔。裔自至吳數年，流徙伏匿，權未知也。許之遣裔。臨發，乃引見，問裔曰：「蜀卓氏寡女，亡奔司馬相如，貴土風俗何以乃爾？」裔對曰：「愚以爲卓氏之女，猶賢於買臣之妻。」權又謂裔：「君還，必用事西朝，終必不作田父於閭里也，將何以報我？」對曰：「裔負罪而歸，將委命有司。若蒙僥幸得全首領，五十以前父母之年，自此以後大王之賜也。」
又曰：伊籍，字幾伯，陽人。隨先主入益州，東使吳，孫權聞其才辯，欲逆折以辭。籍�入拜，權曰：「勞事無道之君。」籍即對曰：「一拜一起，未足爲勞。」
又曰：吳遣使張溫來聘，百官皆往餞焉。溫問秦密曰：「天有頭乎？」密曰：「《詩》雲乃眷西顧，以此推之，頭在西方。」溫曰：「天有耳乎？」密曰：「《詩》雲鶴鳴於九皋，聲聞於天，若其無耳，何以聽之？」溫曰：「天有姓乎？」密曰：「姓劉。」曰：「何以知之？」密曰：「天子姓劉，故以此知之。」溫曰：「日生於東乎？」密曰：「雖生於東而沒於西。」答問如響。溫服密之文辯，凡如此類也。
