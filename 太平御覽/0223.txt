
《六典》曰︰諫議大夫掌侍從贊相，規諫諷諭。凡諫有五︰一曰風諫，二曰順諫，三曰規諫，四曰致諫，五曰直諫。
《漢書》曰︰韋玄成字少翁，以父任爲郎。少好修文業，尤謙遜，其接人貧賤者益加，由是名譽日廣，以明經擢爲諫議大夫。
又曰︰劉輔以美才擢爲諫議大夫。成帝欲立趙婕妤爲皇后，輔上書曰︰「陛下乃觸情縱欲，以卑賤之女母天下乎？里語曰︰腐木不可以爲柱，卑人不可以爲主。臣辱諫諍之官，不敢不盡死言。」
又曰︰貢禹字少翁。元帝征禹爲諫議大夫，數虛已問以政事。是時年穀不登，禹奏言宮室制度宜從儉省，天子納其善言。
又曰︰夏侯勝，字長公，明《洪範·五行》，爲諫議大夫。爲人簡易，無威儀，見時謂上爲君，誤相字於上前，上以此親信之。
又曰︰王褒字子淵，蜀人也。益州刺史王襄欲宣風化於衆庶，聞褒有俊材，請與相見，使褒作《中和》、《樂職》、〈如淳曰︰言王政中和，在官者樂其職也。〉《宣布》詩，〈如淳曰︰《國語》所謂宣布哲人之令德也。蘇林曰，歌之名也。〉選好事者令依《鹿鳴》之聲習而歌之。時何武爲童子，選在歌中。武歌於太學，宣帝召見，曰︰「此盛德之事，吾何足以當之！」益州刺史因奏言褒有軼材，上乃征褒，既至，詔褒爲《聖主得賢臣頌》，擢爲諫議大夫。
又曰︰揚雄字子�，以耆老久次轉爲諫議大夫，疾免，復召爲諫議大夫。家至貧，嗜酒，人稀至其門。時有好事者，載餚酒以從游學。
又曰︰孔光字子夏，經學尤明，舉止方正，爲諫議大夫。
《東觀漢記》曰︰郭丹字少卿。從師長安，買符入函谷關，乃慨然而嘆曰︰「丹不乘使者車，不出此關。」既至京師，嘗爲都講，更始二年爲諫議大夫。持節歸南陽，自去家十三年，果乘高車出關。
《後漢書》曰︰陳禪字紀山，爲諫議大夫。西南禪國王獻樂及幻人，能吐火，自支解，易牛馬頭。大會，作之於庭，禪離席舉手曰︰「帝王之庭，不宜作夷狄之樂。」
又曰︰韋彪字孟達，上疏曰︰「諫議之職，應用公直之士，通才謇正，有補益於朝者。今或從征試輩爲大夫，動舉州郡。幷宜清選其任，責以言績。其二千石視事雖久，而爲吏人所便安者，宜增秩重賞，勿妄遷徙。惟留聖心。」
又曰︰江革轉諫議大夫，賜告歸，天子思革篤行，詔齊相曰︰「諫議大夫江革，前以病歸，今起居何如？夫孝者百行之冠，衆善之始也。縣以見穀千斛賜「巨孝」常以八月長吏存問，致羊酒，以終厥身。」
又曰︰劉陶字子奇，拜諫議大夫。靈帝世，天下日危，陶上疏言天下亂皆由於宦竪，宦竪見事急共讒陶，詔收黃門北寺獄。陶自知必死，對使者曰︰「讒邪相求，考掠日深，臣恨不列稷咼伊周之蹤，而與比干、龍逢爲儔，事敗乃悔，復何可及！」閉氣而死。
《續漢書》曰︰周舉，字宣光。梁商表爲從事中郎，商疾甚，帝問遺言，對曰︰「臣從事中郎周舉，清慎高亮，可任諫議大夫。」
謝承《後漢書》曰︰傅翻字君成，轉諫議大夫，天性諒直，數陳讜言。武帝嘉之。
又曰︰虞承字叔明。拜諫議大夫，雅性忠謇，在朝堂犯顔諫爭，終不曲撓。散祿賑給諸生，言德無比。
《魏志》曰︰賈逵字梁道，河東襄陵人也。自爲兒童戲，常設部伍，祖父習異之，曰︰「汝大必爲將帥。」口授兵法數萬言。爲丞相主簿，太祖善之，拜諫議大夫，與夏侯尚幷掌軍計。
又曰︰賈逵，字梁道。太祖征劉備，先遣逵至斜穀觀形勢，道逢水衡載囚數十，逵以軍事急，輒竟重者一人，皆放其餘。太祖善之，拜諫議大夫。
《蜀志》曰︰尹默字思潛，以《左氏傳》教授，後主踐阼，拜諫議大夫。
《後漢書》曰︰李尤字伯仁。侍中賈逵薦尤有揚雄之才，明帝召作《東壁雍德陽諸觀銘》，拜諫議大夫。
《後魏書》曰︰張普惠，字洪賑，常山九門人。爲諫議大夫，任城王澄謂普惠曰︰「不喜得諫議，惟喜諫議得君。」
《唐書》曰︰高祖嘗嘲蘇世長曰︰「名長意短，口正心邪。棄忠貞於鄭國，忘信義於吾家。」世長對曰︰「名長意短，實如聖旨；口正心邪，未敢奉詔。昔竇融以河西降漢，十世封侯；臣以山南歸國，惟蒙屯監。」於是拜爲諫議大夫。
又曰︰蘇世長擢拜諫議大夫，從幸涇陽校獵，大獲禽獸於旌門。高祖入御營，顧謂朝臣曰︰「今日畋，樂乎？」世長進曰︰「陛下游獵，薄廢萬機，不滿十旬，未爲大樂。」高祖色變，既而笑曰︰「狂態發耶！」世長曰︰「爲臣私計則狂，爲陛下國計則忠矣！」
又曰︰王�爲諫議大夫，嘗有論諫，太宗稱善。遂詔︰「每宰相入內平章大計，必使諫官隨入，與聞政事。」
又曰︰太宗問諫議大夫褚遂良曰︰「舜造漆器，禹雕其俎，當時諫舜十有餘人。食器之間，苦諫何也？」遂良對曰︰「雕琢害農事，纂組傷女工。首創奢淫，危亡之漸，漆器不已，必金爲之；金器不已，必玉爲之。所以諫臣必諫其漸，及其滿盈，無所復諫。」上然之。
又曰︰蕭鈞遷諫議大夫。時有左武候、引駕盧文操逾垣盜左藏庫物。高宗以引駕職在糾繩，身行盜竊，命有司殺之。鈞進諫曰︰「文操所犯，情實難原，然恐天下聞之，必謂陛下輕法律，賤人命，任喜怒，貴財物。臣之所職以諫爲名，愚衷所懷，不敢不奏。」帝謂曰︰「卿職在司諫，能盡忠規，遂特免其死罪。」顧謂侍臣曰︰「此乃真諫議也。」
又曰︰武后臨朝，置匭四區，共爲一室，列於朝堂。東方春色青，有能告以養人及勸農，可投書於青匭，銘之曰︰「延恩」；南方夏色赤，有能正諫論時政之得失，可投書于丹匭，銘之曰︰「招諫；」西方秋色白，有能自陳抑屈，可投書於素匭，銘之曰︰「申冤」；北方水色玄，有謀智者可投書於玄匭，銘之曰「通玄」。宜令正諫大夫、補缺拾遺等一人，充使知匭事，每日所有投書，至暮即進。天寶九載三月，改匭爲獻納。
又曰︰李景伯遷諫議大夫。中宗嘗宴侍臣，及朝集，使酒酣，令各爲回波詞，衆皆爲諂佞之詞及自要榮位，次至景伯，曰︰「回波爾時酒卮，微臣職在箴規，侍宴既過三爵，喧嘩竊恐非儀。」中宗不悅。中書令蕭至忠稱之曰︰「此真諫官也。」
又曰︰至德元年，制「諫議大夫論事，自今已後不須令宰相先知。」
又曰︰乾元二年四月，兩省諫官十日一上封事，直論得失，無假文言。既成殿最，用存沮勸。
又曰︰陽城爲諫議大夫，裴延齡讒譖陸贄等坐貶黜，德宗怒不解，在朝無救者。城聞而起曰︰「吾諫官也，不可天子殺無罪人而信用奸臣。」即率拾遺王仲舒等數人，守延英門上疏，論延齡奸佞，贄等無罪狀。德宗大怒，召宰相入語，將加城等罪。良久乃解，令宰相諭遣之。於是金吾將軍張萬福聞諫官伏閣諫，趨往至延英門，大言賀曰︰「朝廷有直臣，天下必太平矣！」遂遍拜城及王仲舒等曰︰「諸諫議能如此言事，天下安得不太平？」已而連呼︰「太平，太平！」萬福武人，時八十餘，自此名重天下。
又曰︰崔郾遷諫議大夫。穆宗即位，荒於禽酒，坐朝恆晚，郾與同列鄭覃等延英切諫，穆宗甚嘉之，畋游稍簡。
又曰︰文宗嘗於便殿召柳公權、周墀對。公權論事切直，忤旨，周墀爲之惴慄。公權詞氣益堅，上徐謂公權曰︰「朕知舍人不合，卻作諫議。以卿論事有爭臣之風，今授卿諫議大夫。」
又曰︰孔爲諫議，上疏以事四條陳諷。後有李涉投匭，上言吐突承瓘公忠，爲匭使，覽副狀大怒，逐之。因上疏苦諫，遂貶涉，幸臣聞之側目，人皆爲危之。高步公卿間，以方嚴見憚。
又曰︰馮定爲諫議大夫。李訓事敗，伏誅，衣冠橫罹其禍，中外危疑，及改元，禦殿中尉仇士良請用神策仗衛在殿門。定抗疏論罷，人情危之。又請許左右史隨宰臣入延英記事。
又曰︰會昌元年，中書門下奏︰「據《六典》，隋置諫議大夫七人，從四品上，大曆二年升門下侍郎爲正三品，兩省遂闕四品，建官之道，有所未周。《詩》雲︰『袞職有闕，仲山甫補之。』周、漢大臣願入禁闥，補過拾遺。張衡爲侍中，常居帷幄，從容諷諫，此皆大臣之任。故其秩峻，其任重，則君敬其言而行其道。況謇諤之地，宜有老成之人。秩未優崇，則難用耆德，其諫議大夫望依隋書舊制，升爲從四品，分爲左右，以備兩省四品之缺。向後與丞、郎出入迭用，以重其選。」從之。
《五代史·周書》曰︰顯德五年，敕諫議大夫宜依舊正五品上，仍班位在給事中之下。按唐《六典》，諫議大夫四員，正五品上，皆隸門下省，班在給事中之下。會昌二年十一月，中書門下奏升爲正四品下，仍分爲左右，以備兩省四品之缺，故其班亦升在給事中之上。近朝自諫議大夫拜給事中者，官雖序遷，位則降等，至是以其遷次不倫，故改正焉。
《三輔決錄》曰︰第五頡，字子陵，爲諫議大夫。洛陽無主人，鄉里無田宅，寄止靈台中，或十日不炊。
《六典》曰︰補闕，唐垂拱中創立，四員，左右各二。天授年初，左右各加三員，通前爲十員。其或才職相當，不待缺而授。言國家有過闕而補正之，故以名官焉。
又曰︰左右補闕，掌供奉諷諫，扈從乘輿。凡發令舉事有不便於時、不合於道，大則廷議，小則上封。若賢良之遺滯於下，忠孝之不聞於上，則條其事狀而薦言之。
《唐書》曰︰王源中字正蒙，早以文學知名，升進士第宏詞科，累遷至左補闕。時典禁軍者不循法度，至有台府人吏皆爲追擒，源中上疏，其略曰︰「夫台憲者，紀綱之地；府縣者，責成之所。設有罪犯，宜歸司存，安有北軍勢重於南衙，輦下權傾於仗內？乞還法司，庶守職分。」憲宗可其請。
又曰︰裴在中書，有獨孤郁、李正辭、嚴休復自拾遺轉補闕，及參謝之際，廷語之曰︰「獨孤與李二補闕，孜孜獻納，今之遷轉可謂酬勞無愧矣。嚴補闕官業或異於斯。昨者進擬，不無疑緩。」休復悚恧而退。
又曰︰文宗以魏謨爲補闕，上嘗言於宰臣曰︰「太宗皇帝得魏徵，採拾缺失，弼成聖政。今我得魏謨，於疑似之間，必極匡諫；雖不敢希及貞觀之政，庶幾處於無過之地。」命授謨左補闕。於內狀備述，諫疏激切，詔申書善爲之詞。
《唐書》曰︰貞元中，韋渠牟爲右補闕，內供奉，僚列初輕之。上在延英既對宰相，多使中貴人召渠牟於官次，同輩始注目矣。歲中，遷左諫議大夫。時延英對，秉政財賦之臣晝漏率下二三刻爲常，渠牟奏禦率下五六刻。上笑語款洽，往往外聞。
又曰︰韋溫爲左補闕，忠鯁救時。宋申錫被誣，溫昌言︰「宋公履行有素，身居台輔，不當有此，是奸人陷害也。吾輩諫官，豈避一時之雷電而致聖君賢相蔽惑之咎耶！」因率同列伏閣切爭之，由是知名。
《六典》曰︰拾遺，唐垂拱中創立，四員，左右各二。天授初左右各加二員，通前爲十員。才可則登，不拘階敘。言國家有遺事，拾而論之，故以名官焉。
又曰︰左右拾遺，掌供奉諷諫，扈從乘輿。凡發令舉事有不便於時、不合於道，大則廷議，小則上封。若賢良之遺滯於下，忠孝之不聞於上，則條其事狀而薦言之。
《唐書》曰︰李邕，少知名，長安初，內史李嶠及監察御史張廷�幷薦邕詞高行直，堪爲諫諍之官，由是召拜左拾遺。
又曰︰李邕爲左拾遺，御史中丞宋璟奏侍臣張昌宗兄弟有不順之言，請付法推斷。則天初不應，邕在陛下進曰︰「臣觀宋璟之言，事關社稷，望陛下可其奏。」則天色稍解，始允宋璟所請，既出，或謂邕曰︰「吾子名位尚卑，若不稱旨，禍將不測，何爲造次如是？」邕曰︰「不顛不狂，其名不彰。若不如此，後代何以稱也？」
又曰︰李邕爲左拾遺，及中宗即位，以妖人鄭普思爲秘書監。邕上書諫曰︰「蓋人感一飧之惠，殞七尺之身。況臣爲陛下官，受陛下祿，而得目有所見，口不言之，是負恩矣。自陛下親政日近，復在九重，所以未聞在外群下竊議，道路籍籍，皆雲普思多行詭惑，妄說妖祥。惟陛下不知，尚見驅使。此道若行，必撓亂朝政。臣至愚至賤，不敢以胸臆對揚天庭，請以古事明證。孔子云︰《詩》三百，一言以蔽之，曰思無邪。陛下今若以普思有奇術，可致長生久視之道，則爽鳩氏久應得之，永有天下，非陛下今日可得而求！若以普思可致仙方，則秦皇、漢武久應得之，永有天下，亦非陛下今日可得而求！若以普思可致佛法，則漢明、梁武久應得之，永有天下，亦非陛下今日可得而求。若以普思可致鬼道，則墨翟、干寶各獻於至尊矣，而二王得之，永爲天下，亦非陛下今日可得而求。此皆事涉虛妄，歷代無效。臣愚，不願陛下復行之於明時。惟堯舜二帝，自古稱聖。臣觀所行，故在人事，敦睦九族，平章百姓，不聞以鬼神之道聽理天下。伏願陛下察之，則天下幸甚。」疏奏，不納。
又曰︰許景先，常州義興人，後徙家洛陽，少舉進士，授夏陽尉。神龍初，東都起聖善寺、報慈閣，景先詣闕，獻《大像閣賦》，詞甚美麗，擢拜左拾遺。
又曰︰蕭昕爲左拾遺。昕常與布衣張鎬爲友，館而禮之，表薦曰︰「如鎬者，用之爲王者師，不用則幽谷一叟爾。」玄宗擢鎬拾遺，不數年，出入將相。
又曰︰元和中，以左拾遺杜從郁爲秘書丞。從郁，司徒佑之子也。初，自司議郎爲左補闕，崔群、韋貫之、左拾遺獨孤鬱等上疏，以爲宰相之子不合爲諫諍之官，於是降爲左拾遺。群等又奏雲︰「拾遺與補闕雖資品不同，而皆是諫官。父爲宰相而子爲諫官，若政有得失，不可使子論父。」於是改授之。
又曰︰元和中，延英宰臣對訖，左拾遺楊歸厚次請對。時上坐久，宣令後坐日對來，歸厚堅詞固請，宰相諭之不退，上乃召見。歸厚首論中官許遂振，次曆詆宰輔，皆過激切；然而自求試，其詞甚繁，逾刻而罷。
又曰︰元貞除左拾遺。貞性鋒銳，見事風生；既居諫垣，不欲碌碌自滯，事無不言，即日上疏論諫職。
又曰︰寶曆中，左拾遺李漢、右拾遺舒元褒、薛廷老等五人於閣內諫曰︰「臣伏見近日除授，往往不由中書進擬，或是宣出。臣恐自此紀綱浸壞，奸邪恣行，伏乞聖恩詳察。上厲聲曰︰「更有何事？」舒元褒進曰︰「陛下近日修造亦太多！」上色變曰︰「何處修造？」元褒俯首不能對。薛廷老奏曰︰「臣等是諫臣，有所聞即合論奏，亦豈知陛下修造之所？」但見般輦瓦木絕多，即知修造不已，伏乞稍留聖慮。」上曰︰「所奏知。」然後各復位，議者以爲不廢其職。
又曰︰太和三年，左拾遺舒元褒等論中丞溫造淩供奉官事︰今月四日，左補闕李虞與溫造街中相逢，造怒，不迴避，遂捉李虞祗承人禁身一宿，決脊杖十下者。臣等謹案國朝政故事，供奉官街中，除宰相外無所迴避。今溫造蔑朝廷典故，淩陛下近臣，恣行胸臆，曾無畏忌。伏以事有雖小而關分理者，即不可失也。分理一失，亂由之生。遺補官秩雖卑，乃陛下侍臣也。中丞雖高，乃法吏也。侍臣見淩，是不廣敬；法吏壞法，何以持繩？前時，中書舍人李虞仲與造相逢，造乃曳去引馬，知制誥崔咸與造相逢，又捉其從人。當時緣不上聞，所以強暴益甚。臣等又聞元和、長慶中，中丞行李不過半坊，今乃遠至兩坊，謂之籠街喝道。但以尊崇自處，不思僭擬之嫌。陛下若不因此特有懲革，伏恐從此供奉官輩，便須迴避中丞，累朝制度失自陛下。臣等官忝諫列，實爲陛下惜之。奉敕憲官之職在指佞觸邪，不在行李自大；侍臣之職在獻可替否，不在道途相高。幷列通班，合知名分，如聞喧競，亦以再三，既招人言，甚損朝體。其台官與供奉官同道，聽先後而行；道途任祗揖而過。其參從人則各隨本官之後，少相僻避，勿信衝突。又聞近日已來，應合有導從官，手力多者，街衢之中，行李太過。自今傳呼，前後不過三百步。
《唐書》曰︰歸登爲右拾遺。裴延齡以奸佞有恩，欲爲相。諫議大夫陽城上疏切直，德宗赫怒，右補闕熊執易等亦以危言忤旨。初，執易草疏成，示登，登慘然曰︰「願寄一名。雷電之下安忍令足下獨當。」自是同列切諫，登每聯署其奏，無所迴避，時人稱重。
又曰︰王仲舒字弘中，貞元十年策試賢良方正、能直言極諫等科，仲舒登乙第，超拜右拾遺，裴延齡領度支，矯誕大言，中傷良善，仲舒上疏極論之。
又曰︰趙宗儒拜右拾遺、翰林學士，父驊改秘書少監，與父幷命出於中旨，當時榮之。
