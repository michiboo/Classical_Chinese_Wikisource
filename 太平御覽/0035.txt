
《詩序》曰：華黍，時和歲豐，宜黍稷也。
又詩曰：我黍與與，我稷翼翼。我箱既盈，我庾維億。〈露積爲庾，十萬曰億。〉
又曰：彼有不獲稚，此有不斂穧；彼有遺秉，此有滯穗：伊寡婦之利。〈秉，把也。鄭箋云：成王之時言百穀既多穗同齊，然收刈促遽，力皆不足，而有不獲不斂遺秉滯穗，寡婦取之以利也。〉
又《詩序》曰：豐年，秋冬報也。〈報者謂嘗也，蒸也。〉《詩》曰豐年多黍多稌，亦有高廩，萬億及秭。〈數萬至萬曰億，數億至萬曰秭。《箋》云：豐年，大有年也。萬億及秭，言穀多也。〉爲酒爲醴，烝畀祖妣。以洽百禮，降福孔偕。〈偕，遍也。《箋》云：蒸，進也。畀，與也。〉
《穀梁傳》曰：宣公十六年冬，大有年，五穀大熟。
《漢書》曰：宣帝即位，用吏多選，百姓安土，歲數豐穰，穀每石數錢。
《漢記》曰：鮑德修志節，有名績，累官爲南陽太守。歲荒災，惟南陽豐稔，吏民爰悅，號爲神父。
又曰：建武二年秋，天下野穀旅生，麻菽尤盛。或生瓜菜果實，野蠶成繭被山，民收其絮，采獲穀果，以爲畜積。
京房《易逆刺》曰：天雨穀，歲大熟。
《尚書考靈耀》曰：春政不失，五穀孳；初夏政不失，甘雨時；季夏政不失，地無災；〈災謂土不稼穡。〉秋政不失，人民昌；冬政不失，少疾喪。五政不失，百穀稚熟，日月光明。〈晚熟曰稚。《詩》曰：稙稚菽麥。〉
《禮稽命征》曰：天子祭天地宗廟，六宗五嶽得其宜，則五穀豐，雷雨時至，四夷貢物。
《禮鬥威儀》曰：君乘木而王，則草木豐茂，嘉穀幷生。
《春秋元命苞》曰：咸池主五穀，其星五者，各以其職以精委爲穀也。〈宋均曰：穀有五，故五星主之。〉咸池之爲言皆多也，言穀生於子，水含秀懷實，至秋精垂，故一名五車，取以載歸之之義爲言，扶而化之。
《孝經援神契》曰：歲星守心，年穀豐。
《晏子春秋》曰：景公伐魯，得東門無澤，公問魯年穀。對曰：「陰冰厥陽，冰厚五寸。」公問晏子。晏子曰：「君問年穀，答以冰，禮也。陰冰厥陽，冰厚五寸者，寒溫節。寒溫節則政平，政平則上下和，上下和則年穀熟。臣恐疲兵而無成，君盍〈盍，何不也。〉禮魯以息吾愁怨」遂不伐魯。
《汝南先賢傳》曰：袁安爲楚相，會楚王坐事互相牽引拘系者千餘人。安受命即奔轡而行，先決獄，應時理遣，一旬之中，延千人之命。其時甘雨滂沛，歲大豐稔。
《南越志》曰：高興縣有野多鶏，其形如鶏而五彩，至則年穰。
《臨海異物志》曰：獨舂鳥聲有似舂，其鳴聲多者五穀傷，鳴聲少者五穀熟。
《袁子正書》曰：語曰，歲在辛酉，乞漿得酒。
梅陶書曰：古人就食於安裏，今三州米流出門，無如今年豐也。若以古人用之，則累年之儲也。
《廣雅》曰：年、稔、秋，穀熟也。
《桓子新論》曰：世俗咸曰，漢文帝躬儉約，修道德以先天下，天下化之。故致充實殷富，澤加黎庶，穀至石數十錢，上下饒羨。
《物理論》曰：正月朝朔，四面黃氣，其歲大豐，此黃帝用事，土氣均和，四方幷熟。
《鹽鐵論》曰：周公時，天下太平，丘陵高下皆熟。
《山海經》曰：鰩魚見，天下大穰。
古歌詞曰：長安城西雙員闕，上有一雙銅雀宿，一鳴五穀生，再鳴五穀熟。
《禮》曰：歲凶年穀不登。君膳不祭肺，馬不食粟，馳道不除，祭事不懸，大夫不食粱，士飲酒不樂。〈皆爲自損憂民，禮殺生則祭先，有虞氏以首，夏後氏以心，殷人以肝，周人以肺，不祭肺則不殺生也。天子食曰少牢，朔曰太牢，諸侯食曰特牲，朔曰少牢，除治道爲妨民，取蔬食，懸樂器鐘磬之屬也。不樂，去琴瑟也。〉
又曰：凶年，則乘駑馬，祀以下牲。〈自貶損，亦取易供也。駑，馬六種最下也。下牲少牢，若特豕特豚也。〉
《傳》曰：五年春無冰。梓慎曰：今茲宋其饑乎？歲在星紀而淫於玄枵，以有時災，陰不堪陽。〈時災無水也。陰盛用事而溫無冰，是陰不勝陽，地氣發泄也。〉蛇乘龍，〈蛇，玄武之宿，虛危之星，龍，歲星，歲星木也，爲青龍。星失次爲蛇所乘。〉龍，宋、鄭之星，宋、鄭必饑。
又曰：晉薦饑，〈麥米皆不熟也。〉使乞糴於秦，秦伯謂百里奚與諸乎？對曰：「天災流行，國家代有，救災恤鄰，道也。行道有福。」丕鄭之子豹在秦，請伐晉。秦伯曰：「其君是惡，其民何罪？」秦於是乎輸粟於晉，自雍及絳相繼，命之曰泛舟之役。後秦饑，晉閉之糴。
又曰：宋公子鮑禮於國人，宋饑，竭其粟以貸之，年自七十已上，無不饋詒也。
《穀梁傳》曰：一穀不熟謂之歉，〈歉，食不足。〉二穀不熟謂之饑，三穀不熟謂之饉。
《爾雅》曰：穀不熟爲饑，蔬不熟爲饉，果不熟爲荒，仍饑爲薦。
《漢書》曰：高祖二年，關中大饑，米斛萬錢。
又曰：漢興，接秦之弊，諸侯幷起，民失作業而大饑饉，米石五千，人相食，死者過半。高祖乃命民得賣子就食蜀漢。
又曰：歲饑，民貧，卒食半菽。〈或曰：半，五升器名也。臣瓚案，士卒食蔬菜，以菽雜半之。〉
又曰：元帝二年，齊地饑，米石二千餘。
又曰：王莽時，雒陽以東，米石二千，莽遣三公將運關東諸侯倉，賑貸貧乏。又分遣大夫謁者救民煮木爲酪，〈服虔曰：煮木實爲酪。〉酪不可食，重爲煩擾。流民入關者數千萬人，置養贍官以廩之，盜發其廩，民餓死者十七八。
《東觀漢記》曰：王莽末，南方枯旱，民多饑餓，郡人於野澤掘{草鳧}〈水草實也。〉茨而食。
又曰：赤眉還入長安，鄧禹與敵敗走，至高陵，軍士饑餓，皆食藻菜。帝乃征禹還。敕曰：「赤眉無穀，自當來降，吾折〈之舌反。〉捶笞之，非諸將憂也。」
謝承《後漢書》曰：趙典兄子溫，遭歲大饑，散家糧以賑窮餓，所活萬餘人。
王隱《晉書》曰：永嘉五年，洛中大饑。五月，摯虞餓死。
又曰：劉琨與丞相箋曰：「夏則桑椹，冬則瑩〈音勞〉。豆，視此哀嘆，使人氣盡。」
《晉中興書》曰：中原亂，中宗初鎮江左，假郤鑒龍驤將軍、兗州刺史鎮鄒山。又徐龕、石勒左右交侵，百姓饑饉，野無生草，時或掘野鼠蟄燕而食之。
又曰：太興元年詔曰：「亢旱谷貴，百姓嗷嗷，有資者貴糴，貧羸之民益困。漢世穀貴官賤糴，使價不超越，謂之平準。今雖無此，可出邸閣米萬斛，使三分減一，以平其價，令貧困者悉行足以至秋也。」
《吳志》曰：駱公緒年八歲，與親客歸會稽，事嫡母甚謹。時饑荒，多有睏乏，公緒爲之饑，飲食衰少。其姊仁愛有行，寡居無子，公緒見甚哀之，姊問其故，公緒曰：「士大夫糠不足，我亦問必獨飽？」姊曰：「誠知如是，何不告我，而自苦若此。」乃自以私粟與公緒。又以告母，母亦賢之。遂使分施，由是顯名。
《周書》曰：天有四殃，水、旱、饑、荒，其至無時，非積畜何以備之。
《夏歸藏》曰：士無兼年之食，遇天饑，妻子非其妻子也。大夫無兼年之食，遇天饑，輿馬臣妾非其有也。國無兼年之食，遇天饑，百姓非所有也。戒之哉！
《國語》曰：大夫種謀曰：今吳既罷，〈音疲。罷，勞也。〉而大荒薦饑，市無赤米，〈米之惡也。〉而囷簏空虛，〈圓者爲囷，方者爲簏。〉其民必移就食蒲蠃於東海之濱。〈蒲，蒲子。蠃，蚌蛤之屬。濱，海涯。〉
又曰：魯饑，臧文仲以玉磬如齊告糴。〈宋廟馨鳴球也。〉
《典略》曰：從興平元年至建安二年，其間四歲中，咸陽蕭條，後賊李堪等始將部曲入長安，居卓故塢中，拔取酸棗梨藋〈藋，從吊切。〉以給食，發冢取衣蓋形。
崔鴻《三十國春秋》曰：諸州自建武元年十一月不雨雪，至十二年八月穀價踴貴，金斤值米二升，民流散死者十有五六，百姓嗷然，人無生賴。
又曰：建元元年，襄國大饑，穀二升值銀一斤，肉一斤值銀一兩。
《韓子》曰：秦大饑，應侯請發五苑果棗栗以活民。王曰：「秦法賞有功，誅有罪，今發五苑，是有功無功俱賞也。」
《墨子》曰：百穀不收謂之旱，二穀不收謂之凶，四穀不收謂之饋，〈音匱。〉五穀不收謂之饑。
《淮南子》曰：畜者欲歲之荒饑。〈謂將取厚利。〉
《袁子正書》曰：問滑厘曰：「今當凶年，有欲與子隋侯之珠者，又有欲與子一鍾之粟者，子將何擇？」釐曰：「吾取粟可以救窮。」
《河圖》曰：日月兩重暈者，饑之樣也。
《魏名臣奏》曰：太尉司馬懿奏雲，秋澇傷五穀，又無菜蔬，北方民已有食桑皮者。
《英雄記》曰：李傕等相次戰長安中，盜賊不禁，白日擄掠。是時，穀一斛五十萬，豆麥二萬，人相食啖，白骨委積，臭穢滿路。
又曰：幽州歲歲不登，人相食，有蝗旱之災，民人始知采穭，以棗椹爲糧，穀一石十萬錢。公孫伯圭開置屯田，稍稍得自供給。〈穭音呂。〉
又曰：建安七年鄴中大饑，芋一畝二萬錢。
《博物志》曰：荒年暫辟穀法，但食蠟半斤，輒支十日不饑。
漢《應享應豫立贊序》曰：王莽居攝，以病告歸，後赤眉賊攻其所居城，粒盡以私穀數千萬斛賑城中，於時粟斛錢數萬，無不稱其仁。
晉《王洽集》曰：洽臨吳郡，上表曰：「編戶殭屍，葬埋無主。或闔門餓餒，煙火不舉。」
《春秋考異郵》曰：旱之言悍也，陽驕蹇所致也。
《詩》曰：旱既太甚，悠悠山川。
又曰：旱魃爲虐，如惔如焚。我心癉暑，〈癉，病也。〉憂心如熏。〈熏，灼也。〉
又曰：旱既太甚，蘊隆蟲蟲。〈雷而非雨。〉
《書·說命》曰：若歲大旱，用汝作霖雨。
又曰：僣恆暘若。〈君行僣差則常陽順之。〉
《禮》曰：繆公召弦子問曰：「天久不雨，吾欲暴尫而奚若？」對曰：「天則不雨，而暴人之疾子，虐，無乃不可乎？」暴巫而奚若？」對曰：「天則不雨，望之愚婦人，於以求之，無乃已疏乎？」
《周禮》曰：司空掌群巫之政令，若國大旱，則率巫而舞雩。
又曰：女巫旱暵則舞雩。
《傳》曰：衛大旱。寧莊子曰：「昔周饑，克殷而年豐。今邢方無道，天其或者欲使衛討邢乎？」從之，師興而雨。
又曰：魯僖公三年，自十月不雨，至於五月，不曰旱，不爲災。
又曰：衛大旱，卜有事于山川，不吉。
又曰：僖公二十一年夏大旱，公欲焚巫尫。臧文仲曰：「非旱備也。修城郭，貶食省用，務嗇〈儉也。〉勸分，無有相濟，此其務也。巫尫何爲？天欲殺之，則如勿生，若能爲旱，焚之滋甚。」公從之。是歲饑而不害。
又曰：魯文公十年正月不雨，至於七月。〈周正月，今之十一月。周七月今之五月。〉
又曰：魯宣公九年，葬我小君敬嬴，旱，無麻，始用葛茀。〈茀，所以引柩也。〉
又曰：魯昭公十六年秋，鄭大旱，使屠擊有事於桑山，〈祭山也。〉斬其木，不雨。子産曰：「有事于山，藝山林也，〈養護令繁植也。〉而斬其木，其罪大矣。」奪之官邑。
《漢書》曰：百里嵩，字景山，爲徐州刺史。時旱，嵩行部傳車所經，即雨輒澍。東海祝其、合鄉二縣在山間，嵩不往，三縣獨不得雨，父老請之，入界即雨澍。
又曰：和帝永元六年秋旱。時洛陽有冤囚，帝錄囚理冤，未還宮，雨澍。〈鄧太后事同。〉
《續漢書》曰：郡國旱，公卿行雩禮求雨。閉諸陽門，衣皂衣，興土龍，立土人，舞童二佾，七日一處。
又曰：郡國旱，各掃除社稷，公卿官長以次行雩禮，求雨也。
《魏志》曰：衛玠見黥面者，其妻子沒爲官僮。玠曰：「使天下不雨者，蓋由此也。」太祖乃怒玠。
《晉書》曰：督運令於伯刑於建康市，百姓喧嘩，咸曰伯冤，於是大旱三年。
《京氏易》曰：人君無惠澤於下，則小旱。
《管子》曰：春不收枯骨朽胔，伐枯木而去之，則夏旱至矣。
《尸子》曰：湯之救旱也，乘素車白馬，著布衣，身嬰白茅爲牲，禱於桑林之野。此時弦歌鼓舞者禁之。
《孟子》曰：七八月之間旱，則苗槁矣。〈槁，幹也。〉
《晏子春秋》曰：齊景公時旱，欲祀靈山及河伯。晏子曰：「夫山以石爲身，以草木爲毛髮，今久不雨，毛髮將焦，身且熱，豈山不欲雨乎？祀之何益。君宜避殿暴露以索雨也。」公從之，出野，果大雨。
《世說》曰：湯時大旱七年，雒川竭，煎沙爛石，乃使持三鼎祀山川，祝詞曰：政不節邪？使人疾邪？賄賂行邪？讒夫昌邪？宮室榮邪？〈榮，華也。〉女謁成邪？何不雨之甚？
《洪範五行傳》曰：魯宣公十年秋大旱，時公興師與齊伐葉。夫伐國亢陽，益師旅、百姓所不欲也，應是而大旱。
《益部耆舊傳》曰：趙瑤爲閬中令，大旱。瑤請雨於靈星，應時降雨。
《搜神記》曰：周暢爲河南尹，元初二年大旱。暢乃葬路旁露骸，爲立義冢，應時注雨。
又曰：諒輔，字洪儒，新都人，爲郡五官掾。時大旱，太守自暴中庭而雨不降。輔自誓曰，日中雨不降，請以身塞無狀。〈無狀，謂祈雨不降。〉乃積薪柴自焚，至日中時大雨，一郡沾潤。
《神農求雨書》曰：春甲乙不雨，東爲青龍，又爲大龍，東方老人舞之，壬癸雨。
又曰：北如此不雨，命巫祝雨，曝之不雨，禱山神，積薪其旁，擊鼓而焚之。
《瑞應圖》曰：遇旱，責躬引咎，理察冤枉，退去貪殘，側修惠政，則降以靈雨。如其有道術，禱祝山川，致龍轉石，閉陽從陰之類，誠非瑞應。是以魯侯有暴尫之誚，齊景公祀山見譏。
董仲舒曰：春旱求雨，令縣邑以水日令民禱社，家人祀戶，無伐名木，無斬山林，曝巫聚尫八日，於邑東門外爲四通之壇，方八尺，植蒼繒八，其神共工，祭以魚八。夏求雨亦以水日，家人祠灶，無舉土功，浚井，曝釜鬲鬲杵臼於街七日，爲四通壇於邑南門外，方七尺，植赤繒七，其神蚩尤，祭以赤雄鶏七。凡求雨之大禮，丈夫欲藏匿，女子欲和而樂。
《師曠占旱》曰：歲欲旱，旱草先生，旱草者，蒺藜是也。
《山海經》曰：太華之山，削成四方，有蛇名肥遺，六足四翼，見則天下大旱。〈湯時也。〉東荒之北隅，有山名凶犁，應龍處南極，殺蚩尤與誇父，不得復上，故下數旱。旱而作應龍之狀，乃得大雨。〈上無作雨者故也。令雲土龍大此。〉
又曰：傒昆之山有人，衣青衣，名曰黃帝女妖，蚩尤伐黃帝，請風伯雨師，帝乃下天女曰妖，〈音魅。〉雨止，遂殺蚩尤，妖不得復上，所居不雨。
又曰：鱄魚，鶏山黑水多焉，彘尾，音如豚，出則天下大旱。東荒之北隅有焉。〈有子德元，中牟平秩人也。姑夫。〉
