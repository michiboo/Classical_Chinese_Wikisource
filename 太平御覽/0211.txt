
《漢書·百官表》曰︰僕射，秦官也。古者重武官，有主射以督課之。自待中、尚書、博士及騶宰、永巷，皆有僕射。取所領之事以爲號，若尚書，則名曰尚書僕射。
《東觀漢記》曰︰鮑永字君長，拜僕射，行將軍事，將兵安集河東。永好文德，行軍常皂�，路稱「鮑尚書兵」。
《後漢書》曰︰郅壽爲尚書僕射，是時，大將軍竇憲以外戚之寵，威傾天下。憲常使門生賫書詣壽，有所請，壽即送詔獄。前後上書陳憲驕恣，引王莽以誡國家。
又曰︰鄭崇字子游，爲尚書僕射，數見諫淨，上笑曰︰「我識鄭尚書履聲。」
《續漢書》曰︰尚書僕射一人，六百石。令不在則奏下衆事。
《魏志》曰︰毛�字孝先，爲尚書僕射。時太子未定立，臨淄王植有寵。�諫曰︰「近袁紹以嫡庶不分，覆宗滅國；廢立大事，非所宜聞。」會�起更衣，太祖謂左右曰︰「國之司直，我之周昌。」
又曰︰徐宣爲左僕射，後加侍中。車駕幸許昌，宣總統留事。帝還，主者奏呈文書。詔曰︰「朕省與僕射何異？」竟不視。
又曰︰文帝時，欲以賈詡爲僕射。詡曰︰「尚書僕射，官之師長，天下所望。詡名不素重，非以服人；詡縱昧於榮利，奈國朝何？」
《魏略》曰︰李豐字安國，爲侍中僕射，在台閣，常多託疾。時台制滿百日當解祿，豐未滿百日起，已而復臥，如是數歲。及太傅宣王久病，曹爽攝政，豐依違二公間，故時人有謗書曰︰「曹爽之勢熱如湯，太傅父子冷如漿，李豐兄弟如游光。」其意以爲豐雖外示清淨，而內圖事機有似游光。
《吳志》曰︰諸葛恪既定山越，孫權使尚書僕射薛綜勞軍曰︰「故遣中台近官，迎致犒賜。」
《晉書》曰︰荀顗代陳泰爲僕射，吏部四辭而後受。
又曰︰太康元年，以山濤清虛恬簡，轉爲左僕射。
又曰︰魏舒太康初拜右僕射，舒與衛瓘、山濤、張華等以六合混一，宜同古典，封禪東岳。前後累陳其事，帝謙讓不許。
《晉起居注》曰︰武帝太康四年，詔曰︰「吏部掌敘人倫，治化之本也，宜得忠正舊德。尚書右僕射魏舒，寬泰弘毅，潛通有才識，其以舒爲左右僕射，領選曹。」
又曰︰永昌元年詔曰︰「尚書分置左右僕射，所以廣登賢俊，經始萬機。護軍周顗可左僕射，領軍王遂可右僕射。」
又曰︰尚書高陽王�，忠允善政，思量弘濟，蒞官盡心，所居著稱，其以�爲右僕射。」
又曰︰「太康元年詔曰︰尚書置左右僕射，所以恢演治典，協宣庶政。」
謝靈運《晉書》曰︰古者重武事，貴射禦，取其捷禦如僕，各置一人，尚書六人，謂之八座。參攝百揆，出納王命，古元凱之任也。
干寶《晉記》曰︰武帝詔曰︰「散騎常侍、中軍將軍羊祜，秉德清勁，經緯文武，雖處腹心之任，不總樞機之重，非垂拱無爲，委任責成之意也。以祜爲尚書左僕射衛將軍。」
《晉諸公贊》曰︰司馬�少時有令望，早曆顯職，晉受禪爲尚書左僕射，時年三十七，衆論以爲美。
《晉書百官注》曰︰僕射一人，銅印、墨綬，五時朝服，納言幘，進賢冠，佩水蒼玉。官品第三，俸月四十五石。
《晉公卿禮秩》曰︰尚書僕射，魏晉以來或置左右，或不置。
《晉中興書》曰︰顧和，康帝即位爲尚書僕射，以母老固辭。詔敕特諭，暮出朝還，其優遇如此。
又曰︰紀瞻字士遠，爲右僕射。肅祖嘗內殿慨然憂天下曰︰「社稷之臣，欲無復十人如何？」因數之雲︰「君便是一人。」瞻謝曰︰「臣不敢聞命。」肅祖曰︰「方欲與君善語，云何復崇謙讓耶。」瞻以年在懸車，自陳告老。詔曰︰「豈朕德薄，不足以爲治乎？」
又曰︰王珣拜尚書左僕射，領吏部，時烈宗雅好典籍，深欽愛之，與殷仲堪、徐邈幷以才學文章爲上所昵。桓玄《答道子箋》雲︰「王珣明悟疏徹風流之美，雖逼於同異，才用不盡，然君子在朝，所益自多也。」
又曰︰刁協字玄亮，除左僕射，時中興草創，制度未立，朝臣無練習舊儀者。惟協以久在中朝，加性聰朗，多諳故事，朝廷憲體、出入威儀、唱贊一皆稟於協，當時稱爲強記。
《宋書》曰︰劉延孫爲尚書左僕射。延孫疾病，不任拜起，上使乘船自清溪至平昌門，仍入尚書下舍。
又曰︰漢制，御史中丞遇尚書令，僕、丞郎車，皆預相迴避，台官過乃得去。今尚書令上朝及下，禁斷行人，猶其制也。〈尚書，漢稱台，魏晉已降，方號曰省。〉
又王弘爲僕射，奏彈康樂侯謝靈運︰淫其{薛女}女、殺興湖江，請免官削爵，付大理內台。舊體不得用，風聲舉彈，此事彰赫，暴之朝野，不敢拱默。武帝令免官而已。
又曰︰王裕之，字敬弘，元嘉三年爲尚書僕射，所署文案，初不省讀。嘗豫聽訟，上問疑獄，敬宏不對。上變色問左右，何故不以訊牒副僕射，敬弘曰︰「臣乃得訊牒讀之，正自不解。」上甚不悅。
《齊書》曰︰王延之轉左僕射。宗德既衰，太祖輔政，朝野之情，人懷彼此。延之與尚書令王僧虔中立無所去就，時人爲之語曰︰「二王持平，不送不迎。」太祖以此善之。
又曰︰張緒，帝欲用緒爲右僕射，以問王儉，儉曰︰「緒少有清望，誠美選也，南士由來少居此職。」褚彥回曰︰「儉少年，或未憶耳。江左用陸玩、顧和，皆南人也。」儉曰︰「晉昏衰政，不可爲則。」
《齊職儀》曰︰魏朝以尚書僕射毛�領選曹，晉武以僕射領吏曹，後依擬至今，或領焉。
《南燕書》曰︰慕容德以右僕射封嵩爲左僕射，尚書韓訁卓爲右僕射。時嵩、訁卓幷年三十，又以嵩弟鬲爲西中郎將，訁卓弟軌爲中郎將，嵩等俱拜，帝臨軒詔令四人同入，嵩等升殿方謝，帝顧曰︰「躍二龍於長衢，騁雙驥於千里。」朝野榮之。
《後魏書》曰︰郭祚爲右僕射，時議定新令，詔祚與侍中、門下參議刊正。故事，令、僕射、中丞騶唱而入宮，至於馳道。及祚爲僕射，以爲非盡敬之宜，言於帝，納之，下詔︰「禦在太極，騶唱至止車門；禦在朝堂，至司馬門。」騶唱不入宮，自此始也。
又曰︰趙善爲尚書右僕射，性溫恭有器局，雖位居端右而愈自謙退其職。務克舉則曰︰「某官之力。」有罪責則曰︰「善之咎也。」時人稱其有公輔之量。
又曰︰元順除吏部尚書右僕射，及上省登階向榻，見榻甚故，問都令史徐仵，仵起曰︰「此榻曾經先王坐。」順即哽塞，涕泗交流，久而不能言，遂令換之。
又曰︰陽平王新成之子欽，字思若，累遷尚書右僕射。欽色黑，故時人號爲黑面僕射。
《三國典略》曰︰東魏以孫騰兼尚書左僕射，府庫關鑰，一以委之。
又曰︰北齊王晉明，豪侈有氣俠，留心經史，招引賓客。嘗爲尚書右僕射，百餘日便謝病而退。告人云︰「廢人飲酒，安能作刀筆吏，披故紙乎？」
《北齊書》曰︰高隆之爲尚書右僕射，時初給民田，貴勢皆占良美，貧弱鹹受瘠薄。隆之啓高祖，悉更反易，乃得均平。
《後周書》曰︰周惠達爲右僕射，自關右草創，禮樂缺然，惠達與禮樂官損益舊章，至是儀軌稍備。魏文帝因朝奏樂，顧謂惠達曰︰「此卿之功也。」
又曰︰李遠除尚書左僕射，遠白太祖曰︰「遠秦隴匹夫，才藝俱缺，平生念望不過一郡守耳。遭逢際會，得奉聖明，主貴臣遷，以至於此。今位居上列，爵邁通侯，受委方面，生殺在手，非直榮寵一時，亦足光華身世。但尚書僕射，任居端揆，今以賜授，適所以重其罪責。明主若欲全之，乞寢此授。」太祖曰︰「公勛德兼美，朝廷敬肅，選衆而舉，何足爲辭！且孤之於公，義等骨肉，豈容於官位之間便致退讓？深乖所望也。」遠不得已，方拜職。
《陳書》曰︰袁憲遷右僕射，參掌選事。先是，憲長兄簡懿爲左僕射，至是憲爲右僕射，台省目簡懿爲大僕射，憲爲小僕射，朝廷榮之。
《隋書》曰︰楊素爲右僕射，與高熲專掌朝政，後文帝漸疏忌素，詔曰︰「僕射，國之宰輔，不可躬親細務，但三五日一度，向省平論大事。」外示崇重，實奪其權。
《唐書》曰︰太宗謂房玄齡、杜如晦曰︰「爲僕射，當須廣開耳目，求訪賢哲。有武藝謀略、才堪撫衆者，任以邊事；有經明德行，性理通悟者，任以侍臣；有明�清愨、處事公平者，任以劇務；有學通今古，識達政術者，任以理人。此乃宰相之弘益也。比聞聽受辭訟，日不暇給，安能助朕求賢哉？」因敕︰尚書細務屬左右丞，惟枉屈大事合聞奏者關於僕射。
又曰︰戴至德爲僕射，時與劉仁軌更日受詞訟。嘗有老母經省陳詞，至德已收牒省視，老母前曰︰「本謂是解事僕射，所以來訴；公乃是不解事僕射，請卻付牒來也。」至德笑而還之，議者尤稱其長者焉。
又曰︰元和中，裴均爲僕射，於尚書省都堂上事，其送印及呈孔目、唱案、授案，皆使尚書郎爲之。又三品已上官升階列坐，四品、五品及郎官、御史拜於廳下，然後召御史中丞、左右丞升階答拜。初，開元中張說爲右丞相，因制儀注自極尊大，自非中書門下及諸三品已上官，是日皆坐受拜。或征其所從來，答曰︰「聖曆中王及善、豆盧欽望同日拜文昌左右丞，亦同此儀。當時以說方承恩寵，不敢復詰，因爲故事，非舊典也。均交結權幸而得貴位，在班列嘗逾位而立，御史中丞盧坦請退之，均不受。坦曰︰「姚南仲爲僕射例如此。」曰︰「南仲何人？」坦曰︰「南仲，是守正而不交權幸者也。」尋罷坦爲右庶子，時人歸咎於均。
又曰︰寶曆中，左僕射李絳與御史中丞王相遇於道，車不爲之卻，因上言︰「故事雲，左右僕射，師長庶僚，開元中以爲左右丞相，其後雖去三事機務，猶總百司之權，表狀之中不署其姓。尚書已下，每月合衙上日，百寮列班，宰相送上，中丞御史列位於庭。禮數之崇，中外特異，所以自武德貞觀以來，聖君賢臣布政除弊，不革此禮，謂爲合宜。苟有不安，尋亦合廢。近年緣有才不當職、恩加特拜者，遂從權便，不用舊儀，酌於群情，事實非當。今或有僕射初除就中丞院門相見者，即與就參何殊？或中丞新授，亦無見僕射之處。又參賀處，或僕射先至，中丞後來，憲度乖宜，尊卑倒置。倘人才忝位，自合別授賢良；若朝命守官，豈得有虧法制！伏望下百僚，重詳定事體，使永可遵行。」奉敕宜令左右常侍、諫議大夫、給事中、中書舍人詳議聞奏。元和中，太常博士韋謙舉奏削去舊儀，今降上論於體甚當。然其時，黨方盛，致絳改官，共寢其儀。
又曰︰李程，太和中爲左僕射、中謝，日奏曰︰「臣所忝官上禮，前後儀注不同。在元和、長慶中，僕射數人，上日不受四品已下官拜。近日再定儀注，四品已下官悉許受拜，王涯竇易直已行之於前。今御史雲已聞奏太常寺，定取十五日上，臣進退未知所據。」時中丞李漢以爲受四品已下拜太重，敕曰︰「僕射上儀近已詳定，所緣拜禮皆約令文，已經施行，不合更改，宜准大和四年十一月十六日敕處分。」
《鍾離意別傳》曰︰意爲尚書僕射，其年匈奴來降，詔賜縑三百匹，尚書侍郎暨酆受詔，誤以三千匹賜匈奴。詔大怒，鞭酆欲死，意獨排省閣入諫，明帝以合大義。恚損怒消，帝謂意曰︰「非鍾離尚書，朕幾降威於此郎。」
《世說》曰︰周伯仁過江，積年恆大飲酒，嘗經三日醒，時人謂爲三日僕射。
《唐書官品志》曰︰僕射爲執法，置二，則爲左右僕射，皆與令同。左糾彈而右不糾彈。
《唐新語》曰︰自武德至長安四年已前，僕射幷是正宰相，故太宗謂房玄齡等曰︰「公爲宰相，當須大開耳目，求訪賢哲。」即其事也。神龍初，豆盧欽望爲僕射，不帶同中書門下三品，不敢參議政事，後加知軍國事。韋安石爲僕射，東都留守，自後僕射不知政事。
