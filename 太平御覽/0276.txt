
《後周書》曰：王思政初入潁川，士卒八千人，城旣無外援，亦無叛者。思政常以勤王爲務，不營資産。嘗被賜園池，思政出征後，家人種桑果。及還，見而怒曰：「匈奴未滅，去病辭家，況大賊未平，何事産業！」命左右拔而去之。故身陷之後，家無蓄各。
又曰：元定有勇略，每戰必陷陣，然未嘗自言其功。太祖深重之，諸將亦稱其長者。
又曰：蔡祐少有大志，與鄉人李穆，布衣齊名。嘗相謂曰：「大丈夫當建立功名，以取富貴，安能久處貧賤耶！」言訖，各大笑。穆即申公，後皆如其言。
又曰：王羆爲華州刺史。時茹茹渡河南寇，候騎已至幽州。朝廷慮其深入，乃徵兵發士馬，屯守京城，塹諸街巷，以備侵軼。右僕射周惠達召羆議之。羆不應命，謂其使曰：「若茹茹在渭北者，王羆率鄉里自破之，不煩國家兵馬。何爲天子城中，遂作如此驚動，由周家小兒性怯致此。」羆輕侮權勢，守正不同，皆此類也。
又曰：劉亮，本名道德。累遷左大都督，從擒竇泰，復弘農與沙苑之後，幷力戰有功，遷車騎大將軍，開府，封長廣公。亮以勇敢見知，爲當時名將，幷屢陳謀策，多合機宜。太祖謂之曰：「卿文武兼資，即孤之孔明也。」乃賜名「亮」，幷賜姓侯莫陳氏，出爲東州刺史。卒，喪還京師，太祖親臨之，泣而謂人曰：「股肱喪矣，腹心何寄！」
又曰：王傑，本名文達。太祖奇其才，擢授揚烈將軍、羽林監，尋加都督。太祖嘗謂諸將曰：「王文達，萬人敵也，但恐勇決太過耳。」復潼關，破沙苑，爭河橋，戰邙山，皆以勇敢聞。親待日隆，賞賜加於倫等。於是賜姓宇文氏。
又曰：于謹平江陵還，太祖親至其第，宴語極歡。賞謹奴婢一千口，及寶物，幷金石絲竹樂一部。謹自以久當權，位望隆重，功名旣立，願保優閑。乃上先所乘駿馬及所著鎧甲等。太祖識其意，乃曰：「今巨猾未平，公豈得便爾獨善。」遂不受。
又曰：蔡祐，字承先。有膂力，便騎射。從征伐，常潰圍陷陣，爲士卒先。軍還之日，諸將爭功，祐終無所競。太祖每嘆之，嘗謂諸將曰：「承先口不言勛，孤當代其論敘。」其見知如此。
《三國典略》曰：周高琳每征戰，勇冠諸軍。太祖謂之曰：「公即我之韓、白也。」
又曰：胡僧祐爲梁名將，常以鼓吹置於齋中，恆坐對之，以自娛玩。或諫之曰：「公名望隆重，朝野具瞻，此是羽儀，可自居外。」僧祐曰：「我性愛之，恆須見耳。」
又曰：北齊斛律金，字阿六敦，朔州敕勒部人，光祿大夫那瑰之子也。世性敦直，善騎射，行兵用匈奴法，望塵識馬步多少，嗅地知軍度遠近。神武戒文襄曰：「有讒此人者，勿信之。」文宣嘗與金宴射，親持槊走馬以擬金胸者三，金堅不動。賜帛千匹，因過其宅，置酒作樂。
《北史》曰：隋文帝嘗從容命高熲與賀若弼言及平陳事，曰：「賀若弼先獻十策，後於蔣山苦戰破賊。臣文吏耳，焉敢與將論功！」帝大笑，時論嘉其有讓。
又曰：周將王思政久經軍旅，每戰惟著破衣弊甲，敵人疑非將帥，故得免。
又曰：韓果從平竇泰於潼關，周文依其規畫，軍以勝返，賞眞珠金帶一腰。
《隋書》曰：李密，父寬，驍勇善戰，�略過人，自周及隋，數經將領，至柱國、蒲山郡公，號爲名將。
又曰：史萬歲少英武，善騎射，驍捷若飛。好讀兵書，兼精占候。
又曰：宇文忻每參帷幄，出入臥內，禪代之際，忻有力焉。後拜右領軍大將軍，恩賜彌重。忻妙解兵法，馭戎齊整，當時六軍有一善事，雖非忻所建，在下輒相謂曰：「此必忻法也。」其見推服如此。
又曰：薛世雄，性廉謹，凡所行軍破敵之處，秋毫無犯，帝由是嘉之。帝嘗從容謂群臣曰：「我欲舉好人，未知諸君識不？」群臣咸曰：「臣等何能測聖心。」帝曰：「我欲舉者薛世雄。」群臣皆稱善。帝復曰：「世雄廉正節概，有古人之風。」於是超拜右翊衛將軍。
又曰：楊玄感欲立名，陰求將領。謂兵部尚書段文振曰：「玄感世荷國思，寵逾涯分，自非立效邊裔，何以塞責！若方隅有風塵之警，庶得執鞭行陣，少展絲�之功。明公兵革是司，敢布心腹。」文振因言於帝，帝嘉之。顧謂群臣曰：「將門必有將，相門必有相，故不虛也。」於是賚物千段，禮遇益隆。
又曰：突厥入朝，上賜之射，突厥一發中的。上曰：「非賀若弼無能當此。」於是命弼。弼再拜而咒曰：「若赤誠奉國者，當一發破的。如其不然，發不中也。」旣射，一發而中。上大悅，顧謂突厥曰：「此人天賜我也！」
《唐書》曰：劉黑闥爲竇建德將奇兵，東西掩襲，多所克獲，每臨危難而色不變，軍中號爲「神勇」。
又曰：屈突通平薛仁杲之際，寶物山積，諸將爭取。通一無所犯。高祖聞之，曰：「通清正奉國，著於終始，名下定不虛也。」賜金銀六百兩，雜彩千段。
又曰：右武侯將軍張士貴破反獠而還，太宗勞之曰：「聞公親蒙矢石，爲士卒先，雖古名將無以加也。朕嘗聞以身報國者不顧性命，嘗聞其語未睹其實，於公方見之矣。」
又曰：文德皇后之葬也，段志玄與宇文士及分統士馬出宿於章武門。太宗夜使宮官至二將軍處，宇文士及開營內使者，志玄閉門不內，曰：「軍門不可夜開。」使者曰：「此有手敕。」志玄曰：「夜中不辨眞僞。」竟停使者至曉。太宗聞而嘆曰：「此眞將軍也，周亞夫何以加焉。」
又曰：霍王元范，高祖第十四子也，母曰「張美人」。元範少善騎射，初爲吳王時，嘗從太宗游獵，遇群獸，命射之，矢不虛發，獸無遺者。太宗撫其背曰：「汝才藝過人，恨今無所施耳。當天下未定，我得汝豈不安乎！」
又曰：王君廓統兵經略東都，王世充將郭士行、許羅漢前後入掠。君廓輒擊退之，拜右武衛將軍。詔勞之曰：「卿以十三人破賊一萬，自古以少擊衆未之前聞！非惟驍勇絕人，亦足以顯卿忠節也。」
又曰：突厥入寇，王君廓邀擊破之，俘斬二千餘人，獲馬五千匹。高祖聞而大悅，征之入朝，賜與御馬，令殿廷乘之而出。又謂侍臣曰：「吾聞藺相如叱秦王，目眥出血。君廓往擊，建德將出戰，徐遏之，君廓憤發大呼，目及鼻耳一時流血。此之壯氣，何謝古人，不可以常例賞之。」復賜錦袍金帶，還領幽州。
又曰：高宗時，吐蕃陷安西四鎮。長壽初，蕃軍逼安西府，則天令武威軍總管王孝傑、將軍阿史那忠節等，率師拒之。孝傑至安西，合戰屢捷，大破蕃軍，收復龜茲、于闐、疏勒、碎葉四鎮而還。則天大悅，謂侍臣曰：「昔貞觀年中俱統得此蕃城，其後西陲不守，幷陷吐蕃。今旣復舊，邊境自然無事。孝傑建茲功效，竭盡款誠，遂能裹足徒行，身與士卒齊力。如此忠懇，深足可嘉。」遷左衛大將軍。
又曰：薛仁貴擊九姓突厥於天山，軍將發，高宗出甲，令仁貴射之，射穿五重。時九姓衆十餘萬，令驍健十人逆來挑戰，仁貴發三箭，中三人，其餘下馬請降，幷坑之。更就磧北安撫餘衆而還。軍中歌曰：「將軍三箭定天山，將士長歌入漢關。」
又曰：劉仁軌，顯慶四年，出爲青州刺史。五年，大軍征遼，令仁軌監統水軍，以後期免，特令以白衣隨軍自效。尋檢校帶方州刺史，兼熊津道行軍長史，仍別領水軍二萬襲破倭賊數萬於白波，虜獲船艦四百餘艘。倭及耽羅等國皆遣使詣之請降。初，仁軌將發帶方州，謂人曰：「天將富貴此翁耳！」乃於州司請曆日一卷，幷七廟諱，人怪其故，答曰：「擬削平遼海，頒示國家正朔，使夷俗遵奉焉。」至是果以軍功顯正，除帶方州刺史。
又曰：郭元振爲安西大都護。時安西突厥首領烏質勒部落強盛，款塞通和，元振就其牙帳計會軍事。時天大雪，元振立於帳前，與烏質勒言議，須臾，雪深風冷，元振未嘗移足，烏質勒年老，不勝寒苦，會罷而死。
又曰：李晟，臨洮人也，祖思恭，父欽，代居隴右，嘗爲裨將。晟數歲而孤，事母以孝聞。少雄烈，有材力，善騎射，年十八從軍，身長六尺，勇敢絕倫。時河西節度使王忠嗣擊吐蕃，有驍將乘城拒鬥，頗多殺士卒，忠嗣募軍中能射者射之。晟乃引弓，一發而斃，三軍大呼。忠嗣厚賞之，因撫其背曰：「此萬人之敵也。」
又曰：貞元五年九月，馬燧與太尉晟召見於延英殿，上喜其有大勛力，皆圖形於淩煙閣，列於元臣之次。九年十月，召見延英殿，因拜，手僕於地，上親起之。
又曰：王棲耀，性謹厚，善騎射。始起兵，涉寇境太深，遇游騎四合，百步內立表俾之環視，發必破的。虜相顧恐懼，徐而解去。嘗獵會稽山中，有逸林白額獸卒起草中，應弦而斃。在蘇州嘗與諸文士游虎丘寺，平野霽日，先一箭射空，再發貫之，江東文士自梁肅已下歌詠焉。
又曰：李愬旣執送吳元濟，裴度建彰義軍節，擁降卒萬餘人次入焉。李愬具櫜�候度馬首。度將避之，愬曰：「此方不識上下等威之分久矣，請公因以示之。」度以宰相禮受愬謁，衆聳觀焉。明日，愬以師還於文成柵。度乃視節度使觀察及刺史事，蔡人大悅。
又曰：李光顔爲河東裨將，討李懷光、楊惠琳皆有功。後隨高崇文平蜀，搴旗斬將，出入如神，由是稍稍知名。授兼御史大夫。時兄光進官亦至兼御史大夫，軍中號曰「大大夫」、「小大夫。」
《國語·周語》曰：邵公告單公曰：「晉有三伐，勇而有禮，返之以仁。吾三逐楚君之卒，勇也；見其君必趨，禮也；能獲鄭伯而舍之，仁也。」
《老子》曰：以道佐人主者，不以兵強天下，果而勿矜，果而勿伐。河上公注云：「當果敢推讓，勿自伐取其美也。」
《六韜》曰：兵入殷郊，見太公曰：「是吾新君也。」而商容曰：「非也。其人虎據而鷹峙，威怒自副，見利慾發，進不顧前。」後見武王曰：「是新君也，見敵不怒。」
《獻帝春秋》曰：張遼問吳降人曰：「紫髯將軍長上短下誰也？」答曰：「是孫會稽。」
《會稽典錄》曰：張立之爲人剛毅，志意慷慨。太祖嘗抑之曰：「爾不念詩書，慕聖道，而好乘汗馬擊劍，此一夫之用，何足貴也！」謂左右曰：「丈夫當爲衛、霍，將十萬，馳沙漠，驅戎狄，立功建號耳，何能作博士耶！」
《荊州記》曰：鄧遐，襄陽人也。勇力絕人，歷位冠軍將軍、數郡太守，號名將。
袁子《世說》曰：呂布之破也，太祖給衆官軍乘，使取軍中物惟所欲。衆人皆重載，惟袁渙取書數百卷、資糧而已。衆人聞之大慚。
劉向《新序》曰：孫武、樂毅之徒，皆前世之賢將也。久遠深奧，其事難知。至於吳漢，近時人耳，起於販馬，立爲良將，乘名竹帛，天下歸德，此可慕也。
