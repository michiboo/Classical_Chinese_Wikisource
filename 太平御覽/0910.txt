
《說文》曰：猿，善援，狒屬也。
《山海經》曰：堂庭之山，其上多白猿。
《淮南子》曰：五九四十五，五生音，音主猿，猿故五月而生。
《列子》曰：老韭為莧，老羭為猿。
《莊子》曰：王獨不見夫騰猿乎？其得楠〈音南〉梓豫章，攬蔓枝而王長其間；及得柘棘枳枸之間，危行仄視，處勢不便，未足騁其能也。
又曰：人木處，則惴慄恂懼，猿猱然乎哉？
又曰：今取猿狙〈且餘切。〉而衣以周公之服，彼必齕齧挽裂，盡去而後慊。觀古今之異，猶猿狙之異乎周公也。
又曰：猿，猵〈音編。〉狙以為雌。〈司馬彪曰：扁狚，似猿而狗頭，食獼猴，好與雄狙接。〉
《淮南子》曰：虎豹之文來射，〈以虎豹有文章，使人射取之。〉猿豽〈女滑切。〉之捷來乍。〈豽，猿屬。乍，暫疾。以其捷，故使人疾擊之。〉
又曰：楚王亡其猿於林，木為之殘；飾王亡其珠於池中，魚為之殫。
又曰：置猿檻中，則與豚同。非不巧捷也，無所肆其能也。
《吳越春秋》曰：趙王問范蠡手戰之朮，范蠡答曰：「臣聞趙有處女，國人稱之，願王請問之手戰之道也。」於是王乃請女。女將北見王，道逢老人，自稱袁公。袁公問女曰：「聞子善為劍，願得一觀之。」處女曰：「妾不敢有所隱也。惟公所試。」公即挽林杪擲犟似桔槔末折墮地，女接取其末。袁公操蒲熬而刺處女，應節入之，三入，女因舉杖擊之，袁公則飛上樹，化為白猿。
《呂氏春秋》曰：荊王有白猿，王射之，則搏樹而熙。使養由基射之，始調弓矯矢，未發，猿擁木而號。
《漢書》曰：李廣猿臂善射。
《春秋繁露》曰：猿似猴，大而黑，長前臂。所以壽者，好引其氣也。
《抱朴子》曰：《王策記》稱猿壽五百歲則變而為玃，〈居縛切。〉千歲則變為老人。
又曰：周穆王南徵，一軍盡化，君子為猿為鵠，小人為沙為泥。
張載《論》曰：白猿玄豹藏於櫺檻，何以知其接垂條於千仞？
《孝子傳》曰：猿，狒屬也，或黃或黑，通胂〈音申。〉輕剿，〈子小切。〉善緣妙吟。雌為人所得，終不徒生。
《華陽國志》曰：鄧芝見猿抱子在樹上，引弩射之，中猿母。其子為拔箭，以葉塞瘡。芝乃嘆息，投弩死晷。
《宜都山川記》曰：峽中猿鳴至清，山谷傳其響，泠泠不絕。行者歌之曰：「巴東三峽猿鳴悲，猿鳴三煽柔沾衣。」
《荊州圖經》曰：宜都夷道縣西山頂上有古墓，名曰女王冢，不詳其人。林則女貞，獸則白猿。
范汪《荊州記》曰：夷陵縣峽口山，非日夜半不見日月，多猿鳴，至清遠。
《山海經圖贊》曰：白猿肆巧，由基撫弓。數如循環，其妙無窮。
《漢書》曰：韓生勸項羽都關中，羽曰：「吾聞富貴不還故鄉，如衣錦夜行。」乃燒宮室，都彭城。韓生曰：「人言楚人沐猴而冠，果然。」
又曰：張信少府檀長卿為沐猴與狗斗，蓋寬饒奏免之。〈張晏曰：沐猴，獼猴也。〉
王隱《晉書》曰：護軍張邵母病，淳于智筮之，使西出市獼猴，系母臂，令旁人抱之，拍猴恆使作聲。三日三夜，放去。猴出門，即為犬所殺。母於此漸差。
郭頒《魏晉世語》曰：司馬宣王辟周泰為新城太守，尚書鍾毓謂泰曰：「君釋褐登宰府，乞兒乘小車，一何駃！」泰曰：「君名公之子，少有文彩，故守吏職，彌猴乘土牛，一何遲！」眾賓悅服。
《莊子》曰：吳王浮於江，登於狙之山。眾狙見之，恂然棄而走。有一狙焉，委蛇攫搔，見巧乎王。王射之，敏給搏矢。〈矢徃雖速，而狙猶能將也。〉王命相者趨射之，狙死。王顧謂其友顏不疑曰：「狙之伐巧，恃其便以傲予，以至此。」
《列子》曰：宋有狙公者，養之成群。誑狙曰：「與若芋，朝三而暮四。」眾狙皆怒。曰：「朝四而暮三。」眾狙皆喜。
《韓子》曰：燕王徵巧術，人請以棘刺之端為母猴。母猴成，巧人曰：「人主欲觀之，必半歲不入宮，不飲酒食肉，雨霽日出，視之晏陰之間，而棘刺之母猴乃可見也。」燕王恩養之，不能觀也。
譙子《法訓》曰：人之所以貴者，以其禮節也。人而無禮者，獼猴乎！雖人象而蟲質也。
《淮南子》曰：楚有烹猴者，而紿其邦人，邦人以為狗羹而甘之。後聞其猴也，據地而吐之，盡寫其所食。此未為知味者也。
《抱朴子》曰：余友人騰永叔，嘗養一大獼猴，鎖著床間。犬忽齧殺之，永叔使合鎖埋之。後百許日，有見鬼者往，見獼猴走於永叔承塵上，不悟見鬼，驚指之曰：「獼猴何以被傷流血？」永叔曰：「始乃知皆有鬼也。」
又曰：山中申日稱人君者，猴也。猴壽八百歲。
王充《論衡》曰：鹿之角足以觸犬，猴之手足以搏鼠；然而鹿制於犬，猴服於鼠，氣不利也。
《神仙傳》曰：有人種黍山中，正患獼猴食之，聞介象有道，聊從之乞辟猴之法。象曰：「無他法也，汝明往黍所，望見群猴，便大喚，語之，雲已白介君，教莫復侵食黍」。此人明日視黍，遇群猴適欲下樹，承象語，獼猴各自還山，遂絕跡。
《述異記》曰：南康營民伍考之伐舡材，忽見太社樹上有一猴懷孕，考之便登木逐猴，騰赴如飛。樹既孤迥，下又有人，猴知不脫，因以左手抱樹枝，右手撫腹。考之禽得，遙擺地殺之。割其腹，有一子，形狀垂產。爾夜，夢見一人稱神，以殺猴責讓之。後考之病經旬，初如狂，因漸化為虎，毛鬢爪牙悉生，音聲亦變。遂逸走入山，永失蹤跡。
周景式《孝子傳》曰：余嘗至綏安縣，逢徒逐猴，猴母負子沒水。水雖深而清，乃以戟刺之，自脅以下中斷，脊尚連。抄著舡中，子隨其旁，以手捫子而死。
陸機《與弟雲書》曰：監徒武庫，建始殿諸房中見有兩足猴，真怪物也。
《異物志》曰：南方人以彌猴頭為鮓。
袁淑《俳諧集·常山王九命文》曰：及至圖身失所，羈束人間。馴纓服制，惟意所牽。登楹而遨，抱梁而眠。拾摭遺余，恣口所便。
後漢王延壽《王孫賦》曰：原夫天地之造化，實神偉之屈奇。道玄微以密妙，信無初而弗為。有王孫之狡獸，形陋觀而醜儀。顏狀類乎老公，軀體似乎小兒。眼睚〈五皆切〉𥈬〈五構切〉以𥄴〈音血〉卹，視𥊬〈音戢〉睫〈側夾切〉以䀗〈乎悅切〉睳。䆕〈烏決切〉高匡而曲頞，䁵〈音儇〉<目昊>〈呼號切〉曆而隳離。鼻𪖢〈許解切〉齁〈許侯切〉以䶋〈音吸〉𪖨〈許夾切〉，耳聿役以𥊔〈音商〉知。口嗛〈呼忝切〉呥〈音冉〉以䶨〈則咸切〉齺〈音鄒〉，唇喋㗩以𤿐〈匹里切〉𮍩。齒崖崖以齴齴，爵任<口染>而唲。儲糧食於兩頰，稍委輸於胃脾。踡兔蹲而狗踞，聲歷鹿而啒咿。或嗝嗝〈苦革切〉而𠳗𠳗〈音的〉，又嘀嗅其若啼。姿僭傔〈呼店切。〉而總贛〈音貢〉，豁盱鬩以頊𨢘。生深山之茂林，處嶃岩之嶔崎。性猗𤡑之㺕〈音煩〉疾，熊峰出而橫施。
《說文》曰：猱，貪獸也。一曰：母猴，似人。
《毛詩草木蟲魚疏》曰：猱，獼猴也，楚人謂之沐猴。老者為獑猢，駿捷也。其鳴噭噭而悲。
《詩》曰：無教猱升木。〈毛萇注曰：「猱，猿屬也。」〉
《爾雅》曰：猱猿善援。〈孫炎注曰：猱，母猴也。〉
江乘《地記》曰：攝山有山猱，赤足。
《說文》曰：玃，母猴也。
《爾雅》曰：玃父善顧。〈郭璞曰：似猴而大，倉黑色。能攫持人，好顧盼。〉
《抱朴子》曰：獼猴及猿八百歲化為玃。
《古今注》曰：猴五百歲化為玃。
《呂氏春秋》曰：肉之美者，玃飫昀晁。
又曰：聞言不可不察，數傳，白為黑。故狗似玃，玃似母猴，母猴似人，人與狗則遠矣。
《毛詩草木蟲魚疏》曰：猱，獼猴也，楚人謂之沐猴。老者為玃，大而黑，長前辟。玃之白腰者為獑猢。
《慱物志》曰：蜀中南高山上有物似獼猴，長七尺，能行健走，名曰猴玃，一名馬化，或曰犭段玃。伺行道，婦人有好者，輒盜之以去，人不得知。行者每經過其旁，皆以其長繩相引，然故不免，此能別男女氣自，故取女不取男。取去而為家室，其無子者，終身不得還，十年之後，形類之，意亦或迷，不復思歸。有子者，歿ㄐ送還其家。產子皆如人，有不食養者，母輒死，故無敢不養也。及長，與人不異，皆以楊為姓。故今蜀中西界多謂楊，率皆犭段玃、馬化之子孫，時時有玃爪者。
《山海經》曰：果然獸似獼猴，以名自呼。色蒼黑。群行，老者在前，少者在後。得果食輒與老者，似有義焉。交趾諸山有之。獠人射之，以其毛為裘蓐，甚溫暖。
《蜀地誌》曰：涪陵南界榛峽中有果然獸，形如狗子，頭似虎，其尾柔滑，白黑色。皮可為裘，輕暖可珍。
《南中八郡志》曰：交趾有果然，白面黑身，毛彩班爛。
《吳錄·地理志》曰：九真胥浦縣有獸明妍然，猿狖類也。色青赤有文，居樹上。北郡及日南皆有之。
《南方草物狀》曰：果然獸生在山林上，民人以毒箭射之，剝取皮。皮文青赤白色，縫相獵蕷席。出九真、日南郡。
《南州異物志》曰：交州以南有果然獸，以名自呼。身如猿大，面通有白色。其體不過三尺，而尾長四尺餘。反尾度身，過其頭。視蒲扒，乃見兩孔仰向。其毛長，柔細滑澤。色以白為質，黑文，視如蒼頭鴨，脅邊班文。集十餘皮，可得一蓐，繁文麗好，細厚溫暖。
魏鍾毓《果然賦》曰：果然，似猴象猿，黑頰青身。肉非嘉肴，惟皮為珍。
