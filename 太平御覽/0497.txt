
《說文》曰：酣，樂酒也。
又曰：酒卒曰醉。各卒其度量，不至於亂也。一曰瀆也。
《易·未濟》曰：有孚於飲酒，無咎；濡其首，有孚，失是。〈飲酒有思信而無保言尤，濡其首，有孚，失是。況酒無節，至濡首，雖有飲酒之信，失是不醉之節。明飲酒不節濡首，不可不戒也。〉《象》曰：「飲酒濡首，亦不知節也。」
《毛詩》曰：《既醉》，告太平也。既醉以酒，既飽以德。
又曰：幽王荒廢，褻近小人，飲酒無度，沉湎淫�，是曰：「既醉不知其尤。」醉而既出，幷受其福；醉而不出，是謂伐德。
《左傳》曰：重耳及齊，齊桓公妻之，公子安之。薑曰：「行也。」公子不可。薑與子犯，醉而遣之。醒，以戈逐子犯。
《史記》曰：范睢事魏，中大夫須賈使齊，雎從。齊襄王聞雎辯，乃使人賜雎牛酒。須賈以爲雎持國事告齊，故得此饋。還以告魏相，魏齊大怒，使舍人笞雎，拆脅拉齒。雎佯死。即卷簀，置厠中。賓客飲酒醉，更溺雎。雎從簀中謂守者曰：「既出我，我厚謝公。」守者乃請棄簀中死人。齊醉，曰：「可矣。」
又曰：齊威王置酒後宮，召淳于髡賜酒，問曰：「先生能飲幾許而醉？」髡曰：「飲一斗醉，飲一石亦醉。」王曰：「先生飲一斗而醉，乃能飲一石哉？」髡曰：「賜酒大王之前，執法在傍，御史在後，髡恐懼俯伏而飲，一斗徑醉。若州閭之會，男女雜坐，前有墮珥，後有遺簪，髡竊樂此，飲可八斗。堂上燭滅，主人留髡而出送客，羅襦衿解，微聞香澤。當此之時，髡心最欣，能飲一石。」
又曰：曹參爲漢相國，無所變更，一遵蕭何。日飲醇酒。卿大夫以下皆欲言，來者，參輒飲酒，醉而後去，終莫得開說。
又曰：景帝召程姬，姬有所避，而飾侍者唐兒使夜進。上醉不知，以爲程姬，而幸之，遂有娠。及生子，命曰「發」，爲長沙王。
《漢書》曰：漢高祖爲泗上亭長，亭中吏無所不狎侮，好酒及色。常從王媼、武負脎飲酒，醉臥，武負、王媼見其上常有龍怪。此兩家常折券棄債。
又曰：高祖被酒，夜經澤中，令一人前。前者還報曰：「前有大蛇當徑。」高祖醉，曰：「壯士何畏！」乃前，拔劍斬蛇，分爲兩。道開，行數里，醉，因臥。
又曰：萬石君徙居陵里。內史慶醉歸，入外門不下車。萬石君聞之，不食。慶恐，肉袒請罪，不許。舉宗及兄建肉袒，萬石君讓曰：「內史貴人，入閭里，里中長老皆走匿，而內史坐車中如故！」乃謝罷慶。慶及諸子入里門，至家。
又曰：衛青伐匈奴，匈奴右賢王當青等，以爲漢兵不能至，飲醉。漢兵夜至，圍右賢王，驚而夜逃。
又曰：李廣當斬，贖爲庶人。與故潁陰侯屏居藍田南山射獵。嘗夜從一騎出，從人田間飲。還至亭，灞陵尉醉，呵止廣，廣騎曰：「故李將軍。」尉曰：「今將軍尚不得夜行，何故也！」宿廣亭下。
又曰：陳遵爲京兆尹，嗜酒，每大飲，賓客滿堂，輒閉門，取車轄投井中，雖有急，終不得去。有部刺史奏事，過遵，值其方飲，刺史候遵宿醉時，突入見遵母，乃叩頭白當對尚書有期會，乃令從後閣出去。遵雖嘗醉，然事亦不廢。
又曰：邴吉始於官屬掾史，務掩過揚善。吉馭吏嗜酒，數逋蕩，嘗從吉出，醉嘔丞相車下茵。西曹主吏白欲斥之，吉曰：「以醉飽之失去士，使此人將復何所容？西曹忍之，此不過污丞相車茵耳。」遂不去也。
《東觀漢記》曰：更始納趙萌女爲夫人，有寵，遂委政於萌，日夜與婦人飲宴後庭。群臣欲遂言事，輒醉不能見。乃令侍中坐帳內與語，諸將識非更始聲，出皆怨。
謝承《後漢書》曰：劉寬爲太尉，嘗朝見，寬被酒沉醉，伏地睡。詔問：「太尉醉耶？」寬仰對曰：「臣不敢醉。但任重責大，憂心如醉。」
《魏志》曰：徐邈，字景山。魏國初建，爲尚書郎。時科禁酒，而邈私飲沉醉。校事趙達問以曹事，邈曰：「中聖人。」達白太祖，太祖甚怒。渡遼將軍鮮于輔平曰：「醉客謂清酒爲聖人，濁酒爲賢者，邈性修慎，偶醉言耳。」後文帝踐祚，問邈曰：「頗復中聖人不？」對曰：「宿瘤以醜見知，微臣以醉見識。」帝大笑，顧左右曰：「名不虛也。」
又曰：曹仁爲關羽所圍，太祖以曹植行征虜將軍，欲令救仁，植醉不能受命，於是罷之。
《蜀志》曰：蔣琬，字公琰，除廣都長。先主嘗因游觀奄至廣都，見琬衆事不理，時又沉醉，先主大怒，將加罪戮。諸葛亮請曰：「蔣琬，社稷之器，非百里之才也。願主公重加察之。」乃不加罪。
《吳志》曰：孫權爲吳王，游宴之後，起自行酒。虞翻伏地陽醉，不持；權去，翻起坐。權於是大怒，欲手擊之，大司農劉基起抱權諫曰：「大王以三爵後殺善士，雖翻有罪，天下孰知之？」權曰：「曹孟德尚殺孔文舉，孤於虞翻何有哉！」基曰：「孟德輕害名士，天下非之。今大王躬行仁德，欲與堯舜比隆，由是得免。權因敕左右：「自今酒後言殺，皆悉不得殺也。」
又曰：孫皓大會群臣，王蕃沉醉頓伏，皓疑而不悅。蕃輿出，以頃之請還，酒亦小解。蕃性有威嚴，行止自若。皓大怒，呵左右於殿下斬之。
《魏典略》曰：董卓雖親愛呂布，然時醉酒則駡之，以刀劍擊之，不中。布恐終被害，乃先畜死士以戟刺卓，卓曰：「布何在？」布曰：「有詔！」遂殺之。
又曰：時苗，字德胄，出爲壽春令。楊州治在其縣，時蔣濟爲治中，苗以初至，往欲謁濟。濟素嗜酒，雲會其醉，不能見。恚恨還，刻木爲人，署曰「酒徒蔣濟」，竪之於墻下，旦夕射之。
又曰：丁沖爲司隸校尉，後數歲過諸將飲酒，美不能止，醉，爛腸死也。
《晉書》曰：羊曇者，太山人，知名士也。少爲謝安所愛重。安薨後，輟樂彌年，行不由西路州，嘗因石頭大醉，扶路唱樂，不覺至州門也。左右白曰：「此西州門。」曇悲感不已，以馬策扣扉，誦曹子詩曰：「生存華屋處，零落歸山丘。」因慟哭而去。
又《王恭傳》：會稽王道子置酒於東府，尚書令謝石因醉爲委巷之歌，恭正色曰：「居端右之重，集藩王之第，而肆淫聲，欲令群下何所取則！」石深銜之。
又曰：王蘊素嗜酒，末年尤甚。及在會稽，略少醒日，然猶以和簡爲百姓所悅。
又《顧榮傳》：齊王冏召爲大司馬主簿。冏擅權驕恣，榮玖虐禍，終日昏酣，不綜府事，以情告友人長樂馮熊。熊謂冏長史葛旟曰：「以顧榮爲主簿，所以甄拔才望，委以事機，不復計南北親疏，欲平海內之心也。今府大事殷，非酒客之政。」旟曰：「榮江南望士，且居職日淺，不宜輕代易之。」熊曰：「可轉爲中書侍郎，榮不失清顯，而府更收實才。」旟然之，白冏，以爲中書侍郎。在職不復飲酒。人或問之曰：「何前醉而後醒耶？」榮懼，乃復更飲。
《晉中興書》：畢卓，字茂世，爲吏部郎。比舍郎釀熟，卓因醉夜至其瓮間取酒飲之，掌酒者縛卓。郎往視之，釋縛，宴於瓮側，取醉而去。
又曰：周顗代戴淵爲護軍，尚書紀瞻置酒請顗及王導等二十人，顗荒醉失儀，復爲有司所奏。
檀道鸞《晉書》曰：桓玄詣會稽王道子，道子已醉，對玄張目，矚四座云：「桓溫作賊。」玄見此醉勢難測，伏地流汗。
《宋書》曰：荊州刺史王忱，范太外弟也。忱嗜酒，醉輒累旬，及醒則儼然端肅。太謂忱曰：「酒雖會性，亦所以傷生也。」
又曰：孔顗使酒仗氣，每醉輒彌日不醒，僚類之間，多所淩忽，尤不能曲意權幸，莫不畏而疾之。
又曰：陶潛，嘗九月九日無酒，出宅邊菊叢中坐，久之，值王弘送酒至，便酌，大醉而歸。
崔鴻《後趙錄》曰：石勒製法甚嚴，兼諱胡，尤峻。有醉胡乘馬突入止車，勒大怒，謂宮門小執法馮翥曰：「夫人君爲令，將使下之無犯。吾尚望威行天下，況於宮閣之間！向馳馬入門，爲是何人，而不彈白，縱之耶？」翥惶懼忘諱，對曰：「向醉胡乘馬馳入，甚呵，衛之而不可與語，所謂互鄉難與言，小人所不能制。」勒笑曰：「胡正自難與言。」恕而不罪。
崔鴻《前秦錄》曰：建武十四年，堅宴群臣於釣台，以秘書監朱彤爲酒正，堅曰：「今日之飲，當以落池爲限。」
《史典論》曰：荊州牧劉表跨有南土，子弟驕貴，幷好酒。爲三爵：大曰伯雅，次曰仲雅，小曰季雅。伯受七升，仲受六升，季受五升。又設大針於坐端，客有醉酒寢地，輒以刂〈音讒。〉刺，驗其醒醉。是醜於趙敬侯以筒酒灌人也。大駕都許，使光祿大夫劉松北鎮袁紹軍，與紹子弟宴飲，松常以盛夏三伏之際，晝夜酣飲。二方化之，故南荊有三雅之爵，河朔有避暑之飲。
又曰：中常侍張讓子奉爲太醫令，與人飲酒，輒掣引衣裳，髮露形體，以爲戲樂。將罷，又亂其履舄，使小大差，無不傾倒僵僕，委跌手足，因隨而笑之。
《襄陽耆舊記》曰：襄陽城南有池，山季倫每臨此池，未曾不大醉而還。恆曰：「此我高陽池也。」襄陽城中兒歌之曰：「山公出何許，往至高陽池。日夕倒戴歸，酩酊無所知。時時能騎馬，到著白接離。舉鞭問葛強，何如幷州兒。」
《韓詩外傳》曰：趙簡子與諸大夫飲於洪波之台，酒酣。簡子涕，諸大夫皆出走，曰：「臣有罪而不自知也。」簡子曰：「大夫無罪。昔友周舍有言曰：千牛之皮，不若一狐之腋；衆人之惟惟，不若直士之諤諤。」
《費禕別傳》曰：孫權每別置好酒以酌禕，視其已醉，然後問以國事，幷論世務，辭難累至。禕輒辭以醉，退而撰次所問，事條答，無所遺矣。
《呂氏春秋》曰：秦繆公之時，西戎強大，繆公遺女樂。戎王大喜，以其故，數飲食，日夜不休。左右有言秦寇之至，因按弓而射之。秦寇果至，戎王醉而臥於樽下，卒生縛而擒之。
《博物志》曰：人中酒醉不解，浴之以湯，自漬則愈。湯亦作酒氣味。
又曰：昔有人名玄石，從中山酒家酤酒。酒家與之千日酒，不語其節度，至家而醉，家以爲死，而葬之。酒家計滿千日，乃憶之，往索玄石。玄石家云：「亡來三年，服已闋矣。」乃至冢，掘而問之，玄石起於棺中。
《說苑》曰：楚莊王賜群臣酒，日暮燭滅，有引美人衣者，美人援絕其冠纓。告王，王曰：「賜人酒，使醉失禮，奈何欲顯婦人之節而辱士乎？」乃命左右曰：「與寡人飲，不絕冠纓者不歡。」群臣皆絕其冠纓，乃止。
《世說》曰：周伯仁有德量，深達危亂。過江積年，恆大飲酒。嘗經三日醒，時人謂「三日僕射」。
又曰：張磺既貴，有少時知識來候之。華屏官事，與共飲，九醞酒，爲酣暢，其夜醉眠。張華嘗飲此酒，醉眠輒使左右轉側，至覺，左右依常爲張公轉側，其友無轉側者。至明起，友人猶不寤。張公曰：「咄，此必死矣！」使就視之，酒果穿腹流，床下滂沱。
又曰：山公曰：嵇叔夜之爲人也，岩然若孤松之獨立。及其醉也。嵬峨若玉山之將頽。
又曰：杜預爲荊州刺史，鎮襄陽。時有宴集，大醉，閉齋獨眠，或見一大蛇垂頭床邊吐。
《語林》曰：周伯仁過江恆醉止，有姊喪三日醒，姑喪三日醒也。
又曰：周伯仁在中朝，能飲一斛酒。過江，雖日醉，然未嘗飲一斛，以無其對也。後有舊對忽從北來，相得欣然，乃出二斛酒共飲之。既醉，伯仁得眠，眠覺，問共飲者何在？曰：「西廂。」問：「得轉不。」答：「不得轉。」伯仁曰：「異事。」使視之，脅腐而死。
《十洲記》曰：瀛洲者，玉膏如酒味，名曰玉酒，飲數升輒醉，令人長生。
《俗記》曰：宋禕死後，葬在金城南山，對琅琊郡門，袁崧爲琅琊太守，每醉輒乘輿上宋禕冢，作《行路難》歌。
《列子》曰：子産相鄭，有兄曰公孫朝，好酒。朝之室聚酒千鐘，積麯成封，糟糠之氣逆於人鼻。方其荒醉，不知世道之安危。
《魯連子》曰：楚王成章華台，酌諸侯酒。魯君先至，悅之，故醉，與之大麯之弓、不琢之璧，已而悔之。魯君懼，乃歸之。
《莊子》曰：醉者之墜車也，希死，形體與人同，其悟物與人異，則其神者全也。
《尸子》曰：赤縣洲者，實爲崑崙之虛，其東則鹵水島。山左右蓬萊，玉紅之草生焉。食其一實，醉臥三百歲而寤。
《韓子》曰：楚共王與晉厲公戰於鄢陵，楚師敗績。共王傷目，司馬子反渴而求飲，雲陽樹操觴而進子反。王欲復戰，召子反議，子反醉，乃辭以疾。王入其幕，酒臭，旋師而斬。
《韓子》曰：紹緇昧醉而忘其裘，梁君曰：「醉足以亡裘乎？」答曰：「紂以酒亡天下，而況裘亡乎？」
又曰：紂爲長夜飲而失日，問於左右，盡弗知日。使人問箕子，謂其從曰：「爲天下王，而一國皆失日，天下其危矣。一國皆不知，而我獨知之，我其危矣。」辭以醉而不知也。
又曰：齊桓公飲酒醉，遺其冠，恥之，三日不朝。管仲曰：「此非有國者之恥也，公胡不雪之以政？」公曰：「善。」因發困倉，賜貧窮；論囹圄，出薄罪。處三日，而民歌之曰：「公乎，不復遺其冠乎！」
《淮南子》曰：夫醉者，俯入城門，以爲七尺之閨；超江、淮，以爲尋常之溝。酒濁其神也。
陶淵明詩序曰：餘偶有名酒，無日不飲，顧影獨盡，忽焉復醉。
《諸葛亮集》曰：亮戒子曰：「夫酒之設，合禮致情，�體歸性，禮終而退，此和之至也。主意未殫，賓有餘倦，可以至醉，無致迷亂。」
