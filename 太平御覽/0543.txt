
《周禮·夏官》曰：司士擯：〈詔王出揖公卿大夫以下朝者。〉孤卿特揖，大夫以其等旅揖，士旁三揖。王還揖門左，揖門右。〈特揖，一一揖之，旅，衆也。大夫爵同者，衆揖之。公及孤卿大夫始入門右，皆北面東上，王揖之，乃就位。三揖者，士有上、中、下，王揖之，皆逡巡趨復位。〉
又《秋官》曰：司儀掌九儀之賓客擯相之禮，以詔儀容、辭令、揖讓之節。〈出接賓曰擯，入贊禮曰相。以詔者，以禮告生。〉
又《秋官》曰：司儀詔王儀：南鄉見諸侯，土揖庶姓，時揖異姓，天揖同姓。〈謂王旣祀方明，諸侯上介皆奉其君之旗，置於宮。乃詔王升壇，諸侯皆就其旗而立。王揖之者，定其位也。庶姓，無親者也。土揖，推手小下之也。異姓婚姻舉之。〉
《禮記·曲禮上》曰：揖人必違其位。〈鄭玄注曰：禮以變爲敬也。〉
又《仲尼燕居》曰：兩君相見，揖讓而入門，入門而懸興，揖讓而升堂，升堂而樂闋。
又《表記》曰：事君難進而易退，則位有序；易進而難退，則亂也。故君子三揖而進，一辭而退，以遠亂也。
《豰梁傳·昭公》曰：夾穀之會，孔子相焉。兩君就壇，兩相相揖。齊人鼓譟而起，欲執魯君，孔子曆階而上，不盡一等而視，歸乎齊侯。
《左傳·襄公》曰：齊慶封圍高唐，弗克。〈夙沙衛以叛，故圍之。〉冬十一月，齊侯圍之。見衛在城上，號之乃下。〈衛下與齊侯語。〉問守備焉，以無備告。揖之，乃登。〈齊侯以衛告誠，揖而禮之，欲生之也。衛志於戰死，故不順齊侯之揖而還登城。〉
又《襄公》曰：衛侯入，書曰：「復歸國。」納之也。大夫逆於竟者，執其手而與之言。道逆者，自車揖之。逆於門者，頷之而已。〈頷，搖其頭。言衍驕心易生。〉
又《昭十二》曰：王揖而入，饋不食，寢不寐，數日。
又《哀上》曰：衛侯游於郊，子南僕。〈子南，靈公子郢也。僕，禦也。〉公曰：「餘無子，將妾。」不對。他日，又謂之。對曰：「郢不足以辱社稷，君其改圖。君夫人在堂，三揖在下。」〈三揖，卿大夫士。〉
《論語》曰：君子無所爭。必也，射乎？揖讓而升，下而飲，其爭也君子。
又《述而》曰：陳司敗問：「昭公知禮乎？」孔子對曰：「知禮。」孔子退，揖巫馬期而進之，曰：「吾聞君子不黨。君子亦黨乎？君娶於吳，爲同姓，謂之吳孟子。君而知禮，孰不知禮？」
《漢書》曰：沛公至高陽，見酈食其，入即長揖不拜，曰：「足下必欲聚徒合兵，誅無道秦，不宜倨見長者。」
《史記》曰：郅都遷爲中尉，丞相條侯至貴倨也，而都揖丞相。
《漢書》曰：田爲丞相，中二千石皆拜謁，及黯獨揖之。
又曰：萬章爲京兆尹門下督，從尹至殿中。諸侯貴人爭欲揖章，莫與尹言者。
《後漢書》曰：崔駰上《四巡頌》，肅宗雅愛文章。自見駰《頌》後，帝嗟嘆之，謂侍中竇憲曰：「卿寧知崔駰乎？」對曰：「班固數爲臣說之，然未見也。」帝曰：「公愛班固而忽崔駰，此葉公之好龍也。試請見之。」駰由此候憲，憲屣履迎門，笑謂駰曰：「亭伯，吾受詔交公，公何得薄我？」遂揖入，爲上客。
《後漢·袁紹傳》曰：董卓議欲廢立，謂紹曰：「天下之主，宜得賢明。每念主上，令憤毒，〈毒，恨也。〉董侯似可，今當立之。」紹曰：「今上富於春秋，未有不善宣於天下。若公違禮任情，廢嫡立庶，恐衆議未安。」卓案劍叱紹曰：「竪子敢然！天下之事，豈不在我！我欲爲之，誰敢不從？」紹跪對曰：「此國之大事，請出與太傅議之。」卓復言：「劉氏種不足復遺。」紹勃然曰：「天下健者，豈惟董公！」橫刀長揖，徑出，懸節於上東門而奔冀州。
《漢官典職》曰：尚書丞郎見尚書，執板對揖，稱曰「明公」。尚書郎見左右丞，對揖，無敬，稱曰「左右君」。
《晉陽秋》曰：晉文帝進號爲王，太尉王祥獨長揖。王謂祥曰：「今日然後知君見顧之重也。」
《後魏書》曰：宗愛之任勢也，威振四海。嘗召百司於都坐，王公以下，望庭畢拜。高允獨升階。由此觀之，汲長孺可臥見衛青，何抗禮之有？向之所謂風節者，得不謂此乎？
《宋書·禮志》曰：漢世朝臣見三公，幷拜。丞郎見八座，皆持板揖。事在《漢儀》。
《南史》曰：袁憲，陳武帝作相，除司徒戶曹。初謁，遂抗禮長揖。中書令王勵謂憲曰：「卿何矯衆，不拜錄公？」憲曰：「於理不應致拜。」衛尉趙知禮曰：「袁生舉止詳中，故有陳汝之風。」
《白虎通》曰：朝禮奈何？君出居內門之外，天子揖，諸侯持揖，卿大夫膝下至地。天子將揖，三公面揖，卿略揖。大夫士所以不拜何？爲其屈尊者。
《說文》曰：揖，讓也。一曰：手著胸曰揖。
《風土記》曰：越俗定交有禮，皆於大樹下封壇，祭以白犬，咒曰：「卿雖乘車我戴笠，後日相逢下車揖。」
《文士傳》曰：趙壹郡舉計吏，至京輦。是時袁陽爲司徒，宿間其名，時延請之。壹入閣，揖而不拜。陽問曰：「嘗聞下郡計吏見漢三公不爲禮者乎？」壹曰：「昔酈食其，高陽白衣也，而揖高祖。今壹，關西男子，其揖漢三公，不亦可乎？」陽壯其言，接之甚厚。
《列子》曰：范氏門徒路遇乞兒馬醫，弗敢辱也，必下車而揖之。
《尹文子》曰：越王勾踐謀報吳，欲人之勇。路逢怒蛙，下車而揖之。
袁淮《正論》曰：太祖破呂布，袁渙在軍中，陳群父子見上拜，惟袁渙獨高揖，不爲禮。上嚴敬之。
摯虞《決略錄要注》曰：小會殿就席，皆釒頭而後坐。釒，頭伏地也。欲起亦先釒頭。
《周禮·春官上·宗伯》曰：以賀慶之禮，親異姓之國。〈鄭玄注曰：異姓，王婚姻甥舅也。〉
《禮記·玉藻》曰：有慶，非君賜不賀。〈鄭玄注曰：惟君賜爲榮。〉
《左傳·僖下》曰：楚子將圍宋，使子文治兵於暌，終朝而畢，不戮一人。子玉復治兵於，終日而畢，鞭七人，貫三人耳。國老皆賀子文。子文飲之酒。賈尚幼，後至，不賀。子文問之。對曰：「不知所賀。子之傳政於子玉，曰『以靖國也』。靖諸內而敗諸外，所獲幾何？子玉之敗，子之舉也。舉以敗國，將何賀焉？」
又《昭三》曰：叔弓如晉，賀虒祁也。〈賀宮也。〉游吉相鄭伯以如晉，亦賀虒祁也。史趙見子大叔曰：「甚哉，其相蒙也！〈蒙，欺也。〉可吊也，而又賀之。」子太叔曰：「若何吊也？其非惟我賀，將天下實賀。」〈言諸侯畏晉，非獨鄭。〉
《國語》曰：晉簡子問於杜馳茲曰：「東方之士孰爲愈？」〈杜馳茲，東方人。爲晉大夫者，蓋吳人也。愈，賢也。〉杜馳茲拜曰：「敢賀。」簡子曰：「未應吾問，何賀乎？」對曰：「臣聞之，國家之將興也，其君自以爲不足；其亡也，若有餘。今主晉國之政，而問及小人，求乎賢人，吾是以賀。」
《史記》曰：單父人呂公善沛令，避仇，從之客，因家沛中。豪傑吏聞令有客，皆往賀。蕭何爲主吏，令諸吏曰：「不滿千錢，坐堂下。」高祖爲亭長，素易諸吏，乃往，爲謁曰：「賀錢千萬。」實不掛一錢。
《漢書》曰：田肯賀上曰：「甚善！陛下得韓信，又治秦中。〈如淳曰：時山東人謂關中爲秦中。〉秦，形勝之國也。帶河阻山，懸隔千里，持戟百萬，秦得百二焉。地勢便利，其次以下兵於諸侯，譬猶高屋之上建瓴水也。夫齊，東有琅琊、即墨之饒，南有太山之固，西有濁河之限，北有渤海之利，地方二千里，持戟百萬，懸隔千里之外，齊得十二焉，此東西秦也。非親子弟，莫可使王齊者也。」上曰：「善！」賜金五百斤。
又曰：盧綰與高祖同里。綰親與高祖親太上皇相愛，及生男，高祖與綰同日生。里中持羊酒賀兩家。及高祖、盧綰壯，俱學書，又相愛也。里中嘉兩家。及家親相愛也，生子同日，壯又相愛，復賀兩家羊酒。
《後漢書》曰：光武謂馮異曰：「我昨夜夢乘赤龍上天，覺悟，心中動悸。」異因下席，再拜賀曰：「此天命發於精神，心中動悸，大王慎重之性也。」異遂與諸將定議，上尊號。
《東觀漢記》曰：上傳聞朱鮪破河內。有頃，寇恂檄至，上大喜曰：「吾知寇子翼可任也。」諸將軍賀，因上尊號。
謝承《後漢書》曰：鄭弘爲臨淮郡，兩鹿隨車。主簿拜賀曰：「聞三公轓盡作鹿，明府必爲宰相。」弘果爲太尉。
《漢雜事》曰：冬至陽氣起，君道長，故賀。夏至陰氣生，君道衰，故不賀。
《魏志》曰：王粲爲丞相掾，太祖置酒漢濱，粲奉觴賀曰：「明公定冀州之日，下車即繕其甲卒、收其豪傑而用之，以橫行天下；及平江漢，司其賢俊，而置之列位，使海內回心，望風願治，文武幷用，英雄畢力，此三王之舉。」
《吳志》曰：顧雍迎母於吳。旣至，孫策臨賀之，親拜其母於庭。公卿大臣畢會。後太子又往慶焉。
王隱《晉書》曰：泰始五年，龍見武庫井中，車駕親幸，有喜色。內外議，咸雲︰「當賀。」劉毅獨表：「舊典無賀龍之禮。」詔報：政德未修，慶賀之事，宜詳依典義。
《晉中興書》曰：武帝時，甘露降，公卿奏賀。詔曰：「三代盛隆，猶自戒勿休。況自頃懸象告變，盜賊充斥，百僚司牧，不能存職匪解。使道有寄，雖麟鳳至，慶有餘矣。此道未弘，雖四靈在郊，吾猶懼然，何甘露之足賀？其停之。」
《晉書·禮志》曰：永和二年，納後，議賀不。王彪之議曰：「婚禮不樂不賀，《禮》之明文。《傳》稱子罕如晉，賀夫人，旣無經文。又《禮》雲︰娶婦三日不舉樂。明三日之後自當樂。至於不賀，無三日之斷，恐三日之後，故無應賀之禮。」
《會稽典錄》曰：盛憲字孝章。嘗出，逢一童，容貌非常。憲怪而問之，是魯國孔融。融時年十餘歲。憲下車執融手，載以歸舍，與融談，知其不凡，便結爲兄弟。因升堂見親，憲自爲壽以賀母。母曰：「何賀？」憲曰：「母昔有憲，憲今有弟。家國所賴，以是賀耳。」融果以英才煒艶冠世。
《晏子》曰：景公探爵鷇，弱，故返之。晏子逡巡再拜，賀曰：「君有聖人之道矣。君探爵鷇，鷇弱，故反之。此聖人之道也。」
《韓子》曰：晉孟獻伯拜上卿，叔嚮往賀。門有御馬，不食禾。向曰：「子無二輿，馬不食禾，何也？」獻曰：「吾觀國人，尚有饑色，是以不秣馬。班白者多以徒行，故不二輿。」向曰：「吾始賀子拜卿，今賀子之儉也。」
《呂氏春秋》曰：人主得地百里則喜，四境皆賀；得士則不喜，不知相賀，不通乎輕重。
《新序》曰：魏文侯出遊，見路人反裘而負芻。文侯曰：「何爲交反裘而負芻？」對曰：「臣愛其毛。」文侯曰：「若不知其里盡而毛無所恃耶？」明年，東陽上計錢布十倍，大夫畢賀。文侯曰：「此非所以賀我也。譬無異夫路人反裘而負芻也，將愛其毛，不知愛其里也。無所恃也。今田地不加廣，士民不加衆，而錢十倍，必取之士大夫也。吾聞之：下不安者，上不可居也。此非所以賀我也。」
劉向《與子歆書》曰：董生有雲︰「吊者在門，賀者在閭。」言憂則恐懼，敬事則有善功。又曰：「賀者在門，吊者在閭。」言受福則驕奢，驕奢則禍至。
