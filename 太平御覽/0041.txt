
《吳越春秋》曰：禹巡天下歸，還越會稽，修國之道，以會計名山。
又曰：禹巡天下歸，還大越，登茅山，以朝四方群臣，觀中州諸侯。防風後至，斬以徇衆，示天下悉以臣屬也。乃大會計治國之道，更名茅山曰會稽。〈《越絕書》亦載。〉
《傳》曰：勾踐以甲楯五千，保於會稽。
《史記始皇本紀》曰：三十七年上會稽，祭大禹，望於南海，而立石刻頌秦德。
《九土文括略》曰：禹禪此山，有一石穴委曲，黃帝藏書於此，禹得之。
孔靈符《會稽記》曰：會稽山在縣東南，其上石狀似覆釜，禹夢玄夷蒼水使者卻倚覆釜之上是也。今禹廟在下，秦始皇嘗配食此廟。
又曰：山有石室，雲是仙人射堂，東高岩有射的石，遠望的，的如射侯，形圓，視之如鏡。土人常以占穀食貴賤，射的明則米賤，暗則米貴。諺曰：射的白，斛一百；射的玄，斛一千。
《夏侯曾先志》曰：此山有石帆，壁立臨川，涌石亙山，遙望芃芃，有似張帆也。下有懸岩，名爲射堂，傳雲仙人常射於此，使白鶴取箭。此是會稽東峰。
《郡國志》曰：山上有草，莖赤葉青，人死覆之便活。
《山海經》曰：會稽之山四方，上多金玉，下多碔砆，上有禹冢及井。
《臨海記》曰：天台山超然秀出，山有八重，視之如一帆，高一萬八千丈，周回八百里。又有飛泉，懸流千丈似布，故《登真隱訣》雲，此山有桐柏，繞四明東南三百里。
《啓蒙記注》曰：天台山去人不遠，路經福溪，水險清冷，前有石橋，路徑不盈尺，長數十丈，下臨絕冥之澗，惟忘其身，然後能躋。濟者梯岩壁，捫蘿葛之莖度，得平路，見天台山蔚然綺綉，列雙嶺於青霄。上有瓊樓玉閣天堂，碧林醴泉，仙物畢具。晉隱士白道猷得過之，獲醴泉紫芝靈藥。
《神異經》曰：餘姚人虞洪，入山采茗，遇一道士，牽三青羊，引洪至天台瀑泉，曰：「吾丹丘子也，聞子善具飲，常思見惠，山中有大茗，可以相給，祈子他日有甌犧之餘，不相遺也。」因立奠祀，後常與家人往山獲大茗焉。
《晉書》曰：許邁與王羲之書云：「自山陰至臨海，多有金庭玉堂，仙人芝草。」
《異苑》曰：會稽天台山遐遠，自非忽生忘形，不能躋也。赤城阻其徑，瀑布激其衢，石有莓苔之險，淵有不測之深。
《幽明錄》曰：漢明帝永平五年，剡縣劉晨、阮肇共入天台取穀皮，迷不得返，經十餘日，糧食乏盡，饑餒殆死。遙望山上有一桃樹，大有子實，而絕岩邃澗，了無登路。攀葛乃得至，啖數枚，而饑止體充，復下山持杯取水，欲盥漱，見蕪菁葉從山腹流出，甚鮮新，復一杯流出，有胡麻糝。相謂曰：「此處去人徑不遠。」度山出一大溪，溪邊有二女子，姿質妙絕，見二人持杯出，便笑曰：「劉、阮二郎捉向所失流杯來。」晨、肇既不識之，二女便呼其姓，如似有舊，相見忻喜，問來何晚耶？因要還家，家筒瓦屋，南壁及東壁下各有一大床，皆施絳羅帳，角懸鈴，上金銀交錯，床頭各十侍婢。便敕雲，劉、阮二郎，經涉山阻，向雖得瓊實，猶尚虛弊，可速作食。有胡麻飯，山羊脯，甚美。食畢行酒，有群女來，各持三五桃子，笑而言賀汝婿來。酒酣作樂，劉、阮忻怖交幷。至暮，令各就一帳宿，女往就之，言聲清婉，令人忘憂。至十日後，欲求還去。女云：「君已來，是宿緣所牽，何復欲還耶？」遂留半年，氣候草木是春時，百鳥鳴呼，更懷土，求歸甚苦。女曰：「當如何？」遂呼前來女子有三四十人集會奏樂，共送劉、阮，指示還路。既出，親舊零落，邑屋全異，無復相識。問得七世孫，傳聞上世入山，迷不得歸。
孔靈符《會稽記》曰：赤城山土色皆赤。岩岫連沓，狀似雲霞，懸霤千仞，謂之瀑布，飛流灑散，冬夏不竭；山谷絕澗，崢嶸無底；長松葛藟，幽藹其上。
又曰：赤城山內，則有天台靈岳，玉室璇台。
又曰：天台山舊居五縣之餘地。五縣者，餘姚、鄞、句章、剡、台寧也。
孫綽《天台山賦》曰：濟楢溪而直進，落五界而迅征。
《啓蒙記》曰：天台山石橋路，徑不盈尺，長數十步，至滑，下臨絕冥之澗。
《續搜神記》曰：會稽剡縣民袁栢、桹碩二人獵，經深山重嶺甚多，見一群山羊六七頭，遂經一石橋，橋甚狹而峻，羊去，桹等亦隨，渡向絕崖，崖正赤壁立，名曰赤城。上有水流下，廣狹如匹布，剡人謂之瀑布。羊徑有山穴如門，豁然而過。既入，內甚平敞，草木皆香，有一小屋，二女子住中，年皆十五六，容色甚美，著青衣，一名瑩珠。見二人至，忻然云：「早望汝來。」遂爲室家。忽二女出行，雲復有得壻者往慶之，曳屐於絕岩上行，琅琅然。二人思歸，潛去歸路，二女已知，追還。乃謂曰：「自可去。」乃以一腕囊與桹，語曰：「慎勿開也。」於是得歸。後出行，家人開其囊，囊如蓮花，一重去復一重，至五盡，中有小青鳥飛去。桹還知此，悵然而已。後桹于田中耕，家依常餉之，見在田中不動，就視，但有皮殼如蟬蛻也。
《茅君內傳》曰：句曲山，秦時名爲華陽之天，三茅君居之，因而爲名。外有金山，因壇爲號矣。周時名其源澤爲句曲之穴。按山形曲折，後人名爲句曲之山。山間有金陵之地四十七八頃，是金壇之地肺也。居其地，必得度世。
《許邁別傳》曰：延陵之茅山，是洞庭西門，潛通五嶽。
《茅山記》曰：大茅山獨高處，玄帝命東海神埋大銅鼎于山頂，深八尺，上有磐石鎮之。〈顓頊水德，故號玄帝。〉
又曰：秦始皇三十七年游會稽還，於此山北埋白壁一雙，深七尺，李斯刻篆壁文曰：「始皇盛德，平章山河，巡狩蒼川，勒石素壁。」
又曰：王莽地皇三年七月，遣使者章邕陳獻銅鐘五口，黃金百鎰，贈之於三茅君。
又曰：中茅山，其山獨處，司命君埋玉門丹砂六千斤，鎮於此山，深二丈，上有磐石鎮之。其山左右泉流下皆小赤色，飲之延年益壽。左真人就司命乞得一十二斤，以合九華丹。山頂石壇石案香爐今存。〈今三陽百姓間，多有長壽者，蓋太陽，北陽、朱陽三村耳。〉
又曰：小茅山，漢光武帝以建武元年三月，遣使吳倫，賫金五十斤，陳獻三茅君。今山頂有埋金處存焉，上有聚石。
又曰：開成中，高修女真人侯仙姑，絕穀六十餘年，壽逾百歲，常棲息此山，入洞府，獲睹征祥。
又曰：咸通中，東海蓬萊觀龔道者，初入此山，斷穀茹芝，十餘年後，因正月朔旦焚香洞門，恍惚之間得入洞中。經由一十三日，備見洞府岩壁山川，星辰日月，靈異難詳。
又曰：昔仙人捧一大石臨險峻，是謂神設，一人推之，若欲崩墜，百人推之，亦復如故。真誥曰：中茅前一長嶺，直抵大茅山後，古多積金寶故，因此著名。真白依東流水合神丹，遺壇灶存疊玉峰。大茅山東南，三山積疊，亦有洞穴。俗多呼疊石，石與玉猶爲同類。山作三角，又呼三角山，殊無影響，今去葛仙翁壇相近。
《廬山記》曰：山高二千三百六十丈，周回二千五十里，東南三十二里。張僧鑒《潯陽記》云：「匡俗，周武王時人，屢逃徵聘，結廬此山。後登仙，空廬尚在，弟子等呼爲廬山，又名匡山，蓋稱其姓。」又按：豫章匡裕，字君孝，共鄱陽令吳芮，佐漢定天下，封俗鄱陽廬君，兄弟七人，皆好道術，遂寓精爽於洞之山，故世謂廬山。漢武帝南巡，親見神靈，封俗爲文明公。一雲匡俗漢人，一雲周武時人，未知誰是。
遠法師《廬山記》曰：《山海經》曰：「廬江，三天子都。」有匡裕先生者，出自殷周之際，隱遁避世，潛居其下。或雲俗受道於仙人而共游其嶺，遂托室懸岫，即岩成館。故時人謂其所止爲神仙之廬。西南有石門，似雙闕壁立千餘仞，而瀑布流焉。
《述異記》曰：廬山上有三石樑，長數十丈，廣不盈尺，俯眄杳然見底。咸康中，江州刺史庾亮迎吳猛，將弟子登山游觀，因過此梁。見一老公坐桂樹下，以玉杯承甘露與猛，猛遍與弟子。又進至一處，見崇台廣廈，玉宇金房，琳琅焜耀，輝彩眩目，多珍寶玉器，不可識。見數人與猛共言，若舊相識。
周景式《廬山記》曰：登廬山，望九江，以觀禹之跡，其茲峰乎！東南隱諸嶺，不得駢矚，自廬山人跡所暨，迥望無復出此者。每雨，其下成潦，而上猶皎日。
遠法師《游山記》曰：自托此山二十二載，凡再詣石門，四游南嶺，東望香爐，秀絕衆形。北眺九流，凝神覽視，四岩之內，猶觀之掌焉。傳聞有石井、方湖，足所未踐。
張野《廬山記》曰：廬山，天將雨則有白雲，或冠峰岩，或亙中嶺，俗謂之山帶，不出三日必雨。
《尋陽記》曰：廬山頂上有一池，水池中有三石雁，霜落則飛。山北有五老峰，於廬山最爲峻極，橫隱蒼穹，積石岩巉，迥壓彭蠡，其形勢如河中虞鄉縣前五老之形，故名之。
又曰：上霄峰在山東南，秦皇登之，與雲漢相接，因名之。高處有刻名之字，大如掌，背隱起焉，僅百餘言。
又曰：王敦誅術士，吳猛附船日行千里，追者但見龍附其船。猛令船人閉目，人聞曳撥林木之聲，懼而開目。龍知人見，遂委舟山頂。今艑底在紫霄峰上。
又曰：陶潛栗裏，今有平石如砥，縱廣丈餘，相傳靖節先生醉臥其上，在廬山南。
《神仙傳》曰：董奉，字君異，侯官人。少有道術，居北山，多救人疾苦。種杏於此山十數年，杏有十數萬株結實。奉乃多倉廩，宣言人買杏多少，不須來報，但一器穀一器杏，多者則爲猛獸所害。人懼，無敢欺者。得穀，悉賑貧乏。
《南越志》曰：此山本名蓬萊山，一峰在海中，與羅山合，因名焉。山有洞通句曲，又有璇房瑤室七十二所。
裴淵《廣州記》曰：羅浮二山隱天，惟石樓一路，是可登矣。
《晉中興書》曰：葛洪上羅浮山中煉丹，在山積年。忽與廣州刺史鄧岱書云：「當欲遠行。」岱得書狼狽，而洪已亡，顔色如平生，體輕弱如空衣。時咸以爲神仙。
《茅君內傳》曰：羅浮山之洞，周五百里，名朱明耀真之天。
《羅浮山記》曰：羅，羅山也，浮，浮山也，二山合體，謂之羅浮。在層城、博羅二縣之境，有羅水南流注于海。舊說羅浮高三千丈，長八百里，有七十二石室，七十二長溪，神湖神禽，玉樹朱草。相傳雲浮山從會稽來。今浮山上猶有東方草木。
又曰：鮑靜，字子玄，上黨人。博究仙道，爲南海太守，晝臨民政，夜來羅浮山，騰空往還。
裴淵《廣州記》曰：羅山隱天，惟石樓一路。時有閑游者，少得至。山際大樹合抱，極目視之，如薺菜在地。山之陽有一小嶺，雲蓬萊邊山浮來著此，因合號羅浮山。
《名山略記》曰：羅浮山有阿育王塔三十二所，雜道書。
《南海郡傳》曰：羅山，諸仙人所游之山也。惡人不得妄上；惡人上此山，有獸即擊之，投於岩下。
《輿地誌》曰：蔣山，舊名金陵山，因此山立名金陵。徐爰《釋問》曰：諸葛亮以爲鍾山龍盤，即蔣山也。
《金陵圖》曰：後漢末，蔣子文爲秣陵尉，逐盜鍾山北，爲賊傷額而死。常謂青骨死當爲神，至吳大帝立都，子文乘白馬，搔頭，執白羽見形，故令史曰吳王爲立廟；不爾，當百姓大疫。大帝猶未信。又翊日，見於路，當令飛蟲入人耳。後果如其言。帝乃立廟鍾山，封子文爲蔣侯，改爲蔣山。即此是也。
沈約《宋書》云：蕭思話領左衛，常從太祖登鍾山北嶺石上彈琴，因賜以銀鍾酒。謂曰：相賞有松石間意焉。
《梁書》曰：武帝時，旱甚，詔於蔣山神求雨，十旬不降。帝怒，命載荻焚廟幷其神影。白日開朗，將起火，當神上忽有雲如傘蓋，須臾驟雨台中，宮殿皆自震動。帝詔使停。
山謙之《丹陽記》曰：京師南北，幷有連嶺，而蔣山獨崖崛峻異，其形象龍，實楊都之鎮也。孫權葬山南，因爲名，號曰孫陵。
又曰：出建陽門，望鍾山之與覆舟，似上東門，首陽之與北邙也。
《金陵地記》曰：秦始皇時，望氣者雲，金陵有天子氣。乃東巡，埋金玉雜寶於鍾山，仍斷其地，更名曰秣陵。
又曰：蔣山本少林木，東晉令刺史罷還都，種松百株，郡守五十株。
又曰：周顒，字彥倫。隱居蔣山，出爲臨海令，罷還都，欲游舊居。孔稚珪作《北山移文》以譏之曰：「鍾山之英，草堂之靈，馳煙驛路，勒移山庭。」
《山海經》曰：九疑山，舜所葬爲永陵，在長沙零陵界。秦始皇三十七年十一月，行至雲夢，望祀虞舜於九疑山。
《漢書》曰：武帝元封五年，南巡狩至於盛唐，望祀虞舜於九疑山。
《山海經》曰：南方蒼梧之丘，蒼梧之淵，其中有九疑山，舜之所葬，在長沙零陵界。
《湘中記》曰：九疑山在營道縣，九山相似，行者疑惑，因名九疑。
盛弘之《荊州記》曰：九疑山盤基數郡之界，連峰接岫，競遠爭高，含霞卷霧，分天隔日。
《郡國志》曰：九疑山有九峰：一曰丹朱峰；二曰石城峰；三曰樓溪峰，形如樓；四曰娥皇峰，峰下有舜池，池傍春月百鳥生卵，人取之則迷路，致本處可得還；五曰舜源峰，此峰最高，上多紫蘭；六曰女英峰，舜墓於此峰下；七曰簫韶峰，峰下即象耕鳥耘之處；八曰紀峰，馬明生遇安期生授金液神丹之處；九曰紀林峰。周義山，字秀通，開石函得李山經，讀之得仙也。有九水，七則流歸嶺北，二則翻注廣南。
《淮南子》曰：九疑之南，陸事寡而水事多。
王歆之《神境記》曰：九疑，是舜之葬處也。有青澗，中有黃色黃蓮花，芳氣竟穀。此山之表，復有一峰，望之乃似人形，映出雲端如玉積，高於諸山，頂有飛泉如帶。舜廟在山之陽。
《福地記》曰：此山土地肥美，宜穀辟兵。
又《天監起居注》云：廬陵太守王希聃，於此山龍淵獲劍二口。
《太真白龜山經》曰：本名群玉山，胚渾初分，此山積五色氣而成形，睹若群玉之狀，皆虛無之貌浮焉。至炰犧氏之時，山乃堅實委地，變爲五色，遂號爲群玉山。至夏殷之世，人多采其玉，百靈慮損其山形，遂化爲五色土石，而生之叢木。今溪澗之中，五色碧赤之石，皆古玉變也。
《玉笥山記》曰：漢武好仙，察衆仙之跡，知此山爲靈感之司。遂于山頂致降真壇，日夕祈禱，天乃降白玉笥置壇上。武帝遣使取，至其壇側，飄風大振，卷玉笥而去。因封爲玉笥山。又漢武時，邑民伐材于山爲廨館，闕殿中梁一條，邑民相謂曰：欲精仙館，在其梁棟，未可以凡木爲之。經數旬未獲，忽一夜震雷風烈，天降白玉梁一條，光彩瑩目。至今下有玉梁觀。至魏武時，遣人取之，至其山門。亭午之際，雷霆大震，化爲白龍，擘煙霧而去。晉永嘉中，有人見在都木岩下。梁黃門侍郎蕭子雲建清虛館，兼撰立館碑，經五載，忽有一人來謂之曰：「館之東北有洞，曰都木坑，水自東注，可以久居矣。」子雲遂徙家居之。後全家隱洞中，不知所之。大曆初，有道士謝修通者，宜春人也。入此山不出，凡四十年，如野人。後遇一人，引入溪源，於溪中得一碑，長三尺，乃蕭侍郎清虛之館碑。更行，行半裏，見宅基古磚瓦石皆異，遂結庵居之。長慶初，入都木坑，偶見一宅，重扉。須臾有一青衣童子，招修通入見。一人紫綬峨冠佩劍，立堂之左。一人碧綬素簡，立堂之右。童子曰：「左者蕭君，右者梅君。」即梅福也。通乃叩頭再拜，求住。修通好食小蒜，二君曰：「子乃葷腥之人，安能住此？」賜修通嘉禾五穗，松葉半斤，令頓服之，服之中半，二君乃令歸，精神似不足，眼目睢盱。門人相謂曰：「師修行不出，凡七十年，爲邪氣所亂，大道何昧乎？」通至寶曆初，夢人告曰：「造一精舍待君。」既寤，曰：「旦日我當死矣。」七日而卒。門人求備棺櫬，空見衣冠而已。年九十八。
