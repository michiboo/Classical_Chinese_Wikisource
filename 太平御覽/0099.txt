
《晉書》曰：康皇帝諱岳，字世同，成帝母弟。咸和元年封吳王，二年徙封琅琊王；九年，拜散騎常侍，加驃騎將軍；咸康五年遷侍中、司徒。八年六月庚寅，成帝不豫，詔以琅琊王爲嗣。癸巳，成帝崩。甲午，即皇帝位，大赦。己亥，封成帝子丕爲琅琊王，奕爲東海王。時帝諒陰不言，委政於庾冰、何充。十二月壬子，立皇后褚氏。建元元年春正月，改元，賑恤鰥寡孤獨。三月，以中書監庾冰爲車騎將軍。二年九月丙申，立皇子聃爲皇太子。戊戌，帝崩於式乾殿，在位三年，時年二十三，葬崇平陵。初，成帝有疾，中書令庾冰自以舅氏當朝，權侔人主，恐異世之後，戚屬將疏，乃言國有強敵，宜立長君，遂以帝爲嗣。制度年號，再興中朝，因改元曰建元。或謂冰曰：「郭璞讖云：立始之際丘山傾。立者，建也；始者，元也；丘山，諱也。」冰瞿然，既而嘆曰：「如有吉凶，豈改易所能救乎？」至是果驗雲。
《世說》曰：何次道、庾季堅二人幷爲元輔。成帝初崩，於時嗣君未定。何欲立嗣子，庾及朝議以外方強寇，嗣子幼，欲立康帝。康帝既登祚，會群臣，謂何曰：「朕今所以承大統，爲誰之議？」何曰：「陛下龍飛，臣冰之功，使於時用微臣議，今不睹聖明之世。」上有慚色。
《晉書》曰：穆皇帝諱聃，字彭子，康帝子也。建元二年九月景申，立爲皇太子。戊戌，康帝崩。己亥，太子即皇帝位，時年二歲。大赦，尊皇后爲皇太后。壬寅，皇太后臨朝攝政。永和元年，春正月甲戌朔，皇太后設白紗帷於太極殿，抱帝臨軒。改元。二年十一月辛未，安西將軍桓溫帥虜將軍周撫，輔國將軍、譙王無忌，建武將軍袁喬伐蜀，拜表輒行。十二月，枉矢自東南流於西北，其長半天。三年春三月，桓溫攻成都，克之。李勢降，益州平。十年二月己丑，大尉、征西將軍桓溫帥師伐關中。廢揚州刺史殷浩爲庶人。六月，苻健將苻雄悉衆及桓溫戰於白鹿原，王師敗績。九月辛酉，桓溫以糧盡，遂還。昇平元年春正月壬戌朔，帝加元服，告於太廟，始親萬機。大赦，改元，增文武位一等。皇太后居崇德宮。五年五月丁巳，帝崩於顯陽殿，在位十七年，時年十九。葬永平陵，廟號孝宗。
《晉書》曰：哀皇帝諱丕，字千齡，成帝長子也。咸康八年，封爲琅琊王。永和九年，拜散騎常侍，十二年，加中軍將軍，昇平三年，除驃騎將軍。五月丁巳，穆皇帝崩。皇太后令曰：「帝奄不救疾，胤嗣未建。琅琊王丕，本中興正統，明德懋親。昔在咸康，屬當儲貳。以年在幼沖，未堪國難，故顯宗高讓。今議望情地，莫與爲比，其以王奉大天統。」於是百官備法駕，迎於琅琊第。庚申，即皇帝位，大赦。八月己卯夜，天裂，廣數丈，有聲如雷。九月戊申，立皇后王氏，穆帝皇后何氏稱永安宮。興寧元年九月壬戌，大司馬桓溫帥衆北伐。癸亥，以皇子生，大赦。二年二月癸卯，帝親耕籍田。三月庚戌朔，大閱人戶，嚴法禁。辛亥，帝不豫。帝雅好黃老，斷穀，餌長生藥，服食過多，遂中毒，不識萬機，崇德太后復臨朝攝政。三年二月庚申，帝崩於西堂，在位四年，時年二十五。葬安平陵。
《晉書》曰：廢帝諱奕，字延齡，哀帝母弟也。咸康八年封爲東海王。永和八年拜散騎常侍，尋加鎮軍將軍；昇平四年拜車騎將軍。五年，改封琅琊王。隆和初，轉侍中、驃騎大將軍、開府儀同三司。興寧三年二月景申，哀帝崩，無嗣。丁酉，皇太后詔曰：「帝遂不救厥疾，艱禍仍臻，遺緒泯然，哀慟切心。琅耶王奕，明德茂親，屬當儲副，宜奉祖宗，纂承大統。便速正大禮，以寧人神。」於是百官奉迎於琅琊王第。是日，即皇帝位，大赦。太和四年夏四月庚戌，大司馬桓溫率衆伐慕容暐。秋七月辛卯，暐將慕容垂帥衆拒溫，溫擊敗之。九月戊寅，桓溫裨將鄧遐、朱序遇暐將傅末波於林渚，又大破之。戊子，桓溫至枋頭。景申，以糧運不繼，焚舟而歸。六年冬十一月，癸卯，桓溫自廣陵屯於白石。丁未，詣闕，因圖廢立，誣帝在藩夙有痿疾，嬖人相龍，計好、朱靈寶等參侍內寢，而二美人田氏、孟氏生三男，長欲封樹，時人惑之，溫因諷太后以伊、霍之舉。己酉，集百官於朝堂，宣崇德太后令曰：「王室艱難，穆、哀短祚，國嗣不育，儲宮靡立。琅琊王奕親則母弟，故以入纂大位。不圖德之不建，乃至於斯。昏濁潰亂，動違禮度。有此三孽，莫知誰子。人倫道喪，醜聲遐布。既不可以奉守社稷，敬承宗廟，且昏孽幷大，便欲建樹儲藩。誣罔祖宗，傾移皇基，是而可忍，孰不可懷！今廢奕爲東海王，以王還第，供衛之儀，皆如漢朝昌邑故事。」初，桓溫有不臣之志，欲先立功河朔，以收時望。及枋頭之敗，威名頓挫，遂潛謀廢立，以長威權。然憚帝守道，恐招時議。以宮闈重閟，床笫易誣，乃言帝爲閹，遂行廢辱。初，帝平生每以爲慮，嘗召術人扈謙筮之。卦成，答曰：「晉室有磐石之固，陛下有出宮之象。」竟如其言。咸安二年正月，降封帝爲海西縣公。
臧榮緒《晉書》曰：太和元年，桓溫表率方伯北伐。秋九月，溫以王師敗績於枋頭，溫自廣陵屯於白石，集百官於朝堂，稱崇德太后詔，廢帝爲東海王。妖賊盧悚遣弟殿中監許龍晨到，稱太后密詔，奉迎稱覆。帝曰：「我得罪到此，幸蒙寬宥，豈敢妄動。且太后有詔，便應官屬來迎，何得如此？必狂亂。」因叱左右縛之，龍懼，逸走。由是朝廷以帝安於屈辱，無僥幸之望，不得懷疑。帝亦知天命不再，而深慮人禍，乃閉聰塞明，無思慮，終日酣暢，耽於內寵，有子不養，庶保天年。吳民憐之，爲作歌謠。帝崩於吳宮，年三十五。因葬吳地。
《續晉陽秋》曰：帝少同閹人之疾，而昵比左右。初，在東海琅琊，因親近嬖人，相龍計好，朱靈寶等幷侍臥內，美人田氏遂生三男。衆致疑惑，然莫能審其虛實。至是，將建儲貳，大司馬桓溫因之以定廢立之計，遂率百僚幷還朝堂本省。溫平旦以衆入，分兵屯宮門，呈草於皇太后。曰：「今廢奕爲東海王還第，供衛之儀如漢朝昌邑故事。丞相錄尚書事、會稽王昱，體自中宗，明德劭令，民望依系，爲日已久，宜順天人，以統皇極。主者明依舊典，以時施行。但未亡人不幸罹此百憂，感念存歿，心焉如割，社稷大計，議著不獲已！臨紙悲塞，如何可言？」時太后在佛屋燒香，內侍啓云：「外有急奏。」太后乃出堂。倚戶前視表數行，乃曰：「我本自疑。」此至半，便止，求筆題奏，後云：「未亡人離此百憂，感念存沒，心焉如割」溫奏未有此十五字。即奏，遂回換內之。
《晉中興書》曰：太宗簡文帝諱昱，字道成，中宗少子也。母曰：鄭夫人，永昌二年，封琅琊王。咸和元年，鄭夫人薨。上時年七歲，哀號守誠，乞得服重，朝議哀之，故徙封會稽王。康獻皇后臨朝，建位撫軍大將軍、錄尚書六條事。二年，驃騎將軍何充薨，皇太后詔上內總萬機。海西公即位。七月，以琅琊王封絕，復徙上爲琅琊王，封王子昌明爲會稽王，固讓不受。太和元年十月，詔以爲丞相、尚書，入朝不趨，贊拜不名，劍履上殿，給羽葆鼓吹班劍六十人，固讓不受。海西公廢，於是大司馬溫及百官進太極前殿，具乘輿法駕，奉迎於朝堂變服，著平巾幘單衣，東向拜受璽，流涕即位。改太和六年爲咸安元年。乙卯，廢太宰、武陵王爲庶人。二年七月，上不豫。己未，立會稽王昌明爲皇太子，封皇子道子爲琅琊王，領會稽國。是日，帝崩於東堂，在位一年，時年五十二。
《續晉陽秋》曰：桓溫始以雄盛入輔，系以廢立。帝雖登祚，內不自安。初，熒惑入太微，尋廢海西公。至是，熒惑猶在太微，帝惡之。因謂郗超曰：「命之修短，本欲不計，故當無復近日事耶！」超云：「大司馬臣溫方內固社稷，外布經略，非常之事，臣以百口保之。」超假還東，帝謂之曰：「致意尊公，家國之事，一至於此！由吾不能以道自衛，思患預防，愧嘆之深，言何能喻。」又誦庾闡詩云：「志士痛朝危，忠臣哀主辱。」因泣下。及不預豫，詔溫曰：「吾遂委頓，足下便入，冀得相見。」又詔曰：「不謂疾患遂至於此，今者惙然，勢不復久。且雖有詔，豈復相及，慨恨兼深，如何可言！天下艱難，而昌明幼沖眇然，非阿衡輔導之計，當何以寧濟社稷？國事家計，一托之於公。」
又曰：帝以太興三年生，弱而慧異，中宗深器焉。及長，美風姿，好清言，舉止端詳，器服簡素，與劉恢、王蒙等爲布衣之友。由登庸歷位散騎常侍、右將軍、撫軍將軍，以懿親民望，任登宰輔。值穆帝幼沖，母后臨朝，桓溫有平蜀洛之勛，擅強西陵。帝於家國之寄，具瞻所歸，而自斷之弱，無以抗之。陳郡人殷浩，素有盛名，時論比之管、葛。又琅琊王洽，丞相導子，既是名公子，少有聲望。乃以浩爲湘州刺史，屈洽爲長史。徐州刺史葛美，亦以清貴名藩，同心憂國。溫見此樹置，知在抗已。溫既以雄武專朝，任兼將相，悉衆北討以成樂推之勢，及枋頭奔敗，知民望之去，乃屠豫州刺史袁真於壽陽城，既而問郤超曰：「足下何以何雪枋頭之恥乎？」超因說溫以廢立之事。溫既宿有此謀，深納超言。既廢昏立明，民人悅服，然恭已南面，政自溫出。帝性韻深沈，雅有局鎮。嘗與太宰、武陵王晞，桓溫同乘至板橋，溫密敕令，無因而鳴角鼓譟，部伍幷皆驚馳。溫佯爲駭異，而晞大震驚，急求下車，帝舉止自若，音顔色不變，溫每以此稱其德量。故論者謂服憚之深，若假帝修年，則溫篡逆之圖絕矣。
《世說》曰：桓公既廢太宰武陵王晞父子，仍上表云：「應割近情，以存遠計。欲除太宰父子，可無後憂。」簡文手答表云：「所不忍言，況過於言？」桓公得此答，又重有表，辭轉苦切，爲家國之計，必應行事。簡文復手答云：「若使晉室靈長，明公便應奉詔書；若大運去矣，請避賢路。」桓公讀詔，手戰汗流而止。太宰父子遠徙新安而已。
《晉書》曰：孝武皇帝諱曜，字昌明，簡文帝第三子也。興寧二年七月甲申，封會稽王。咸安二年秋七月己未，立爲皇太子。是日，簡文帝崩，太子即皇帝位，詔曰：「朕以不造，奄丁憫凶，號天扣地，靡知所訴。藐然幼沖，眇若綴旒，深惟社稷之重，大懼不克負荷。仰憑祖宗之靈，積德之祀，先帝淳風玄德，遺詠在民。宰輔英賢，勛隆德盛。顧命之託，實賴匡訓。群後率職，百僚勤政。冀孤弱之躬有寄，皇極之基不墜。先恩遺惠，播於四海，思弘餘潤，以康黎庶。其大赦天下，與民更始。」九月甲寅，追尊皇妣會稽王妃曰順皇后。冬十一月甲午，妖賊盧悚晨入殿庭，游擊將軍毛安之討擒之。是歲，三吳大旱，人多餓死。詔所在賑給。寧康元年，春正月乙丑改元。二月，大司馬桓溫來朝。秋七月己亥，使持節、侍中、都督中外諸軍事、丞相、錄尚書、大司馬、揚州牧、平北將軍、徐兗二州刺史、南郡公桓溫薨。三年九月，帝講《孝經》。冬十月癸酉，日有蝕之。十二月甲申，神獸門災。癸未，皇太后詔曰：「頃者日蝕告變，水旱不適，雖克己思救，未盡其方。賜百姓窮者米，人五斛。」癸巳，帝釋奠於中室，祀孔子，以顔回配。泰元元年春正月，帝加元服，見於太廟。皇太后歸政。甲辰，大赦，改元。庚午，帝始臨朝。六年春正月，帝初奉佛法，立精舍於殿內，引諸沙門以居之。八年八月，苻堅率衆渡淮，遣征討都督謝石、冠軍將軍謝玄、輔國將軍謝琰、西中郎將桓伊等拒之。九月，詔司徒、琅琊王道子錄尚書六條事。冬十月，苻堅弟融陷壽春。乙亥，諸將及苻堅戰於淝水，大破之，俘斬數萬計，獲堅輿輦及雲母車。十二年六月癸卯，束帛聘處士戴逵、龔玄之。秋八月辛巳，立皇子德宗爲皇太子，大赦。二十一年九月庚申，帝崩於清暑殿，在位二十四年，時年三十五。葬隆平陵。帝幼稱聰悟，簡文之崩也，時年十歲，至晡不臨，左右進諫，答曰：「哀至則哭，何常之有？」謝安嘗嘆以爲精理不減先帝。既威權已出，雅有人主之量。既而溺於酒色，殆爲長夜之飲。末年長星見，帝心甚惡之，夜於華林園舉酒祝之曰：「長星，勸汝一杯酒，自古何有萬歲天子耶！」太白連年晝見，地震水旱爲變者相屬。醒日既少，而傍無正人，竟不能改焉。時張貴人有寵，年三十，帝戲之曰：「汝以年當廢矣。」貴人潛怒，向夕帝醉，遂暴崩。時道子昏惑，元顯專權，竟不推其罪。初，簡文帝見讖云：「晉祚盡昌明。」及帝之在孕也，李太后夢神人謂之曰：「汝生男，以昌明爲字。」及産，東方始明，因以名焉。簡文帝後悟，乃流涕。及爲清暑殿，識者以爲「清暑」，反爲「楚聲」，哀楚之徵也。俄而帝崩，晉祚自此傾矣。
《續晉陽秋》曰：初，帝耽於色。末年，殆爲長夜之飲。醒治既少，多居內殿，留連於盤樽之間。時張貴人寵冠後宮，威行閫內，年幾三十。帝妙列伎樂陪侍，嬪少，乃笑而戲之云：「汝已年廢矣，吾已屬諸姝少矣。」貴人潛怒，上不覺。上稍醉臥，貴人遂令其婢蒙之以被，既絕，雲以魘崩。至丑時，方遷登太極前殿。
《異苑》曰：晉孝武太元末，帝每聞手巾箱中有鼓吹鼙角之饗音。於是請僧齋會，夜見一臂，長三丈許，手長數尺，來摸經案。晉祚自此而衰。
