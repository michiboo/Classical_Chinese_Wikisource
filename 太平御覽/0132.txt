
《梁書》曰：高祖武皇帝諱衍，字叔達，小字練兒，蘭陵中都裏人，漢相國何之後也。皇考諱順之，齊高帝族弟也。參預佐命，封臨湘縣侯。高祖以宋大明八年生於秣陵同夏裏三橋宅。生而有奇異，兩胯駢骨，頂上隆起，有文在右手曰「武」。帝及長，博學多誦，好籌略，有文武才幹，時流名輩咸推許焉。所居室常若雲氣，人或遇者，體輒肅然。起家巴陵王南中郎法曹，遷衛將軍王儉東閣祭酒。儉一見，深相器異，謂廬江何憲曰：「此蕭郎三十內當作侍中，出此則貴不可言。」竟陵王子良開西邸，招文學，高祖與沈約、謝朓、王融等幷游焉。隆昌初，明帝輔政，起高祖爲寧朔將軍，鎮壽春。除太子庶子，給事黃門侍郎，入直殿省。預蕭諶〈氏任切。〉等定策勛，封建陽縣男，邑三百戶。
建武二年，魏遣將劉昶、王肅帥衆寇司州，高祖爲冠軍將軍，帥所領自外進戰。魏軍表裏受敵，乃棄圍退走。軍罷，以高祖爲右軍晉安王司馬、淮陵太守。還爲太子中庶子，領軍羽林監。頃之，出鎮石頭。
四年，魏帝自率大衆寇雍州，明帝令高祖赴援。又遣崔惠景督諸軍，高祖等幷受節度。明年三月，惠景與高祖進行鄧城，魏主率十萬餘騎奄至。惠景軍死傷略盡，惟高祖全師而歸。俄以高祖行雍州府事。
明帝崩，東昏即位，始安王遙光、徐孝嗣、江祀更直內省，分日帖敕。高祖聞之，謂從舅張弘策曰：「政出多門，亂其階矣。」時高祖長兄懿罷益州還，仍行郢州事，乃使弘策詣郢，陳計於懿曰：「若隙開釁起，必中外土崩。今得守外藩，幸圖身計。郢州控帶荊湘，西注漢沔，雍州士馬，呼吸數萬，虎視其間，以觀天下，此蓋萬全之策。如不早圖之，悔無及也。」懿聞之色變，心不之許。弘策還。是歲，至襄陽，於是潛造器械，多伐竹木，沉於檀溪，密爲舟裝之備。
二年冬，懿被害信至，高祖密召長史王茂、中兵呂僧珍等謀之。以十一月召僚佐集於廳事，謂之曰：「昔武王會盟津，皆曰紂可伐。今昏主惡稔，窮虐極暴，誅戮朝賢，罕有遺育，生人塗炭，天命殛之。卿等同心疾惡，共興義舉，公侯將相，良在茲日，各盡勛效，我不食言。」是日建牙。於是收集得甲士萬餘人，馬千餘匹，船三百艘，出檀溪竹木裝艦。
東昏以劉山陽爲巴西太守，配精兵三千，使過荊州就行事蕭穎胄以襲襄陽。穎胄伏甲斬之，送首於高祖。仍以南康王尊號之議來告，且曰：「時月未到，當須來年二月；遽便進兵，恐非廟算。」高祖答曰：「所藉義心，一時驍銳，事事相接，猶恐疑怠，天時人謀，有何不利，處分已定，安可中息？」
三年二月，南康王爲相國，以高祖爲征東將軍。高祖發襄陽，移檄京邑。高祖至竟陵，命長史王茂與太守曹景宗爲前軍，輕兵濟江，逼郢城。張沖出軍迎戰，茂等邀擊，大破之。三月，南康王即帝位於江陵，改永元三年爲中興元年。遙廢東昏爲涪陵王。以高祖爲尚書左僕射，加征東將軍、都督征討諸軍事、假黃鉞。五月，東昏遣寧朔將軍吳子陽等救郢州。六月，子陽進據加湖，去郢三十里，傍山帶水，築壘以自固。七月，高祖命王茂潛師襲加湖。俄而大潰，子陽竄走，衆盡溺於江，王茂虜其餘而旋。郢城主程茂以城降。高祖又遣軍主唐修期攻隋郡，幷克之。司州刺史王僧景遣子入質。司部悉平。八月，天子遣黃門勞軍。
八月，詔高祖平定東夏，幷以便宜從事。是月，豫州刺史申胄棄姑熟走，大軍進據之，遣曹景宗、蕭穎達領馬步進頓江寧。東昏遣李居士率步軍迎戰，景宗擊走之。大軍次新林，命王茂進據越城，曹景宗據皂莢橋。十月，東昏又遣征虜將軍王珍國等列陣於航南大路，精手利器，尚萬人。閹人張倀子持白虎幡督率諸軍。王茂、曹景宗等掎角奔之，鼓譟震天地。珍國之衆，一時土崩，諸軍望之皆潰。茂軍追至宣陽門，李居士以新亭壘、徐元瑜以東府城降，石頭、白下諸軍幷宵潰。高祖鎮石頭，命諸軍圍六門。東昏悉焚燒門內，驅逼營府署官幷入城，有衆二十萬。青州刺史桓和紿東昏出戰，因以衆來降。高祖令諸軍築長圍。
十二月，衛尉張稷、北徐州刺史王珍國斬東昏，送首茂師。高祖命呂僧珍勒兵封府庫及圖籍，收嬖妾潘淑妃及凶黨王�亙之以下四十八人屬吏。宣德皇后令追廢涪陵王爲東昏侯，依漢海昏侯故事。授高祖中書監、都督揚徐二州諸軍事、大司馬、錄尚書，驃騎大將軍、揚州刺史，封建安郡公，食邑萬戶，給班劍四十人，黃鉞、侍中、征討諸軍事幷如故。高祖入屯閱武堂，下令大赦。二年，天子遣慰勞京邑。贈高祖散騎常侍、左光祿大夫，考侍中丞相。宣德皇后臨朝，入居內殿。詔進高祖都督中外諸軍事，劍履上殿，入朝不趨，贊拜不名。加前後部羽葆鼓吹。置左右長史、司馬、從事中郎、掾、屬各四人。又詔進相國，總百揆，揚州刺史，封十郡爲梁公，備九錫之禮。高祖固辭。二月，進梁公爵爲王，以豫州之南譙、廬江、永嘉等十郡益梁國，幷前爲二十郡。三月，命王冕十有二旒，建天子旌旗，出警入蹕。景辰，齊帝禪位於梁，高祖謙讓不受。太史令蔣道秀陳天文符讖六十四條，幷明著；群臣固請，乃從之。
四月景寅，高祖即皇帝位於南郊，設壇，柴燎，告類於天。大赦，改齊中興二年爲天監元年。封齊帝爲巴陵王。八月，詔中書監王瑩等八人參定律令。十一月，立皇子統爲皇太子。四年正月，詔「九流常選，年未三十，不通一經，不得解褐。若有才同甘、顔，勿限年次。」是歲，大穰，米斛三十。五年三月，魏宣武帝從弟翼率其諸弟來降。陳伯之自壽陽率衆歸降。八年正月，輿駕親祠南郊，赦天下。九年三月，幸國子學，親臨講肆，詔「皇太子及王侯之子年在從師者，可令入學。」十年，親祠南郊，大赦。三月，鄧顒析〈旨熱切。〉以�句山引魏軍，遣鎮遠將軍馬仙�卑〈按《梁書》，朗名仙婢，及長以婢名不典，遂去女從�卑，補鼎切，字書又音駢。〉討之。十月，馬仙�卑大破魏軍，斬馘〈古獲切。〉十餘萬，復克�句山城。十八年，親祠南郊。
普通元年正月，改元，大赦。五年六月，龍鬥於曲阿王陂，因西行至建陵城，所經處樹木倒折。七年，赦死罪已下。大通元年三月，幸同泰寺捨身。甲戌，還宮，赦天下，改元。二年十月，以魏北海王元顥爲魏主，遣東宮直閣將軍陳慶之衛送還北。魏豫州刺史鄧獻以地內屬。中大通元年九月，幸同泰寺捨身，公卿以下以錢一億萬奉贖。十月，輿駕還宮，大赦，改元。三年十月，幸同泰寺，升法座，爲四部衆說大般若涅盤經義。六年春，親耕籍田。四月，熒惑在南斗。大同元年正月，改元，大赦。二年三月，詔「文武在位，舉爾所知，公侯將相，隨才擢用。」十年三月，幸蘭陵，謁建寧陵。十一年四月，魏遣使來聘。中大同元年四月，於同泰寺講說法會。大赦，改元。十月，以前東揚州刺史岳陽王詧爲雍州刺史。
太清元年二月，魏司徒侯景以豫章、廣、穎、洛陽等十三州內屬。以景爲大將軍，封河南大行台，承詔如鄧禹故事。四月，大赦，改元。八月，以大將軍侯景錄行台尚書事。二年八月，侯景舉兵反。十月，景自橫江濟於採石。景至京師，臨賀王正德率衆附賊。十月，攻陷東府城，三年三月，前司州刺史羊鴉仁等進軍東府北，與賊戰，大敗。賊攻陷宮城，縱兵大掠。侯景自爲都督中外諸軍事、大丞相、錄尚書。四月，高祖以所求不供，憂憤寢疾。五月景辰，崩於淨居殿，時年八十六。十一月，進尊爲武皇帝，廟號高祖。葬於修陵。
《梁書》曰：高祖生知淳孝。少而篤學，洞達儒玄。雖萬機多務，猶卷不輟手。後宮職司貴妃已下，皆衣不曳地，傍無錦綺。不飲酒，不聽音樂。曆觀古昔帝主人君，恭儉莊敬，藝能博學，罕或有焉。
《梁書》曰：太宗簡文皇帝諱綱，字世贊，小字六通，高祖第三子。天監五年，封晉安王。中大通三年四月，昭明太子薨。五月，立爲皇太子。太清三年五月，高祖崩，即皇帝位。
大寶元年正月，大赦，改元。西魏寇安陸，執同州刺史柳仲禮，盡沒漢東之地。二月，邵陵王綸自尋陽至於夏口，郢州刺史南平王恪以州讓綸。侯景逼帝幸西州。夏，大饑，人相食，京師尤甚。前司州刺史羊鴉仁自尚書省出奔西州。八月，湘東王繹遣領軍將軍王僧辯率衆逼郢州。侯景自進位相國，封二十郡爲漢王。邵陵王綸棄郢州走。十月，侯景自加宇宙大將軍、都督六合諸軍事。
二年三月，侯景自率衆西寇，自石頭至新林，舳艫相接。四月，至西陽。景分遣魏將宋子仙、任約襲郢州。閏月，景進寇巴陵，王僧辯連戰不能克。五月，湘東王遣游擊將軍胡僧祐、信州刺史陸法和援巴陵。景遣任約帥衆拒援軍。六月，僧祐等擊破任約，擒之。景解圍宵遁，王僧辯督衆軍追景。攻魯山城，克之。七月，景還至京師。王僧辯軍次湓城。八月，侯景遣衛尉卿彭俊率兵入殿，廢帝爲晉安王，幽於永福省。害皇太子大器、尋陽王大心及潯陽王諸子二十人。矯詔禪於豫章嗣王棟，大赦，改元。十月，帝崩於永福省，時年四十九。賊僞謚曰明皇帝，廟稱高宗。明年三月，王僧辯率百官奉梓宮升朝堂，世祖追崇爲簡文皇帝，廟曰太宗。葬莊陵。
《梁書》曰：太宗見幽縶，題壁自序云：「有梁正士蘭陵蕭世贊，立身行道，終始如一，風雨如晦，鶏鳴不已。弗欺暗室，豈況三光，數至於此，命也如何！」又爲《連珠》二首，文甚淒愴。
《梁書》曰：世祖孝元皇帝諱繹，字世誠，小字七符，高祖第七子也。天監十三年，封湘東郡王。大同六年，出爲都督江州諸軍事、江州刺史。太清元年，徙爲都督荊雍湘司郢等九州諸軍事、鎮西將軍、荊州刺史。
三年三月，侯景寇沒京師。太子舍人蕭歆至江陵宣密詔，以世祖爲侍中、假黃鉞、大都督中外諸軍事、司徒承制，餘如故。是月，世祖徵兵於湘州，湘州刺史河東王譽拒而不遣。七月，遣世子方等帥衆討譽，戰敗。又遣將軍鮑泉伐討譽。九月，雍州刺史岳陽王詧舉兵反，來寇江陵，世祖嬰城拒守。詧將杜﹀〈七力切。〉及楊混各率其來降，詧遁走。鮑泉攻湘州不克，又遣左衛將軍王僧辯代將。大寶元年五月，王僧辯克湘州，斬河東王譽，湘州平。
二年二月，魏遣使來聘。三月，侯景悉兵西上，會任約軍。王僧辯帥衆屯巴陵。景進寇巴陵，世祖遣將軍胡僧祐、陸法和帥衆下援巴陵，任約敗，景遂遁走。僧辯帥衆軍追景，所至皆捷。八月，僧辯下次湓城。十月，王僧辯等表稱：「侯景弒逆皇帝，賊害太子，宗室在寇庭者，幷罹禍酷。」世祖奉諱，大臨三日，百官縞素。司空南平王恪率宗室，將軍胡僧祐率群僚，幷奉箋勸進。世祖固讓。三年二月，王僧辯衆軍發自潯陽，世祖馳檄告四方，有能縛侯景及送首者，封萬戶開國公。三月，王僧辯等平侯景，傳其首於江陵。告明堂、太社。
四月，益州刺史、新除假黃鉞、太尉、武陵王紀竊位於蜀，改號天正元年。世祖遣司空蕭太拜謁塋陵，修復社廟。五月，以尚書令、征東將軍、江州刺史王僧辯爲司徒。斬賊左僕射王偉、尚書呂季略於江陵市。是月，魏遣太師潘洛辛等寇秦郡，王僧辯遣杜﹀帥衆拒之。以陳霸先爲征北大將軍、南徐州刺史。是月，魏遣使賀平侯景。八月，蕭紀率巴蜀大衆東下，遣護軍陸法和屯巴峽以拒之。是月，四方征鎮、王公、卿士復勸世祖即尊號，表三上，乃從之。
承聖元年十一月景子，即皇帝位於江陵。立太子方矩爲皇太子。尊所生妣阮修容爲文宣太后。二年，西魏遣大將尉遲迥襲益州。三年三月，以郢州刺史陸法和爲司徒。四月，以征北大將軍陳霸先爲司空。九月，魏遣其柱國萬紐於瑾率大衆來寇。冬十月，魏軍至於襄陽，蕭詧率衆會之。內外戒嚴，輿駕出行柵。征王僧辯等軍。十一月，魏軍至柵下，徵廣州刺史王琳入援。辛卯，魏軍大攻，世祖出枇杷門，親臨陣督戰。六軍敗績，反者斬西門以納魏師，城陷於西魏。世祖見執。十二月，西魏害世祖，遂崩焉，時年四十七。太子皆見害。明年四月，追尊元皇帝，廟曰世祖。
《梁書》曰：世祖聰悟俊朗，天才英發。年五六歲，高祖問：「汝讀何書？」對曰：「能誦曲禮。」高祖曰：「汝試言之。」即誦上篇，左右莫不驚嘆。既長，好學，博總群書，下筆成章，出言爲論，才辯敏速，冠絕一時也。
侯景，河朔人也。少不羈。高歡以爲將軍。雄勇冠時，征伐數有大功。嘗謂歡曰：「若假景三萬人，當橫行天下，要須縛取蕭衍老翁，遣作太平寺主。」
後高歡死，景乃以河南降於梁。高澄使慕容紹宗圍長社，景謂紹宗曰：「欲送客耶？將定雄雌耶？」紹宗曰：「吾將決戰。」景乃令將士皆披甲，持短刀，但低視砍人脛足，遂敗紹宗軍。礻卑將斛律光尤之，紹宗曰：「吾戰多矣，未見此賊之難。」相持連月，景食盡，其將暴顯等降紹宗，景衆乃潰。景與腹心數騎濟淮，稍收散卒，得馬步八百人。晝夜兼行，追軍不敢逼。使謂紹宗曰：「景若就擒，公復何用？」紹宗乃縱之。
遂攻壽陽，下之而據其城。梁武以爲河南王。招集戰士，乃請錦萬匹，爲軍人作袍。帝不與，以青布給之。又請娶於王、謝，帝曰：「王、謝門高，非其偶；可朱、張已下訪之。」景恚曰：「弘將胡兒女以配奴。」景既爲朝廷所疑。武帝使謂景曰：「譬如貧家畜十客，尚能得志，朕惟有一客，致有忿言，是朕之失也。」明日，遂將兵於瀝陽濟江。
聞邵陵王綸督衆軍，景乃謀於王偉。王偉曰：「莫若直掩京都，臨賀反於內，大王攻於外，天下不足定也。兵法曰：巧遲不如拙速。今便須進路，不然邵陵及矣。」景遂晨夜兼行至都。百道攻城，縱火焚諸城門。城中倉卒未有備，乃鑿門樓，下水沃火，久之方滅。景又於城南、城西各起土山以臨城內，內亦作兩山以應之，簡文以下皆親執畚〈音本。〉鍤〈楚洽切。〉景又募人先爲奴者，賞以不次。朱異家黥奴逾城投賊，景以爲儀同，使至闕下以誘城內，乘馬披錦袍詬曰：「朱異五十年仕宦，方得中領軍。我始事侯王，已爲儀同使。」於是奴僮競出，盡皆得志。景決石闕前水，百道攻城，晝夜不息，城陷。
景自爲丞相，以甲士五百人自衛，帶劍升殿。帝謂景曰：「卿久在戎，得無勞乎？」景不對。帝曰：「卿是何州人？而至此。」又默然，左右任約代對。及出，景謂約曰：「吾嘗據鞍對敵，矢刃交下而意無怖。今見蕭公，使人自懾，豈非天威難犯，吾不可以再見之矣。」先是，城中積屍不暇埋瘞，又有已死未斂，或將死未絕，景悉命聚而焚之。尚書郎鮑正疾篤，賊曳出而焚之，宛轉火中，久而方絕。
武帝崩，立簡文，又立豫章王，景皆殺之，遂篡位。國號漢，年稱太始。王偉請立七廟，景曰：「何謂七廟？」偉曰：「古者天子祭七代祖考，故致七廟。」幷請七代諱，敕太常具祭祀之禮。景曰：「前代吾不復憶，惟記得阿爺名大礻票，且在朔州伊那得來啖。」衆聞鹹笑。
景頻爲王僧辯所破，將走，王偉按劍諫曰：「自古豈有走天子，今宮中衛士尚可一戰，寧可便走。」景曰：「我在北時打賀拔勝，破葛榮，揚名河朔，與高王一種人。今來直渡大江，取台城如反掌，打邵陵王於北山，摧柳仲禮於南岸，皆爾所親見也。今日之事，恐是天亡。爾好守城，吾當一決。」乃與百騎東走。至松江，乃與腹心數十人乘舸入海，至湖豆州，舍人羊鯤殺景。景左足上有肉瘤，狀似龜，戰勝應克捷則隱起分明，如不勝則低。是日，瘤陷肉中。遂傳首於江陵。
