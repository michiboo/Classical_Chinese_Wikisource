
《周禮·小行人》曰：使適四方，協九儀賓客之禮：朝、覲、宗、遇、會、同，君之禮也；存、覜、省、聘、問，臣之禮也。又，掌邦國之禮籍，以待四方之使者。凡四方之使者。大客則擯，小客則受其幣而聽其辭。凡使為旌節。
《禮》曰：凡為君使者，已受命，君言不宿於家。君言至，則主人出拜君言之辱。使者歸，則必拜送於門外。若使人於君所，則必朝服而命之。使者反，則必下堂而受命。
《詩》曰：《四牡》，勞使臣之來也，有功而見知，則說矣。四牡騑騑，周道逶遲。豈不懷歸？王事靡鹽，我心傷悲。
又曰：《皇皇者華》，君遣使臣也，送之以禮樂，言遠而有光華也。皇皇者華，於彼原隰。駪駪徵夫，每懷靡及。
《左傳》曰：齊使仲孫湫來省難。仲孫歸，曰：「不去慶父，魯難未已！」公曰：「若之何而去之？」對曰：「難不已，將自斃。君其待之。」公曰：「魯可取乎？」對曰：「不可！猶秉周禮。周禮，所以為本也。臣聞之，國將亡，本必先顛，而後枝葉從之。魯不棄周禮，未可動也。君其務寧魯難，而親有禮，因重固，〈能重固者，因而成之。〉間攜貳，覆昏亂，霸王之器也！」
又曰：齊孝公伐我北鄙，公使展喜犒師，使受命於展禽。〈柳下惠也。〉齊侯未入境，展喜從之，曰：「寡君聞君親舉玉趾，將辱弊邑，使下臣犒執事。」
又曰：晉侯及秦伯圍鄭，以其無禮於晉，且貳於楚也。晉軍函陵，秦軍汜南。佚之狐言於鄭伯曰：「國危矣！若使燭之武見秦君，師必退。」公從之。
又《文下》曰：秦伯使西乞朮來聘，且言將伐晉。襄仲辭玉，曰：「君不忘先君之好，照臨魯國，鎮撫其社稷，重之以大器，寡君敢辭玉。」賓答曰：「不腆先君之敝器，而使下臣結二國之好，是以敢致之。」襄仲曰：「不有君子，其能國乎？國無陋矣！」厚賂之。
又《宣十五年》曰：楚子圍宋，宋人使樂嬰齊告急於晉。晉侯使解楊如宋，使無降楚，曰：「晉師悉起，將至矣！」鄭人囚之而獻於楚，楚子厚賂之，使反其言。不許，三而許之。登諸樓車，使呼宋人而告之。遂致君命。楚子將殺之，使與之言曰：「爾既許不穀，而反之，何故？非我無信，汝則棄之，速即爾刑！」對曰：「臣聞之，君能制命為義，臣能承命為信。信載義而行之為利。謀不失利，以衛社稷，民之主也。義無二信，信無二命。〈義不行二信，不受二命也。〉君之賂臣，不知命也。奉命以出，有死無霣，〈音殞。〉又可賂乎？臣之許君，以成命也。〈成其君命也。〉死而成命，臣之祿也。寡君有信臣矣，下臣獲考，〈考，成。〉死又何求？」楚子舍之以歸。
又曰：晉侯使卻克徵會於齊，齊頃公帷婦人使觀之。卻子登，婦人笑於房。獻子怒，出而誓曰：「所不此報，無能涉河！」卻克請伐齊，晉侯弗許。至成公三年，衛孫桓子、臧宣叔亦乞師以伐齊，晉侯許之。
又曰：齊叔老為季武子介，自是晉人輕魯幣，而益敬其使。
又曰：吳公子札來聘，見叔孫穆子，說之。謂穆子曰：「子其不得死乎？好善而不能擇人！吾聞君子務在擇人。吾子為魯宗卿，而任其大政，不慎所舉，何以堪之？禍必及子！」聘於齊，說晏平仲，謂之曰：「子速納邑與政！無邑無政，乃免於難。齊國之政，將有所歸；未獲所歸，難未歇也。」故晏子因陳桓子以納政與邑，是以免於欒高之難。〈難在昭八年。〉聘於鄭，見子產，如舊相識。與之縞帶，子產獻紵衣焉。〈大帶也。吳地貴縞，鄭地貴紵，故名獻已所貴，示損已而不為被貨利。〉謂子產曰：「鄭之執政侈，難將至矣，政必及子。為政慎以禮，不然，鄭國必敗！」〈敗謂伯有也。〉
又曰：韓宣子如楚送女，叔向為介。鄭子皮、子太叔勞諸索氏。太叔謂叔向曰：「楚王汰侈已甚，子其戒之！」叔向曰：「汰侈已甚，身之災也，焉能及人？若奉吾幣帛，慎吾威儀，守之以信，行之以禮，敬始而思終，終無不復，行而不失儀，敬而不失禮，導之以訓詞，奉之以舊法，考之以先王，度之以二國，雖汰侈，若我何？」
又曰：楚費無極譖太子建，王使城父司馬奮楊殺太子建。未至，而使遣之，太子奔宋。王召奮楊，使城父人執已以至。王曰：「言出於余口，入於爾耳，誰告建也？」對曰：「臣告之。君王命臣曰：「事建如事余。」臣不佞，不能苟貳。奉初以還，不忍後命，故遣之。既而悔之，亦無及也已。」王曰：「而敢來，何也？」對曰：「使而失命，召而不來，是再奸也，〈奸，犯也。〉逃無所入。」王曰：「歸，從政如他日。」
《論語》曰：使於四方，不辱君命，可謂士矣。
又曰：蘧伯玉使人於孔子，孔子與之坐而問焉，曰：「夫子欲寡其過，而未能也。」使者出，子曰：「使乎！使乎！」
《史記》曰：吳季札之為使，北過徐君。徐君初好札劍，口雖弗言，季札知之。為使上國，未獻。還至徐，徐君已死。乃解其寶劍，系徐君冢樹而去。從者曰：「徐君已死，當誰與乎？」曰：「不然，始吾心已許之，豈以死背吾心哉？」
又曰：趙平原君使人於春申君。趙使欲夸楚，為玳瑁簪、刀劍室悉以珠飾之。春申君三千餘人，上客皆鑷珠履以見。趙使大慚。
又曰：陸賈，楚人，以客從高祖定天下，名為有口辨士。居左右，常使諸侯。時中國初定，尉佗平南越，因王之。高祖使賈賜佗印為南越王，佗結箕倨見賈。賈因說佗曰：「足下欲以區區之越，與天子抗衡，為敵國，禍且及身矣！」佗乃蹶然起坐，謝賈曰：「生長蠻夷中久，殊失禮義。」因問賈曰：「我與蕭何、曹參、韓信孰賢？」賈曰：「王似賢之。」復問曰：「我與皇帝孰賢？」賈曰：「皇帝起豐沛，討暴秦，誅強楚，為天下興利除害，繼五帝三王之業，統理中國。中國之人以億計，地方萬里，居天下之膏腴，人從車輿，萬物殷富，政由一家，自天地剖判，未始有也。今王眾不過數十萬，皆蠻夷，崎嶇山海間，譬若漢一郡。王何乃比於漢！」佗笑曰：「吾不起中國，故王此。使我居中國，何遽不若漢？」乃大悅。至孝文帝元年，詔丞相陳平，舉可使南越者。平言：「陸賈，先帝時曾使南越。」乃召為太中大夫，往使，因讓佗自立為帝。賈至南越，王甚怒，為書謝。於是乃下令國中曰：「吾聞兩雄不俱立，兩賢不並世。皇帝，賢天子也。自今已後，去帝制、黃屋左纛。」賈還報，文帝大悅。
又曰：汲黯為謁者，東越相攻，上使黯往視之。不至，至吳而還報，曰：「越人相攻，固其俗不足以辱天子之使。」河內失火，燒千餘家，上使黯往視之。還報曰：「家人失火，屋比延燒，不足憂也。臣過河南，貧人傷水旱萬餘家，或父子相食。臣謹以便宜持節，發河南倉粟，以賑貧民。臣請歸節，伏矯制之罪。」上賢而釋之。
又曰：司馬相如為郎數歲，會唐蒙使略通夜郎西{棘火}中，發巴蜀吏卒千人，郡又多為發轉漕萬餘人，用興法誅其渠帥，而巴蜀民大驚恐。上聞之，乃使相如責唐蒙等，因喻告巴蜀民以非上意。還報，天子乃拜相如為中郎將，建節，持四乘之傳，因巴蜀幣物，以賂西夷。至蜀，太守以下郊迎，縣令負弩矢先驅，蜀人以為寵。於是卓王孫、臨邛諸公皆因門下而獻牛酒。
又曰：淳于髡者，齊之贅婿也。〈婿也者，女之夫。比於子余剩，故曰贅婿。〉長不滿七尺，滑稽〈音骨，亂也。稽者，同也。〉多辨，數使諸侯，未嘗詘辱。威王八年，楚大發兵加齊。齊王使淳于髡之趙請兵，齎金百斤，馬十駟。淳于髡仰天大笑，冠纓索絕。王曰：「先生少之乎？」髡曰：「何敢！」王曰：「先生笑，豈有說乎？」髡曰：「今者臣從東來，見道旁有穰田者，操一豚蹄、酒一杯，而咒曰：『甌窶滿篝〈籠也，音搆。甌窶，猶杯樓也。言豐年菜樹易可滿篝。〉污耶滿車，〈污耶，下地田也。則下地田之中，有薪菜可滿車也。〉五穀蕃熟，穰穰滿家。』臣見所持者狹，而欲者大奢，故笑之。」於是齊王乃益齎黃金千鎰，白璧十雙，車馬百駟。髡辭而行。至趙，趙與之精兵十萬，革車千乘。楚聞之，夜引兵而去。威王大悅。
《漢書》曰：漢王曰：「孰能為我使淮南？使之發兵背楚，留項王於齊數月，我之取天下可萬全。」隨何曰：「臣請使之。」乃與二十人俱使淮南。至，太宰王之，〈淮南太宰作內主也。〉三日不得見。隨何因說太宰曰：「王之不見何，必以楚為強，以漢為弱。使何得見，言之而是耶，是大王所欲聞；言之而非耶，使何等二十人伏斧質淮南市，以明背漢而與楚也。」太宰乃言之王，王見之。隨何說淮南王，王曰：「請奉命。」陰許叛楚與漢，未敢泄，楚使臣在，方急責布發兵。隨何直入，曰：「九江王歸漢，楚何以得發兵！」布驚曰：「何至是？」楚使者出，何曰：「事已搆，可殺楚使無使歸，而疾走漢並力。」布從之，遂歸漢。
又曰：張騫，漢中人，建元中為郎，時匈奴降者言，匈奴破月支氏，擒其王，以其頭為飲器，月支遁而怨匈奴，無與共擊之。漢方欲滅胡，聞之，乃募使者。騫應募，與堂邑氏、奴甘父俱往。匈奴不聽去，乃留騫十餘歲，娶胡妻，有子。然騫持漢節不失，居匈奴西。騫因與其屬亡，向月氏西走數十日，至大宛。後單于死，國亂，騫與胡妻及堂邑父俱亡歸漢，拜騫太中大夫。騫為人寬信，蠻夷愛之。騫曰：「臣在大夏時，見邛竹杖、蜀布，問安得此，國人曰：『吾賈人往市之身毒國，一名天竺國，在大夏東南數千里，人乘象以戰。』臣度大夏去漢萬二千里，有蜀物，其去蜀不遠矣。」於是漢復事西南夷。騫從大將軍擊匈奴，嘗諳知水草處，軍須不乏。封博望侯。
又曰：張騫使至安息，王令將二萬騎迎於東界。東界至王都數千里，過數十城，人民相屬甚眾。使還，即發使來隨，欲觀漢廣大。以大鳥卵、梨軒善眩人獻於漢。及宛西小國，皆隨使獻見天子。
又曰：傅介子，昭帝使通西域。樓蘭嘗邀漢使殺之。後使介子往而讓之。旋謂將軍霍光曰：「彼王反覆，不誅，無以懲其惡。臣嘗過之，近人，易就耳！願旦往剌之，以示諸國。」光曰：「可矣。」遂奏介子行，具卒乘，齎重幣，揚言賜外國，而志在樓蘭。樓蘭王意不親介子，介子陽引去。至其西界，使譯者謂王曰：「漢使持重寶行賜諸國，王不來，我之西矣。」即出金幣以示譯。譯者還報王，王貪漢物，來見。介子與坐飲，陳物示之。飲酒皆醉，介子謂王曰：「天子使我私報王。」王隨介子入帳中，屏語，壯士二人從後剌之，刃交胸，立死。其貴人左右皆散走。介子告諭以「王負漢罪，天子遣我來誅王，當更立前太子質在漢者為王。漢兵方至，無得輒動，動則滅國矣！」遂持王首而還詣闕。朝廷嘉之，封介子為義陽侯，食邑七百戶。
又曰：蘇武，字子卿，建次子也。少以父任為郎中，武帝遣以為中郎將，使持節送匈奴使留在漢者。武與副中郎將張勝及假吏常惠等募士斥堠百餘人俱。既至匈奴，致幣遺單于。單于益驕，非漢所望也。方欲發使送武等，會緱王與長水虞常等謀反匈奴中。緱王是昆耶王姊子，與昆耶王俱降漢，後隨浞野侯沒胡中。及衛律所將降者，陰相與謀劫單于母閼氏歸漢。會武等至匈奴，虞常在漢時，素與張勝善，私候勝曰：「聞漢天子甚怨衛律，常能為漢伏弩射殺之。吾母與弟在漢，幸蒙爵賞。」張勝許之。事敗，單于怒，欲殺漢使。左伊秩訾曰：「宜皆降之。」單于使衛律召武受辭。武謂常惠曰：「屈節辱命，雖生，何面目以歸漢！」乃引佩刀自刺。衛律大驚，召醫瘡。單于乃鑿地為坎，置カ火，覆武其上，蹈其背以出血，氣絕。半日復息。惠、勝等號哭。單于壯其節，朝夕遣人候問。武愈，單于逾欲降之。武不能屈，乃幽武大窖中，絕食。天雨雪，武臥齧雪，與氈毛並咽之，數日不死，匈奴以為神。乃徙武北海，令牧羊，不得食。掘野鼠去草實，食之。杖漢節，旄盡落，積五六年，昭帝即位，與匈奴和親，求武，匈奴紿言死。後漢使復至匈奴，常惠請其守者，夜見漢使，教使謂單于曰：「天子射上林中，得雁，足有系帛書，具言武在北海大澤中牧羊。」使者如惠語，以讓單于。單于視左右大驚，謝漢使曰：「武等實在。」乃召武，相隨官屬等九人歸漢。武以元始六年春至京師，拜典屬國。常惠等皆為郎。
又曰：鄭吉，會稽人，累遷衛司馬。神爵中，日逐王亂匈奴，欲降漢，使人與吉相聞，於是漢使吉迎之。日逐王並口萬二千，隨吉至河曲，遂將詣京師。吉既破車師，降日遂王，威震西域，遂護車師以西，故號都護。都護之置，自吉始焉。
又曰：陳湯，為人沉勇，有大慮，多謀策，喜奇功。所過城邑山川，常登望遠，以觀形勢。常患位卑權輕，不決胸臆之謀。時西方郅支單于常殺漢使，侵橫諸國，朝廷患之。谷吉上書願往諭王，遇害。乃遣湯與甘延壽使於西域，陽謂延壽曰：「郅支單于結怨諸夷，屈辱漢使，朝廷患之久矣。雖然，蠻夷無金城湯池之固、堅弩之器，恩義不行，彼可取也。若舉屯田吏士，並發烏孫兵，直抵城下，彼亡無所保，千載之功可致也！」延壽然之，請奏，湯曰：「不可，不如矯詔而發之。」延壽不從。會延壽疾臥，湯因矯制發城郭諸國兵胡漢四萬餘騎，置官吏而發也。已行，延壽聞而驚起止之。湯按劍叱之，曰：「大眾已集，豎子胡敢沮眾耶！」乃上疏自劾矯制之狀，因分兵蔥領、赤谷兩道，鼓行而西。去單于城三十里，止而營。單于怪之，使人問之曰：「漢兵何來？」湯曰：「見單于亡國，本屈意康居，故來護單于耳。」單于不知意旨，猶豫無備。因夜進兵圍城，遲明拔之，斬郅支單于以歸。
又曰：蓋寬饒，字次公，魏郡人也。明經，為郡文學，以孝廉為郎。舉方正，對策高第，遷諫議大夫。寬饒為衛司馬，有厚德。宣帝嘉之，以寬饒為太中大夫，使行風俗，多所稱舉貶黜，奉使稱旨。擢為司隸校尉，刺舉無所迴避，小大輒舉。所劾奏眾多，廷尉處其法，半用半不用。〈以其峻刻，故有不用者。〉公卿貴戚及郡國吏繇使至長安，皆恐懼莫敢犯禁，京師為之清平。
又曰：終軍從濟南當詣博士，步入關，關吏予軍繻。軍問：「以此何為？」吏曰：「為復傳還，當以合符。」軍曰：「大丈夫西遊，終不復傳還！」棄繻而去。軍後為謁者，使行郡國，建節東出關。關吏識之，曰：「此使者，乃前棄繻生也。」軍行郡國，所見便宜以聞。還奏事，上甚悅。
