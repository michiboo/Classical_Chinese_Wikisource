
崔豹《古今注》曰：闕，觀也；於前所以標表宮門也。其上可居，登之可遠觀。人臣將朝，至此則思其所闕，故謂之闕。其上皆畫雲氣仙靈，奇禽怪獸，以示四方。蒼龍，白虎，玄武，朱雀，幷畫其形。
《釋名》曰：觀，於上觀望也。
《廣志》曰：闕，缺也，門兩邊缺然爲道也。
《周禮》：太宰以正月懸治法於象魏。
《禮記》曰：昔者仲尼與於蠟賓，事畢，於游觀之上，喟然而嘆。仲尼之嘆，蓋嘆魯也。〈鄭玄云：觀，闕也。〉
《左傳》曰：哀公三年，司鐸火，逾公宮。季桓子至，命藏象魏，曰：「舊章不可忘也。」〈象魏，闕也，法令懸之。故謂其書爲象魏。〉
又曰：《哀十七年傳》云：「衛侯夢於北宮，見人登昆吾之觀。」注云：衛有觀在古昆吾氏之墟也，今濮陽城。
《公羊·昭二十五年傳》云：子家駒曰：「諸侯僭於天子，大夫僭於諸侯，久矣。」昭公曰：「吾何僭矣哉？」子家駒曰：「設兩觀，乘大輅。」注云：禮，天子、諸侯內闕一觀也。
又《定二年傳》云：夏五月壬辰，雉門及兩觀災。兩觀微也，然則曷爲不言雉門災及兩觀？主災者兩觀也。
《漢書》曰：沅郡有桂浦闕。
又曰：蓬萊、方丈、瀛洲，此三山在海中，諸仙人不死藥皆在焉，黃金、白銀爲闕。事具仙部。
又曰：建章宮東鳳闕，高二十丈。
《列女傳》曰：衛靈公與夫人夜坐，聞有車聲，至闕而息，過又聞車聲。夫人曰：「此必是蘧伯玉。」公曰：「何以知之？」曰：「妾聞《禮》：下公門，軾路馬。」今蘧伯玉賢者也。必不以暗昧廢禮。」公令人視之，果如所言。
《神異經》曰：東南有石井，其方百丈。上有二石闕，俠東南面，上有蹲熊，有榜著闕，題曰地戶。西北荒中有金闕，高百丈；上有明月珠，徑三丈，光照千里；中有金階，西北入兩闕中，名天門。
《十洲記》曰：崑崙山有水精闕。
《水經》曰：秦孝公築冀闕，臨渭水，在咸陽西四十里。
《關中記》曰：未央宮東有青龍闕，北有玄武闕，《漢書》所謂北闕者也。建章宮圓闕，臨北道，鳳在上，故號曰鳳闕也。閶闔門內東出，有折風闕，一名別風。
《瀨鄉記》曰：老子廟前有兩石闕，大闕高九丈八尺，下三重石鹿，闕邊各有子闕。
山謙之《丹陽記》曰：大興中，議者皆言漢司徒許墓闕可徙施之。王茂弘弗欲。後陪乘出宣陽門，南望牛頭山兩峰，曰：「天闕也，豈煩改作！」帝然之。
鄧德明《南康記》曰：南康縣歸美山，去縣七百里，下有石城，高數丈，遠望嵯峨，靈闕騰空，故老謂之神闕。
《莊子》中山公子牟謂瞻子曰：「身在滄海之上，心居魏闕之下，奈何？」瞻子曰：「重生，重生則輕得。」中山公子曰：「雖知之，未能自勝也。」瞻子曰：「不能自勝則從，神無惡乎？不能自勝而強不從者，此之謂重傷。重傷人無壽類矣。」
魏文帝歌曰：長安城西有雙員闕，上有雙銅雀，一鳴五穀生，載鳴五穀熟。
王子年《拾遺記》曰：崑崙第九層，山形漸狹小，下有芝田蕙圃，皆有數百頃，群仙種耨焉。傍有瑤台十二，各廣千步，皆五色玉爲台基，最下層有流精闕，直上四十丈有風�雷雨師闕。
《漢書·成紀》云：孝成帝，元太子也。母曰王皇后，帝在太子家生甲觀畫堂。應劭注云：甲觀在太子宮甲地，主用乳生也。顔師古曰：畫堂，但畫飾室中，宮殿通有彩畫也。
又曰：甘露二年，幸陽宮，〈在。〉屬玉觀。〈屬玉，水鳥，似，以名觀也。〉
《後漢書》曰：丁鴻，字孝公。肅宗詔鴻與廣平王羨及諸儒樓望、成封、桓郁、賈逵等，論定五經同異於北宮白虎觀，〈廣平王羨，明帝子。《東觀記》曰：與太常樓望，少府成封、屯騎校尉桓郁、衛士令賈逵集議白虎門，名於門，立觀因以名焉。〉使五官中郎將魏應主承制問難，侍中淳于恭奏上，帝親制臨決。鴻以才，論最明，儒者稱之，帝數嗟美焉。時人嘆曰：「殿中無雙丁孝公。」
又《章帝紀》曰：永平元年，長水校尉奏言：「先帝大業，當以時施行。欲使諸儒共正經義，頗令學者得以自助。」於是下太常、將、大夫、博士、議郎、郎官及諸生、諸儒會白虎觀，講議五經同異。
又曰：時謂東觀爲老氏藏室。註：老子爲柱下史，四方所記，文書皆歸於柱下。言東觀多經籍。
又曰：高彪除郎中，校書東觀，後遷外黃令。畫彪形像，以勸學者。
又曰：靈帝起四百尺觀於河亮道，造萬金堂於西園，又造南宮玉堂，築廣城苑。
《魏志》曰：明帝作淩霄觀，始構，有鵠巢其上。侍中高堂隆曰：「起闕而鵠巢，不得居之象。」
又曰：明帝置崇文觀，征善屬文者以充之。
《吳志·孫和傳》曰：和爲太子，被廢。驃騎將軍朱據、尚書僕射屈晃率諸將吏泥首自縛，連日詣闕請和。權登白爵觀見，甚惡之。
《蜀志》云：李輔，字元政，爲牙門討破羌虜，築平羌觀於秦亭。
《晉元·元紀》曰：大興元年十一月乙卯，日夜出，高三丈，中有赤青珥。詔曰：「天災譴誡，所以彰朕之不德也。群公卿士，各上封事，具陳得失，無所諱，將親覽焉。」新作聽訟觀。
又《劉曜載記》曰：曜立太學於長樂宮東，簡百姓年二十五已下，十三已上五百人，選朝賢宿儒明經篤學以教之。命起豐明觀西宮，建淩霄台於滈池。
又《石季龍載記》云：「太子宣出時，季龍於其後宮升淩霄觀望之，笑曰：「我家父子如是，自非天崩地陷，當復何愁，但抱子弄孫，日爲樂耳！」
又《張駿傳》云：駿境內漸平，使其將楊宣帥衆越流沙，伐龜茲、鄯善，於是西域幷降。鄯善王元孟獻女，號曰美人，立賓遐觀以處之。
《齊書·王儉傳》云：宋明帝太始六年，置總明觀以集學士，或謂之東觀，置東觀祭酒一人，總明訪舉二人，儒玄史四科，科置學士十人，其餘吏下各有差。是歲，省總明觀，於儉宅開學士館，以總明簿書充之。
《陳書·後主紀》云：帝令采木湘州，擬造正寢。筏至牛渚磯盡沒，既而漁人見筏於海上。復起齊�觀。國人歌曰：「齊�觀，寇來無際畔。」
《後魏書·高祖紀下》云：十五年五月議改律令於東明觀，親折疑獄。
又《道武帝紀》云：天興三年，起紫極殿、立武樓、風涼觀、石池、鹿苑台。
又《匈奴劉聰傳》云：平陽地震，崇明觀陷爲池，水赤如血，赤氣至天，赤龍奮迅而去。
《輿地誌》云：丹陽郡建康縣台城，齊文惠太子治玄圃，有明月觀、婉轉橋、徘徊廊，圃內作淨名精舍。
又曰：丹陽郡秣陵縣新亭隴有遠望樓，又名勞勞樓，宋改爲臨滄觀，行人分別之所。
又曰：洛陽有廣望觀、閬風觀、萬世觀、修靈觀、臨商觀。
《百葉抄》：魏築總章觀，建翔鳳於其上，使八方才人、六宮女尚書居之，引�水過九龍殿前，玉井綺欄，水轉百戲。
又曰：石虎起靈台，九殿女官十有八等，又女妓二千爲鹵簿，皆著紫綸巾、熟錦�、金銀鏤帶、五紋織成靴，游於戲馬觀。
《漢封禪儀》泰山東南有山名日觀，鶏一鳴時，見日始出，長三丈，秦觀者望見長安，吳觀者望見會稽，周觀者望見齊。《三輔黃圖》云：漢武帝起鵲觀。又起神明觀、及娑觀、甘泉苑，起仙人觀，緣山谷行至雲陽，三百八十里，入右扶風，周回五百四十里。
又曰：武帝起鵲觀、神明觀、駑法觀、集靈觀、仙門觀、陽祿觀。
《漢宮殿名》曰：長安有臨山觀、渭橋觀、仙人觀、霸昌觀、蘭池觀、平樂觀、九華觀、豫章觀、鴻雀觀、昆明觀、走馬觀、華光觀、封巒觀、走狗觀、天梯觀、瑤台觀、流渠觀、相思觀、長平觀、宜春觀、華池觀、射熊觀、迎風觀、露寒觀、當市觀、石闕觀、白渠觀、鼎郊觀、〈潘丘《巳闕中記》云：鼎郊觀在上林苑。〉白虎觀、懷德觀、三雀觀、林木觀、溫德觀、長平觀。
華延攜《洛陽記》曰：洛陽城十八觀，皆施玄檻鐵籠，疏�毋忄晃。
《華山記》曰：南嶺東岩北面有二小山，一山有雙石竪立，號曰石門；一山孤崖特秀，上有客觀，陟之者遠眺千里。
阮勝之《揚州記》曰：揚子縣有楊子宮，宮中有玄珠觀。
《華陽國志》云：蜀城有逸客觀。
華延攜《洛中記》云：金墉城西南角有昌都觀，東北有百尺樓，魏都水使者陳熙造。
《建康宮闕簿》云：商飈觀，在東北十三里籬門亭後亭墩上，齊武帝築。九日，登以宴群臣。
又曰：曾城觀，在縣東北七里景雲樓東，齊武帝起。七月七日夜，令宮人登以穿針，因曰穿針樓。
又曰：通天觀，在縣東北五里一百步舊台城內。宋元嘉中，築蔬圃。二十三年，更修廣之，築池泊天泉，造景陽樓、大壯觀、花光殿，設射堋，又立鳳光殿、醴泉堂。
又曰：洛陽宮中有玄覽觀、東觀、清覽觀、高平觀、廣望觀、聽松觀、見親觀、高樂觀、陵�、總章、宣曲、萬年等觀。
又云：建業宮有迎風觀，在縣南十五里。宋武大明中，起於石子墩上，孫峻殺諸葛恪，殷殺朱主皆於此。又有僥道觀。
晉潘岳《關中記》曰：柘觀、虎圈觀、昆池觀、上閭觀、朗池觀、走馬觀、湯祿觀、博望觀、則陽觀、陰德觀、幷在上林苑中。
陸機《洛陽地記》曰：洛陽南宮有承風觀，洛陽北宮有增喜觀，洛陽城外有宣楊觀、千秋、鴻池、泉城、楊威、石樓等觀。
又曰：洛陽城外有鼎中觀。
《輿地誌》云：洛陽西南洛水上有鼎中觀，是成王定鼎處。
唐韋述《東京雜記》曰：東京紫微宮有一柱觀。
又曰：上陽宮有上清觀。
潘安仁《西征賦》云：圖萬載而不傾，奄摧落於十紀，擢百尋之曾觀兮，今數仞之餘址。
左太沖《吳都賦》云：慮紫宮以營室，廓廣庭之漫漫，寒暑隔閡於邃宇，虹霓回帶於�觀。
何平叔《景福殿賦》云：於是碣以高昌崇觀，表以建城峻廬，岑立，崔嵬巒居。
宋玉《高唐賦》序云：昔者，楚襄王與宋玉游於�夢之台，望高堂之觀。
魏陳思王《七啓》曰：閑宮顯敞，�屋皓幹，崇景山之高基，迎清風而立觀。
沈休文《鍾山詩·應西陽王教》云：即事既多美，臨眺殊復奇；南瞻儲胥觀，西望昆明池。
沈休文《游沈道士館詩》云：既表祈年觀，復立望仙宮。
謝玄輝《觀朝雨詩》云：朔風吹飛雨，蕭條江上來，既灑百常觀，復集九成台。
[[Category:太平御覽|卷0179]
