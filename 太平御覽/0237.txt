
石氏《中官占》曰︰河鼓星主軍鼓，一曰三星主天子三將軍。中央大星爲大將軍，左星爲左將軍，右星爲右將軍，所以備關梁而距難也。
《周禮·夏官上·大司馬》曰︰凡制軍，萬有二千五百人爲軍。〈一鄉之民也。凡起從役家一人也。〉王六軍，〈六鄉之數也。卿治文教，軍定武功。其道皆兼三才而兩之，故數俱六也。〉大國三軍，〈公侯之封也。成國不過半天子之一軍。〉次國二軍，〈諸伯之封。〉小國一軍。〈子男之封。〉軍將皆命卿。〈位視六事之人，司於六軍之大夫。春秋之時，列國有正卿爲將軍，又以亞卿一人爲佐，猶執政者貪其權，遂以陵遲，皆非周公之舊也。〉
《左傳·襄公十三年》曰︰晉蒐於綿上以治兵，使士モ將中軍，辭曰︰「伯游長。昔臣習於知氏以佐之，非能賢也。請從伯游。」使荀偃將中軍，士モ佐之。使韓起將上軍，辭以趙武。
《孝經左契》曰︰將軍順虎銜珠，大夫正海出魚。
《史記》曰︰齊景公召穰苴與語，大悅，以爲將軍，將兵燕。
又曰︰孝文後六年，匈奴入上郡，周亞夫爲將軍，居灞上，祝茲候〈徐廣曰︰表作松茲。姓徐名悍也。〉徐厲爲將軍，軍棘門，以備胡。
《漢書》曰︰楚王召宋義計事，而悅之，因以爲將軍。
范曄《後漢書》曰︰靈帝時，望氣者以爲京師當有大兵，兩宮流血。大將軍司馬許源說何進曰︰「《太公六韜》有天子親於兵事，可以威壓四方。」詔進大發兵，講武於平觀。下起大壇，上建十二重五采華蓋，高十丈，壇東北有小壇，復九重華蓋，高九丈，引步兵騎士數萬人，結營爲陣。天子親出監軍，住大華蓋下，進住小華蓋下，禮畢，帝躬擐甲上馬，稱「無上將軍」，行陣三匝而還。
《魏志》曰︰太祖令曰︰《司馬法》︰「將軍死綏。」〈《魏書》曰︰綏，卻也。有前一尺，無卻一寸也。〉《尸子》曰︰「十萬之軍無將軍，必亂。」
《六典》曰︰左右衛將軍之職，掌統領宮庭巡警、沖衛之法令，以督其屬之隊仗，而總諸曹之職務焉。其左右驍衛、左右武衛、左右威衛、左右領軍衛將軍所掌之職皆如之。
《晉書》曰︰羊琇爲晉台左衛將軍。
又曰︰吳隱之遷左衛將軍。雖居清顯，祿賜皆班親族，冬月無被，嘗氵絺衣乃披絮，勤苦同於貧庶。
何法盛《晉中興書》曰︰南頓王宗字延祖，拜左衛將軍，爲肅祖所昵，委以禁旅。
又曰︰王坦之字文度，領左衛，少有風格，尚刑名之學，嘗著《廢莊論》。
又曰︰虞譚、陳略、曹毗、毛安之幷爲左衛將軍。
沈約《宋書》曰︰左、右衛將軍，晉文建國所置。
《隋書》曰︰薛世雄，性廉謹，凡所行軍破敵之處，秋毫無犯，帝由是嘉之。帝嘗從容謂群臣曰︰「我欲舉好人，未知諸君識否？」群臣咸曰︰「臣等何能測聖心？」帝曰︰「我欲舉者薛世雄。」群臣皆稱善。帝復曰︰「世雄廉正節概，有古人之風。」於是超拜右翊衛將軍。〈煬帝改左右衛爲之。〉
《唐書》曰︰元和中，以前靈鹽等節度使王佖爲右衛將軍。佖在鎮，無智略以馭人，居常猜忌及多殺人以懼之，衆亦不附。及召至，逾月而授以衛將軍。凡將相出入，皆翰林草制，謂之白麻，佖始以責罷中書草制。
《隋書》曰︰來護兒，煬帝即位，遷右驍衛大將軍，帝甚親重之。大業六年從駕江都，賜物千段。令上先人冢，宴父老，州里榮之。
《魏志》曰︰許褚從太祖戰，大破馬超等，乃遷武衛中郎將，武衛之號自此始也。文帝踐阼，遷武衛將軍。
又曰︰曹爽自散騎常侍轉武衛將軍。爽秉政，又以弟訓爲武衛將軍。
《王敦別傳》曰︰敦子應，字安期，官至武衛將軍。
《隋書》曰︰獨孤盛爲左屯衛將軍。宇文化及之作亂也，裴虔通引兵至成象殿，宿衛者皆釋仗而走。盛謂虔通曰︰「何物兵？形勢太異也！」虔通曰︰「事勢已然，不預將軍事。將軍慎無動。」盛大駡曰︰「老賊是何物話！」不及被甲，與左右十餘人逆拒之，爲亂兵所殺。
《唐書》曰︰咸通中以伶官李可及爲威衛將軍，曹確執奏曰︰「臣覽貞觀故事，太宗初定官品令，文武官共六百四十三員。顧謂房玄齡曰︰『朕設此官員以待賢士，工商雜色之流假令術逾儕類，止可厚給財物，必不可超授官秩，與朝賢君子比肩而立、同坐而食。』太和中文宗欲以樂官尉遲璋爲王府率拾遺，竇詢直極諫，乃改授光州長史。伏乞以兩朝故事，別授可及之官。」帝不之聽。
又曰︰高祖以李粲爲左監門大將軍，禮高年也。初，高祖問粲年幾，對曰八十，高祖曰︰「公清�之譽聞於隋日，今年齒雖邁，筋力未衰，但監門之職，非公莫可，意欲相委如何？」粲以年老辭讓，高祖曰︰「藉公處分耳，豈欲煩公筋力耶！」於是詔粲自非殿庭，皆乘蜀馬，論者榮之。
又曰︰王及善除右千牛衛將軍，高宗謂曰︰「朕以卿忠敬，故與卿三品要職。他人非搜辟不得至朕所，卿佩大橫刀在朕側，知此官否？」
又曰︰李聽，元和中爲羽林將軍，有名馬，穆宗在東宮令近侍諷聽獻之。聽以職總親軍，不敢從。及即位之始，幽冀不廷，太原與二鎮接境，方議易帥。宰臣進擬，上皆不允，謂宰臣曰︰「李聽爲羽林將軍，不與朕馬，是必可任。」
《五代史》雲︰周廣順二年十二月，詔改左右威衛復爲左右屯衛，避太祖諱也。
《六典》曰︰左右金吾衛大將軍之職，掌宮中及京城晝夜巡警之法，以執御非違。
《百官表》雲︰秦有中尉，掌僥循京師。〈如淳曰︰所謂游僥，僥循禁備盜賊也。顔師古曰︰僥，謂遮繞之也。音工釣反。〉漢武帝太初元年更名執金吾，〈應劭曰︰吾者，御也。掌執金革以御非常也。顔師古曰︰金吾，鳥名也，主辟不祥。天子出，職主先導，以備非常，故執此鳥之象，因以名官也。〉緹騎二百人，輿服導從，車騎滿路，群僚之中，斯最壯矣。舊掌京師盜賊，考按疑事。漢郅都、寧成、王溫舒、咸宣等皆截理橫噬虎而冠者也，止切理辨亦旋誅黜。又置執金吾丞。後漢掌宮外戒司非常水火之事，〈衛尉巡行宮中，金吾僥循宮外，爲表里以擒奸討猾。〉日三繞行宮外，及主兵器。自中興但專僥循，不與他政。又有執金吾吏、文學執金吾佐、執金吾員吏。魏武秉政，復爲中尉。晉初罷直，至後周置武環率、武候率，下大夫各二人。隋置左、右武候府，大將軍一人、將軍三人，掌車駕出入，先驅後殿；晝夜巡察，執捕奸非；烽候、道路、水草所宜。巡狩師田則掌其營禁。煬帝大業三年改爲左、右武候衛，所領軍事名飛。〈《漢宮表》曰︰漢有左戈令。武帝太初元年，更名飛，掌戈射，屬少府。光武省之，隋代采舊名。〉唐初又爲左、右武候府，〈貞觀十年十二月，馬周奏︰京城諸街置鼓，罷傳呼。〉龍朔二年改爲左、右金吾衛，置大將軍一人，所掌與隋同；將軍二人副其事。〈領官屬幷。隋置，大唐因之。〉
《後漢書》曰︰初，光武適新野，聞陰後美，心悅之。後至長安見執金吾車騎甚盛，因嘆曰︰「仕宦當作執金吾，娶妻當得陰麗華。」
《漢官·宰尹下》曰︰吾，御也，常執金革以御非常。緹騎二百人，持戟五百二十人。輿馬導從，充滿於路，世祖微時，嘆曰︰「仕宦當作執金吾」是也。
《漢書·百官公卿表》曰︰秦名曰中尉，掌僥循京師。有兩丞、候、司馬，兵千人。武帝太初元年更名執金吾。
又曰︰毋將隆爲執金吾。時侍中董賢方貴，上使中黃門發武庫兵，前後十輩，送賢及上乳母王阿舍。隆奏︰「武庫兵器，天下公用，國家武備，繕治造作，皆度大司農錢。〈蘇林曰︰用度皆出大司農。〉大司農錢自非乘輿不以給，供養勞賜，一出少府。蓋不以本藏給末用，不以民力供浮費，別公私，示正路也。」
又曰︰郅都爲中尉，丞相條候至貴倨也，而都揖丞相。是時民朴，畏罪自重，而都獨先嚴酷，行法不避貴戚，列侯宗室見都側目而視，號曰「蒼鷹」也。
《東觀漢記》曰︰馬防字孝孫。拜執金吾，性矜嚴公正，上事處議多見用。
《續漢書》曰︰陰識拜執金吾，位特進，入則極言正諫。至與賓客語，不及國事，常慕仲山甫匪躬之節，所用掾史皆得天下俊哲。〈虞詡、傳賢等是也。〉
又曰︰朱浮字叔元，爲執金吾。帝以二千石長吏多不堪任，時有纖微之過者，必見斥罷，交易紛擾，百姓不寧。六年，有日蝕之異，浮因上疏切諫，自是州郡奏長吏二千石不任位者，事皆先下三公遣掾史案驗，然後黜退。
又曰︰秩中二千石，掌外司非常水火之事，旦三繞行宮外，及主兵器，丞一人，比千石。
華嶠《後漢書》曰︰賈復爲執金吾。更始，郾王尹尊及諸將反，上召諸將議，以檄叩地曰︰「郾最強，宛次之。」復率爾對曰︰「臣請擊郾。」上笑曰︰「執金吾擊郾，吾復何憂耶？」
又曰︰耿秉爲人威重，有謀略，拜執金吾。每行幸，秉恆領宿衛。
謝承《後漢書》曰︰梁冀爲執金吾，歲朝，託疾不朝，司隸揚雄治之，詔以二月俸贖罪。
《漢雜事》曰︰辛慶忌明略威重，任國柱石，爲執金吾。
《魏書》曰︰臧霸與曹休討吳，破賊呂範於洞浦，征爲執金吾。每有軍事，帝諮訪焉。
又曰︰崔琰遷中尉。琰聲姿高暢，眉目疏朗，須長四尺七寸，有威重，朝士瞻望，太祖亦嚴憚焉。
又曰︰徐奕，太祖以爲中尉，手令曰︰「昔楚有子玉，文公爲之側席；汲黯在朝，淮南爲之折謀。《詩》稱『邦之司直』君之謂也。」
《唐書》曰︰高祖以徐世爲右武候大將軍，〈隋大業三年及唐初幷爲左右武候，至龍朔二年復爲左右金吾。〉詔曰︰「念功褒善，哲王彝訓；紀德親賢，有國通典。黎州總管曹國公世本自黎陽，擁徒歸順，任以藩岳，誠效克彰，節義不渝，夷險無變，信同金石，操擬松筠，宜加寵命，用超恆序，可賜姓李氏。」
又曰︰趙道興，貞觀初曆遷左武候中郎將，明閑宿衛，號爲稱職。太祖嘗謂之曰︰「卿父爲隋武候將軍，甚有當官之譽。卿今克傳弓冶，可謂不墜家聲。」因授右武候將軍。其父時廨宇，仍舊不改，時人以爲榮。
又曰︰裴爲右金吾將軍。建中初，上以刑名理天下，百吏震悚。時十月禁屠殺，以甫近山陵，禁益嚴。尚父、汾陽王郭子儀隸人殺羊以入，門者覺之，列奏狀，上以爲不畏強御，累遣宣喻。或謂曰︰「郭公有社稷功，豈不爲蓋之？」笑曰︰「非爾所解。且郭公威儀權太盛，上新即位，必謂黨附者衆。今發其細過，以明不弄權耳。吾上以盡事君之道，下以安大臣，不亦可乎？」
又曰︰臧希讓爲金吾大將軍。骯髒好談時政，屢以理體上於公卿，詔令集賢院待制。希讓無學術，及處近地，從容公卿間，強引文言以自賢，而所聞知多道途得之，每發必差謬，頗爲士子所笑。
《唐通典》曰︰魏黃初中，始有上大將軍，以曹真爲之。吳亦以陸遜爲上大將軍。後周建德四年，增置上大將軍；隋幷以爲武散官，不理事。上大將軍從二品。
又曰︰唐武德初，秦王既平王世充及竇建德，高祖以秦王功殊古今，自昔位號不足以爲稱，乃特置天策上將軍以拜焉，位在王公上。
又曰︰貞元二年九月詔曰︰「六軍先已各置統軍一人，今十六衛，宜各置上將軍一人，秩從其品。」繇是上將軍之官始列於品位。
