
葛洪《神仙傳》曰：王遠，字方平，東海人也。博學六經，尤明天文、圖讖、河洛之要，逆知天人盛衰之期、九州吉凶。漢桓帝聞之，連徵，不出。使郡國逼載，以詣京師。低頭閉口，不肯答，乃題宮門扇板四百餘字，皆說方來。帝甚怒之，使人削之。外字去，內字復見，墨皆徹入板里。
《續搜神記》曰：聶友，豫章新滏人。少時貧，常夜照見一白鹿，射中之。明尋蹤，血既盡，不知所在。且已飢極，便臥一梓樹下。仰見箭著樹枝，視之，乃是昨射箭。怪其如此，於是還家齎糧，命子侄持斧以伐之。樹微有血，遂裁截為板二枚，牽著陂塘中。板常沉沒，然時復浮出，輒家有吉慶。每欲致賓客，輒乘此板。於中流欲沒，客大懼。聶君呵之，還復浮出。仕宦大如意，位至丹陽太守。在郡經時，外司白云：「濤入石頭，聶然。」聶君以陂塘中板來耳，視之果然。聶君以板來必有意，即解職歸家。下船便閉戶，二板挾兩邊，一日至豫章。自爾之後，板出，便反有凶禍，家大坎坷。
《幽明錄》曰：義熙中，江乘聶湖忽有一板，廣數尺，長二丈餘，恆停在此，川溪釆菱及捕魚者，資此以自濟。後有數人，共乘板入湖，試以刀斫，即有血出。板乃沒，數人溺死。
《古史考》曰：夏世昆吾氏作屋瓦。
《禮》曰：慕賢而容眾，毀方而瓦合。〈去己之大圭角下與眾人小合也。〉
《史記》曰：秦攻韓，軍於武安西。秦軍鼓譟勒兵，武安屋瓦盡震。
《漢書》曰：霍禹第，巷端人見禹居堂屋上，撒瓦投地，就視亡有，大怪之。舉家憂愁，未幾被誅。
《續漢書》曰：董卓作亂，燒南北宮，洛陽城無只瓦尺木。
《吳時外國傳》曰：大秦國以水精為瓦。
《晉起居注》曰：成都王討長沙王，使陸機都督三十七萬眾，圍洛陽四匝。夜鼓譟，京師屋瓦皆裂。
《晉中興書》曰：泰寧元年五月，大回風吹劉曜太廟瓦垣外數十步。其欒梁拱梧無離者，瓦亦不毀。曜素服五月，繕治之。
《淮南子》曰：以磁石之能運鐵也，而求其引瓦，則難矣。
《漢武故事》曰：武帝起神明殿，砌以文石，用布為瓦，而淳漆其外，四門並如之。
《語林》曰：晉張載字孟陽，甚丑。每出，為小兒擲瓦盈車。
葛洪《神仙傳》曰：孫博者，河東人也。有藏人亡奴在軍中者，因以求之，不得。博語奴主曰：「吾為卿燒其營舍，奴出走，卿但諦伺取之。」於是博以一赤瓦擲之，須臾火起張天，奴果出走而得之。博乃以青瓦擲之，火即滅。屋舍百物向已焦燃者，悉復如故。
《靈鬼志》曰：有士人姓鄒，坐齋中，忽有一人通刺詣之，題刺雲「舒甄仲」。既去，疑其非人，尋其刺，曰：「吾知之矣，是予舍西土瓦中人耳！」便往，令人將鏵掘之，果於瓦器中得桐人，長尺餘。
《管子》曰：棟橈不勝任，則屋覆，而人不怨者，其理然也。弱子，慈母之所愛也，不以其理而下瓦，則慈母笞之。故其理動者，雖覆屋不為怨；不以其理動者，下瓦必笞。
《莊子》曰：師曠為晉平公作清角。一奏，有雲從西北起。再奏，大雨大風隨之，裂帷幕，破俎豆，墮廊瓦。平公懼，伏於室內。
《抱朴子》曰：土半瓦胾，不可救飢。
《爾雅》曰：瓴謂之甓。〈磚也，今江東呼甓。甓，音蒲曆切。〉
《古史考》曰：烏曹氏作磚。
《魏略》曰：扈累獨居道側，以㼾磚為障，施一廚床，食宿其中。
《晉書》曰：吳興吳陸經疫癘，死者十三。在青惟逵夫妻，家貧，冬無被褲，晝傭賃，夜還燒磚伐木。期年中成七墓，葬十二喪。
《宋書》曰：范曄，字蔚宗。母如廁產之。額為磚所傷，故以磚為小字。
鄭緝之《東陽記》曰：獨公冢。在縣東八十里，有冢臨溪，其磚文曰：「筮言吉，龜言凶，三百年，墮水中。」義熙中，冢猶半在。自後，稍已崩盡。
《續搜神記》曰：順陽范啟，母喪當葬。前母墓在順陽，往迎之。既至，而墳壟雜沓，難可識別，不知何許。袁彥仁時為豫州，往看之，因云：「聞有一人見鬼。」范即如言，令物色覓之，云：「此墓中一人，衣服顏狀如之。」即開墓棺，物皆爛，冢中灰壤深尺餘。意甚疑，試令人以足撥灰中土，冀得舊物。果得一磚，銘雲「順陽范堅之妻」，然後信之。
《述異記》曰：豫章胡玆，家在郡治。宋泰始四年，空中忽有故冢墓磚、青苔、石灰著之礚然，擲其母前，其數或五三俱至。舉家驚懼，然終不中人，旬日乃止。
《語林》曰：陶太尉既作廣州，優游無事，常朝自運甓於齋外，暮運於齋內。人問之，陶曰：「吾方致力中原，恐為爾優游，不復堪事。」
《東觀漢記》曰：周紆，字文通。為渤海太守，坐事免。家貧，身築塹以自給食。
《書》曰：峙乃芻茭，亡敢弗多。
《詩》曰：生芻一束，其人如玉。
《禮》曰：以足蹙路馬芻，有誅。
《聲類》曰：茭，乾芻也。
《老子》曰：天地不仁，以萬物為芻狗；聖人不仁，以百姓為芻狗。
趙壹《娛邪賦》曰：勢家多所宜，咳唾自成珠。被褐懷金玉，蘭惠化為芻。
《禮》曰：在堊室之中，不與坐焉。
《山海經》曰：慈聾之山，其中有大谷，是多白墨、青堊。〈謂有雜色之堊。〉
《太公六韜》曰：昔帝堯王天下，上世謂賢君其治，則宮恆室屋不堊也。
《莊子》曰：郢人堊漫其鼻端，若蠅翼。使匠石斫之，運斤成風。盡堊而鼻不傷，郢人立而不失容。
《詩》曰：{翟}々竹竿，以釣於淇。〈{翟}々，長而殺也。〉
《說文》曰：竿，竹挺也。
《漢書》曰：斬木為兵，揭竿為旗。〈揭音竭，負也。〉
《續漢書》曰：高鳳，字文通，南陽人。妻將之田，曝麥於庭，令鳳護雞。忽然天暴風大雨，鳳持竿誦經，不覺潦水流麥。妻還，怪問，鳳方悟。
《博物志》曰：詹何以獨繭之絲為綸，芒針為鈎，荊為竿，剖粒為餌，引盈車之魚於百仞之淵。
《莊子》曰：楚王聘莊周於濮水之上，莊子持竿不顧。
《史記》曰：桀有力，能伸鈎索鐵。
《搜神記》曰：京兆長安有張氏，晝獨處室，有鳩自外入，止前床。張氏惡之，披懷而祝曰：「鳩，爾來為我禍耶？飛上承塵！為我福耶？來入我懷！」鳩翻入懷。以手探之，則不知鳩之所在，而得一金鈎焉，遂寶之。自是之後，子孫昌盛，資財萬倍。蜀賈客至長安中，聞之，乃厚賂內婢，婢竊鈎以與客。張氏既失鈎，漸貧死喪。而蜀客亦數罹窮厄，不為己利。或告之：「天命也，不可以力求。」於是齎鈎以返張氏，張氏復昌。故關西稱張氏鈎。
《風俗通》曰：順帝時，京師謠曰：「直如弦，死道邊；曲如鈎，乃封侯。」
張衡賦曰：仰飛縴繳，俯釣長流，觸矢而{敝死}，貪餌吞鈎。
《魏略》曰：晉宣王討王陵，陵自知罪重，試索棺釘，以觀太傅意。太傅給之，陵夜呼掾屬，與訣曰：「行年八十，身名並滅！」遂自殺。
盛弘之《荊州記》曰：冠軍縣東，有魏徵南司馬張詹墓，元嘉初尚儼然。六年，民飢，始被髮，金銀朱漆之器爛然。有二朱漆棺，棺前垂竹薄簾，以金釘釘之。
楊龍驤《洛陽記》曰：石牛一頭，在城西北九重里。耆舊傳說：往者石虎當襄國，石牛夜喚，聲三十里。事奏虎，虎遣人打落牛兩耳及尾，以鐵釘釘四腳，今現存。
《抱朴子》曰：吳有趙炳，以大釘釘柱，入尺許，以氣力吹之，即釘躍出，如弩箭之發。
《廣雅》曰：釒集〈音集〉謂之釒。〈弋涉切。〉
《說文》曰：釒集，釒也。
《詩》曰：周道如砥。
《書》曰：揚州，厥貢礪砥。〈砥細於礪，皆磨石也。〉
又曰：若金用汝作礪。
《史記》曰：封爵之誓曰：「黃河如帶，太山如礪。」〈言河山如帶、礪，國乃絕耳。〉
蔡邕《勸學》曰：木以繩直，金以淬剛，必須砥礪，就其鋒芒。
《魏志》曰：殺幽州牧劉虞，有童謠曰：「燕南垂，趙北際，中央不合如礪，惟有此中可避世。」公孫瓚以己當之，乃築京固守，積三萬斛。
《廣志》曰：礪石出首陽山，有紫、白、彩色。出南昌者最善，今武庫有數枚，治御刀。
《山海經》曰：高梁之山多砥礪。
《尸子》曰：鐵使越之工，鑄之以為劍，而勿加砥礪，則以刺不入，擊不斷；磨之以礱礪，加之以黃砥，則刺也無前，擊也無下。自是觀之，礪之與弗礪，其相去遠矣！今人皆礪其劍，而弗知礪其身。夫學，身之砥礪也。
