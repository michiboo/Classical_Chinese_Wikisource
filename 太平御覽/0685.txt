
《三禮圖》曰：通天冠，一曰高山冠，上之所服。
蔡邕《獨斷》曰：天子冠通天，漢制之，秦禮無文。祀天地、明堂平冕，鄙人不識，謂之平天冠。
徐廣《輿服雜注》曰：天子通天冠，高九寸，黑介幘，金博山。
徐爰《釋問》曰：通天冠金博山蟬，謂之金顔。
《三禮圖》曰：進賢冠，前高七寸，長八寸，後高三寸。一梁下大夫一命所服，兩梁再命大夫、二千石所服，三梁三命上大夫、公侯之服。
董巴《漢輿服志》曰：進賢冠，古緇布冠，文儒者之服也。前高七寸，後三寸，長八寸。公侯三梁，中二千石已下至慱士兩梁，千石已下至小史、私學弟子皆一梁，宗室劉氏亦兩梁。
蔡邕《獨斷》曰：進賢冠，文官服之。漢制尚書兩梁，禮無文。
徐廣《輿服志雜注》曰：天子雜服介幘五梁進賢冠，太子、諸王三梁進賢冠。
《北齊書》曰：文襄嗣業，以前司徒侯景進賢冠賜李繪，曰：「卿但直心事孤，當用卿爲三公，勿學侯景叛也。」
《三禮圖》曰：遠遊冠，諸王所服。
徐廣《輿服雜注》曰：天子雜服遠遊冠，太子及諸王遠遊冠制似通天也。天子五梁，太子三梁。
董巴《漢輿服志》曰：遠遊冠，制如通天，有展䇶橫之於前，無山。
張鏡《宋東宮儀記》曰：皇太子遠遊冠、翠緌。
魏文帝《與于禁詔》曰：昔漢高脫衣以衣韓信，光武解綬以帶李忠，誠皆人主當時貴敬功勞。今以遠遊冠與將軍。
《梁書》曰：天監十四年正月朔旦，帝臨軒冠太子於太極殿。舊制太子著遠遊冠、金蟬翠緌纓，至是詔加金博山。
《淮南子》曰：楚莊王通梁組纓。〈高誘曰：通梁，遠遊冠。〉
《羅浮山記》曰：王方平着遠遊冠、五色綬。
《釋名》曰：章甫，殷冠名。甫，丈夫也。殷以之表章大夫也。
《白虎通》曰：殷統十二月爲正，其飾微大，故爲章甫。
《儀禮·士冠禮》曰：章甫，殷道也。〈鄭玄曰：章，明也。殷質言以表明大夫也。甫或爲斧、所以服行道也。〉
《禮記·儒行》曰：孔子曰：「丘長居宋，冠章甫之冠。」
《論語·先進》曰：「赤，爾何如？」對曰：「宗廟之事，如會同，端章甫，願爲小相焉。」
《莊子》曰：宋人有資章甫而適於越。越人斷髮文身，無所用之。
《孔藂子》曰：先君相魯三月，政化旣行，頌曰：「褒衣章甫，實獲我所。章甫褒衣，惠我無私。」
《列仙傳》曰：稷丘君，泰山下道士。漢武帝東巡，君乃冠章甫，擁琴而見之。
《釋名》曰：牟追，牟冐也，言其刑冐髮追追然也。
《周禮·春官》曰：追帥掌王后之首服，爲副編次追衡笄。〈鄭司農雲︰追，冠名也。《禮》曰：牟追，夏后氏之道也。副者，婦人之首，股衡，維持冠者。〉
《儀禮·士冠禮》曰：毋追，夏后氏之道也。
《白虎通》曰：夏正十三月，其飾最大，故爲無追。無追者，言其追大也。制冠法天，天色玄，不失其質，夏之冠色純玄。
《釋名》曰：収，夏后氏冠名也，言収歛髮也。
《白虎通》曰：夏収而祭。謂之収者，十三月陽氣收，本舉生萬物而達出之，故謂之収。
《禮·王制》曰：夏后氏収而祭，燕衣而養老。
又《郊特牲》曰：周弁、殷冔、夏収。
《五經通義》曰：王冠夏曰収，以入宗廟，長尺六寸，廣八寸，前起。
《史記》曰：堯黃衣純冠。
《詩》曰：殷士膚敏，祼將於京。厥作祼將，常服黼冔。〈黼，白與黑也。冔，殷冠也。〉
《白虎通》曰：殷冔而祭。謂之冔者，十二月施氣受化，冔張而後得牙。
《禮·王制》曰：殷人冔而祭，縞衣而養老。
《釋名》曰：委貌，其形委曲之貌，上小下大。
《儀禮·士冠禮》曰：委貌周道。〈鄭玄曰：委猶安也，言以安正容貌也。〉
《三禮圖》曰：玄冠一曰委貌，今之進賢，則其遺象也。夏曰毋追，殷曰章甫，周曰委貌。後世轉以巧意，改易其名耳。
《國語》曰：周襄王賜晉文公命，晉侯端委而入。〈孔朝曰：玄端之衣，委貌之冠也。〉
《白虎通》曰：委貌者何？周朝廷理正事，行道德之冠名。所謂委貌者，周統十一月爲正，萬物始萌，冠飾最小，故爲委貌，言委曲有貌也。
董巴《漢輿服志》曰：委貌冠，以皂絹爲之。大射辟雍，公卿、諸侯大夫冠委貌。〈《續漢·輿服志》同。〉
《神異經》曰：西荒有人不讀五經而意合，不觀天文而心通，不誦禮律而精當。天賜其衣，男朱衣、縞帶、委貌冠，女碧衣、戴勝，皆無縫。
《三禮圖》曰：高山冠，一曰側注，高九寸，鐵爲卷梁。秦制行人、使者所服，今謁者服之。
《續漢輿服志》曰：安帝立太子，太子謁高廟，洗馬冠高山冠。侍御史奏謂不宜，事下有司，尚書陳忠奏：「洗馬職如謁者，服其服，先帝之舊也。」奏可。謁者，古一名洗馬。
董巴《漢輿服志》曰：高山冠，一曰側注，如通天，謁者、僕射所服。
太傅南郡胡廣說曰：高山冠，蓋齊王冠也。秦滅齊，以其君冠賜近臣，謁者服之。
《傅子》曰：魏明帝以高山制似通天、遠遊，乃毀變先形，令行人、使者服之。
《會稽先賢像讃》曰：綦毋文後爲交阯刺史，詔賜高山冠。
《三禮圖》曰：法冠，一曰柱後、惠文，一曰獬豸。冠柱高五寸，以縱裹鐵柱卷。秦製法官服之，禮不記。
蔡邕《獨斷》曰：法冠，秦制執法者服之。天子冠通天，漢制之，侍中、中常侍皆冠惠文，加貂附蟬。
董巴《漢輿服志》曰：大傅胡公說，《春秋左氏傳》有「南冠而縶者」，則楚冠也。秦滅楚，以其服賜執法近臣，御史服之。
又曰：武冠，一曰武弁大冠，侍中、中常侍加黃金璫、附蟬爲文，貂尾爲飭，謂之趙惠文冠。
《國語》曰：定王使單襄公聘於宋，假道於陳。陳靈公與孔寧、儀行父南冠以如夏氏，留賓不見。單子歸告王曰：「陳侯棄袞冕而南冠以出，不亦彝簡乎？〈簡，略；彝，常也。言簡略常服。〉犯先王之令，國其亡乎！」〈賈逵曰：南冠，楚冠也。〉
《漢書》曰：張敞弟武爲梁相，敞遣吏送之，曰：「何以治梁？」武曰：「馭黠馬者利其銜策，當以柱後、惠文彈治之耳。」〈秦獄吏冠柱後、惠文冠。如淳曰：蟪，蟬也，冠細如蟬翅，今御史冠也。〉
又曰：昌邑王賀短衣大袴，冠惠文冠。〈服虔曰：武冠也。趙惠文所服，故號惠文。〉
應劭《漢官儀》曰：侍御史，周官也，爲柱下史，冠法冠，一曰柱後，以鐵爲柱，言其審固不撓。或說古有獬豸獸，主觸不直，故執憲者以其角形爲冠耳。
《唐書》曰：侍御史朱放請復置朱衣豸冠於內廓，有犯者御史服以彈。後御史張著服之以彈京兆尹嚴郢。
《三禮圖》曰：武弁，大冠也，士服之。或曰，千歲涸澤之神，名慶忌，冠大冠，乘小車馬，好疾馳，齊人服之。
董巴《漢輿服志》曰：武冠，一曰武弁大冠，武官冠之。侍中、常侍加黃金璫、附蟬爲飾，謂之趙惠文冠。
蔡邕《獨斷》曰：武冠或曰繁冠，今謂之大冠。
《魏志》曰：陳思王植氏疏曰：「臣若得辭遠遊，戴武弁，解朱組，珮青紱，乃臣之至願也。」
徐爰《宋志》曰：武弁，世謂籠冠也。
應劭《漢官儀》曰：虎賁冠插鶡尾。鶡，鷙鳥中之果勁者也，每所攫撮，應爪摧碎。尾，上黨所貢。
董巴《漢輿服志》曰：武冠加雙鶡尾爲鶡冠，羽林虎賁冠之。鶡鷄勇，鬥死乃止，故趙武靈王以表武士。秦施用之。
劉向《七畧》曰：鶡冠子常居深山，以鶡爲冠，故號鶡冠子。
《三禮圖》曰：卻敵冠，前廣四寸，後三寸，衛士服之。
董巴《漢輿服志》曰：卻敵冠制似進賢，衛士服之。
《三禮圖》曰：卻非冠，宮殿門僕射服，高五寸。《禮》不記。
又司馬彪《續漢書》云：插以鷰尾。
董巴《漢輿服志》曰：卻非冠，似長冠。
《三禮圖》曰：巧士冠，前高五寸，後相通，掃除從官服之。《禮》不記。
董巴《漢輿服志》曰：巧士冠高七寸，不常服，唯郊天黃門從官四人冠之，在鹵簿中次乘輿車前，以備宦者四星。
《三禮圖》曰：五彩方山冠，各以其綵縠爲之，祠廟，天子八佾，樂五行，舞人所服。
董巴《漢輿服志》曰：方山冠似進賢冠，以五彩縠爲之。
《漢書·五行志》曰：昌邑王賀爲王時冠方山冠。
《三禮圖》曰：長冠竹裏，高七寸，廣三寸，漢高祖以竹皮作之，世雲︰「劉氏冠」，楚制。《禮》不記。
蔡邕《獨斷》曰：小史祠宗廟則長冠。
周遷《輿服雜事》曰：樊噲冠，楚漢會於鴻門，項羽圖危高祖。樊噲聞急，乃裂衣苞楯，戴以爲冠，排入羽營。
董巴《漢輿服志》曰：樊噲造次所冠，以入項羽軍。廣九寸，前後各出四寸，制似冕，司馬、殿門衛士服之。
