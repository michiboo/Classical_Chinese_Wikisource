
《史記》曰：秦繆公令內史廖以女樂二八遺戎王。繆公又數使人間要由餘，遂去降秦。奏繆公以客禮禮之，問伐戎之利。
又曰：趙四戰之國，其人習兵，不可伐也。
又曰：魯君問柳下惠伐齊，下惠歸而有憂色，曰：「吾聞伐國不問仁人，此言何至於我哉？」
又曰：軒轅之時，神農氏世衰，諸侯相侵伐，暴虐百姓，而神農氏弗能征。於是軒轅乃集用干戈，以征不享，諸侯或來賓從。而蚩尤最爲暴，莫能伐。
又曰：賜弓矢斧鉞，使得征伐爲西伯。
又曰：西伯旣卒，周武王東伐至孟津，諸侯叛殷，會周者八百。諸侯皆曰：「紂可伐。」
又曰：武王爲文王木主載車中，武王自稱太子發，言奉文王以伐，不敢自專。
又曰：武王遍告諸侯曰：「殷有重罪，不可不畢罰。」〈徐廣注云：伐一作滅。〉
《漢書·郊祀志》曰：昔齊桓公欲封禪，謂管仲曰：「寡人北伐山戎，過孤竹；西伐束馬縣車，上卑耳之山；南伐召陵，登熊耳山，以望江漢。兵車之會三，而乘車之會六，遂九合諸侯，一匡天下，昔三代受命，亦何以異乎？」
又《李廣利傳》曰：天子爲萬里而伐，不錄其過。
又《匈奴傳》曰：東胡強聞冒頓殺父自立，乃使使謂冒頓，欲得單于閼氏。冒頓問左右，左右皆怒曰：「東胡無道，乃求閼氏，請擊之。」冒頓曰：「奈何與人鄰愛一女子乎？」遂取所愛閼氏與之，東胡愈驕。冒頓遂東集，襲擊東胡。東胡初輕冒頓，不爲備。及冒頓以兵至，大破，滅東胡王。
《後漢書》曰：帝以關中未定，而鄧禹久不進兵，下敕曰：「司徒，堯也；亡賊，桀也。長安吏人，遑遑無所依歸。宜以時進討，鎮慰西京，系百姓之心。」禹猶執前意，乃分遣將軍別攻上郡諸縣，更徵兵引�，歸至大要。〈大要，縣名。〉
《魏志》曰：太祖父嵩，去官後還譙，以董卓之亂避難琅邪，爲陶謙所害，故太祖志在復仇東伐。
又曰：景元四年，鄧艾伐蜀。自陰平行無人之地七百餘里，鑿山通道，作橋閣。山高穀深，至有艱險。艾以旃自裹，推轉而下。將士皆攀木緣崖，魚貫而進。
王隱《晉書》曰：太康元年，龍驤將軍王浚等攻建平、丹陽城，克之。東擊西陵以下，盡拔其城，虜其將帥。於是上下諸軍同時幷進，吳人降者以萬計。吳丞相張悌及護軍孫震，與揚州刺史周浚等戰於板橋，破之。臨陳斬悌、震首，浚遂泛舟東下，所曆皆平。軍至秣陵，皓面縛輿舁將其太子詣浚降。乃收其圖籍，皆因吳所置，除其虐政，示以簡易，百姓大悅。乃赦天下，改元爲太康，天下大赦五日。
《晉書》曰：宣王破張魯，請魏武便討劉備。魏武曰：「人若無足，旣得隴，復欲得蜀也。」
又曰：王羲之與會稽王箋，陳殷浩不宜北伐，幷論時事。
又《宣紀》曰：鎮東大將軍諸葛誕殺揚州刺史樂，以淮南作亂，議者請速伐之。帝曰：「吾當與四方同力，全勝制之。」乃表曰：「昔黥布叛逆，漢祖親征；隗囂違戾，光武西伐。皆所以奮楊赫斯，震曜威武也。」
又《天文志》曰：參十星，一曰參伐，主斬刈。又爲天獄，主殺。
又《馮ヨ傳》曰：初謀伐吳，ヨ與賈充、荀勖同共苦諫不可。吳平，ヨ內懷慚懼。
又《載記》曰：慕容垂議征長子。諸將咸諫，以慕容永未有釁，連歲征役，士卒疲怠，請俟他年。垂將從之，及聞慕容德之策，笑曰：「吾計決矣。不復留賊以累子孫也。」乃發步騎七萬，遣其丹陽王慕容瓚、龍驤張崇攻永弟支於晉陽。
《北史》曰：慕容紹宗討侯景於渦陽。時景軍甚盛，初聞韓軌往討之，曰：「啖豬腸小兒。」聞高岳往，曰：「此兵精，凡人耳。」諸將被輕。及聞紹宗至，扣鞍曰：「誰教鮮卑小兒解遣紹宗來？若然，高王未死耶？」及與景戰，諸將頻敗，無肯先者。紹宗麾兵徑進，諸將從之，因大捷。
《三國典略》曰：周伐梁，于謹大軍次於樊、鄧，岳陽王率軍會之，傳檄於梁曰：「告梁文武衆官：夫作國者罔弗以禮信爲本，惟爾今主往遭侯景逆亂之始，實結我國家以鄰援。今總背德，黨賊高洋，引厥使人置之堂宇，傲我王命，擾我邊人。我皇帝襲天之意，弗敢以寧，分命衆軍，奉楊廟略凡衆十萬，直指江陵。」丁卯，梁主停講，內外誡嚴，是朝昏霧，巳時方歇。梁主親戎百官幷甲冑，從於禊飲堂間，公私馬仗。是日大風拔木。王琛旣至石梵，未見我軍，乃馳書報黃羅漢曰：「吾至梵境。」上恬然前曰：「所言皆兒戲耳。」羅漢入啓，梁主疑之。庚午，續講百官以戎服聽。
《後周書》曰：建德五年冬十月，帝謂群臣曰：「朕去歲屬有疹疾，遂不得克平逋寇。前賊入境，備見敵情，觀彼行師，殆同兒戲。又聞其朝政昏亂，政由群小，百姓嗷然，朝不謀夕。天與不取，恐貽後悔。若復同往年，出軍河外，直爲撫背，未扼其喉。然晉州本高歡所起之地，鎮攝要重，今往攻之，彼必來援，吾嚴軍以待，擊之必克。然後乘破竹之勢，鼓行而東，足以窮其窟穴，混同文軌。」諸將多不願行。帝曰：「機者事之微，不可失矣。若有沮吾軍者，朕當以軍法裁之。」己酉，帝總戎東伐。以越王盛爲右一軍總管，杞國公亮爲右二軍總管，隋國公楊堅爲右三軍總管，譙王儉爲左一軍總管，大將軍竇恭爲左二軍總管，齊王憲、陳王純爲前軍。
又曰：保定中，命宇文護統衆伐齊。於是征二十四軍及左右廂散隸及秦隴、巴蜀之兵、諸蕃國之衆二十萬人。十月，帝於廟廷授護斧鉞。出軍至潼關，乃遣柱國尉遲迥率精兵十萬爲前鋒。大將軍權景宣攻克豫州，尋以洛陽圍解，亦引軍退。楊標於軹關戰沒，護於是班師。以無功，與諸將稽首請罪，帝弗之責也。
又曰：建德四年秋七月，武帝召大將軍以上於文德殿，帝曰：「太祖神武膺運，創造王基，兵威所臨，有徵無戰。唯彼僞齊，猶懷跋扈。雖復戎車屢駕，而大勛未集。朕以寡昧，纂承鴻緒，往以政出權宰，無所措懷。自親覽萬機，便圖東討。惡衣菲食，繕甲治兵，數年已來，戰備稍足。而僞主昏虐，恣行無道，伐暴除亂，斯實其時。今欲數道出兵，水陸兼進，北拒大行之路，東扼黎陽之險。若攻拔河陰，兗、豫則馳檄可定。然後養銳享士，以待其至。但得一戰，則破之必矣。王公以爲何如？」群臣咸稱善。丁丑，詔曰：「高氏因時放命，據有汾、漳，擅假名器，歷年永久。朕以亭毒爲心，遵養時晦，遂敦聘好，務息黎元。而彼懷惡不悛，尋事侵軼，背言負信，竊邑藏奸。往者軍下宜陽，釁由彼始；兵興汾曲，事非我先。此獲俘囚，禮送相繼；彼所拘執，曾無一反。加以淫刑妄逞，毒賦繁興，齊、魯軫殄悴之哀，幽、幷企來蘇之望。旣禍盈惡稔，衆叛親離，不有一戎，何以大定！今白藏在辰，涼風戒節，厲兵詰暴，時事惟宜。朕當親禦六師，龔行天罰。庶憑祖宗之靈，資將士之力，風馳九有，電掃八�。可分命衆軍，指期進發。」以柱國陳王純爲前一軍總管，滎陽公司馬消難爲前二軍總管，鄭國公達奚震爲前三軍總管，越王盛爲後一軍總管，周昌公侯莫陳瓊爲後二軍總管，趙王招爲後三軍總管；齊王憲率衆二萬趣黎陽，隨國公楊堅、廣寧侯薛回舟師三萬自渭入河，柱國梁國公侯莫陳芮率衆一萬守太行道，申國公李穆衆三萬守河陽道，常山公於翼衆二萬出陳、汝。壬午，上親率六軍，衆六萬，直指河陰。八月癸卯，入於齊境。禁伐樹踐苗稼，犯者以軍法從事。
《隋書》曰：崔仲方爲虢州刺史。上書論取陳之策曰：「臣謹案晉太康元年歲在庚子，晉武平吳，至今開皇六年，歲次丙午，合三百七載。《春秋寶乾圖》云：「王者三百年一蠲法。」合三百之期，可謂備矣。陳氏草竊，起於丙子，至今丙午，又子午爲沖，陰陽之忌。昔史趙有言曰：「陳，顓頊之族，爲水，故歲在鶉火以滅。」又云：「周武王克商，封胡公滿於陳。」至魯昭九年，陳災裨灶，曰：「歲五及鶉火而後陳亡，楚克之。」楚，祝融之後也，爲火正，故覆滅陳。陳承舜後，舜承顓頊，雖太歲左行，歲星又轉，鶉火之歲，陳族再亡，戊午之年，嬀虞運盡，語跡雖殊，考事無別。皇朝五運相承，感火德而王，國號爲隋，與楚同分。楚是火正，午爲鶉火，未爲鶉首，申爲實沉，酉爲大梁。旣當周、秦、晉、趙之分，若當此分發兵，得歲之助，以今量古，滅不疑也。臣謂午未申酉，幷是數極。蓋聞天時不如地利，地利不如人和，況主聖臣良，兵強國富，動植回心，人神葉契。陳旣主昏於上，民ゥ於下，險無百二之固，衆非九國之師。夏癸、殷辛尚不能立，獨此島夷而稽天討！伏度朝廷自有宏謀，但芻蕘所見，冀申營爛爝。今惟須武昌已下，蘄、和、滁、方、吳、海等州更帖精兵，密營渡計。益、信、襄、荊、基、郢等州速造舟楫，多張勢，爲水戰之具。蜀、漢二江，是其上流，水路要衝，必爭之所。賊雖於流頭、荊門、延州、公安、巴陵、隱機、夏首、蘄口、盆城置船，然終聚漢口、峽口，以水戰大決。若賊必以上流有軍，令精兵赴援者，下流諸將即須擇便橫渡。如擁衆自衛，上江水軍鼓行以前。雖恃九江五湖之險，非德無以爲固；徒有三吳、百越之兵，無恩不能自立。」上覽而大悅，轉基州刺史，征入朝。仲方因面陳經略，上善之，賜以禦袍褲，幷雜彩五百段，進位開府而遣之。及大舉伐陳，以仲方爲行軍總管，率兵與秦會。
又曰：開皇九年，大舉伐陳，以賀若弼爲行軍總管。將渡江，酹酒而咒曰：「弼親承廟略，遠振國威，伐罪弔民，除凶剪暴。上天長江，鑒其若此。如使福善禍淫，大軍利涉；如事有乖違，得葬江魚腹中，死且不恨。」
又曰：李德林自隋有天下，每贊平陳之計。八年，車駕幸同州，德林以疾不從。敕書追之，書後御筆注云：「伐陳事，意宜自隋也。」時高熲因使入京，上語穎曰：「德林若患未堪行，宜自至宅取其方略。」高祖以之付晉王。後駕還，在途中，高祖以馬鞭南指云：「待平陳訖，會以七寶裝嚴公，使自山東無及之者。」
《唐書》曰：武德初，秦王東討王世充，連年未下，宿使於野。高祖以兵久在外，議欲班師。中書令封德彝奏曰：「世充得地雖多，而羈縻相屬，其所用命者惟洛陽一城而已。計盡力窮，破在旦夕。今若還兵，賊勢必振，更相連結，後必難圖。未若乘其已衰，破之必矣。」高祖從其議。及平世充，高祖顧謂侍臣曰：「朕初興兵東討，衆議多有不同，惟秦王請行，德彝贊成此計，張華葉同晉武亦無以加之。」
又曰：高崇文伐蜀，領兵馬取鳳翔斜谷路，李元奕領兵馬取駱谷路，同赴梓州應接。當秦惠王時，用司馬錯之策以伐蜀，漢光武使吳漢伐公孫述，魏司馬文王使鄧艾伐劉禪，晉穆帝使桓溫伐李子仁，宋武帝使朱齡石伐譙縱，梁武帝使鄧元起伐劉季連，周太祖使尉遲迥平肅記，隋文帝使梁睿平王謙，憲宗命高崇文平劉辟。自秦至元和，九度伐蜀，四爲水軍泝江而上，惟秦與鄧艾、尉遲迥、梁睿及崇文五在斜谷、駱穀出師，兩討不廷。
《古司馬兵法》曰：王霸之所以治諸侯者六：以土地形諸侯，〈列相也，相諸侯優劣地而封之以地，德廣受土廣，德小受土小也。〉以政令平諸侯，〈王者以道德善政教訓諸侯平均之。〉以禮信結諸侯，〈謙恭愛惠，接待諸侯。官命誠信，以治民心。〉以材力說諸侯，〈材，能也。力者任重理煩，能堪物理事，位高力大，故諸侯悅來，各修其職任。〉以謀人維諸侯，〈維，持也。諸侯遠方來，不奉制令，驕佚自專，故立牧伯維持督禦之。〉以兵革服諸侯。同患同利以合諸侯，〈明約有功賞之，奢淫不從罰之，所以合諸侯也。〉比小大以和諸侯。〈比，次也。使小國事大國，不失尊卑之序，以協諸侯也。〉會之所以發禁：〈三者恐禁命不行以亂風化，故發九伐三禁以申敕之。〉淩弱犯寡則沮之，〈侮弱侵寡，則四面削其地。〉賊傷人則伐之，暴內簡外則疆之，〈言諸侯內與臣下，無禮而暴虐之，外輕慢小人，不恤誠禁，則置之空�單無人之地。〉野荒民散則削之，負固不伏則侵之，賊殺其親則正之，〈悖逆人倫，則攻殺也。〉放殺其君則殘之，〈盡殘滅其首惡輩類也。〉犯令政則杜之，〈侮王者法則杜塞，不命與鄰國交通。〉外內亂、禽獸行則滅之。〈諸侯淫亂，夫人倫，內外不別，與禽獸同行，不可以示百姓。〉則誅滅盡矣。
《孫子》曰：夫伐大國則其兵衆不得聚，威加於敵家，則交不得合。〈皆失之矣。〉是故不事天下之交，不養天下之權，〈霸主者，不結威天下。諸侯之交，權交者也。〉伸己之私，〈絕天下之交，奪天下之權，以威德伸己之私慾。〉威加於敵家，故其國可拔而其城可隳也。無法之懸，無功之令，〈言軍法令不應預施懸也。《司馬法》曰：「見敵作誓，瞻功作賞。」此之謂也。〉犯三軍之衆，若使一人。〈犯者，用也。言明罰雖用衆，若使一人也。〉
又曰：安能動之。〈攻其所愛。〉故我欲戰，敵雖高壘深溝，不得不與我戰者，攻其所必救也。〈絕糧道，守歸路，攻其君主。〉上兵伐謀，〈敵始有設，謀伐之易。〉其次伐交。〈不令合。〉
《春秋說題辭》曰：伐者，涉人國內行威，有所斬壞。伐之爲言敗也。
《白虎通》曰：王者受命，質家先伐，文家先改正朔何？質家言天命已使民誅無道，故先伐；文家言天命已成爲王者，故先改正朔也。文者先其文，質者先其質也。故《論語》曰：「予小子履敢用玄牡，敢昭告於皇天上帝。」此謂湯伐桀，告天也。《詩》曰：「命此文王」，言誅伐也。
《禮記》曰：湯放桀，武王伐紂，時也。
《尚書》曰：今予惟恭行天之罰。此言開自出伐有扈也。
《王制》曰：賜之弓矢，乃得專征伐犯王誅者也。大夫將兵出，必不禦者，欲盛其威，使士卒一意繫心，故但聞將軍令，不聞君命也，明進退在大夫也。
又曰：誅者何謂也？誅猶責也。誅其人，責其罪，極其過惡。
《春秋》曰：楚子虔誘蔡侯班殺之於申。《傳》曰：「誅君之子不立。討者何謂也？討猶除也，欲言臣當掃除君之賊也。」
《春秋》曰：衛侯殺州吁於濮。《傳》曰：「其稱人何？討賊之辭也。伐者何謂伐於也。言欲伐擊之也。」
《尚書敘》曰：武王伐紂，征者何謂也？征猶正也，欲言其正輕重，縱辭誕，以示東征，誅祿甫也。戰者何謂也？
《尚書大傳》曰：戰者，憚驚之也。
又曰：諸侯之義，非天子之命不得動衆起兵。誅不義者，所以強�弱枝，尊天子卑諸侯也。
《論語》曰：天下有道，則禮樂征伐自天子出；天下無道，則禮樂征伐自諸侯出也。
