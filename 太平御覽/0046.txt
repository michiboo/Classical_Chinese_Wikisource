
《郡國志》及《宋永初山川記》曰：宛陵北有敬亭山，山有神祠，即謝朓賽雨賦詩之所。其神雲梓華府君，頗有靈驗。
紀義《宣城記》曰：登蓋山一百許步，有泉。俗傳云：昔有舒氏女未適人，其父析薪於此，女忽坐泉處，牽挽不動，父遽告家，比來，惟見清泉湛然。其女性好音樂，乃作弦歌，即泉涌浪回，復有赤鯉一雙躍出。今作樂嬉遊，泉猶故沸涌。
《九華山錄》曰：此山奇秀，高於雲表，峰巒異狀，其數有九，故號九子山焉。李白因游江漢，睹其秀異，遂更號曰九華山。
又曰：山之上有池塘數畝，水田千石。其池有魚，長者半尋，頒首赬尾、朱鰭丹腹。人慾觀之，叩木魚即躍，以可食之物散於池中，食訖而藏焉。其水流泄爲龍池，溢爲瀑泉，入龍潭溪，有白墡窟，其土如面不墋，歉歲人多食之。
顧野王《輿地記》曰：九華山，高一千丈。
劉禹錫序曰：余嘗愛終南、太華，以爲此外無奇；愛女幾、荊門，以爲此外無秀；及見九華，始悼前言之容易也。
《宣城圖經》曰：幘山，北面迤邐連九華山，其山層峰嵯峨，遐睇狀如冠幘，因號爲幘山。
《宣城圖經》曰：牛渚山，突出江中，謂爲牛渚圻，古津渡處也。
《江表傳》云：司馬徽《論運命歷數》云：「黃旗紫蓋見於東南，終有天下者，荊揚之君乎？」
又壽春童謠言：天子當西上。孫皓大喜，即載妻子及後宮數千，從牛渚陸道西上，雲青蓋入洛陽。適還大雪，寒凍殆死。
《輿地誌》云：牛渚山首有人潛行，雲此處連洞庭，傍達無底，見有金牛狀異，乃驚怪而出。牛渚山北，謂之採石。按今對採石渡口，上有謝將軍祠。又按《江源記》云：「商侶於此取石，至都輸造石渚，因名采石，吳初以周瑜屯牛渚，鎮西將軍謝尚亦鎮此城。」
《宣城圖經》曰：慈母山，在當塗縣北臨江。《丹陽記》云：「山生簫管竹，王褒《洞簫賦》云：原夫簫管之所生兮，於江南之丘墟。即此處也。其竹圓致，異於衆處，自伶倫采竹嶰穀已後，惟此簳見珍，歷代常給樂府，而俗呼爲鼓吹山，山有慈母祠也。」
《宣城圖經》曰：蕪湖山，在縣西南，山因湖以名之。漢末於湖側置蕪湖縣，以其地卑畜水非深而生蕪藻，故因以名縣焉。晉爲重鎮，謝尚、王敦皆鎮於此。陳平縣廢，以其地入當塗縣。
《宣城圖經》曰：望夫山，昔人往楚，累歲不還，其妻登此山望夫，遂化爲石。其山臨江，周回五十里，高一百丈。
《宣城圖經》曰：博望山，有二山夾大江，東曰博望，西曰天門。按《郡國志》云：「天門山，亦曰峨嵋山，楚獲吳艅艎於此。」按其山相對，時人呼爲東梁西梁山，據縣圖爲天門山。
《輿地誌》云：博望、梁山，東西隔江相對如門，相去數里，謂之天門。
宋孝武詔曰：梁山，天表像魏，以旌國形，仍以二山爲立闕，故曰天門。
《宣城圖經》曰：陽陵山，在涇縣西南一百三十里。
《列仙傳》曰：陵陽子明釣得白龍，放之。後五年，龍來迎子明上丹陽陵陽山，一百餘年乃得仙。山高一千餘丈。又有子安，仙人也，來就子明，二十年，一旦忽死，因葬山下。常有黃鵠棲其處樹上鳴，雲子安子安也。
《宣城圖經》曰：宣州白紵山，在縣東五里，本名楚山，桓溫領妓游此山，奏樂好爲白紵歌，因改爲白紵山。
《宣城圖經》曰：宣州中山，又名獨山，在溧水縣東南一十里，不與群山連接。古老相傳雲，中山有白兔，世稱爲筆最精。山前有水源，號爲獨水。按《輿地記》云：「宣州溧水縣有獨山，下有獨水，流演不息。」即此山也。
《宣城圖經》曰：三鶴山，在溧水縣東南六十里。昔有潘氏兄弟三人，於此山求仙，後道成，化爲三白鶴，於此沖天。
《歙縣圖經》曰：北黟山，在縣西北一百六十八里，高一千一百七十丈，豐樂水出焉。舊名黃山，天寶六年敕改焉。案江南諸山之大者，有天臺、天目，而天目近連浙江，天臺俯瞰滄海。江海者，實以地下爲百川所歸，然歙州則江之上游，而海之濫觴也。今計歙川之平地，已合與二山齊矣，況其山又有摩天戛日之高，此則浙江東西，宣、歙、池、饒、江等州山，幷是此山之支脈明矣。其諸峰悉是積石，有如削成，煙嵐無際，雷雨在下。其霞城洞室，符竇瀑泉，則無峰不有；若林澗之下，岩巒之上，奇蹤異狀，不可摸寫，信靈仙之窟宅也。山中峰有浮丘公仙壇，彩霞靈禽，棲止其上，是浮丘公與容成子游之處所。昔有人到壇所，忽見樓臺煥然，樓前有蓮池，左右有鹽積米積，遂歸引村人上取，了不知其處所。山下人，往往聞峰上有仙樂之聲。
《郡國志》曰：歙縣有靈山，天欲雨，先聞鼓角聲。此山上有圓石如車蓋，縣以鼓鳴爲候，一鳴令遷，不鳴令不去。山一名三姑山，三年一野火，燒數未滿，人燒之即雨。
《新安記》曰：靈村有山生香草，名曰靈香，又有黃精。山上有靈壇，道士祈請，不燒香自然芳馥。村人常射獵經踐此土，犯山神，終無所獲。
又《輿地誌》云：靈山高峻，有圓石高數丈，上有石蓋也。
山謙之《丹陽記》曰：秣陵縣南三十里有岩山，山西有石室，山東大道左有方石，長一丈，刻勒銘題，贊吳功德，孫皓所建也。
山謙之《丹陽記》曰：江寧縣北十二里，濱江有三山相接，即名三山，舊時津濟道也。
山謙之《丹陽記》曰：丹陽縣東十八里有橫山，連亙數十里。或雲楚子重至於橫山是也。
山謙之《丹陽記》曰：《永世記》云：「縣南百餘里鐵峴山，廣輪二百許裏，山出鐵，揚州今鼓鑄之。」
《姑熟記》曰：縣南十里有九井山，即殷仲文九日從桓公游九井賦詩處也。
《江乘地記》曰：石城山，嶺鄣千里，相似若一，游歷者以爲吳之石城，猶楚之九疑也。多生箭竹，又有桑樹。〈山上有城，因以名焉。〉
《江乘地記》曰：扈村有攝山，山多藥草，可以攝生，因名之。方四面各起重嶺，游者名傘散山，形似傘也，山頂舊有周江乘廟。
《京口記》曰：有黃鶴山，在縣界。晉王恭爲刺史，改創西南樓名萬歲，西北名芙蓉樓，至今存焉。
又《輿地誌》云：俗傳此樓飛向江外，以鐵鎖縻之方已。
《梁武輿駕東行記》曰：有覆船山，酒罌山，南次高驪山。傳云：昔高驪國女來，東海神乘船致酒禮聘之，女不肯。海神撥船覆，酒流入曲河，故曲阿酒美也。
《南徐州記》曰：城西北有別嶺入江，三面臨水，號雲北固。劉楨《京口記》云：回嶺入江，懸水峻壁。舊北固作固字，梁高祖云：「作鎮作固，誠有其語，然北望海口，實爲壯觀，以理而推，宜改爲顧望之顧。」
《輿地誌》云：天景清明登之，望見廣陵城，如在青霄中。
顧愷之《虎丘山序》曰：吳城西北，有虎丘山。
《越絕書》曰：闔閭蒙名虎丘，銅槨三重。
山謙之《南徐州記》曰：丹徒縣西九里，臨江有女山。山東許貢客刺孫策所也。
山謙之《南徐州記》曰：暨陽縣西南可三十五里，有秦履山。傳雲秦始皇登之，以望江海。
山謙之《南徐州記》曰：暨陽縣北九里馬鞍山，東有黃山，郭璞葬所。
山謙之《南徐州記》曰：南沙縣北百里，有中州山，昔在海中，去岸七十里，義熙以來沙漲，遂與岸連。
山謙之《南徐州記》曰：剡縣有三白山，出鐵，常供戎器。山東頭南面有石穴，高丈餘，容十數人，恆津液流潤。天將雨，輒有雲群行從南來映山，山亦出雲應之與同，比就虞山，即大雨矣。
劉禎《京口記》曰：石峴東連馬蹄山，山上石有馬蹄跡，因以爲名。
劉楨《京口記》曰：蒜山無峰，嶺臨江，魏文帝南望致嘆。
《吳郡緣海四縣記》曰：帶海有會骸山。
傳云：山有金牛，昔有兄弟三人，共鑿求之，坎崩同死，因以爲名。
劉道真《錢塘記》曰：石姥山，有一石甑，厥狀殊似，居絕嶺之巔，大數十圍，下有三石足支之。
《郡國志》曰：餘杭大辟山，本名餘杭山，一名由拳，高峻爲最。旁有由拳村，出藤紙。
《晉書》曰：郭文，字文舉，隱於餘杭大辟山。山中曾有猛獸殺一麈於庵側，文舉因以語人，人取賣之，分錢以奉。文舉曰：「我若須此，自當賣之，所以相語，不須故也。」
陸道瞻《吳郡記》曰：吳縣有花山，太康中，生千葉蓮花於上，故曰花山。
陸道瞻《吳郡記》曰：海虞縣西六里有虞山，上有仲雍冢。
董監《吳地記》曰：富春有陽城山，縣氏所葬，漢末上有光，雲氣天屬。
董監《吳地記》曰：姑蘇山，一名姑胥，連橫山之北。
《越絕書》云：吳地胥門外有九曲路，闔閭造以游姑胥之台，望湖中，窺百姑。《淮南子》亦謂之姑余。
董監《吳地記》曰：硯石山，在縣西門外，亦名石鼓山，又有琴台在其上。
《越絕書》云：「吳人於硯石置館娃宮」。
劉逵注《吳都賦》引揚雄《方言》云：「吳有館娃宮，吳人呼美女爲娃。」故《三都賦》云：「幸乎館娃之宮，張女樂而娛群臣。」今吳縣有館娃鄉。
董監《吳地記》曰：香山，吳王遣美人采香于山，因以爲名，故有采香徑。
《華山精舍記》曰：《老子枕中記》云：「吳西界有華山，可以度難。」父老云：山頂北有池，上生千葉蓮花，服之羽化，因名華山。長林森大，荒楚蔽日。
《輿地誌》云：山上有石鼓，晉隆安中鳴，乃有孫恩之亂，山在縣西六十三里。
《吳地記》曰：包山，在縣西一百三十里，中有洞庭，深遠世莫能測。吳王使靈威丈人入洞穴十七日，不能盡。因得玉葉，上刻靈寶經二卷，使示孔子，雲禹之書也。
又《郡國志》云：洞庭山有宮，五門，東通林屋，西達峨嵋，南接羅浮，北達岱嶽。
又按《玄中記》云：吳國西有具區，澤中包山，有洞庭寶室，入地下潛行，通琅琊東武。
《淮南子》云：斷修蛇於洞庭。
《左傳》云：哀公元年，夫差敗越於夫椒。今太湖中別有夫椒山，下有大洞天宮，潛通五嶽。包山上舊無三班，謂蛇、虎、雉。侯景亂後，乃有虎蛇爲人之害。
《郡國志》曰：吳王離宮在石鼓山，越王獻西施於此山。山有石馬，望之如人騎。南有石鼓，鼓鳴即兵起。
《吳地記》曰：粟山，一名新石頭山。上有城，下有飛泉石杵，有吳先王刻題處。石杵西有舍，古老言，古於此採金。
劉道真記云：縣西有姥山，絕嶺之上有石甑，一人搖輒動，與千人不異。
《吳地記》曰：定山，突出浙江中，波濤所沖，行侶爲阻。
謝靈運詩曰：朝發漁浦南，暮宿富春郭。定山杳雲霧，赤亭無淹泊。此山是也。
《吳興記》曰：風渚在武康縣東十八里，古防風國，有風公廟。水即風渚，山即封山也。
《吳興記》曰：於潛縣西二里，有岞崿山，有絕壁高三十許丈，謝安嘗登之，臨壁垂足曰：「伯昏無人，何以過是？」當時稱以爲難。一雲本在太湖中，禹治水移於此。
《吳興記》曰：東遷縣有孺子山。徐孺子入吳哭友人，嘗登之，因以爲名。
《吳興記》曰：晚山北十八里，有響山。人于山下語，無大小，響則隨聲曲折應之。
《吳興記》曰：於潛縣西六十里有晚山。悉是松木，真墨所出也。
《吳興記》曰：山墟村有山，名曰百丈、流襄二山。堯遭洪水，此山不沒，但餘百丈，因以名山，水流襄山嶺，因名流襄。
《吳興記》曰：印渚山，上承浮溪，水從渚以上至縣，悉石瀨惡道，不可行船，以下水道無險，故行旅集焉。晉王胡之爲吳興太守，至印渚中嘆曰：「非惟使人心情開滌，亦覺日月清朗。」傳雲，渚次石文似印，因以爲名。
《郡國志》曰：天目山，上有數百年樹，名曰翔鳳樹。
《輿地誌》云：上有兩湖，謂左右目，故名天目也。山極高峻，上多美石泉水名茶。
《雜道書》曰：天目山，左高於地七千五百丈，右高於地七千丈，從廣三千里，上有淵，中有魚可食，無毒蟲。
《水經注》曰：吳興郡於潛縣北有天目山，山極高峻，崖嶺竦疊，西臨後澗，山上有霜木，皆是數百年樹，謂之翔鳳林。東面有瀑布，下注數畝深沼，名曰蛟龍池。水南流經縣西，爲縣之西溪。
《郡國志》曰：卞山，卞和采玉處。山東足有一簣，高數尺。晉太康中，人開之，風雨晦暝，遂止。歷代莫知所封。
又《宋書》云：蕭惠明爲吳興太守，郡界有卞山，山下有項羽神廟，相承雲羽多居郡廳事，前後七人太守，不敢上廳。惠明謂綱紀曰：「孔季恭曾爲此郡，未聞有災。」遂盛設筵榻，接賓數日，未幾，惠明忽見一人，長丈餘，張弓挾矢向之，既而不見，因發背，旬日而殞。
