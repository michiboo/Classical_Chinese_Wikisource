
《尚書·仲虺之誥》曰：咸湯放桀於南巢，惟有慚德。
又《五子之歌》曰：萬姓仇予，予將疇依？鬱陶乎予心，顔厚有忸怩。〈鬱陶，言哀思也。顔厚，色愧。忸怩，心慚也。慚愧於仁人賢士也。〉
《左傳》曰：吳公子札請觀周樂，見舞《韶�》者，曰：「聖人之弘也，而猶有慚色，聖人之難也。」
《家語》曰：孔子�衛，顔刻、衛靈公與夫人南子同車出，而令宦者雍渠驂乘，使孔子次，車游過市，孔子恥之。顔刻曰：「夫子何恥？」子曰：「《詩》云：『覯爾新婚，以慰我心。』乃嘆曰：「吾未見好德如好色者也。」
《漢書》曰：項羽至烏江，亭長艤船待羽，〈應劭曰：艤，止也。孟康曰：艤，音蟻，附船著岸。如淳曰：南方謂整船向岸曰艤。〉謂羽曰：「江東雖小，地方千里，衆數十萬，亦足王也。願大王急渡。今獨臣有船，漢軍至，亡以渡。」羽嘆曰：「乃天亡我，何渡爲！且籍與江東子弟八千人渡江而西，今亡一人還，縱江東父兄憐而王我，我何面目見之哉？縱彼不言，籍獨不愧於心乎！」
又曰：文帝嘗病癰，鄧通爲上嗽吮之。上不樂，從容問曰：「天下誰最愛我者乎？」通曰：「莫若太子。」太子入問疾，上使太子癰而難之。已而，聞通嘗爲上之，太子慚，由是心恨通。
又曰：直不疑，南陽人也。爲郎，事文帝。其同舍有告歸，誤持其同舍郎金去。已而同舍郎覺亡金，意不疑，不疑曰：「有之。」買金償。後告歸者至而歸金，亡金郎大慚。
又曰：朱買臣，字翁子，會稽人。家貧，好讀書，不治産業，常刈薪樵。其妻亦負戴相隨，數止買臣無歌謳道中。買臣逾益疾歌。妻羞之，求去。
又曰：建始三年秋，京師民無故相驚，言大水至，百姓奔走相蹂躪，〈韋昭曰：柔踐躪轢也。〉老弱號呼，長安中大亂。天子親御前殿，召公卿議。大將軍王鳳以爲太后與上及後宮可禦舟船，令吏民上長安城以避水。群臣皆從鳳議。左將軍王商獨曰：「自古無道之國，水猶不冒城郭。今政治和平，世無兵革，上下相安，何因當有大水一日暴至？此必訛言也，不宜令上城，重驚百姓。」上乃止。有頃，長安中稍定，問之，果訛言。上於是美壯商之固守，數稱其議。而鳳大慚，自恨失言。
《東觀漢記》曰：王郎起，上在薊，郎移檄購。上令王霸至市中募人，將以擊郎。市人皆大笑，舉手耶榆之，霸慚而去。
又曰：汝南薛苞，字孟嘗，喪母，以至孝聞。父娶後妻而憎苞，分出，日夜號泣，不能去，至被毆杖。不得已，廬於舍外，旦入而灑掃。父怒，又逐之。乃廬於里門，晨昏不廢。積歲餘，父母慚而還之。
又曰：王丹，字仲固，京兆人也。時河南太守同郡陳遵，關西之大俠也。其友人喪親，遵爲護喪事，賻助甚厚。丹乃懷縑一匹，陳之於主人前，曰：「如丹此縑，出自機杼。」遵聞而有慚色。
又曰：樊重，外孫何氏兄弟爭財，重恥之。以田二頃解其忿訟，縣中稱美，推爲三老。年八十餘，臨終，其素所假貸人間數百萬，遺令焚削文契。債家聞者皆慚，爭往償之，諸子從敕，竟不肯受。
又曰：魏霸，字喬卿，仕爲光祿大夫。霸妻死，長兄更爲霸取妻。送至官舍，霸笑曰：「年老，兒子備具矣。何空養他家老爲？」即自入辭其妻，奉案前，因跪曰：「夫人視老夫復何中，而遂失計，義不敢屈。」即拜而出。妻慚求去。
又曰：卓茂爲丞相史，嘗出，道中人有認茂馬者。茂問：「亡馬幾時乎？」曰：「月餘矣。」茂自知畜馬數年，解馬與之，挽車而去。後日，馬主自得其馬，慚愧詣府，叩頭謝歸焉。
又曰：淳于恭，字孟孫，北海人。以謙儉雅讓爲節。家有山田橡樹，有盜取之，恭助爲收拾。載之歸，乃知其所盜，載橡還之，恭不受。人有盜刈恭禾者，恭見之，念其愧，自伏草中，至去乃起。
謝承《後漢書》曰：梁冀奏誅李固，固臨命，與胡廣、趙戒書曰：「梁氏迷謬，公等曲從，以吉爲凶，成事爲敗，漢家衰微，從此始矣。公等受主厚祿，傾覆大事，後之良史，豈有所私？固身已矣，於義得矣，夫復何言！」廣、戒得書悲慚，皆長嘆。
袁山松《後漢書》曰：皇甫嵩，字義真，安定朝那人。善用兵，飲食舍止，必先將士，然後乃安。兵曹有受賂者，嵩曰：「公素廉清，必資用乏。」乃出錢賜之，吏羞慚而自殺。由是，衆皆樂爲致死。
《魏志》曰：曹仁討關羽於樊，于禁助仁。秋，大霖雨，漢水溢，禁等七軍沒。禁遂降吳。文帝踐祚，權遣禁還。帝引見禁，須皓白，形容憔悴。欲遣使吳，先令謁高陵。帝豫於陵圖畫禁降服之狀。禁見，慚恚發病薨。
又曰：陳矯爲尚書令。明帝即位，車駕常卒至尚書省門，矯跪問曰：「陛下欲何之？」帝曰：「欲案行文書耳。」矯曰：「此自臣職分，非陛下所宜臨也。若臣不稱其職，則請就黜退，陛下宜還。」帝慚，回車而返。
《晉書》曰：朱沖，字巨容，南安人也。少有志行，閑靜寡慾，好學而貧，常以耕藝爲事。鄰人失犢，乃認沖犢以歸，後得犢於冰下，大慚，以犢還沖。
又《王羲之傳》曰：時劉琰之爲丹陽尹，許詢常就琰之宿，床帷新麗，飲食豐甘。詢曰：「若此保全，殊勝東山。」劉曰：「卿若知吉凶由人，吾安得保此。」羲之在坐，曰：「令巢許遇稷契，當必無此言。」二人幷有愧色。
又曰：嵇紹嘗詣齊王冏諮事，遇冏燕會，召董艾、葛旟等共論時政。艾言於冏曰：「嵇侍中善於絲竹，公可令操之。」左右進琴，紹推不受。冏曰：「今日爲歡，卿何吝此耶！」紹對曰：「公匡復社稷，當軌物作則，垂之於後。紹虛鄙，忝備常伯，腰紱冠冕，鳴玉殿省，豈有操執絲竹，以爲伶人之事！若釋公服從私宴，所不敢辭也。」冏大慚。
又曰：《庾亮傳》：初，亮所乘馬有的顱，殷浩以爲不利於主，勸亮賣之。亮曰：「曷有己之不安而移之於人！」浩慚而退。
又曰：《王羲之傳》：素與王述不協。先是，王羲之常謂賓友曰：「懷祖正當作尚書耳，投老可得僕射。更求會稽，便自邈然。」及述蒙顯授，羲之恥爲其下，遣使詣朝廷，求分會稽爲越州。行人失辭，大爲時賢所笑。既而內懷愧嘆，謂其諸子曰：「吾不減懷祖，而位遇懸邈，當由汝等不及坦之！」
《晉中興書》曰：王恭嘗宴於司馬道子室，尚書令謝石爲吳歌，恭曰：「居端右之重，集宰相之座，而放妖俗之音乎！」幷有慚色。
又曰：熒惑守南斗經旬，王導謂陶回曰：「南斗，揚州分，爲熒惑守之，吾當遜位以厭此謫。」回答曰：「公以明德作相，輔弼聖主，宜親忠貞，遠邪佞，而與桓景造膝，熒惑何由退舍！」導深愧之。
《宋書》曰：王惠，陳郡謝瞻才辯有風氣，嘗與兄弟群從造惠，談論鋒起，文史間發，惠時相酬應，言清理遠，瞻等慚而退。
又曰：謝晦爲荊州都督，甚有自矜之色，將之鎮，詣從叔光祿大夫瞻別。問晦年，答曰：「三十五。」瞻笑曰：「昔荀中郎年二十七爲北府都督，卿比之，已爲老矣。」晦有慚色。
又曰：何尚之在家常著鹿皮帽，及拜開府，天子臨軒，百僚陪位，沈慶之於殿廷戲之曰：「今何不著鹿皮冠？」慶之累辭爵命，朝廷敦勸甚切，尚之謂曰：「主上虛懷側席，詎宜固辭。」慶之曰：「沈公不效何公，去而復還也。」尚之有愧色。
又曰：顧凱之爲尚書吏部郎。嘗於太祖坐論江左人，言及顧榮，袁淑謂凱之曰：「卿南人，性怯懦，豈作賊？」凱之正色曰：「卿反以忠義笑人！」淑有慚色。
《唐書·婁師德》：初，狄仁傑未爲宰相時，師德嘗薦之，及爲宰相，不知師德薦己，數排師德，令充外使。則天嘗出師德書表示之，仁傑大慚。謂人曰：「吾爲婁公所含如此，方知不逮婁公遠矣。」
《晏子春秋》曰：景公置酒太山之陽。酒酣，公四面望，喟然嘆泣數行曰：「寡人將去此堂堂國死耶！」左右泣者三人曰：「吾細人也，猶將難死，而況公乎！」晏子搏髀，仰天而大笑曰：「樂哉，今日之飲也！」公怒曰：「子何笑也？」對曰：「怯君一，諛臣三，是以大笑。」公慚而更辭。
《吳越春秋》曰：季札去徐而歸，行於道，逢男子五月被裘，採薪於道傍。有委金一器，季札見之，忽不入意，顧謂薪者曰：「來取此金！」薪者曰：「君舉止何高，視何下也！五月被裘採薪，寧是拾金者乎？」札慚於斯言，下車禮之，曰：「何子衣之鄙而言之雅也！子姓爲何？」薪者曰：「君皮相之士，何足以告姓字乎？」季扎有慚色。
又曰：吳師入郢，闔閭既妻昭王夫人，又及於伯嬴。伯嬴，秦康公之女，平王之夫人，昭王之母也。伯嬴操刃曰：「妾聞天子，天下之表也；公侯，一國之儀也。天子失制則天下亂，諸侯失節則國危。今夫婦之道，固人倫之始，王教之端也。今吳去儀錶之行，從亂亡之欲，犯誅絕之事，何以行訓民乎？妾聞生以辱者，不如死以榮者，使吳王棄儀錶則無以生存，一舉而兩儀辱，妾以死守之，不敢命也。且凡欲近妾者，爲樂也；近妾而死，何樂之有！先殺紿又何益於君王？」於是吳王慚恥，遂退還舍。
《博物志》曰：宋國有田夫，謂其妻曰：「負日之暄，人莫知者，以獻吾君，將有重賞。」里之富室告之曰：「昔人有美戎菽、甘�莖芹子者，對鄉豪稱之，鄉豪取而嘗之，澀於口，忄於腹，衆哂而怨之。」其人大慚而止。
《列女傳》曰：河南羊子妻，不知何氏女。羊子嘗行路，得遺金一餅，還以與妻，妻曰：「妾聞志士不飲盜泉之水，廉者不受嗟來之食，況拾遺求利以污其行乎？」羊子大慚。
《鄭玄傳》曰：玄在袁紹坐，汝南應邵因自贊曰：「故太山太守應仲遠，北面稱弟子何如？」玄笑曰：「仲尼之門，考以四科，回、賜之徒不稱官閥。」邵有慚色。
《江表傳》曰：孫權既即尊位，請會百官，歸功周瑜。張昭舉笏，欲褒贊功德，未及言，權曰：「如公計，今以乞食矣。」昭大慚，伏地流汗。
《會稽典錄》曰：邵員，字德方，餘姚人。與同縣虞俊鄰居，員先不知俊。十餘年，俊至吳，與張溫、朱據等會，清談幹�，溫等敬服，於是吳中盛爲俊談。員聞而愧曰：「吾與仲明游居此屋，曾不能甄其英秀，播其風烈，而令他邦稱我之傑。」
又曰：鄭弘守陽羨郡，鄉民有弟用兄錢者，爲嫂所責。未還之，嫂詣弘，弘爲叔還錢，兄聞之慚愧，自繫於獄。遂遣其婦賫錢還引，弘不受也。
又曰：沈勛身自耕耘，以供衣食。人有盜獲其禾，勛見而避之。明日，更收拾送致其盜者，愧懼，賫還不受。
又曰：陳囂與民紀伯爲鄰，伯夜竊蕃囂地自益。囂見之，伺伯去後，密拔其蕃一丈以益伯。伯覺之，慚懼，既還所侵，又卻一丈。
桓子《新論》曰：昔宣帝時，公卿大夫朝會庭中，丞相語次言：「聞梟生子，子長，食其母乃能飛，寧然耶？」有德賢者應曰：「但聞烏子反哺耳！」丞相、大尉自悔其言之非也。群士皆少丞相，而多彼賢人之言有益於德化。是故君子掩惡揚善，鳥獸尚爲之諱，而況於人乎！
《風俗通》曰：陳國有張伯階，弟仲婦炊於灶下，至井上謂伯階：「我今日妝寧好不？」曰：「我伯階。」婦大慚愧。其夕，時伯階到更衣，婦復逐牽其背曰：「今且大誤，謂伯階爲卿。」答曰：「故伯階。」
《語林》曰：明帝函封與王公，開詔，末云：「勿使治城。」公知既視，表答曰：「伏讀明詔，似不在臣。臣開臣閉，無有見者。」明帝甚愧，數月不欲見王公。
《孔叢子》曰：陳勝既立爲王，其妻之父兄往焉，勝以衆賓待之，長揖不拜，無加禮。其妻之父怒曰：「怙亂僭號，而傲長者，不能久矣。」不辭而去。陳王跪送，不顧，王心慚焉。
《吳王春秋》曰：管仲病，桓公問：「惡乎屬國？」管仲曰：「使隰朋可盡逐易牙、竪刁等。」管仲死，盡逐之，而食不甘，官不治，朝不肅。三年，公皆召而返之。公病，常之巫，從中出曰：「公將以某日薨。」易牙、竪刁相與作亂，塞宮門，築高墻，不通人，有婦人逾垣入而至公所，公曰：「我欲食。」婦人曰：「吾無所得。」曰：「何？」對曰：「常之巫相與作亂，塞宮門，築高墻，不通人，故無所得。」公慨然出涕曰：「嗟乎，聖人所見，豈不遠哉！死者有知，我將何面目見仲父乎？」蒙衣袂而絕乎壽宮。
