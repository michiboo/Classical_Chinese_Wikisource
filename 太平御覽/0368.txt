
《說文》曰：唇，口端也。
《釋名》曰：唇，緣也，口之緣也。吻，免也，入則碎，止則免也。又取扌文也，漱唾所出，恆加扌文拭，因以爲名也。
《傳》曰：晉欲伐虢，假道於虞，虞君許之。宮之奇諫曰：「諺有之：輔車相依，唇亡齒寒，其虞虢之謂乎？」
又曰：吳將伐魯，王問於子泄，對曰：「諸侯將救之，未可以得老焉。夫魯，齊晉之唇，唇亡齒寒，君所知也。不救何爲？」
《春秋玄命苞》曰：唇者，齒之垣，所以扶神設端，若有列星與外有限，故曰：唇亡齒寒。
《春秋孔演圖》曰：八政不中，則人無唇。〈人恃唇乃語，命無陰不制。〉
《孝經鈎命決》曰：仲尼鬥唇吐教，陳機授度。
《史記》曰：越王勾踐曰：「孤常不料力，與吳戰，困於會稽，日夜焦唇乾舌，徒欲與吳王接踵而死。」
《漢書》曰：張湯與顔異有隙，人有告異以他議，事下湯異。云：異與客語，客雲初令下有不便者，異不應，微反唇。湯奏異九卿見令不便，不入言而腹非，論死。自是後有腹非之法。
又《薛宣傳》曰：博士申咸毀丞相宣家行不足，宣子況賕〈音求。〉客楊明，斫咸宮門外，申斷鼻唇。況坐徙敦煌，宣免爲庶人。
王隱《晉書》曰：《寒俊傳》曰：「劉升龍，須昌人。赤色文唇，少言語，有大志，自縣小吏至雍州刺史。」
《梁書》曰：侯景僭位，入登太極殿，其徒數萬。吹唇唱吼而上。
《莊子》曰：孔子謂盜跖曰：將軍唇如激丹。
《淮南子·說山》曰：孕見兔而子缺唇，見麋而四目。物固有似然不然也。
賈誼曰：沸唇投塞垣之下。〈匈奴號也。〉
《通俗文》曰：唇不覆齒，謂之齖。〈音牙。〉齟。〈粗家切。〉
《廣志》曰：赤口濮嶄，其唇以丹飾之。
《瀨鄉記李母碑》曰：老君厚唇。
趙志《自敘》曰：志長七尺四寸，潔白，黑升明眉，赤唇，髭鬢不多。
《敦煌實錄》曰：王〈音參，又醜林。〉卒，有盜開冢者，見與人樗蒲，舉杯酒賜盜者。盜者惶怖。既飲，見牽銅馬出。其夜有神告城門：「我王孟曾使也。人發孟曾冢，以酒黑其唇，明日入城有黑唇者是也。」須臾馬還，流汗，盜明詣城門不覺唇黑，爲吏所縛。〈孟曾。之字也。〉
宋玉《神女賦》：朱唇若丹。
曹植《洛神賦》曰：丹唇外朗，皓齒內鮮。
又曰：啓朱唇以徐言。
崔駰《七依》曰：紫唇素齒，雪白玉輝。
《廣雅》曰：�耳謂之吻。〈�耳，音餌。〉
《淮南子》曰：決吻治齲，君子不與。〈齲，丘主切。〉
《說文》曰：齔，毀齒也。男生八月生齒，八歲而齔；女生七月生齒，七歲而齔。〈音引〉
《釋名》曰：齒，始也，少長之別，始乎此也。以齒食多者長，食少者幼也。
《禮》曰：毋刺齒。〈□□容止也。〉
又曰：濡肉齒決，〈決，猶斷也。〉乾肉不齒決，壑宜用乎！
又曰：高子皋之執親之喪也，泣血三年，未嘗見齒，〈言笑之微。〉君子以爲難。
《左傳》曰：陳僖子使召公子陽生，立之。將盟，遂誣鮑子曰：「子之命也。」鮑子曰：「汝忘君之爲孺子牛而折其齒乎？」〈孺子，荼也。景公常銜繩爲牛，使荼牽之，荼頓地，折其齒也。〉
《詩·碩人》曰：齒如瓠犀。
又《宮》曰：既受多祉，黃髮兒齒。
《公羊傳·莊公》曰：仇牧聞閔公弒，趨而至，遇之於門，手劍而叱之。宋萬臂扌殺仇牧，碎其首，齒著乎門闔。〈側手曰假。□袁葛切。〉
《春秋玄命苞》曰：武王駢齒，是謂剛強。取象參房，誅害以從天心。〈宋均注曰：房爲明堂主布政，參爲大辰主斬刈，兼此二者，故重者爲表。〉
《孝經鈎命決》曰：夫子駢齒。〈像鈎星也。〉
《史記》曰：顔回年二十九，發盡白，齒早落。
又曰：范雎事魏中大夫須賈，賈使齊，雎從，齊襄王聞雎辯，賜金及牛酒，賈以爲雎持魏事告齊，故得饋。以告魏相，魏齊大怒，使人笞擊雎，折脅摺齒。雎佯死。
《漢書》曰：張蒼無齒，惟飲乳，百有餘歲而卒。
謝承《後漢書》曰：豫章項誦，字叔和，爲郡主簿。太守爲屬縣所誣，章誦詣獄證，要引刀自掾，〈音斷。〉血出滂流，齒皆墮地。太守獲免。
《晉書》曰：溫嶠先有齒疾，疾因拔齒，中風而卒。
又曰：成帝杜皇后少有姿色，長猶無齒，有求昏者輒中止。及帝納采，一夜齒盡生。
又曰：謝鯤鄰家有美女，鯤調之，女以梭投鯤，折其兩齒。世俗爲之謠曰：任作達不已，幼輿折齒。」幼輿，鯤字也。
《山海經》曰：黑齒國，爲人黑齒。
《河圖矩起》曰：帝嚳駢齒。〈宋均曰：所以駢齒，齒星位。〉
《白虎通》曰：帝嚳駢齒，上法日參。秉度成紀，以理陰陽。
《抱朴子內篇》曰：或問堅齒之道，答曰：「養以華池，漱以濃液，永不動；次則服靈非散，既脫更生。」
楊泉《物理論》曰：夫齒者，年也，身之寶也。藏之斧鑿，所以調諧五味，以安性氣者也。
《神仙傳》曰：老君疏齒。
《神仙服經》曰：服神丹三百歲，齒化爲石。
《王閎本事》曰：閎爲琅琊太守，張步欲誅之。閎出東武城門，馬奔，墮車折齒。閎心惡，移病歸府，遂得免。
《字林》曰：䶜，〈牛於切。〉齒不相值也。齼，〈初舉切。〉齒傷酢也。咬、嚙、噬也。齨，〈音舅。〉老人齒如臼也。
《段國沙州記》曰：國人年五十以上四齒皆落，將由地寒多障氣也。
《異物志》曰：屠移在海外，以草染齒，因號黑齒。
《袁子正書》曰：山樑氏泥於西，屠而漆其齒。
《世說》曰：孫子荊少時欲隱語，王武子曰：「吾當枕石漱流。」誤雲「漱石枕流。」王曰：「流非可枕，石非可漱。」孫曰：「所以枕流，欲洗其耳；所以漱石，欲礪其齒。」
又曰：王子猷詣謝玄，林公先在坐。王曰：「若林公須鬢幷全，神情當復勝此？」謝曰：「唇齒相須，不可偏亡。」
《琴操》曰：聶政父爲韓王冶劍，過期不成，王殺之。時政未生，及長，入太山，遇仙人，學鼓琴，漆身爲厲，吞炭變音，七年琴成。入韓，逢其妻，從買櫛，對妻而笑，妻泣曰：「君何以似政齒？」政乃入山，援石擊落其齒。
《楚辭》曰：美人皓齒雩以誇。
《臨海水土志》曰：夷州人俗，女曰已嫁，皆缺去前上一齒。
宋玉《登徒子賦》曰：腰如束素，齒如含貝。
司馬相如《上林賦》曰：皓齒粲爛。
張協《禊賦》曰：清哇發於素齒。
《釋名》曰：牙，植也，隨形言之也。
干寶《晉紀》曰：賈庶人未害ê懷太子時，有謠曰：「南風烈烈吹白沙，千歲髑髏生齒牙。」〈南風，庶人名。ê懷，小名沙門。〉
《三國典略》曰：齊太上主生齻〈音顛。〉牙，問於尚藥典禦，鄧宣以對，太上主怒而撻之。中書監徐之才拜賀曰：「此知牙，生者聰明長壽。」太上悅而賞之。
《說文》曰：咽，嗌也，喉嚨也。
《釋名》曰：咽，咽物也。青徐謂之ㄕ〈音ㄕ。〉物投其中，受而下之也。又謂之嗌，氣所通流，厄要之處也。
《傳》曰：敗狄於咸，獲長狄僑如。富父終生舂其喉，以戈殺之。
《孝經鈎命決》曰：夫子輔喉。
《史記》曰：孫子曰：「夫救鬥者不搏扌戟〈音戟。〉批亢搗虛，形格勢禁，則自爲解耳。」〈亢音剛，又音抗，人喉也。〉
又曰：貫高聞赦張王，乃曰：「所以不死者，白張王不反。今王已出，吾責已塞，死不恨矣。且人臣有弒之名，何面復事上哉！縱上不殺我，不愧心乎？」乃仰絕亢而死。〈韋昭曰：亢，咽也。〉
《漢書》曰：人有上書言息夫躬懷怨恨，非笑朝廷所進，候星宿，視天子吉凶，與巫共祝詛。上遣侍御史、廷尉監逮躬，系雒陽詔獄。欲掠問，躬仰天大呼，因僵僕，吏就問，雲咽已絕。〈師古曰：咽，喉嚨也，音一千歹。〉
《後漢書》曰：霍訁〈音緝。〉爲舅，宋光被誣，上書曰：「譬猶療饑於附子，止渴於�毒，未入腸胃，已絕喉咽，豈可爲哉！」
又曰：王青字公然。青父隆，建武初爲都尉功曹。青爲小吏，與父俱從都尉行縣，道遇賊，隆以身衛全都尉，遂死於難。青亦被矢貫咽，音聲流喝。
又曰：李固對詔曰：「陛下有尚書，猶天之有北斗，北斗，天之喉舌；尚書，陛下之喉舌。」
《魏志》曰：樂陵王茂兄東平王薨。茂稱咽病，不肯發哀，詔削戶。
《蜀志》曰：彭與葛亮書曰：「先民有言，左手據天下之圖，右手扼其喉，愚夫不爲也，況僕頗別菽麥哉！」
《唐書》曰：幽州朱融、鎮州王庭湊叛，東川節度王涯獻書曰：「臣聞用兵若鬥，先扼其喉。今瀛、莫、易、定，兩賊之咽喉也，誠宜假之威柄，戍以重兵。俾其死生不相知，間諜無所入，而以大軍先進冀、趙，次臨井陘，此一舉萬全之勢也。」
《抱朴子》曰：焦喉之渴，遙指滄海。
《列女傳》曰：齊鍾離春者，宣王后也，極醜，鼻結喉。
《益部耆舊傳》曰：膣爲楊鳳�者，其妻陳姬，�早亡，兄弟欲嫁之，姬於是列刀割咽，流亞幾死。九族驚異，乃從其節。
又曰：蜀郡史賢妻張昭儀。賢既犯罪被誅，儀取刀自割咽喉而死。
《物理論》曰：咽喉生之要孔。
《黃帝素問》曰：喉主天氣，咽主地氣。
《釋名》曰：頤或曰輔車，其骨強，所以輔持其口。或曰牙車，牙所載也。或曰頷車。頷，含也。
《韓詩》曰：有美一人，碩大且{妗酉}。〈薛君曰：{妗酉}，重頤也，瘟澎切。〉
《周易·噬嗑卦》曰：頤中有物曰噬嗑。
又《頤卦》曰：頤，貞吉。觀頤，自求口實。
《春秋玄命苞》曰：後稷歧頤自求，是謂好農，蓋象角玄，載土食�。〈宋均注曰：麵皮有二象也。頤面爲下部，下部爲地，巧於利也。〉
《戰國策》曰：靜郭君善昆辯，昆辯多疵，門下不悅。孟嘗君以諫，靜郭君大怒，舍之上舍，令長子禦，旦暮進食。威王薨，宣王立，太子不善靜郭君，辭之薛。昆辯至齊見宣王，王曰：「子，靜郭君所聽愛者乎？」曰：「愛即有之，聽即無有。王之爲太子，辯謂靜郭君曰：太子相不仁，過頤豕視，若是法背父，不若廢太子，更立衛姬子嬰兒郭師。靜郭君泣而曰：『不可！吾弗忍爲。』聽辯而爲之，必無今患矣。」宣王曰：「寡人殊不知此。」乃迎靜郭君。
《史記》曰：黃歇上書秦王曰：「本國殘，社稷壞，刳腹結腸，折頸摺頤。」〈摺，盧合切。〉
又曰：蔡澤顩頤。〈顩，瘟篷切。〉
《漢書》曰：王莽蹙頤。
范曄《後漢書》曰：班超字仲升。爲人大志，不修小節。嘗行詣相者，相者曰：「祭酒布衣諸生，而當封侯萬里之外。」超問其狀，相者曰：「生燕頷虎頭，飛而肉食，此萬里侯相也。」
《江表傳》曰：孫權方頤大口。
《三國略》曰：徐之才，年十三，劉孝綽見之，言曰：「徐郎燕頷，班超之相也。」
《帝系》曰：帝嚳方頤。
《莊子》曰：支疏頤隱於齊。
又曰：孔子游緇帷之林，弦歌鼓琴。奏曲未半，有漁父下船而來，鬚眉交白，被髮揄袂，行原而上，距陸而止，左手據膝，右手持頤以聽之。
《韓子·喻老》曰：白公勝慮亂，罷朝，到杖策釒�貫頤，而血流至地而弗知，鄭人聞之曰：「頤之忘，何不忘哉？」〈策，馬也。端有針似□馬謂之釒�，音竹劣、陟衛二切。〉
《河圖》曰：黃帝兌頤。
《說苑》曰：田單攻翟，三月不克，嬰兒謠曰：「大冠如箕，長劍柱頤。」
《西京雜記》曰：匡衡字稚圭，親騷能說《詩》，時人爲之語曰：「無說《詩》，匡鼎來。匡說《詩》，解人頤。」鼎，衡小字也。
王粲《七釋》曰：揚蛾眉而頤指。
《汝南先賢傳》曰：周燮顩頤折，其貌甚醜也。
《談藪》曰：北齊李恕無須，崔諶玩之曰：「何不錐刺頤，作數百孔，拔左右好須者栽之。」
《釋名》曰：口下曰承漿，承水漿也。
《針灸經》曰：承漿，一名懸漿也。
