《老子》曰：天得一以清。天無以清，將恐裂。
又曰：域中有四大：道大，天大，地大，王亦大。
《莊子》曰：天之蒼蒼，以其正色耶！其遠而至極也。
《文子》曰：樸至大者無形狀，道至大者無度量。故天圓不中規，地方不中矩。
又曰：天明日明，然後能正四方；君明臣明，然後能照萬物；域中四明，故能久。
又曰：高莫高於天，下莫下於澤。天高澤下，聖人法之。
又曰：天愛其精，地愛其平，人愛其情。天之精，日月星辰雷霆風雨也；地之平，水火金木土也；人之情，思慮聰明喜怒也。
《列子》曰：杞國有人憂天崩墜，身亡所寄，廢於寢食。又有憂彼憂者，因曉之曰：「天，積氣耳。若屈伸呼吸，終日在天中行止，奈何憂崩墜乎？」其人曰：「天果積氣，日月星辰不當墜耶？」曉者云：「日月星辰亦積氣之光耀者也。」長廬子聞而笑曰：「虹霓也，雲霧也，風雨也，四時也，此積氣之成乎天者也。知積氣也，何以不壞？夫天地，空中之一細物，有中之最巨也。難窮終始，此固然矣。憂其壞者，亦為遠大；言不壞者，亦為未是。天地不得不壞，則會歸於壞時，奚為不憂哉？」列子聞而笑曰：「言天地壞亦謬矣，言不壞亦謬矣。壞與不壞，吾所不知也。雖然，彼一也，此一也。故生不知死，死不知生；來不知去，去不知來。壞與不壞。吾何容心哉？」
又曰：湯問夏革曰：「四海之外奚有乎？」曰：「猶齊州也。」湯曰：「汝奚以實之？」革曰：「朕東行至營，人民猶是也。問營之東，復猶營也。西行之豳，民人猶是也。問豳之西，復猶豳也。朕以是知四海、四荒、四極之外不異是也。故大小相含，無窮極也。含萬物者，亦如含天地。含萬物也故不窮，含天地之表故無極。朕亦焉知天地之表不有大天地者乎！亦吾所不知也。天地亦物，物有不足，故昔者女媧氏選五色之石以補闕，斷鼇之足〈(鼇，巨龜也。)〉以立四極。其後共工氏與顓頊爭為帝。〈(《淮南子》曰：與神農爭。)〉怒觸不周之山，折天柱，絕地維。故天傾西北，日月星辰就焉；地不滿東南，故百川水潦歸焉。」
《抱樸子》曰：宣夜之書亡，而《郤萌記》先師相傳。《宣夜說》云：「天無質，仰而瞻之。高遠無極，眼瞀睛極，蒼蒼然也。譬旁望遠道黃山而皆青，俯察千仞之穀而黝黑。夫青冥色黑，非有體也。日月星象浮生空中，行止皆須氣焉。故七曜或住或遊，逆順伏見無常，進退不同，由無所根系故各異也。故辰極常居其所，北斗不與眾星西沒焉。七曜皆東行，日日行一度，月行十三度，遲疾任性，若綴附天體，不得不爾也。」
又曰：良將剛則法天，可望而不可幹；柔則象淵，可觀而不可入。
《淮南子》曰：四時天之吏，日月天之使，星辰天之期，虹蜺彗星天之忌。
又曰：天有九野，九千九百九十里，四隅去地五萬里。
楊子《法言》曰：惟天為聰，惟天為明。夫能高其目而下其耳者，匪天也夫！
又曰：或問天曰：「吾於天歟，見無為之為矣。」或曰：「雕刻眾形者，匪天歟？」曰：「以其不雕刻也。如物刻而雕之焉，得力而給諸？」
又曰：天可度，則覆物淺矣。
《申子》曰：天道無私，是以恆正；天常正，是以清明。
《管子》曰：天或維之，地或載之，莫之維，天已墜矣，況於人乎！
《曾子》曰：單居離問曾子曰：「天圓而地方，誠有之乎？」曾子曰：「天之所生上首，地之所生下首，上首之謂圓，下首之謂方，始識天圓而地方，則是四角之不掩也。參嘗聞之夫子曰：天道曰圓，地道曰方；方曰幽，圓曰明。明者吐氣，是故外景；幽者含氣，是故內景。」
《墨子》曰：飄風苦雨，溱溱而至，此天之所以罰百姓不上同於天者也。
《孔叢子》曰：魏王問子順曰：「寡人聞：昔者上天神異後稷，而為之下嘉穀，周遂以興。」
《呂氏春秋》曰：天道圓，地道方，聖人所以立天下。天圓謂精氣圓通，周復無雜，故曰圓。地方謂萬物殊形，皆有分職，不能相為，故曰方。主執圓，臣處方，方圓不易，國乃昌。
又曰：天地車輪，終則復始，極則復反。
又曰：天地大矣，生而不子，成而不有，萬物皆被其澤，得其利，而莫知其所由始，三皇五帝之德也。
又曰：天有九野。何謂九野？中央曰鈞天，東方曰蒼天，〈(《尚書考靈耀》曰皋天，《廣雅》曰上天。)〉東北方曰變天，北方曰玄天，西北方曰幽天，西方曰皓天，〈(《尚書考靈耀》、《廣雅》皆曰成天。)〉西南方曰朱天，南方曰炎天，〈(《尚書考靈耀》曰赤天。)〉南東方曰陽天。
《太玄經》曰：九天：一為中天，二為羨天，三為順天，四為更天，五為睟天，六為廓天，七為鹹天，八為沉天，九為成天。
又曰：天以不見為玄，地以不形為玄，人以心腹為玄，天奧西北，鬱化精也；地奧黃泉，隱營魄也；人奧思慮，含至精也。
《說苑》曰：齊景公問子貢曰：「仲尼賢乎？」曰：「賢。」又問曰：「奚若？」曰：「不知也。」公怪之。子貢曰：「今謂天高，無少長賢愚皆知。若問其高幾何，皆曰不知。仲尼之賢，猶天之高也，奚得以知？」又曰：臣事仲尼，猶執杯就江海飲，莫知淺深也。」
又曰：齊桓公問管仲曰：「王者何貴？」對曰：「貴天。」桓公仰視天。管仲曰：「所謂天者，非謂蒼蒼莽莽之天也。居人上者，以百姓為天。」
蔡邕《天文志》曰：言天體者有三家：一曰周髀，二曰宣夜，三曰渾天。宣夜之學，絕無師法。周髀術數具存，考驗天狀，多所違失，故史官不用。惟渾天者近，得其情，今史官所用，候台銅儀則其法也。立八尺圜儀之度，而具天地之象，以正黃道，名察發斂，以行日月，以步五緯，精微深妙，百世不易之道。
《異苑》曰：陶侃夢飛翔沖天，天門九重，已入其八，餘一門不得進，以翼搏天，一翅致折，驚而墜下，左腋腫痛。後威果振主，欲有窺擬之志，每憶折翅之祥，抑心而止。
徐整《三五曆紀》曰：天地渾沌如雞子，盤古生其中，萬八千歲。天地開闢，陽清為天，陰濁為地，盤古在其中，一日九變，神於天，聖於地。天日高一丈，地日厚一丈，盤古日長一丈。如此萬八千歲，天數極高，地數極深，盤古極長，後乃有三皇。數起於一，立於三，成於五，盛於七，處於九，故天去地九萬里。
《廣雅》曰：太初，氣之始也，清濁未分。太始，形之始也，清者為精，濁者為形。太素，質之始也，已有素樸而未散也。二氣相接，剖判分離，清濁為天地。
又曰：天圓廣，南北二億三萬三千五百里七十五步，東西短減四步，週六億十萬七百里二十五步。從地至天，一億一萬六千七百八十一里半；下地至厚，與天高等。
又曰：南方曰炎天，西南方曰朱天，西方曰成天，西北方曰幽天，北方曰玄天，東北方曰變天，東南方曰陽天，中央曰鈞天，東方曰上天，謂之九天。九天之際曰九垠〈(垠，堮也。)〉九天之外曰次九垓。〈(垓，階也。言其階次九也。)〉
《纂要》曰：天地四方曰六合，四方上下謂之宇，古往今來謂之宙。
《白虎通》曰：男女總名為人。天地所以無總名何？天圓地方不相類也。天左旋，地右周，猶君臣陰陽相向也。
又曰：天所以有災變何？所以謹告人君，覺悟其過，欲令悔，慎思慮也。
黃帝《素問》曰：積陽為天，故曰清陽。
《河圖挺佐輔》曰：百世之後，地高天下，不風不雨，不寒不暑，民復食土，皆知其母，不知其父。如此千歲之後而天可倚杵，洶洶隆隆，曾莫知其始終。
《汲塚紀年書》曰：懿王元年，天再旦於鄭。
東方朔《神異經》曰：崑崙有銅柱焉。其高入天，謂之天柱。
《皇覽塚墓記》曰：好事者言：黃帝乘龍升雲登朝霞，上至列闕，倒影天體，如車有蓋，日月懸著，何可上哉！
張衡《靈憲》曰：天有九位，自地至天一億萬六千三百五十里。懸天之晷、薄地之儀，皆千里而差一寸
孫氏《瑞應圖》曰：舜時後稷播植，天降秬秠，故《詩》曰：「天降嘉種，惟秬惟秠。」〈(秬音巨，秠音丕。)〉
《論衡》曰：天門在西北，又日月五星隨天而西移，行遲天耳。譬若磑石之上，螻蟻行遲，磑轉疾，內雖異行，外猶俱轉。
又曰：天行三百六十五度，凡積十三萬里也。其行甚疾，無以為驗，倘與陶鈞之運、弩矢之流相類似乎？
又曰：天平與地無異，若覆盆之狀。
《洛書甄耀度》曰：周天三百六十五度四分度之一。夫一度為千九百三十二里，則天地相去十七萬八千五百里。
《關令內傳》曰：天地南午北子相去九千萬里，東卯西酉亦九千萬里，四隅空相去九千萬里，天去地四千萬里。
又曰：天有五億五萬五千五百五十里，地亦如之，各以四海為脈。
伏侯《古今注》曰：成帝建始三年七月，夜有黃白氣，長十餘丈，明照地，或曰天裂，或曰天劍。
《五經通義》曰：神之大者，昊天上帝。〈(即耀魄寶也。)〉
又曰：天皇大帝亦曰太一。又曰：其佐曰五帝。〈(東方青帝靈威仰，南方赤帝赤熛怒，西方白帝白招拒，北方黑帝汁光紀，中央黃帝含樞紐。)〉
又曰：天所以有雷霆風雨霜雪霧露何？欲以成歲潤萬物，因以見災異也。
鄒衍大言天事，號談天衍。
虞昺《穹天論》曰：天形穹隆如笠，而冒地之表，浮元氣之上。譬覆奩以抑水而不沒者，氣充其中也。日繞辰極，沒西而還東，不入地中也。
《天文錄》曰：古人言天地之形者有三：一曰渾天，二曰蓋天，三曰宣夜。宣夜之說未嘗聞也。後有虞昺作《穹天論》，姚信作《昕天論》，虞喜作《安天論》。眾形殊象，參差其間。蓋天之說又有三體：一雲天如車蓋，遊乎八極之中：一雲天形如笠，中央高而四邊下；亦云天如欹車蓋，南高北下。
桓譚《新論》曰：通人揚子雲因眾儒之說，以天為蓋，常左旋，日月星辰隨而東西。乃圖畫形體行度，參以四時歷數，昏明晝夜，欲為世人立紀律，以垂法後嗣。餘難之曰：「春秋，晝夜欲等，平旦，日出於卯正東方；暮，日入於酉正西方。今以天下人占視之，此乃人之卯酉，非天卯酉。天之卯酉，當北斗極。北斗極，天樞。樞，天軸也，猶蓋有保鬥矣。蓋雖轉，而保鬥不移。天亦轉周匝，鬥極常在，知為天之中也。仰視之，又在北，不正在人上，而春秋分時，日出入乃在鬥南，如蓋轉，則北道近，南道遠，彼晝夜數何從等乎？」子雲無以解也。後與子雲奏事，坐白虎殿廊廡下，以寒，故背日曝背。有頃，日光去背，不復曝焉。因以示子雲曰：「天即蓋轉而日西行，其光彩當照此廊下而稍東耳，無乃是反應渾天家法焉！」子雲立壞其所作，則儒家以天為左轉非也。
楊泉《物理論》曰：天者，旋也，均也，積陽純剛，其體迴旋，群生之所大仰。
又曰：儒家立渾天，以追天形，從車輪焉。周髀立蓋天，言天氣循邊而行，從磨石焉。鬥極，天之中也。言天者，必擬之人，故自臍以下人之陰也，自極以北天之陰也。所以立天地者，水也；成天地者，氣也。水土之氣升而為天。天者，君也。夫地有形而天無體，譬如火焉，煙在上，灰在下也。渾天說天，言天如車輪而轉，日月旦從上過，夜從下過，故得出卯入酉。或以鬥極難之，故作蓋天，言天左轉，日月右行，皆緣邊為道。就渾天之說，則鬥極不正；若用蓋天，則日月出入不定。夫天，元氣也，皓然而已，無他物焉。
姚信《昕天論》曰：若使天裹地，如卵含雞，地何所倚立而自安固？若有四維柱石，則天之運轉將以相害。使無四維，因水勢以浮，則非立性也。若天經地行於水中，則日月星辰之行，將不得其性。是以有兩地之說，下地則上地之根也，天行乎兩地之間矣。今地形立於下，天象運乎上，譬如人頤移臨胸，而項不覆背，近取諸身，故知天體南低入地，北則高也。冬至極低，天運近南，故日去人遠，鬥去人近。北氣至，故冰寒也。夏至極起，天運近北，故鬥去人遠，日去人近。南天氣至，故蒸熱也。極之高時，日所行地中淺，故夜短；天去地高，故晝長。極之低時，日所行地中深，故夜長；天去地下，故晝短。然則天行寒依於渾，夏依於蓋也。
《楚辭·天問》曰：圓則九重，孰營度之？〈(言天圓九重，誰度知之。)〉惟茲何功，孰初作之？〈(言此天九重，誰功始之。)〉管維焉系，天極焉加？〈(管，轉綱也。言天夜轉徙，寧有維綱系其際，極安所加乎也。)〉八柱何當，東南何虧？〈(言天有八山為柱皆何直，東南不足，誰能缺也。)〉
《古樂府詩》曰：天上何所有，歷歷種白榆。
《說文》曰：渾者，制儀器也。
《書》曰：正月上日，受終於文祖。在璿璣玉衡，以齊七政。〈(范寧注曰：璿為衡，璣者轉也，衡者平也，若今渾天矣。王者所以正天文之器。)〉
《尚書考靈耀》曰：觀玉儀之旋，昏明主時。〈(以玉為渾儀，故曰玉儀也。)〉
《文耀鉤》曰：高辛受命，重黎說天文，唐堯即位，羲和立渾儀。
《孝經援神契》曰：後偷任威，折其玉鬥，失其金椎。〈(後，君也。偷，獨苟自專也。玉鬥，北斗以玉為之，偷渾儀也。金椎以喻國之重寶也。)〉
《劉氏曆·正問》曰：說雲，顓頊造渾儀，黃帝為蓋天，皆以天象蓋也。
《渾天儀》曰：天如雞子，地為中黃，居其天內。天大地小，表裡有水，天地各乘氣而立，載水而浮，日月星辰繞地下，故二十八宿半見隱，天轉如車轂之運。
王蕃《渾天說》曰：渾天之作，由來尚矣。考之於天，信而有證。舊說天地之體，狀如鳥卵，天包地外，猶殼之裹黃也。周回如彈丸，故曰渾天，言其形體渾渾如也。周天三百六十五度五百八十九分度之百四十五，東西南北，輾轉周規，半覆地上，半在地下，故二十八宿半見半隱。以儀准之，其見常一百八十二度有奇，是以知其半覆地上、半在地下也。黃赤二道相與交錯，其間相去二十七度。以兩儀准之，俱三百六十五度。有赤道見者，常百八十二度半強。又南北考之，天見者亦一百八十二度半強。是知天之體圓如彈丸。北出地三十六度，是知南極入地亦三十六度，而兩極相去百八十二度半強也。
虞喜《安天論》曰：太史令陳季胄，以先賢制木為儀，名曰渾天。
又曰：言天體者三家，渾、蓋之術具存，而宣夜之法絕滅，有意續之而未遑也。近見姚元道造《昕天論》，又睹族祖河間立《穹天論》，鄙意多嫌。喜以為天高無窮，地深不測，地居卑靜之體，則天有常安之象。形相覆冒，無方圓之義。渾、蓋之家依《易》立說，雲天運無窮，或謂渾然包地，或謂渾然而蓋。愚謂若必天裹地，似卵中黃，則地是天中一物，聖人何別為名而配天乎？古之遺語「日月行於飛穀」，謂在地中也。不聞列星復流於地，又飛穀一道，何以容此？且穀有水體，日為火精，冰炭不共器，得無傷日之明乎？此蓋天所以為臣難也。或難曰：《周禮》有方圓之丘祭天地，則知乾坤有方圓體也。答曰：郊祭大報天，而主日配。日月形圓，圓丘似之，非天體也。祭方者，別之於天，尊卑異位，何足怪哉！周髀之術多是蓋天，蓋天雖與渾異，而星辰有常數。今陳氏見髀上觀周，因言周渾。周髀、宣夜，或人姓名，猶星家有甘石也。蓋天之體轉四方，地卑不動，天周其上，故云周髀。宣，明也；夜，幽之數，其術兼之，故云宣夜。
賀道養《渾天記》曰：昔記天體者有三：渾儀莫知其始，《書》以齊七政，蓋渾體也。二曰宣夜，夏殷之法也。三曰周髀，當周髀之所造，非周家術也。近世復有四術：一曰方天，興於王充；二曰軒天，起於姚信；三曰穹天，由於虞喜。皆以抑斷浮說，不足觀也。惟渾天之事，證驗不疑。
《晉陽秋》曰：吳有葛道，字思真，改作渾天，使地居中，以機轉之，天轉而地止。〈(道，古道字。)〉
《義熙起居注》曰：十四年，相國表曰：「間者平長安，獲張衡所作渾儀、土圭，歷代寶器，謹遣奉送，歸之天府。」
《梁書》曰：陶弘景嘗造渾天象，高三尺許，地居中央，天轉而地不動，以機動之，悉與天相會。
又曰：虞僧誕，會稽餘姚人，以《左氏》教授，聽者亦數百人，該通義例，當世莫及。先是，儒者論天，互執渾、蓋二義，論蓋不合渾，論渾不合蓋。崔靈恩立義，以渾、蓋為一焉。
《隋書》曰：耿詢見其故人高智寶以玄象直太史，詢從之，受天文算術。詢創意造渾天儀，不假人力，以水轉之，施於暗室中，外候天時，合如符契。
《唐書》曰：將軍李守忠奏三殿上所安置渾天儀，銅鼎上津流。〈(事具雨門。)〉
《董卓別傳》曰：卓冶鑄候望璿機儀。
《益部耆舊傳》曰：漢武帝時，洛下閎明曉天文，於地中轉渾天，定時節。
《風土記》曰：璿衡，即今渾儀。雲古者以玉為之，轉運者為機，持正者為衡。一說以良玉為管，中有光，蓋取明以助遠察。
張衡《渾天儀》曰：赤道橫帶天之腹，去極九十一十九分度之五；黃道邪帶其腹，出赤道表裡各二十四度。故夏至去極六十七度而強，冬至去極百一十五度亦強也。然則黃道邪截赤道者，則秋分之去極也。今此春分去極九十度，秋分去極九十一度少者，就夏至晷景去極之法以為率也。
王蕃《渾天說》曰：渾天遭周秦之亂，師徒斷絕而喪其文，惟渾儀常在候台，是以不廢，故其揚榷可得而言。至於纖微委曲，闕而不傳。蔡邕以為精微深妙、百世不易之道。
楊子《法言》曰：或問渾天，曰：「落下閎營之，鮮於望人度之，中丞象之。」請問蓋天，曰：「蓋哉，蓋哉！未幾也。」〈(李軌注曰：幾，近。)〉
桓子《新論》曰：楊子雲好天文，問之於黃門作渾老工，曰：「我少能作其事，但隨尺寸法度，殊不曉達其意，後稍稍益愈，到今七十乃甫適知已，又老且死矣。今我兒子愛學作之，亦當復年如我乃曉知己。又且復死焉。」其言可悲可笑也。
顏延之上《立渾天銅儀錶》曰：臣昔奉使入關，值大軍旋師，渾儀在路，肆觀奇秘，絕代異寶。
《說文》曰：漏，以銅盛水，刻節，晝夜百刻。
《周禮·夏官》：挈壺氏：掌挈壺以令軍井。〈(謂軍穿井成，挈壺懸其上，令軍中士皆望見，知下有井也。壺所以盛飲，故以壺表井也。)〉凡軍事，懸壺以序聚柝：凡喪，懸壺以代哭。皆以水火守之，分以日夜。〈(鄭司農曰：懸壺以為漏也。以序聚柝，以次更聚系柝備守也。玄謂擊柝，兩木相敲，行夜時也。喪禮未大斂代哭，以水守壺者為沃漏也，以火守壺者，夜則視刻數也。分以日夜者，異晝夜漏也。)〉
《詩序》曰：《東方未明》，刺無節也。朝廷興居無節，號令不時，挈壺氏不能掌其職焉。〈(挈壺氏掌刻漏。)〉
《漢書》曰：董賢為郎，傳漏陛下，上見悅之。
又《哀帝紀》曰：詔大赦天下，以建平二年改為太初元年，號曰「陳聖劉太平皇帝」，〈(韋昭曰：敷陳聖劉之德也。)〉刻漏以百二十為度。〈(韋昭曰：舊漏晝夜共百刻，今增其二十也。)〉
《續漢書·律曆志》曰：建武十年，詔施行漏刻，以日長短為數率，日南北二度四分而增減一刻一氣。永元十年，太史霍融上言官漏刻率，九日增減一等，不與天相應，不如夏曆。
《東觀漢記》曰：樊英每當直事，常晨駐車待漏。
《漢雜事》曰：鼓以動眾，鉦以止眾。夜漏盡，鼓鳴則起；晝漏盡，鉦鳴則息。
《吳錄》曰：吳範，字文則，善占候，知風氣。關羽將降孫權，問范，范期日中，權立表下漏以待之。及中不至，權問其故，範曰：「未正中也。」頃之，有風動帷，範曰：「羽至矣。」斯須，外稱萬歲，傳言得羽。
《齊書》曰：武帝時，宮內深隱，不聞端門鼓漏聲。置鐘於景陽樓，上應五鼓及三鼓，宮人聞鐘聲，早起妝飾。
《後魏書》曰：自魏初大將行兵，長孫嵩拒宋，武奚斤征河南，獨給漏刻。
《隋書》曰：耿詢作馬上刻漏，世稱其妙。煬帝即位，進欹器，帝善之。
《東方朔別傳》曰：武帝常飲酎，以八月九月中禾稼方盛熟，夜漏下水十刻，微行乃出。
桓子《新論》曰：漏刻燥濕寒溫輒異度，晝日參以晷景，暮夜參以星宿，則得其正。
陸機《漏賦》曰：激懸泉以遠射，跨飛途而遙集；伏陰蟲以承波，吞縆流其如挹。
王廙《洛都賦》曰：挈壺司刻，漏樽瀉流；仙叟秉尺，隨水沉浮。
孫綽《漏刻銘》曰：近取諸物，遠贊自然，累筒三階，積水成淵，器滿則盈，承虛赴下，靈虯吐注，陰蟲承瀉。
