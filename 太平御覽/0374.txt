
《釋名》曰：口上曰髭，髭，姿也，爲姿容之美色。
《說文》曰：髭，口上鬚也。
《左傳·昭二十六年》曰：王子朝使告諸侯曰：「在定王六年，秦人降妖，曰周其有髭王，亦克能修其職。至於靈王，生而有髭。王甚神聖，無惡於諸侯。」
班固《幽通賦注》曰：衛蒯聵亂，子羔滅髭鬢，衣婦人衣逃，得出。曰：「父子爭國，吾何爲其間乎？」
《釋名》曰：頤下曰鬚。鬚，秀也，物成乃秀，人成而鬚生也。亦取鬚體長而後生也。在頰耳旁曰髯，隨口動搖，髯髯然也。
《說文》曰：鬚，面上毛也。
《春秋玄命苞》曰：�精散爲鬚髯。
《左傳·宣二年》曰：宋城，華玄爲植，〈植，將主也。〉巡功。城者謳曰：「于思于思，棄甲復來。」〈于思，多髯之貌。〉
《左傳·昭七年》曰：楚子享公於新台，使長鬣者相。〈�，鬚也。欲光誇魯侯。〉
《左傳·昭十七年》曰：吳伐楚，戰於長岸。大敗吳師，獲其乘舟餘皇。〈餘皇，舟名。〉吳公子光請於衆曰：「喪先王之乘舟，豈惟光之罪，衆亦有焉。請藉取之，以救死。」〈藉衆之力，以取舟也。〉使長鬣者三人，〈長鬣者，多髯，與吳異形狀，詐爲楚人也。〉潛伏於舟側，曰：「我呼餘皇，則對。」師夜從之。三呼，皆迭對。楚人從而殺之，楚師亂，吳人大敗之，取餘皇以歸。〈言光有謀也。〉
《史記》曰：秦太后拔��鬚眉，爲宦者。
又曰：漢高祖爲人隆準而龍顔，美鬚髯。
《漢書》曰：霍光長七尺三寸，白雲，疏眉目，美鬚。
又曰：朱博爲琅琊太守，曹掾吏皆移病臥。博問其故，對曰：「故事，二千石新到，遣吏存問致意，乃敢就職。」博奮髯抵幾曰：「觀齊兒欲以此爲俗耶！」乃行罷諸病吏，白巾走出府門。郡中大驚。
又《王莽傳》曰：莽聞漢兵起，愈恐，欲外示自安，染其鬚髮，進天下所徵淑女備嬪御。
《東觀漢記》曰：吳良爲東平王所薦，詔曰：「前見良頭鬚皎然，衣冠甚偉，求賢助國，宰相之職，今以良爲議郎。
《後漢書》曰：岑彭、吳漢圍隗囂於西城，公孫述將李育守上邽，帝留蓋延、耿圍之。車駕東歸，敕彭書曰：「兩城若下，便可將兵南擊蜀虜。人苦不知足，即平隴，復望蜀。每一發兵，鬚鬚爲白。」
又曰：溫序拜謁者，遷護羌校尉。序行部至襄武，爲隗囂將苟宇所拘劫，宇謂序曰：「子若與我幷慮同力，天下可圖也。」序大怒，叱宇，因以節撾殺人。宇曰：「此義士死節，可賜以劍。」序受劍，銜鬚於口，顧左右曰：「既爲賊所逼殺，無令鬚污土。」遂伏劍死。
《續漢書》曰：司馬直，字叔異。潔白，美鬚髯，容貌儼然，鄉閭奉之如神。
《魏志》曰：初，蘇則及臨淄侯植聞魏氏代漢，皆發服悲哭。文帝聞植如此，常從容曰：「吾應天受禪，而聞有哭者，何也？」則謂吻見問，髯悉張，欲正論以對。侍中傅選掐則曰：「不謂卿也。」乃止。
又曰：崔琰聲姿高暢，眉目疏朗，鬚長四尺，甚有威重，朝士瞻望，而太祖亦嚴憚焉。後有曰琰怨謗者，罰爲徒隸，使人視之，辭色無撓。太祖令曰：「琰雖見刑，而通賓客，虬鬚直視，若有所忽。」遂賜死。
又曰：任城王章爲北中郎將，討烏桓有功，歸。太祖喜，捋章鬚曰：「黃鬚兒，定大奇！」
《魏略》曰：劉雄鳴詣太祖，太祖執其手謂曰：「孤方入關，夢得一神人，即汝耶！」乃厚賜之，後亡。太祖平漢中，來降，太祖捉其鬚曰：「老賊，真得汝矣。」
又曰：任城王性剛勇而黃鬚。北伐烏丸，王聞之曰：「我黃鬚，定可使。」劉備使劉封挑戰。王駡曰：「賣履舍長，而使假子拒汝公乎！我黃鬚來擊之。」
《吳錄》曰：朱桓還屯濡鬚，權祖之。桓奉觴曰：「臣當遠去，願一捋陛下鬚，無復恨。」權憑几前席，桓進捋鬚曰：「臣今日真謂捋虎鬚也。」
《獻帝春秋》曰：張遼問吳降人曰：「向有紫髯將軍，長上短下，大便馬，善射，是誰？」降人答曰：「是孫會稽也。」
《蜀志》曰：張裕爲劉璋從事，侍坐。其人饒鬚，先主嘲之曰：「昔吾爲涿縣，特多毛姓，東西南北皆諸毛也。涿令稱曰：諸毛繞涿居乎？」裕答曰：「昔有作上黨潞長，遷爲涿令者，去官還家，時人與書，欲署潞則失涿，署涿則失潞，乃署曰涿君。」先主無鬚，故裕以此及之也。先主常銜其不遜，後誅之。
又曰：馬超來降，關羽護前，書問諸葛亮，亮答書曰：「孟起當與益德爭先，未若髯之絕倫。」羽多鬚，故亮謂之髯。
《晉書》曰：羊祜既卒，武帝素服，哭之甚哀。是日大寒，帝涕淚沾鬚，皆爲冰焉。
鄧粲《晉紀》曰：湞陽令羊嗣，貪而不治，縣功曹吏共逐嗣。嗣饒鬚，乃以嗣淖沈闌中。始興太守尹虞聞，大怒，手劍功曹。〈虞，字王卿，長沙人也。〉
又曰：王彪之，字叔武。年二十，鬚鬢皓白，時人謂之王白鬚。
又曰：張華多鬚，常以帛纏之，陸�見之，笑不能止。
又曰：桓溫少與沛國劉惔善，惔常稱之曰：「溫眼如紫石棱，鬚似蝟毛磔，孫仲謀、晉宣王之流。」
《晉中興書》曰：冉閔殺石鑒及羯胡數萬人。於時人有高鼻多鬚者，無不濫死。
崔鴻《前趙錄》曰：劉聰以讒慝故誅詹事曹光。光臨刑，舉止自若，謂刑者曰：「取席敷之，無令土污吾鬚。」
又曰：劉玄海，姿儀魁偉，身長八尺四寸，鬚長二尺餘，當心有赤毫三根，長三尺六寸。
又《前秦錄》曰：苻堅每日：「自王丞相薨後，鬚雲中白。」〈王丞相，猛也。〉
《宋書》曰：山陰公主淫恣，見褚彥回悅之，以白帝，帝令就之。彥回不從，主曰：「君髭鬚如戟，何無丈夫意？」
《南史》曰：宋武帝狎侮群臣，各有稱目，多鬚者謂之羊。
《三國典略》曰：齊許惇長鬚，垂至帶。省中號爲長鬣公。文宣嘗因酒酣，握惇鬚稱美。遂以刀截之，惟留一握。惇不敢復長，人號爲齊髯公。
又曰：侯景使宋子仙等執梁湘東王世子方諸及中撫軍長史鮑泉、司馬虞預於郢州。是日，子仙等至，百姓奔告方諸，以五色雜彩編鮑泉白鬚，對之雙六，弗之信也。告者既衆，方命闔門。縣門未下，子仙已入，方諸等膜拜，而鮑泉遁於床下。子仙窺見泉素髯間彩，疑愕憚之。及其被執，莫不驚笑。
又曰：李庶，黎陽人，魏大司農諧之子也。以清卞每接梁客。徐陵謂其徒曰：「江北惟有李庶可語耳。」庶無鬚髯，人謂天閹。崔諶嘗玩庶曰：「教弟種鬚，取錐刺而爲竅，以馬尾插之。」世傅諸崔多惡疾，以呼沲爲墓田，故庶答之曰：「先以方回施貴族，藝眉有效，然後樹鬚。」邢邵笑謂諶曰：「卿不諳李庶，何故犯之？」
又曰：周太子贇有失德，柱國王軌因淖社上壽，捋武帝鬚曰：「可愛好老公，恨後嗣弱耳。」
《唐書》曰：太宗幸翠微宮，授司農卿李緯爲民部尚書，房玄齡時在京城留守。會有自京師來者，太宗問曰：「玄齡聞李緯拜尚書，如何？」對曰：「玄齡但云李緯大好髭鬚，更無他語。」太宗遽改授緯洛州刺史。
又曰：李績病，驗方：鬚灰可以療之。太宗乃自剪鬚爲其和藥。績頓首見血，泣以陳謝。帝曰：「吾爲社稷計耳，不煩深謝。」
又曰：李光弼母有鬚數十莖，長五六寸。
《晏子》曰：湯長頭而髯，伊尹蓬頭而髯。
《孫卿子》曰：傅說之狀禿，無鬚眉。
《莊子》曰：孔子往見盜跖，歸，到東門外，適遇柳下季，曰：「不見車馬有行色，得微往見跖耶？」孔子曰：「然。吾所謂無病而自灸。疾走料虎頭，編虎鬚，幾不免虎口哉！」
《孔叢子》曰：子高曰：「臣見臨屠商焉，身修八尺，鬚髯如戟，面正紅白，幼女不敬之，無德故也。」
又曰：子思如齊，齊之嬖臣美鬚眉立乎側，君指而言曰：「貌可相易，寡人不惜此鬚眉於先生也。」子思答曰：「非所願也。但欲君修禮義。富百姓，使�得寄孥於君之境內，則其庸多矣。」
《呂氏春秋》曰：豫讓欲報趙襄子，滅鬚去眉，自刑以變容。
《抱朴子》曰：有古疆者，自言四千歲，敢爲虛言云：見堯爲人長大，美鬚髮。
《風俗通》曰：不舉生鬢鬚子。俗說：人十四五乃當生鬢鬚，今生而有，妨害父母也。謹按《周書》，靈王生而有髭，王甚聖神，亦克修其職，諸侯服，享二世，休和安在，其有害乎？
《世說》曰：鍾毓兄弟警悟過人，每有嘲語，未嘗屈躓。毓語會：「聞安陵能作調，試共視之。」於是與弟盛飾共載，從東門至西門，一女子笑曰：「車中央殊高。」二鍾都不覺。車後一門生云：「向已被嘲。」鍾愕然。門生曰：「中央高者兩頭羝膻。」毓兄弟多鬚，故以此調之。
又曰：郤超爲桓溫記室參軍，有奇才、多髭髯，荊州爲之稱「髯參軍。」
《語林》曰：庾公道：「王尼子非惟事事勝人，布置鬚眉亦勝人。我輩皆出其轅下。」
《俗說》曰：有人詣謝益壽云：「向在劉丹陽坐，見一客殊毛。」謝曰：「正是我家阿瞻。」瞻多鬚，故云爾。
《廣陵列士傳》曰：劉瑜字季節，舉方正，對策高第，人呼爲長鬚方正。
《列仙傳》曰：丁次卿，漢順帝時人。至娶婦家，未見禮異。婦出謁客，鬚髯鬱然，其家謝之。次卿舉手向婦，鬚髯即去。
郭璞《洞林》曰：東中郎參軍周稚琰封蠶蛾、<蟲>蟲，使璞射之。璞曰：「射覆得此大落度，必是蠶蛾及毛蠹。」稚琰饒鬚，故因以調之也。
《說文》曰：睫，映目旁毛也。
《釋名》曰：睫，接也，捶於匡而相接也。
《漢書》曰：袁盎曰：「陛下居代時，太后嘗病二年，陛下不交睫解衣。」
謝承《後漢書》曰：趙昱字玄達，年十三，母病二月，昱慘戚消瘦，眼不交睫。
《列子》曰：晉國苦盜。有郤雍者能察盜，於眉睫之間而得其情。晉使視盜，千百無遺。趙文子曰：「周諺有言：『見淵中魚不祥。』郤雍必死。」俄而群盜殺之。
裴玄《新語》曰：尹氏之鏡，數睫照形。蒸食，曾不如三錢竹箅。
《說文》曰：髑髏，頭也。
《廣雅》曰：髑髏，謂之顙顱也。
《魏略》曰：王忠，先因饑啖人五官，將戲，因從駕出行，過冢間，無何，令俳取道邊死人髑髏，系著忠馬戲笑。
《莊子》曰：列子行食於道，見百歲髑髏，搴蓬而指之曰：「惟予與汝未嘗死、未嘗生也。」
又曰：莊子之於楚，見空髑髏，骯然有形。擊之以馬捶，因而問之曰：「夫子貪生失理而爲此乎？將子有亡國之事、斧鋮之誅而爲此乎？將子有不善之行、愧遺父母妻子之醜而爲此乎？將子凍餒之患而爲此乎？」於是語卒，援髑髏，枕而臥。夜半，髑髏見夢曰：「向子之談者，似辯人也。睹子所言，皆生之累也，死則無此矣。子欲聞死之說乎？」莊子曰：「然」。髑髏曰：「死，無君於上，無臣於下，亦無四時之事，泛然以天地爲春秋，雖南面王樂不能過也。」莊子不信。曰：「吾使司命復生子形，爲子骨肉肌膚，反子父母、妻子、閭里、知識，子欲之乎？」髑髏深顰蹙曰：「吾安能棄南面王樂，而復爲人之勞乎？」
《南州異物志》曰：烏滸人得髑髏，破之以飲酒。
盛弘之《荊州記》曰：長沙浦坼縣有呂蒙冢，中有髑髏極大。蒙形既長偉，疑即蒙髑髏也。
裴淵之《廣州記》曰：盧循襲廣州，風火夜發，奔逸者數千。而已循除燒骨，數得髑髏三萬餘，於江南洲上作大坑葬之，今名爲共冢。
《續搜神記》曰：永嘉五年，高榮爲高平戌邏王。時曹嶷賊寇，離亂人民，人民皆塢壘自固，見山中火起，飛埃絕焰千餘丈，樹巔火焱，響動山谷。又聞人馬鎧甲聲，謂嶷賊上。人皆怕懼，幷嚴出欲擊之。引騎到山下，無有人，但見碎火來灑，人袍、鎧馬、毛鬣皆燒，於是軍人走還。明往視，山中無燃火處，惟有髑髏百頭，布散山中。
張衡《髑髏賦》曰：張平子將游目於九野，觀化乎八方，顧見髑髏委於路旁，下據朽壤，上負玄霜，平子悵然而問之：「子將幷糧推命以夭逝乎？奔喪此土，流遷來乎？爲是上知，爲是下愚。」答曰：「吾宋人也。姓莊名周，游心方外，不能自修，公子何以問之？」對曰：「我欲告之於五嶽，禱之於神祗，起子素骨，反子四支。」髑髏曰：「死爲休息，生爲役勞。冬冰之凝，何如春水之消！況我已化，與道逍遙，與陰陽同其流，玄氣全其樸，�漢爲川池，星宿爲珠玉，雷電爲鼓扇，日月爲燈燭。合體自然，無情無欲；不行而至，不疾而速。」
