《禮記·月令》曰：孟冬之月，是月也，以立冬先三日，太史謁於天子曰：「某日立冬，盛德在水。」天子乃齊。立冬之日，親率公卿大夫以迎冬於北郊。還乃賞死事，恤孤寡。
《左傳》曰：仲尼問，郯子曰：「丹鳥氏司閉者也。」以立秋來，立冬去。
《易說》曰：乾，西北也，主立冬。
《易通卦驗》曰：立冬，不周風至，水始冰，薺麥生，燕雀入水爲蛤。
京房《易占》曰：立冬乾王，不周風用事，人君當興邊兵，治城郭，行刑決罪。
《三禮義宗》曰：十月立冬爲節者，冬，終也，立冬之時，萬物終成爲節名。小雪爲中者，氣敘轉寒，雨變成雪，故以小雪爲中。
《後漢書續禮儀志》曰：立冬之日，夜漏未盡五刻，京都百官皆衣皂，迎氣於北郊。
《家語》曰：魚游於水，鳥游於雲，故立冬則燕雀入于海化爲蛤。
《符瑞圖》曰：八風，循通八方之風，應時而至也。立冬，北方廣莫風至。〈一名寒風。〉
《周書·時訓》曰：立冬十月節，水始冰；水若不冰，即陰之有負，國用匱乏。地始凍；地若不凍，即災咎之徵。野鶏化蜃；若不爲蜃，即時多淫婦。
《五行休王論》云：立冬、乾王、坎相、艮胎、震沒、巽死、離囚、坤廢、兌休。
《周易》曰：先王以至日閉關，商旅不行，後不省方。〈謂夏至日，冬至日也。〉
《尚書》曰：日短星昴，以正仲冬。孔安國注曰：日短，冬至日也。星昴，白虎之中星，亦以七星幷見，以正冬之三節也。
《禮記》曰：仲冬之月，日短至，陰陽爭，諸生蕩。〈爭者，陰方盛，陽欲起也。〉君子齋戒，處必掩身，身欲寧。去聲色，禁嗜欲，安形性，事欲靜，以待陰陽之所定。
《周禮》曰：冬至，日在牽牛，景長一丈三尺。夏至，日在東井，景長尺有五寸。
又曰：剃氏去草，春始生而萌之，夏日至而夷之，秋繩而芟之，冬日至而耜之。若欲其化也，則以水火變之。〈謂以火燒其所芟剃之草，已而水之，則其士亦和美矣。《月令》：季夏乃燒剃行水利殺草，如以熱湯，是其一時著之。〉
又曰《司徒職》曰：日至之景，尺有五寸，謂之地中，天地之所合也，四時之所交也，風雨之所會也，陰陽之所和也。然則百物阜安，乃建王國焉，制其畿方千里而封樹也。〈景尺有五寸者，南載日下萬五千里，地輿星辰四游升降於三萬里之中，是以半之得地之中也。畿方千里，取象於日一寸方正樹，樹木溝上，所以表助阻固也。鄭司農云：土圭之長尺有五寸，以夏至之日立八尺之表，其景適與土圭等，謂之地中。今穎川陽城地爲然。〉
《春秋左傳》曰：僖公五年，春，王正月辛亥朔，日南至。〈周正今十一月，冬至之日曰南極。〉公既視朔，遂登觀台以望，而書，禮也。〈視朔，親告朔也。觀台，臺上攝屋，可以遠觀者也。朔旦冬至，歷數之所始，治曆者因之，則可以明其術數，審別陰陽，敘事訓民。魯君不能常修此禮，故善公之得禮。〉凡分至啓閉，必書雲物，〈分，春秋分也。至，冬夏至。啓，立夏立夏。閉，立秋立冬。雲物，氣色災變也。《傳》重申周典，不言公者，曰官掌其職。〉爲備故也。〈素察妖祥，逆爲之備。〉
《易通卦驗》曰：冬至之日，見雲送迎從下向，來歲美，人民和，不疾疫；無雲送迎，德薄，歲惡。故其雲赤者旱，黑者水，白者爲兵，黃者有土功，諸從日氣送迎其征也。
又曰：冬至始，人主致八能之士，或調黃鍾，或調六律，或調五行，或調律曆，或調陰陽，或調正德。鄭玄注曰：致八能之士者，言選於人衆之中，取習曉者，使之調爲諧，調和之意也。
又曰：冬至始，人主與群臣左右從樂五日，天下之衆，亦家家從樂五日，以迎日至之禮。鄭玄注曰：從者，就也。冬至君臣俱就大司樂之宮，臨其肆樂，祭天圜丘之樂，以爲祭事莫大於此。
又曰：冬至成天文。鄭玄注云：天文謂之三光，運照行天下，冬至而數訖。於是時也，祭而成之，所以報也。
又曰：冬至之日，立八神，樹八尺表，日中視其晷如度者，歲美，人和順；晷不如度者，歲惡，晷入則水，晷退則旱，進二寸則月食，進尺則日食。〈進，謂長於度也。〉
京房《易妖占》曰：冬至繕宮殿，封倉庫。
《易說》曰：坎，北方也，主冬至。
《尚書考靈曜》曰：冬至日則五星俱起，牽牛日月若懸璧，五星若編珠。
《孝經說》曰：鬥指子爲冬至。至有三義：一者陰極之至，二者陽氣始至，三者日行南至，故謂爲至。
《孝經援神契》曰：冬至陽氣動。
又曰：冬至日在外衡。
《三禮義宗》曰：十一月大雪爲節者，形於小雪爲大雪，時雪轉甚，故以大雪名節。冬至中者，亦有三義：一者陰極之至，二者陽氣始至，三者日行南至，故謂之冬至也。
又曰：冬至日祭天於圓丘，玉用蒼璧，牲同玉色，樂用夾鐘，爲宮樂，作六變。
《五經通義》曰：冬至寢兵鼓，商旅不行，君不聽政事。曰冬至陽氣萌，陰陽交精，始成萬物，氣微在下，不可動泄。王者承天理，故率天下靜而不擾也。
《史記》曰：冬至短極，縣土灰，〈孟康曰：先冬至三日，懸土灰于衡兩端輕重適均，冬至日陽氣至則灰重，夏至日陰氣至則土重。晉灼曰：蔡邕律曆記候鐘律權上土灰，冬至陽氣應，黃鐘通，土灰輕而衡仰，夏至陰氣應，蕤賓通，土灰重而衡低，進退先後五日之中。〉灰動，麋解角，蘭根出，泉水踴。晷以知日至，要訣晷景。
又曰：凡候歲美惡，候謂歲始，或冬至日産氣始萌，臘明日，人衆率歲壹會飲食，發陽氣，故曰初歲。
又曰：黃帝得寶鼎宛朐，問於臾區。對曰：「帝得寶鼎，神策，是歲己酉朔旦冬至，得天子紀終而復始。」於是黃帝迎日推策，後率世歲復朔旦冬至。
《漢書》曰：宦者淳于陵渠覆太初曆，晦朔望最密，五星如連珠。應劭注云：謂太初上元甲子夜半朔朝冬至，七曜皆會牽牛。
又曰：冬至陽氣起，君道長，故賀。夏至陰氣起，君道消，故不賀。
司馬彪《續漢書》曰：天子常以冬夏至日御前殿，合八能之士，陳八音，聽樂均，度晷景，候鍾律，權土炭，效陰陽也。
《續漢書禮儀志》曰：冬至前後，君子安身靜體，百官絕事，不聽政。擇吉辰而後省事。絕之日，夜漏未盡五刻，京都百官衣皂，聽事之日，百官皆衣絳。
《後漢書》曰：傅賢，字仲舒，遷廷尉，每冬至斷獄，遲回流涕。
《魏志》曰：魏之帝黃初元年，冬至日，黃雀集於文昌殿前。〈見曹植表。左思《魏都賦》云：翩翩黃雀，銜書來誶。綦母氏云：黃鳥銜書具吾台。〉
後魏崔浩《女儀》曰：近古婦人，常以冬至日上履襪於姑舅，踐長至之義也。
《晉書》曰：周嵩母李氏，嘗冬至飲酒，舉觴賜三子曰：「吾本渡江托足無所，不謂爾等幷貴，列吾目前，吾復何憂？」嵩起曰：「恐不如尊旨。伯仁志大而才短，名重而識暗，好乘人之弊，此非自全之道。嵩性抗直，亦不容於世。唯阿奴碌碌，當在阿母目下耳。」阿奴，謨小字也。後果如其言。
沈約《宋書》曰：魏晉冬至日，受萬國及百僚稱賀，因小會，其儀亞於歲朝也。
又曰：冬至朝賀享祀，皆如元日之儀。又進履襪，〈崔駰《襪銘》有建子之月，助養元氣之事。後魏北京司徒崔《女儀》雲，近古婦人常以冬至日進襪履於舅姑，皆其事也。衤蔑亦作襪，幷亡伐反。〉作赤豆粥。〈《荊楚記》云：共工氏有不才子，以冬至死，爲人厲，畏赤豆，故作粥禳之。〉
《南史》曰：梁傅歧爲始新令，有囚當死，會冬至，歧乃放其還家，獄曹掾固爭曰：「古者有此，今不可行。」歧曰：「其若負信，縣令當坐。」竟如期而反。太守深相嘆異，遽以狀聞。
《梁書》曰：席闡出爲東陽太守，在郡有能名，冬至悉放獄中囚，依期而至。
《齊書》曰：厙狄伏連，冬至之日親表稱賀，其妻爲設豆餅。伏連問此豆何因而得。妻對曰：「於馬豆中分減。」伏連大怒。
《唐玄宗實錄》曰：上御含元殿受朝。太史奏曰：「朔日至，歷數之元，嘉辰之會。按《樂計圖征》云：『朔日冬至，聖主厚祚。』又按《春秋感精符》云：『冬至陰雲祁寒有雲迎日者，來歲大美。』此幷聖德光被，上感天心，請付有司，以彰嘉瑞。」從之。
《荊楚歲時記》曰：十一月冬至日，作赤豆粥。
《洽聞記》曰：赤土國，直崖州南渡海，經鶏籠島。冬至之日影在北，夏至之日影在南，開戶皆向北。
《西域諸國志》曰：天竺國以十一月六日爲冬至，冬至則麥秀。
《管子》曰：以冬至之日始，數四十六日，冬盡春始，教民鑽燧，謹灶泄，所以壽人也。
《淮南子》曰：冬至之日，北宮禦女黑色，衣黑采，擊磬石。〈水王北方，故處北宮也。〉其兵鎩，其畜彘。〈鍛者即內象彘。彘，水畜。〉
又曰：陽氣爲火，陰氣爲水，水勝故夏至濕，火勝故冬至燥。燥故炭輕。日冬至井水盛，盆水溢，鵲始巢。八尺之臬，日中而景丈三尺。
又曰《天文》曰：冬至日，數來歲正月朔日，滿五十者民食足，不滿五十者減一升。餘日，日益一升，其爲歲伺也。〈伺，候也。〉
《呂氏春秋》曰：冬至後五旬七日，菖蒲生，百草之先生也。於是始耕。高誘注曰：菖蒲，水草也。
又曰：冬至日行遠道，周四極，命之曰玄明天。
又曰：仲冬命之曰暢月。〈陽氣在上，人民空閑，無所事作，故曰暢月。〉
《太玄經》曰：冬至及夜半以後者，近玄之象也。進而未極，往而未至，虛而未滿，故謂之近玄也。〈玄以子午爲晝夜分，冬至以前癸亥之日出，玄道好謙，夜半以後，大道始邁，雖進未及，雖往未至，猶在沖虛而未盈滿也。是爲近玄則休也。《釋文》曰：冬至鬥指子，夜半加午者也。〉
又曰：調律者度竹爲管，蘆莩爲灰，列之九間之中，漠然無動，寂然無聲，微風不起，纖塵不形，冬至夜半，黃鍾以應。
《白虎通》曰：冬至，廣莫風冬至，斷其大辟，行刑獄也。
又曰：冬至前後，君子安身靜體，百官絕事，不聽政，擇吉辰而後省事。
又曰：冬至陽始起，反大寒，何也？陰氣推而上，故大寒。
《玉燭寶典》云：十一月建子，周之正月，冬至日南極，南影極長。陰陽日月，萬物之始，律當黃鍾，其管最長，故有履長之賀。
《神農書》曰：冬至陰陽合精，天地交讓，天爲不溫，地爲不凍，君爲不朝，百官爲不親事。不可出遊，必有憂悔。
《符瑞圖》曰：冬至，東北方融風至。〈一名焱風。〉
崔寔《四民月令》曰：冬至之日，薦黍羔，先薦玄冥，以及祖禰，其進酒尊老，及謁賀君師耆老，如正旦。
又曰：先後冬至各五日，買白犬養之，以供祖禰。
《周書時訓》曰：大雪之日，鶡鳥猶鳴者，國有訛言；虎不交，將帥不和；荔挺不出，卿士專權。冬至之日，蚯蚓不結，君政不行；麋角不解，兵不藏；水泉不動，陰不承陽。
《曆義疏》曰：大雪十一月節，月之初氣也，言太陰之氣以大，水凝爲雪，故曰大雪。冬至十一月之中氣也，言冬至者，極也，太陰之氣上幹於陽，太陽之氣下極於地，寒氣已極，故曰冬至。氣當易之，是以王者閉門閭，商旅不行，以其陽氣乘踴，君壽益長，是以冬賀也。亦以日之行天，至於巽維東南角，極之於此，故曰冬至。
顔師古《匡謬正俗》曰：鄭氏《箋》云：「鵲之作巢，冬至加功，至春乃成。」此言始起冬至，加功力爲巢，蓋直言耳。而劉昌宗、周讀等，音加爲架，名從以構爲義，則不應雲架功也。
《黃帝針灸經》云：冬至日，風從南來者，名爲虛賊，傷人也。
《周角書》曰：候赦法，冬至後，盡丁巳之日，有風從已上來，滿三日以上，必有大赦。
《養生要集》曰：南陽張平子云：冬至陽氣歸內，腹中熱，物入胃易消化。
又曰：通歷數家算法推考，其紀從上古天元來，訖十一月甲子夜半朔冬至，日月若連璧。
魏武帝《明罰令》曰：聞太原、上黨、西河、雁門，冬至後百有五日皆絕火寒食，雲爲介子推。
晉潘尼《長至詩》曰：渾儀賦四氣，玉衡運招搖，靈晷修期夕，日南始今朝。
宋鮑照《冬至詩》曰：景移風度改，日至晷遷換。眇眇負霜鶴，皎皎帶雲雁。長河夜闌干，層冰如玉岸。哀哀故老容，慘慘愁歲暮。
陳新塗妻李氏《冬至詩》曰：靈象尋數回，四氣憑時散。陰律鼓微陽，大明將啓旦。感興時來多，心隨逝花難。式宴集中堂，嘉賓盈朝館。
魏曹植《冬至獻襪履頌表》曰：伏見舊儀：國家冬至獻履貢襪，所以迎福踐長，先臣或爲之頌。臣既玩其嘉藻，願述朝慶。千載昌期，一陽嘉節。四方交泰，萬匯昭蘇。亞歲迎祥，履長納慶。不勝感節，情系帷幄，拜表奉賀，幷獻紋履七量，襪若干副。上獻以聞，謹獻。
