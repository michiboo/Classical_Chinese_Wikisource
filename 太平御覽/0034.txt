
《釋名》曰：熱，爇也，如火之燒爇也。或曰，暑，煮也，如煮物也。
《說文》曰：溽，濕暑也。
《易》曰：暑往則寒來。
《書》曰：哲時燠若。
又曰：豫恆燠若。〈君行逸豫，常暖順之。〉
《詩》曰：誰能執熱，逝不以濯。
《禮》曰：季夏之月，土潤溽暑。〈鄭玄注曰：潤溽塗濕。〉
又曰：仲春行夏令，則國乃大旱，暖氣早來。
又曰：仲秋行夏令，則其國火災，寒熱不節。
《漢書》曰：罽賓國，武帝時剽殺漢使，成帝時復遣使奉獻謝罪。杜欽說大將軍王鳳，不令使〈上聲。〉使〈去聲。〉向罽賓國，曰：「此國道經大小頭痛之山，赤土熱身之阪，令人頭痛嘔吐。」
《唐書》曰：代宗時有迎涼草、鳳首木，迎涼草幹如竹，葉細於杉，乾枯而未嘗雕落，盛暑而刺之窗戶間，則涼風自至。
《易稽覽圖》曰：夏至之後三十日極溫。
京房《易飛候》曰：有雲大如車蓋十餘，此陽火之氣，必暑，有暍者。〈暍音謁。〉
《禮鬥威儀》曰：君喜怒無常時則常熱。
《五經通義》曰：冬至陽動於下，推陰而上之，故大寒於上；夏至陰動於下，推陽之上，故大熱於上。故《易》云：「日月運行，一寒一暑。」日在牽牛則寒，在東井則暑。牽牛外宿遠人故寒，東井內宿近人故溫也。
《白虎通》曰：夏至陰始起，反大熱何？陰起陽氣推而上，故大熱也。
又曰：至人神矣，入大澤不濡，焚而不能熱也。
又曰：暍者反凍於冷風。
《管子》曰：善爲國者，使農寒耕而熱耘。
《淮南子》曰：熱焦沙，寒凝水。
《抱樸子》曰：洪從祖仙公每大醉及夏天盛熱，輒入深淵之底，一日許乃出，以能閉氣胎息故耳。
又曰：或問不熱之道曰：「或服玄冰丸，或服飛霜散。幼子伯、王仲都用此方也。」
《桓子新論》曰：元帝被病，廣求方士，漢中送道人王仲都者。詔問所能。對曰：「但能忍寒暑耳。」因爲待詔，至夏天大暑日，使暴坐，又環以十爐鑄火，不言熱，而身汗不出。
《益州記》曰：瀘水即武侯渡處，水有熱氣，暑不敢行。
《廣州志》曰：南方炎洲，炎氣熏數萬里爲瘴。
又曰：南方地暑熱，交趾麥不成秀，蒜不生，蕪菁無根。
《括地圖》曰：天毒國最大暑熱，夏草木皆幹死，民善收水以避，將暑，常入寒泉之水。
《語林》曰：劉真長見王丞相，時盛夏，王公以腹熨彈棋局，曰：「何乃渹？」〈吳人以冷爲渹。渹音楚敬切。〉劉既出，人問見王公如何？對曰：「未見他異，惟作吳語耳。」
《山海經》曰：壽林之國，爰有大暑，不可以往。
《世說》曰：荀奉倩與婦至篤。冬月，婦病熱，倩乃出庭中自取冷，還以身熨之。
《黃帝素問》曰：黃帝問岐伯曰：「人傷於寒而轉爲熱，何也？」曰：「夫寒盛則生熱也。」
《楚辭招魂》曰：東方不可託些，〈些，語助，蘇賀切。〉十日代出，流金礫石些。〈鑠，銷也。言東方有扶桑之木，十日幷在其上，其熱酷烈，金石剛皆爲銷鑠也。〉彼皆集之，魂往必釋些。〈釋，解也。魂往必解爛。〉
宋鮑照《苦熱行》曰：赤阪橫西阻，火山燃南威。身熱頭且痛，烏鳥魂未歸。湯泉發雲澤，焦煙起石沂。日月有恆昏，雨霧未嘗晞。丹蛇逾百尺，玄蜂盈十圍。含沙射流影，吹蠱病行輝。瘴氣晝焦體，胔露夜沾衣。饑猿莫暇食，晨禽不敢飛。毒淫尚多死，渡瀘寧具腓。〈病也。〉生軀蹈死地，昌志登禍機。
魏王粲《大暑賦》曰：或赫火戲以癉炎，或鬱術而燠蒸，獸狼望以倚喘，鳥垂翼而弗翔。根生苑而焦炙，豈含血而能當。仰庭槐而嘯風，風既生其如湯。氣呼吸以袪暍，汗雨下而沾裳。就清泉以自沃，猶淟涊而不涼。體煩茹以於悒，心情悶而窘惶。
又曹植《大暑賦》曰：大暑赫其遂蒸，元服革而尚黃。蛇拒鱗於靈窟，龍解角於皓蒼。遂乃溫風赫火戲，草木垂幹。山拆海沸，沙融礫爛。飛魚躍渚，潛黿浮岸。鳥張翼以遠棲，獸交逝而雲散。
晉傅咸《感涼賦》曰：踐朱明之中月，暑鬱隆以肇興。赫融融以彌熾，乃沸海而焦陵。
嵇含《困熱賦序》曰：夫閏於夏則崇暑，在冬則增寒。永熙元年，閏在仲夏，三伏之節始奏，商秋之辰未期。餘以下里貧生，居室卑陋，小巷不來清風，短廡不足增蔭，外困流汗，內懷煩旰。嘆彼夏屋之士，口饜珍味，體逸高廊。幷天而寒暑殊，同世而憂樂異。
卞伯玉《大暑賦》曰：體沸灼乎如燎，汗流瀾兮珠連。
程曉詩曰：平生三伏時，道路無行車。閉門避暑臥，出入不相過。今世能襶〈能音柰，襶音戴。〉子，觸熱到人家。主人聞客來，顰蹙〈子六切。〉奈此何，謂當行起去，安坐止跘跨。〈跘音盤，跨音誇。〉所說了無急，踏吟一何多。疲倦向之苦，甫問居極那。搖扇臂中疼，流汗正滂沱。莫謂此小事，亦是人一瑕。傳戒諸高明，熱行宜見呵。
晉傅玄詩曰：朱明運將極，溽暑晝夜興。裁動四支廢，舉身若山陵。珠汗洽玉體，呼吸氣鬱蒸。塵垢自成泥，素粉隨手凝。
魏曹植《九詠》曰：溫風翕兮煎沙石，〈翕，熱貌也。〉鳥罔竄兮獸無跖。〈跖，之石切，足履踐我也。言天暖石、焦地、熱鳥無所逃，獸無所蹈履也。〉
《釋名》曰：寒，捍也，捍格也。
《說文》曰：{雨執}，寒也。從雨，執聲。又曰：凜、清，寒也。〈{雨執}，丁念切。〉
《書》曰：曰休徵，曰謀，時寒若。曰咎徵，曰急，恆寒若。〈孔安國曰：君能謀，則時寒順之。君行疾，則常寒順之。〉
又曰：冬祁寒，小民亦惟曰怨諮。
《詩》曰：一之日觱發，〈風寒也。〉二之日栗烈。〈寒氣也。〉
又《邶風序》曰：《北風》，刺虐也。衛國幷爲威虐，百姓不親，莫不相攜持而去焉。《詩》曰：北風其涼，雨雪其滂。〈北風，寒涼之風也。滂，盛貌也。箋云：寒涼之風病害萬物，喻君政教酷暴，使民散亂而去。〉
《禮記》曰：天地嚴凝之氣，始於西南而盛於西北。此天地之義象也。
又：《月令》曰：仲春行秋令，則寒氣總至。
又曰：季冬之月，命有司大儺，旁磔出土牛，以送寒氣。〈鄭玄曰：醜爲牛言歲正者也，送猶畢也。〉
又曰：九月中氣，是月也，霜始降，則百工休。〈謂膠漆作停。〉乃命有司曰：寒氣總至，人力不堪，其皆入室。〈霜降後清風戒寒，將以令人入室。〉
又曰：孟冬行夏令，則國多暴風，〈巽爲風，立夏巽用事，故行夏令則多暴風。〉方冬不寒，〈夏氣幹時，方冬而溫。〉蟄蟲復出。〈蟲以寒蟄，溫而復出。〉
又曰：大寒之日，鶏始乳，雁北向。
又曰：是月也，乃命有司曰：寒氣總至，民力不堪，其皆入室。
又曰：季春行冬令，則寒氣時發，草木皆肅。
《傳》曰：楚莊王圍蕭。申公巫臣曰：「師人多寒，王巡三軍拊而勉之，三軍之士，皆如挾纊。」
《史記》曰：須賈見範雎曰：「今叔何事？」範雎曰：「臣爲人傭賃。」須賈意哀之，留與坐飲食，曰：「范叔寒如此哉！」乃取一綈袍以賜之。
《漢書》曰：上聞韓王信降匈奴，上自將擊之，連戰乘勝逐北至樓煩，會天寒，士卒墮指者十二三。
又曰：邴吉爲廷尉，時有老人年八十餘無子，妻死娶後妻生一子，而翁老死，其子年數歲，有前妻女曰：「非我父之胤。」遂上聞。吉曰：吾聞老人之子而不耐寒，日中無影。遂令驗之，皆如其言。
又曰：晁錯上書曰：夫胡貉之地，積陰之處也。木皮三寸，〈文穎曰，土地寒故也。〉冰厚六尺，食肉而飲酪。其人密理，鳥獸毳毛，其性能寒。
又曰：王莽天鳳四年八月，莽親之南郊鑄作威鬥。鑄日大寒，百官人馬有凍死者。
又曰：雲南郡有熊倉山，特寒。四月五月中，猶積雪皓然。
謝承《後漢書》曰：盛夏多寒，韋彪上疏諫曰：「臣聞治政之本，必順陰陽。伏見立夏以來，當暑而寒，迨刑罰刻急，郡國不時令之所致也。」
《東觀漢記》曰：王郎起兵，上自東南馳，夜至無蔞亭，時天寒冽，衆皆饑疲。馮異上豆粥。明旦上謂諸將曰：「昨得公孫豆粥，〈馮異，字公孫。〉饑寒俱解。」
《續漢書·五行志》曰：獻帝初平四年六月，寒風如冬時。
又曰：光和六年冬大寒，北海、東萊、琅琊井中冰厚尺餘，大有年。
又曰：窮谷之地，固陰冱寒。
《趙書》曰：汲桑，六月盛暑，重裘累茵，使人扇之，患無清涼，斬扇者。軍中謂之謠曰：奴爲將軍何可羞，六月累茵披貂裘，不識寒暑斬人頭。
《易稽覽圖》曰：冬至之後三十日極寒。
京房《易妖占》曰：春夏寒，政教急。
又京房《易傳》曰：有德遭險，茲謂逆命，厥異春寒。
《春秋運鬥樞》曰：日行失，則雖當燠反寒。
《春秋考異郵》曰：繆公即位，仲夏大寒冰。錯亂甚也。
《老子》曰：躁勝寒，靜勝熱。
《文子》曰：婦人當年不織，天下有受其寒者。
《尸子》曰：雨雪，楚莊王披裘當戶曰：「我猶寒，彼百姓賓客甚矣。」乃巡國中，求百姓賓客之無居宿絕糧者賑之。國人大悅。
又曰：朔方之寒，冰厚六尺，木皮三寸，北極左右，有不釋之冰。
《晏子》曰：景公時，雪三日，公被狐白裘。晏子入，公曰：「怪哉，雨雪三日不寒！」晏子曰：「古之賢君，飽而知人饑，暖而知人寒。」公曰：「善！」出裘發粟，以與饑寒者。
又曰：景公起大台，歲寒，役人凍死者有焉。
《管子》曰：大寒大暑，大風大雨，其至不時，此謂四刑。
《淮南子》曰：北方有北極之山，曰寒門。〈積寒所在，故曰寒門。〉％
又曰：夏蟲不可與語寒。〈蜩蟬不知寒雪。〉
又曰：青女，〈天神青女玉女。〉仲春二月之夕，乃閉其寒。
《呂氏春秋》曰：衛靈公天寒鑿池。苑春曰：「天寒恐傷民。」公曰：「寒哉？」春曰：「君衣狐裘，坐熊席，取火，是故不寒。民衣弊不苴，君則不寒，民則寒矣。」公曰：「善，」命罷役。左右曰：「是德必歸於春，不可。」公曰：「春而有之善，乃寡人之善也。」衛人悅，當時謂公得君道矣。
又曰：冬之德寒。
又曰：見瓶水之冰，而知天下之寒。〈《淮南子》又載也。〉
《國語》曰：火見而清風戒寒，〈火，心星。清風，寒風也。〉清風至而修城郭。
《戰國策》曰：田單爲齊相，過淄水，有老人涉淄而寒，不能行。單乃解裘衣與之。襄王曰：「單之厚施，欲取我國乎？」有貫珠者聞之，曰：「不如因以爲己。」下令曰：「寡人憂民之寒，單解裘衣與之，稱寡人之意。」於是閭裏相與語曰：「單之愛人，乃王之教也。」
《周書時訓》曰：小寒之日，雁不北向，民不懷王；鵲不治巢，國家不寧；雉不始鴝，國乃大水。大寒之日，鶏不乳，淫女亂男；鷙鳥不厲，國不除兵；水澤不堅，言乃不從。
《說苑》曰：國有五寒，而水凍不與焉。一曰政外，二曰女廣，三曰謀泄，四曰不敬卿士而國敗，五曰不能治內而務外。此五者一見，惟禍無福。
桓譚《新論》曰：元帝時，漢中送道人王仲都，能忍寒。乃於盛寒日令袒衣，載以駟馬，於昆明湖上環對而走，禦者厚衣狐裘甚寒，而仲都獨無變色，此耐寒也。
《方言》曰：衤互，寒也。
《論衡》曰：說寒溫者曰：人君喜則溫，怒則寒。
又曰：河東項曼都好道學仙，去家三年而返。曰：「去時有數仙人將上天，離月數里而上月之旁，其寒淒淒。」
《穆天子傳》曰：天子游黃室之丘，日中大寒雨雪，有凍死人，天子作黃竹詩以湣之。
《葛仙公別傳》曰：公與客談語，時天大寒。仙公謂客曰：「居貧不能人人得爐火，請作一大火，共致暖者。」仙公因吐氣，火赫然從口出，須臾火滿屋，客皆熱，脫衣。
《孝子傳》曰：閔子騫事後母，絮騫衣以蘆花，禦車，寒失紖，父怒笞之，後撫背之衣單，父乃去其妻。騫啓父曰：「母在一子寒，母去三子單。」
《石虎別傳》曰：十三年春二月，虎率三公九卿躬耕籍田，後率二夫人命婦，先蠶近郊。是歲八月雨雪大寒，行旅凍死。
《鍾離意別傳》曰：嚴遵昔與光武俱爲諸生，暮夜宿息，二人寒不得寢臥。更相謂曰：後日豪貴，憶此勿相忘。別後數年，光武有天下，征遵不至也。
《西京雜記》曰：淮南王好方士，士皆以術見，噓吸爲寒暑。
劉向《別錄》曰：燕地寒穀，不生五穀，鄒衍吹律以暖之，乃生禾黍，因名黍穀。
《廣志》曰：挹樓國地寒，人多穴居也。
又曰：北方寒，冰厚三尺，地凍入一丈，氣出口爲淩，馬首常創。
《洪範五行傳》曰：秦始皇九年四月寒凍，民有死者。
又曰：聽不聰，事不謀，厥罰恆寒。
《晉朝雜事》曰：永寧二年十二月大寒，淩破河橋。
又曰：大興四年大寒，傷民冰厚，時王敦肆亂，殺戮忠良。
《神異經》曰：北方有層冰萬里，厚百丈，下有鼷在鼠冰下土中，其形如鼠，食冰草，肉重萬斤，作脯食之已熱，其毛長八尺，可以爲褥，臥之可以卻寒。
又曰：東南方海中烜〈興遠切。〉洲上有湖，其中惟有鯽魚，長八尺，食之宜暑而避風寒。〈尋陽有林湖，鯽魚大二尺餘，食之肥美，可以巳已寒。〉
《黃帝素問》曰：地氣上爲寒。
《太公金匱》曰：武王伐紂，紂駐洛邑，天陰寒，雨雪十餘日。
漢張奐《與延篤書》曰：太陰之地，冰厚三尺，木皮三寸，風威寒冽，損肌傷骨，非老憊者所堪，而復加之以師旅，因之以饑饉，衆艱罄集，不可一二而言也。
後漢張衡《思玄賦》曰：逼區中之隘陋兮，將北度而宣游。〈宣，遍也。〉行積冰之皚皚兮，清泉冱而不流。〈冱，凍也。〉寒風淒其永至兮，拂穹岫之騷騷。玄武縮於殼中兮，螣蛇冤而自糾。〈龜與蛇交曰玄武也。〉魚矜鱗而幷淩兮，鳥登木而失條。〈淩，冰也。〉
晉潘岳《寡婦賦》曰：夜漫漫以悠悠兮，寒淒淒以凜凜。
魏應璩《新詩》曰：嵐山寒折骨，面目盡生瘡。〈嵐山，羌中山名。〉
傅玄詩曰：季冬時慘烈，猛寒不可勝。嚴風截人耳，素雪隨地凝。床上飛霜起，波中自生冰。未夕結重衾，崇朝不敢興。
又：陸機《樂府苦寒行》曰：北游幽朔城，涼野多險艱。俯入穹穀底，仰陟高山盤。凝冰結重澗，積雪被長巒。陰雲與岩側，悲風鳴樹端。不睹白日景，但聞寒鳥喧。猛虎憑林嘯，玄猿臨岸嘆。夕宿喬木下，慘愴恆鮮嘆，渴飲堅冰漿，饑啖零霜飡。
又：《連珠》曰：沉寒凝海，不能結風。
《琴操》曰：曾子嘗耕於泰山之下，遭天雨雪寒凍，旬日不得歸，乃作憂思歌也。
宋袁淑《七言詠寒雪》曰：渚幽寒兮石煙聚，日華收兮山氣深。邊亭哀兮夜燧滅，孤松振兮空岫吟。魚戢鱗兮鳥矜翰，虹蟄火兮龍藏金。
