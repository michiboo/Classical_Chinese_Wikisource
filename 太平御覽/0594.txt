
《釋名》曰：下言上曰表，思之於內，施之於外也。
李充《韓林論》曰：表宜遠大爲本，不以華藻爲先。若曹子建之表可謂成文矣。諸葛亮之表劉主，裴公之辭侍中，羊公之讓開府，可謂德音矣。
《文心雕龍》曰：堯諮四岳，舜命八元，幷陳詞帝庭，匪假書翰。然則敷奏以言，即章表之義也。至太甲旣立，伊尹書誡，思庸歸亳，又作書以贊，文翰事斯見矣。降及七國，未變古式。言事於主，皆稱上書。秦初定製，改書曰奏。漢初定製，則有四品：一曰章，二曰奏，三曰表，四曰駁議。章以謝恩，奏以案劾，表以陳請，議以執異。章者，明也。《詩》雲「爲章於天」，謂文明也。其在文物，青赤曰章。表者，標也。禮有表記，謂德見於儀。其在器式，揆景曰表。表章之目，蓋取諸此也。案《七略》、《藝文》，謠詠必錄。章表奏議，經國樞要，然闕而不纂者，乃各有故事，布在職司也。前漢表謝，遺篇寡存。及後漢察舉，必試章奏。左雄表議，台閣爲式；胡廣章奏，天下第一：幷當時之傑筆也。觀伯始謁陵之章，足見其典文美焉。昔晉文受策，三辭從命。是以漢末讓表，以三爲斷。曹公稱表，表不止三讓，又勿得浮華。所以魏初表章，指事造實，求其靡麗，則未足矣。如文舉之薦禰衡，氣揚采飛；孔明之辭後主，志盡文壯。雖華實異旨，幷表之英也。琳、瑀章表，有譽當時。孔璋稱健，則其標也。陳思之表，獨冠群才。觀其體贍而律調，辭清而志顯，應物制巧，隨變生趣，執轡有餘，故能緩急應節矣。迨晉初筆札，則張華爲俊。其三讓公封，理同辭要；引義比事，必得其偶。及羊公之辭開府，有譽於前談；庾公之讓中書，信美於往載。序志聯類，有文雅焉。劉琨勸進，張駿自敘，文致耿介，幷陳事之美表也。原夫章表之爲用，所以對揚王庭，照明心曲。旣其身文，且亦國華。章以造闕，風矩應明；表以致策，骨采宜耀。循名課實，以文爲本者也。是以章式炳賁，志在典謨。使典而非略，明而不淺，表體多苞，情位屢遷，必雅義以扇其風，清文以驅其麗。然懇惻者，辭爲心使；浮侈者，情爲文屈。必使繁約得正，華實相勝，唇吻不滯，則中律矣。子貢雲︰「心以制之，言以結之。」蓋一辭意也。
《東觀漢記》曰：馬援征尋陽山賊，上書除其竹林，譬如嬰兒頭多蟣虱而剔之。書奏，上大悅，出尚璽書。數日，黃門取頭虱章持入。
張蟠《漢記》曰：周舉上書言得失。尚書郭度見之嘆息，上疏，願退位避舉。常置其章於坐。
《吳志》曰：東萊太史慈，字子義。爲郡奏曹史。會郡與州有隙，先聞者爲善。時州章已出，郡守選慈以行。至洛詣公車，見州吏欲始通章。慈曰：「章題署得無誤耶？取視之。」先懷書刀，截敗其章。因共亡去。遁還通章，州遂受短。由是知名。
《晉書》曰：樂廣善清言而不長於筆，將讓尹，請潘岳爲表。岳曰：「當得君意。」廣乃作二百句語述己之志。岳因取次比之，便成名筆。時人咸雲︰若廣不假岳之筆，岳不取廣之旨，無以成斯美也。
《後魏書·董紹傳》曰：孝武崩，周文與百官推奉文帝，上表勸進。令呂思禮、薛淒作表。前後再奏，帝尚執謙沖，不許。周文曰：「爲文能動至尊，惟董公耳。」乃命紹爲第三表，操筆便成。表奏，周文曰：「開進人意，亦當如此也。」
又曰：胡方回爲北鎮司馬，爲鎮修表，有所稱慶。世祖覽而嗟美，問誰所作。旣知方回，召爲中書博士，賜爵臨涇子。
又曰：邢劭善屬文，每一文初出，京師爲之紙貴，讀誦俄遍遠近。於時袁翻與范陽祖塋位望通顯，文筆之美見稱先達。以劭藻思華贍，深共嫉之。每洛中貴人拜職，多憑劭爲謝章表。嘗有一貴勝初授官，大事賓食。翻與劭俱在坐。翻意主人托其爲讓表，遂命劭作之，翻甚不悅，每告人曰：「邢家小兒，常客作章表，自買黃紙寫而送之。」劭恐爲翻所害，乃辭以疾。
《北齊書》曰：盧詢祖有術學，文章華美，爲後生之俊。舉秀才至鄴。趙郡李祖勛嘗宴諸文士，齊文宣使小黃門敕祖勛曰：「蠕蠕旣破，何無賀表？」使者佇立待之。諸賓皆爲表。詢祖俄頃便成，其詞雲︰「昔十萬橫行，樊將軍請而受屈；五千深入，李都尉去以不歸。」時重其工。
《三國典略》曰：周武帝下令：上書者幷爲表，於皇太子以下稱啓。
《後周書》曰：柳慶領記室時，北雍州獻白鹿。群臣欲草表陳賀。尚書蘇綽謂慶曰：「近代已來，文章華靡。逮於江左，彌復輕薄。洛陽後進，祖述不已。相公柄民軌物，君職典文房，宜制此表，以革前弊。」慶操筆立成，辭兼文質。綽讀而笑曰：「枳橘猶自可移，況才子也！」
《隋書》曰：魏楊遵彥命李德林制讓尚書令表，援筆立成，不加治點。因大相賞異，以示吏部郎中陸邛，雲︰「已見其文筆，浩浩如河之東注，比來所見後生製作，乃涓澮之流耳。」邛仍命其子乂與德林周旋，戒乂：「汝每事宜師此人以爲模楷。」
《唐書》曰：令狐楚爲太原掌記。鄭儋在鎮暴卒，不及指後事。軍中喧嘩，將欲有變。中夜，忽數十騎持刃迫楚至軍門。諸將逼之，令草遺表。楚在白刃之中，搦管立成。讀示三軍，無不感泣。由是名聲益重。
《典論》曰：陳琳、阮瑀之章、表、書、記，今之俊也。
魏文帝《與吳質書》曰：孔璋章表殊健，微爲繁富。
《世說》曰：司馬景王令中書令虞松作表，再呈輒不可意。令松更定，松思竭不能改，心存之，形於顔色。鍾會察其憂，問松。松以實答。會取爲定五字，松悅服。以示景王，景王曰：「不當爾耶！誰所定也？」曰：「鍾會。向亦欲啓之，會公見問，不敢饕其能。」王曰：「如此可大用。可令來會。」平旦入見，至二鼓乃出。出後，王獨拊手嘆息曰：「此真王佐材也。」
《博物志》曰：漢承秦法，群臣上書皆雲「昧死」。王莽慕古法，改曰「稽首」。光武因而不改。朝臣曰：「稽首輕，宜稽首再拜。」
陸士衡《文賦》曰：奏，平徹以閑雅。
《漢書雜事》曰：秦初之制，改書爲奏。
又曰：群臣奏事上書，皆爲兩通：一詣後，二詣帝。凡群臣之書通於天子者四品：一曰章，二曰奏，三曰表，四曰駁議。
《文心雕龍》曰：昔陶唐之臣，敷奏以言。秦漢附之，上書稱奏。陳政事，獻典儀，上急變，劾愆謬，總謂之奏。奏者，進也，敷於下情進乎上也。秦始皇立奏而法家少文。觀王綰之奏德，辭質而義近；李斯之奏驪山，事略而意誣。故無膏潤形於篇章矣。自漢以來，奏事或稱上疏。儒雅繼踵，殊采可觀：若夫賈誼之務農，晁錯之兵術，匡衡之定郊，王吉之勸禮，溫舒之緩獄，谷永之陳仙，理旣切至，辭亦通辨，可謂識大體矣。後漢群臣，嘉言罔伏：楊秉耿介於災異，陳蕃憤懣於尺一，骨鯁得焉；張衡指摘於史讖，蔡邕銓列於朝儀，博雅明焉。魏代名臣，文理迭興：若高堂天文，黃觀教學，王朗節省，甄毅考課，亦盡節而知治矣。晉氏多難，世交屯夷：劉頌殷勤於時務，溫嶠懇惻於費役，幷體國之忠規矣。夫奏之爲筆，固以明允篤誠爲本，辯析疏通爲首，強志足以成務，博見足以窮理，酌古禦今，治繁總要。此其體也。
《典略》曰：王粲才旣高辨，鍾繇、王朗等雖名爲魏相，至於朝廷奏議，皆閣筆不敢措手。
《唐書》曰：文宗嘗謂侍臣曰：「近日諸候章奏，語太浮華，有乖典實，宜罰掌書記，以誡其流。」李石曰：「古人因事爲文，今人以文害事。懲弊抑末，實在其地之盛時。」
《論衡》曰：穀子雲、唐子高，章奏百上，筆有餘力。
《文心雕龍》曰：案劾之奏，所以明憲清國。昔周之太僕，繩愆糾謬；秦有御史，職主文法；漢置中丞，總司案劾。故位在鷙擊，砥礪其氣，必使筆端振風，簡上凝霜者也。觀孔光之奏董賢，則實其奸回；路粹之奏孔融，則誣其釁惡。名儒之與險士，固殊心焉。若夫傅咸果勁而辭案堅深，劉隗切正而劾文闊略，各有志也。後之彈事，迭相斟酌，惟新日用而舊准不差。然甲人慾全，矢人慾傷；術在糾惡，勢入剛峭。《詩》刺讒人，投畀豹虎；《禮》疾無禮，方之鸚猩；墨翟非儒，目以羊彘；孟軻譏墨，比諸禽獸：《詩》、《禮》、儒、墨，旣其如此，奏劾嚴文，孰雲能免？是以近世爲文，競於詆呵；吹毛取瑕，刺骨爲戾；覆似善詈，多失折衷。若能辟禮門以懸規，標義路以植矩，然後逾墻者折肱，捷徑者滅跡，何必躁言醜句，詬病爲巧哉！是以立範運衡，宜明體惡，必使理有典刑，辭有風軌。總法家之裁，秉儒家之文，不畏強禦，氣留墨中，無縱詭隨，聲動簡外。乃稱絕席之雄，直方之舉也。
《晉書》曰：何曾嘉平中爲司隸校尉，撫軍校事尹模憑寵作威，奸利盈積，滿朝畏憚，莫敢言者。曾奏劾之，朝廷稱焉。
又曰：敬思王怡字元愉。少拜散騎侍郎，累遷散騎常侍、黃門郎、御史中丞。值海西廢，簡文帝登祚，未解嚴。大司馬桓溫屯中堂吹警角。恬奏劾溫大不敬，請科罪。溫視奏嘆曰：「此兒乃敢彈我也。」
又曰：劉毅以孝廉辟司隸都官從事，京邑肅然。毅將彈河南尹，司隸不許，曰：「攫獸之犬，鼷蹈其背。」毅曰：「旣能攫獸，不能殺鼠，何損於犬！」投傳其背而去。
《南史》曰：徐陵爲御史中丞時，安成王頊爲司空，以帝弟之尊，權傾朝野。直兵鮑僧叡假王威風，抑塞辭訟，大臣莫敢言。陵乃奏彈之。文帝見陵服章嚴肅，若不可犯，爲斂容正坐。陵進讀奏狀，時安成王殿上侍立，仰視文帝，流汗失色。陵遣殿中侍史引王下殿。自是，朝廷肅然。
《隋書》曰：郎茂爲尚書左丞，時工部尚書宇文愷、右翊衛大將軍于仲文競河東銀窟。茂奏劾之，曰：「臣聞貴賤殊禮，仕農異業，所以人知局分，家識廉恥。宇文愷位望已隆，祿錫優厚，拔葵去織，寂爾無聞，求利下交，曾無愧色。于仲文大將，宿衛近臣，趨侍階庭，朝夕聞道。虞、芮之風，抑而不慕，分銖之利，知而必爭。何以貽範庶僚，示民軌物！若不糾繩，將虧政教。」愷與仲文竟坐得罪。
《唐書》曰：顯慶中，中書侍郎李義府恃寵用事。聞婦人淳于氏有美色，坐事系大理，乃訊大理寺丞畢正義枉法出之，將納爲妾。或有密言其狀者，上令給事中劉仁軌、侍御史張倫鞫義府。義府恐泄其謀，遂逼正義自縊於獄中。上知而特原義府之罪。侍御史王義方對仗叱義府令退，義府顧望，不肯退。義方三叱，上旣無言，義府始趨出。義方乃讀彈文曰：「府義請托公行，交遊群小，貪冶容之美好，原有罪之淳于。恐漏泄其謀，殞無辜之正義。雖挾山超海之力，望此猶輕；回天轉日之威，方斯更劣。此而可恕，孰不可容！金風戒節，玉露啓途，霜簡與刑典共清，忠臣將鷹幷擊。請除君側，少答鴻私，碎首玉階，庶明臣節。伏請付法推斷，以申典憲。」上以義府有定策之功，特釋而不問；義方以毀辱大臣，貶爲萊州司戶參軍。初，義方謂其母曰：「奸臣當路，懷祿而曠官，不忠；老母在堂，犯難以危身，不孝。進退惶惑，所以未能決也。」母曰：「吾聞王陵母自殺以成子之義，汝若事君盡忠，立名千載，吾死不恨也。」及義方將赴萊州，義府謂之曰：「王學士得御史是義府所舉，今日之事，豈無愧乎？」對曰：「義方爲公不爲私。昔孔子爲魯司寇七日，誅少正卯於兩觀之下。今義方任御史旬有六日，不能除奸臣於雙闕之前，實以爲愧。」
又曰：元和十二年，御史臺奏請知彈御史被彈即向下承次，監奏或有故不到，即殿中侍御史於侍御史下立，以備其闕。臣伏以朝官入閣失儀，知彈侍御史先合彈奏，若彈奏失錯，向上侍御史及中丞大夫遞相彈奏，奏畢復入本班，候監奏出閣，然後待罪。此乃殿庭舊制，於事爲宜。今若移一殿中於知彈侍御史下，防向上數人失錯，如或殿中自錯，則又更立何人？只合知彈御史便了，不必更差殿中。況乖故實，終慮駁雜。伏請自今已後，依閣內故事，縱知彈御史自有錯失，不被彈奏，候班退，監奏畢，然後出待罪。翼從易，永得遵行。從之。
李充《翰林論》曰：駁不以華藻爲先，世以傳長虞美奏駁事，爲邦之司直矣。
《晉書·嵇紹傳》曰：陳准薨，太常奏謚。紹駁曰：「謚號所以垂之不朽。大行受大名，細行受細名，文武顯於功德，靈厲表其暗蔽。自頃禮官協情，謚不依本，准謚爲過，宜謚曰繆。」事下太常，時雖不從，朝廷憚焉。
《唐書》曰：許孟容遷給事中，論駁無所憚。貞元末，方鎮殂歿，其主留務判官雖不得代位，亦例皆超擢，浸以爲常。十八年，浙東判官武試，大理評事齊總，由是拜衢州刺史。孟容以總無出人才，一旦超爲郡守，非舊制也。封還詔書。時久絕論駁，及孟容舉職，班行爲之惴恐。德宗開悟，召對慰勉，遂寢其事。
又曰：李藩爲給事中，制敕有不可，遂於黃敕後批之。吏曰：「宜別連白紙。」藩曰：「別以白紙是文狀，豈曰批敕也。」
