
《史記》曰：高祖入咸陽，蕭何先收秦圖書。
劉歆《七略》曰：武帝廣開獻書之路，百年之間，書積如丘山。故外有太史、博士之藏，內則延閣、廣內、秘室之府。
《物理論》曰：魯恭王壞孔子舊宅，得《周書》，闕無《冬官》，漢武購千金而莫有得者，遂以《考工記》備其數。
《漢書》曰：孝帝河平三年，遣謁者陳農求遺書於天下。
《東觀漢記》曰：杜林於河西得漆書古文《尚書》經一卷，每遭困厄，握抱此經。
《後魏書》曰：高謐字安平，典秘閣。謐以墳典殘缺，奏廣訪郡邑，大加繕寫。由是圖籍莫不審正。
又曰：李駿署劉昞爲儒林祭酒從事中郎。暠好尚文籍典史，穿落者親自補治。昞時侍側，前代暠，暠：「躬自補者，欲人重此曲籍。」
《隋書》曰：劉炫除殿內將軍，時牛弘奏請購求天下遺逸之書。炫遂僞造書百卷，題爲《連山易》、《魯史記》等，錄上送官，取賞而去。後有人訟之，經赦免死。
《北史》曰：隋裴矩伐陳之役，領元帥記室，旣破丹陽，晉王廣令矩與高熲收陳圖籍。
又曰：隋牛弘上表請開獻書之路，曰：「昔周德旣衰，舊經紊棄。孔子以大聖之才，開素王之業，憲章祖述，制《禮》刊《詩》，正五始而條《春秋》，闡《十翼》而弘《易》道；及秦皇馭，吞滅諸侯，先王墳籍，掃地皆盡，此則書之一厄也。漢興，建藏書之策，置校書之官，至孝成之代，遣謁者陳農求遺書於天下，詔劉向父子仇校篇籍，漢之典文於斯爲盛；及王莽之末，幷從焚燼，此則書之二厄也。光武嗣興，尤重經誥，未及下車，先求文雅；至肅宗親臨講肆，和帝數幸書林，其蘭台、石室、鴻都、東觀，秘牒填委，更倍於前；及孝獻移都，吏人擾亂，圖書縑帛，皆取爲帷囊，所收而西，裁七十餘乘，屬西京大亂，一時燔蕩，此則書之三厄也。魏文代漢，更集經典，秘書郎鄭默刪定舊文，時之論者，美其朱紫有別；晉氏承之，文籍尤廣，晉秘書監荀勖定魏內經，更著《新簿》；屬劉、石憑陵，從而失墜，此則書之四厄也。永嘉之後，寇竊競興，其建國立家，雖傳名號，憲章禮樂，寂滅無聞；劉裕平姚泓，收其圖籍，五經子史，才四千卷，皆赤軸青紙，文字古拙，幷歸江左，宋秘書丞王儉，依劉氏《七略》撰爲《七志》，梁人阮孝緒亦爲《七錄》，總其書數三萬餘卷；及侯景渡江，壞破梁室，秘省經籍，雖從兵火，其文德殿內書及公私典籍重本七萬餘卷，悉送荊州；及周師入郢，繹悉焚之於外城，所收十才一二，此則書之五厄也。後魏爰自幽方，遷宅伊、洛，日不暇給，經籍闕如；周氏創基關右，戎軍未息，保定之始，書止八千，後加收集，方盈萬卷；高氏據有山東，初亦采訪，驗其本目，殘闕猶多；及東夏初平，獲其經史，四部重雜，三萬餘卷，所益舊書，五千而已。今御書單本一萬五千餘卷，部帙之間，仍有殘缺，比梁之舊目止有其半。至於陰陽河洛之篇，醫方圖譜之說，彌復爲少。臣以經書，自仲尼迄今，數遭五厄，興集之期，屬膺聖代。今秘籍見書，亦足披覽，但一時載籍，須令大備，不可王府所無，私家乃有。若猥發明詔，兼開購賞，則異典必致，觀閣斯積。」上納之。於是下詔，獻書一卷賞縑一匹。一二年間，篇籍稍備，乃總加編次，召天下工書之士，京兆韋霈、南陽杜κ等，於秘書內補續殘缺，爲正副二本，藏於宮中。其餘以實秘書內外之閣，凡二萬餘卷。煬帝即位，秘閣之書分爲三品，於東都觀文殿東西廂屋以貯之：東屋藏甲乙，西屋藏丙丁。
《後唐史》曰：都官郎中庾傳美充三川搜訪圖籍使。傳美言僞蜀王衍之書，舊僚家在成都，便於歸計，且言成都具有本朝實錄。及傳美使回，所得才九朝而已，其餘殘缺雜書，蓋不足記。
《西京雜記》曰：匡衡勤學，邑人大姓又不識字，家富多書，乃與客作，不求其價。主人怪而問之，衡曰：「願得主人書，遍讀之。」主感嘆，給以書，後成大儒。
《後漢書》曰：王充師事扶風班彪，好博覽而不守章句。家貧無書，常游洛陽市肆，閱賣書，一見輒能憶誦，遂博通衆流百家之言。
《蜀志》曰：李權從秦宓借《戰國策》，宓曰：「成湯大聖，睹野漁而有獵逐之失；定公賢者，受女樂而棄朝事。道家法曰：不見所欲，使心不亂，是故君子先以懿文德也。」
《博物志》曰：蔡邕有書萬卷，漢末年，載數車與王粲。亡後，相國掾魏諷謀反，粲子預焉，旣被誅，邕所與粲書，悉入粲族子業。
王隱《晉書》曰：齊王攸好學不倦，借人書皆治護，時以還之。
又曰：皇甫謐表從武帝借書，上送一車與之。謐羸病，手不釋卷，曆觀古今，無不皆綜。
《先賢傳》曰：延篤從唐溪李度受《左氏》，欲寫傳本，無紙，乃借本誦。及篤辭歸，李度曰：「卿欲寫本，何故辭歸？」答曰：「已誦之矣。」
《齊·張率傳》曰：時陸少玄家有父澄書萬餘卷，率與少玄善，遂通書籍，盡讀其書。
《陳書》曰：孔奐字休文，山陰人。好學，經史百家莫不通涉。沛國劉顯，時稱「學府」，每共奐討論，深相嘆，乃執奐手曰：「昔伯喈墳素悉與仲宣，吾當希彼蔡君，足下無愧王氏。」所保書籍，尋以相付。
《後魏書》曰：崔亮家貧，傭書自業。時隴西李沖當朝任事，亮從兄光往依之，謂亮曰：「安能久事筆硯而不往托李氏也？彼家饒書，因可得學。」亮曰：「弟妹饑寒，豈可獨飽？自可觀書於市，安能看人眉睫乎？」
《後周書》曰：梁蔡文寶字敬仁。嘗以書幹僕射徐勉，大爲勉所賞異。乃令與其子游處，所有墳籍，盡以給之。遂博覽群書，學無不綜。
《北齊書》曰：劉晝少負笈從師，伏膺無倦，恨下里少墳籍，便杖策入都。知太府少卿宗正世良多書，乃造焉。世良納之。恣意披覽，晝夜不倦。
《隋書》曰：盧思道字子行。聰爽俊辯，就魏收借異書，數年之間，才學兼著。
《唐書》曰：裴行儉初以門蔭補弘文生，累年在館，惟閉戶讀書。館司將加薦舉，固辭。左僕射房玄齡問其故，對曰：「遭隋季離亂，私門書籍蕩盡，冀在館披閱有所成耳。」
又曰：中書令李敬玄，亳州譙人也。博覽群書，特善《三禮》。初，上在東宮，馬周啓薦之。召入崇賢館，兼預侍讀，仍借御書讀之。
又曰：陽城字元宗，北平人也。代爲官族。家貧不能得書，乃求爲集賢寫書吏，竊官書讀之，晝夜不出房。經六年，乃無所不通。
《後漢書·東平王蒼傳》曰：明帝賜蒼以秘書，列圖道術秘方。
又曰：王景，永平二年，議修汴渠，乃引見，問景以理水。景陳其利害，應對敏捷，帝善之，乃賜景《山海經》、《河渠書》、《禹貢圖》。
又曰：章帝賜黃香《淮南》、《孟子》各一本。
又曰：班彪字叔皮，幼與從兄嗣共游太學。家有賜書，內足於財，好古之士，自遠方來。
《齊春秋》曰：蕭晉字元卿，蘭陵人。家有賜書，志學不倦也。
《陳書》曰：江總字總持。幼篤學，有詞采。家傳賜書數千卷，總尋讀，未嘗釋手也。
《唐書》曰：垂拱二年，新羅王金政明遣使請《禮記》《唐禮》一部幷雜文章。令所司寫《吉凶要禮》，幷於《文館詞林》采其詞涉規誡者，勒成五十卷，賜之。
又曰：開元十九年，命有司寫《毛詩》、《左傳》、《文選》各一部，以賜金城公主，從其請也。
王子年《拾遺記》曰：張儀、蘇秦二人同志，遞剪�以相活，或傭力寫書。行遇聖人之文無題記，則以墨畫於掌內及股里，夜還，更折竹寫之。
《抱朴子·自敘》曰：葛洪字稚川，丹陽句容人也。生爲二親所驕饒，累遭火，典籍蕩盡。伐薪賣之，給筆，夜以寫書。家貧乏紙，所寫皆反覆有字，人少能讀者。
桓譚《新論》曰：余同時佐郎官有梁子初、楊子林好學，所寫萬卷，至於白首。嘗有所不曉百許，寄余，餘觀其事皆略可見。
蕭子顯《齊書》曰：隱士沈ら士，遭火燒書數千卷。ら士年過八十，耳目猶聰明，乃手寫細書，復成書三二千卷，滿數十篋。
《後魏書》曰：穆子容少好學，無所不覽，求天下書，逢即寫錄，所得萬餘卷。
《三國典略》曰：郎基字世業，中山新市人，魯郡太守智之孫也。泛涉墳籍，清慎無所營求，嘗語人云︰「任官之所，木枕亦不須作，況重於此乎？」惟頗令人寫書。樊子蓋曾遺之書，曰：「在官寫書，亦是風流罪過。」基答曰：「觀過知仁，斯亦可矣。」
《梁書》曰：袁峻字孝高。早孤，篤志好學，家貧無書，從假借，必皆抄寫，自課日五十紙，紙數不登則不止。
《後周書》曰：裴漢借人異書，必躬自錄本，至於疾疹彌年，亦未嘗釋卷。
《史記》曰：蘇秦說秦王，書十上而說不行，去秦而歸，負書擔橐，形容枯槁。
《續漢書》曰：李固爲三公子，躬步，以驢負書從師。
《墨子》曰：墨子南使衛，載書甚多，強唐子見而怪之，對曰：「昔周公曰：朝讀書，夕見七十二士。相天下猶如此，吾安敢廢此也？」
《晉書》曰：張華無餘財，惟文史溢幾篋，徙居，載書三十車也。
《史記》曰：秦始皇三十四年，令天下敢有藏《詩》、《書》百家語者，悉詣守尉燒之。令下三十日不燒，黥爲城旦。所不禁者，醫藥、卜筮、種樹之書耳。
《風俗通》曰：董卓蕩覆王室，天子西移，所載書七十車，遇雨道難，分半投棄，即於處燒燔，麋爲灰穢。
《淮南子》曰：王壽負書而行，見徐憑，曰：「事者，應變而動；書者，言之所出。智不藉書。」王壽乃焚其書而舞也。
《三國典略》曰：初，侯景來，旣送東宮，妓女尚有數百人。景乃分給軍士，夜於宮中置酒奏樂，忽聞火起，衆遂驚散，東宮圖籍數百廚焚之皆盡。初，太子夢作秦始皇者雲︰「此人復欲焚書。」旣而見，夢則驗焉。
又曰：周師陷江陵，梁王知事不濟，入東閣竹殿，命舍人高善寶焚古今圖書十四萬卷。欲自投火，與之俱滅，宮人引衣，遂及火滅盡，幷以寶劍斫柱令折，嘆曰：「文武之道，今夜窮矣。」
