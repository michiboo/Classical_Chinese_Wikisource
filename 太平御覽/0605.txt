
《說文》曰：楚謂聿，吳謂之不律，燕謂之弗，秦謂之筆。
《釋名》：筆，述也；述而書之。
《博物志》曰：蒙恬造筆。
崔豹《古今注》曰：牛亨問曰：「古有書契已來便應有筆也，世稱蒙恬造筆，何也？」答曰：「自蒙恬始作秦筆耳。以柘木爲管，以鹿毛爲柱，羊毛爲皮，所謂鹿毫竹管也，非謂古筆也。」又問曰：「筆有彤管，何也？」答曰：「彤，赤漆耳。使史官載筆，故是赤管，言以赤心事也。」
《毛詩·柏舟·靜女》曰：靜女其孌，貽我彤管。〈古者，後、夫人有女史彤管之法。后妃群妾以禮禦於君所，女史書其日月，授之環以進退也。箋雲︰彤管，赤筆也。〉彤管有煒，悅懌女美。
《曲禮》曰：史載筆、士載言也。
《漢書》曰：張安世持橐簪筆，〈橐，挈橐也。近臣負橐簪筆，從備顧問，或有所記。〉事孝武帝數十年，見謂忠謹。
《東觀漢記》曰：班超字仲升，家貧，爲官傭寫書。嘗輟書投筆，嘆曰：「大丈夫當效傅介子、張騫，立功異域，以取封侯，安能久事筆硯乎？」
《吳志》曰：曹公聞孫權以荊州資劉備，大懼，方作書，不覺落筆於地。
《齊書》曰：江淹嘗宿於冶亭，夢一丈夫自稱郭璞，謂淹曰：「吾有筆，在卿處多年，可以見還。」淹乃探懷中，得五色筆一以授之。爾後爲詩，絕無美句，時人謂之才盡。
《梁書》曰：紀少瑜嘗夢陸亻垂以一束青鏤管筆授之，雲︰「我以此筆猶可用，卿自擇其善者」，其文因此遒進。
又曰：鄭灼家貧，好學，抄義疏以日繼夜。筆毫盡，每削用之。
《隋書》曰：高祖復鄭譯官爵，令內史令李德林立作詔書。高熲戲謂曰：「筆乾。」譯答曰：「出爲方岳，杖策言歸，不得一錢，何以潤筆。」
又曰：劉行本累遷掌朝下大夫。周代故事，天子臨軒，掌朝典筆硯，持至御坐，則承禦大夫取以進之。及行本爲掌朝，將進筆於帝，承禦復欲取之，行本抗聲謂承禦曰：「筆不可得。」帝驚視問之，行本言於帝曰：「臣聞設官分職，各有司存。臣旣不得佩承禦刀，承禦亦焉得取臣筆。」帝曰：「然。」因令二司各行所職。
《國朝傳記》曰：虞監草行本師於釋智永。智永常樓上學業，成方下，其棄筆頭至盈瓮。
《唐書》曰：柳公權爲司封員外郎，穆宗政僻，嘗問公權：「筆何盡善？」對曰：「用筆在心，心正則筆正。」上改容，知其筆諫也。
《五代史·周史》曰：和凝年十七，舉明經，至京師。忽夢人以五色筆一束以與之，謂曰：「子才可以舉進士。」自是才思敏贍，十九登進士第。
又曰：馬裔孫初爲河中從事，因事赴闕，宿於邏店。其地有上邏神祠，夜夢神見召，待以優禮，手授以筆，一大一小。覺而異焉。及爲翰林學士，旋知貢舉。私自謂曰：「此二筆之應也。」洎入中書，吏奉二筆，熟視大小，如昔時中夢所授者。
《漢官儀》曰：尚書令僕丞郎月給赤管大筆一雙，篆題曰：「北宮二作。」
《西京雜記》曰：漢制，天子筆以錯寶爲跗，毛皆秋兔之毫。官師路扈爲之，又以雜寶爲匣，厠以玉璧翠羽，皆直百金。
揚子《法言》曰：槌提仁義，絕滅禮學，吾無取焉。五帝者，三王之筆舌。寧有書不用筆，言不由舌耶？刀不利，筆不，宜加砥削之。
《論衡》曰：知能之人須三寸之舌，一尺之筆，然後能自通。
《神仙傳》曰：李仲甫，潁川人。漢桓帝時，賣筆遼東市，一筆三錢；如無錢，亦與筆。
《魏末傳》曰：司馬宣王欲誅曹爽，呼何晏作奏，曰：「宜上君名。」晏失筆於地。
《世說》曰：王東亭嘗夢有人與大筆，其管如椽。旣覺，說人云︰「當有大手筆事。」不日，烈宗晏駕，哀策謚議幷王所作也。
《傅子》曰：漢末，一筆之匣，雕以黃金，飾以和璧，綴以隋珠，文以翡翠。此筆非文犀之楨，必象齒之管，豐狐之柱，秋兔之翰。用之者必被珠綉之衣，踐雕玉之履矣。
王羲之《筆經》曰：漢時諸郡獻兔毫，出鴻都，惟有趙國毫中用。時人咸言：兔毫無優劣，管曙襇巧拙。
又曰：有人以綠沉漆竹管及鏤管見遺，錄之多年。斯亦可愛玩。詎以金寶雕琢然爲貴也。
又曰：昔人或以琉璃象牙爲筆管，麗飾則有之。然筆須輕便，重則躓矣。
《筆墨法》曰：作筆當以鐵梳梳兔豪毛及羊青毛，去其穢毛，使不髯茹。羊青爲心，名曰「筆柱」，或曰「墨池」。
《東宮舊事》曰：皇太子初拜，給漆筆四枚，銅博山筆床副。
《搜神記》曰：王祐病，有鬼至其家，留赤筆十餘枝在薦下，曰：「可使人簪之，出入辟惡。」凡舉事者皆無恙。
《荊楚歲時記》曰：陸士衡雲︰「魏武帝劉婕妤以七月七日祈璃琉筆。」
《嶺表錄異》曰：番禺地無狐兔，多用鹿毛、野狸毛爲筆。又昭富、春勒等州則擇鶏毛爲筆，其用也，亦與兔毫無異。
又曰：嶺南無兔，嘗有郡牧得其皮，使工人削筆者，醉失之，大懼，因剪鬢須爲筆，筆甚善。更使爲之，工者辭焉。詰其由，以實對。遂下令，使一戶輸人須，或不能致，輒責其直。
《釋名》曰：墨，晦也。言以物晦黑也。
《漢書·王莽傳》曰：漢兵起，莽以墨污渭陵、延陵周垣。
《東觀漢紀》曰：和熹鄧後即位，萬國貢獻悉禁絕，惟歲供紙墨而已。
范子《計然》曰：墨出三輔，上價石百六十，中三十，下十。
韋仲將《筆墨方》曰：合墨法：好醇煙搗訖，以絹細蓰於缸中，蓰去草芥，若細沙，以細絹蓰塵埃。此物至輕微，不宜露蓰，慮失飛去，不可不慎。墨一斤，以好膠五兩浸�岑皮汁中。�岑，江南樊鶏木皮也。其皮入水綠色，解膠，又益墨色，可下鶏子白去黃五枚，亦以真朱一兩、麝香一兩，皆別治細蓰，都合調下鐵臼中，寧剛不宜澤，搗三萬杵，杵多益善。合墨不得過二月、九月，溫時敗臭，寒則難乾，氵重溶見風日，碎破。重不得過二兩。
蔡質《漢官》曰：尚書令僕丞郎月賜渝糜大墨一枚，小墨一枚。
《東宮舊事》曰：皇太子初拜，給香墨四丸。
《修復山陵故事》曰：玄宮物有墨五丸。
《神仙傳》曰：漢桓帝征仙人王遠，遠乃題宮門四百餘字，皆說方來。帝惡之，削之，外字去內字復見，墨入材里。
葛龔《與梁相書》曰：復惠善墨，下士所無，摧骸體骨，碎肝膽，不足明報。
曹植《樂府詩》曰：墨出青松煙，筆出狡兔翰，古人感鳥跡，文罪襇改刊。
葛洪《神仙傳》曰：班孟，不知何許人也。舒紙於前，嚼墨一噴，皆成字，竟紙，各有意義。
趙壹《非草書》曰：後世慕崔杜張子，專欲草書爲務，十日一筆，月數丸墨，領袖如皂，唇齒常墨，屈指畫地，爪折䚡出，亦效顰之增醜也。
陸�《與兄機書》曰：一日上三台，曹公藏石墨數十萬斤，雲燒此消復可用，然不知兄頗見之不？今送二螺。
鄭氏《婚禮謁文贊》曰：九子之墨，藏於松煙。
盛弘之《荊州記》曰：築陽縣有墨山，山石悉如墨。
顧微《廣州記》曰：懷化郡掘塹，得石墨甚多，精好可寫書。
戴延之《西征記》曰：石墨山北五十里，山多墨，可以書。
《尋陽記》曰：廬山有石墨可書。
《災祥集》曰：天雨墨，君臣無道，讒人進。
李尤《研墨銘》曰：書契旣造，研墨乃陳，煙石相附，筆疏以申。
顧野王《輿地誌》曰：漢時，王朗爲會稽太守，子肅隨在郡。住東齋中，夜有女從地出，稱越王女，與肅語。曉別，贈一丸墨，肅方注《周易》，因此便覺，才思開悟。
《釋名》曰：硯，研也，研墨使和濡也。
《晉書》懷帝陷於平陽。劉聰引帝入宴，謂帝曰：「卿爲豫章王時，朕與王武子俱造卿。武子稱朕於卿，卿言聞名久矣。卿以所作樂府文示朕，曰：『聞君善詞賦，試爲看也。』朕與武子俱爲《盛德頌》，卿稱善者久之。又引朕射於皇堂，朕得十二籌，卿與武子俱得九籌。卿又贈朕柘弓、銀硯，卿頗憶否？」帝曰：「安敢忘之？恨爾日不得早識龍顔。」
《唐書》曰：柳公權常寶惜墨硯圖畫，自扃之，常評硯：以青州石末爲第一，言墨易冷，絳州黑硯次之。
《太公金匱》曰：研之書曰：石墨相著，邪心讒言，無得污白。
伍緝之《從征記》曰：夫子床前有石硯一枚，作甚古樸，蓋孔子平生時物也。
《西京雜記》曰：天子以玉爲硯，取其不凍。
《拾遺記》曰：張華撰《博物志》奏武帝，帝賜青鐵硯。鐵是于闐國所獻，鑄以爲硯。
魏武帝《上雜物疏》曰：禦物有純銀參帶台硯一枚，鈍銀參帶員硯大小各一枚。
《陳留志》曰：范喬年二歲，祖父馨卒，臨終撫其首曰：「恨不見汝成人，以吾所用硯與之。」至五歲，祖母以此言告喬，便執硯啼哭。
《東宮舊事》曰：皇太子初拜，給漆石硯一枚。
崔�《四民月令》曰：正月硯凍釋，令童幼入小學學篇章；十一月硯凍，命童幼讀《孝經》、《論語》。
《世語》曰：曹爽與明帝少同硯書。
晉傅玄《硯賦》采陰山之潛璞，簡衆材之修宜，節方員以定形，鍛金鐵而爲池，設上下之剖判，配法象乎二儀，木貴其能軟，石美其潤堅，加采漆之膠固，含沖德之清玄。
《永嘉中記》曰：硯溪一源中多石硯。
劉澄之《宋永初山川古今記》曰：興平石穴深二百許，大石青色，堪爲硯。
《釋名》曰：紙，砥也，平滑如砥石也。
服虔《通俗文》曰：方絮曰紙。
《東觀漢記》曰：黃門蔡倫，典作尚方，作紙，所謂蔡侯紙也。
《董巴記》曰：東京有蔡侯紙，即倫也。用故麻名麻紙，木皮名�紙，用故魚網作紙名網紙也。
王隱《晉書》曰：魏太和六年，博士河間張揖上《古今字詁》，其巾部：「紙，今也，其字從巾。古之素帛依舊，長短隨事，截絹枚數重沓，即名幡。紙字從系，此形聲也。後和帝元興中，中常侍蔡倫以故布搗М作紙，故字從巾。是其聲雖同，系、巾爲殊，不得言古紙爲今紙。」
崔鴻《前燕錄》曰：慕容俊三年，廣義將軍岷山公黃紙上表，俊曰：「吾名號未異於前，何宜便？爾自今但可白紙稱疏。」
沈約《宋書》曰：張永善隸書，語襇巧思，紙及墨皆自營造。上每得永表啓，輒執玩諮嗟，自嘆供禦者不之及也。
《唐書》曰：杜暹爲婺州參軍，秩滿將歸，州吏以紙萬餘張贈之，暹惟受一百。時人嘆曰：「昔清吏受一大錢，復何異也！」
《語林》曰：王右軍爲會稽謝公乞箋紙，庫中惟有九萬枚，悉與之。桓帝雲︰「逸少不節。」
《拾遺記》曰：張華獻《博物志》，賜側理紙萬番，南越所獻也。漢人言陟與側理相亂，南人以海苔爲紙，其理縱橫褒側，因以爲名。
《世說》曰：戴安道就範宣學所爲。範宣讀書，亦讀書；范宣抄紙，亦抄紙。
《桓玄僞事》曰：古無紙，故用簡，非主於敬也。今諸用簡者，皆以黃紙代之。
又曰：玄令平準作青赤縹綠桃花紙，使總精令速作之。
石虎《鄴中記》曰：石虎詔書以五色紙著鳳雛口中。
范寧教曰：土紙不可以作文書，皆令用藤角紙。
盛弘之《荊州記》曰：棗陽縣一百許步蔡倫宅，其中具存。其傍有池，即名蔡子池。倫，漢順帝時人，始以魚網造紙。縣人今猶多能作紙，蓋倫之遺業也。
《異苑》曰：張仲舒在廣陵，晨夕輒見門側有赤氣。後空中忽雨絳羅於其庭，周廣七八分，長五六寸，皆箋紙繼之，廣長亦與羅等，紛紛甚快。經宿，仲舒暴疾死。
孫放《西寺銘》曰：長沙西寺，層構傾頽，謀欲建立。其日有童子持紙花插地，故寺東西相去十餘丈，於是建剎正當花處。
傅咸《紙賦》曰：旣作契以代繩，又造紙以當策。
劉孝威《謝官紙啓》曰：雖復鄴殿，鳳銜漢朝魚網。平準桃花，中宮�樹，固以慚茲靡滑，謝此鮮華。
《東宮舊事》曰：皇太子初拜，給赤紙、縹紅麻紙、敕紙，法各一百。
