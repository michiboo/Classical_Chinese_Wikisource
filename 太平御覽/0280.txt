
《孫子》曰：視卒如嬰兒，故可與之赴深溪；視卒如愛子，故可與之俱死。厚而不能使，愛而不能令，亂而不能理，恩不可專用，罰不可獨在，譬如驕子不可用也。
《軍讖》曰：軍無財，則士不來；軍無賞，則士不往。故香餌之下必有懸魚，重賞之下必有勇夫。故曰：禮者，士之所歸也；賞者，士之所死也。昭其所歸，示其所死。故曰：禮而後悔，則士不止；賞而後悔，則士不使。禮賞不倦，則士進矣。
《左傳》曰：冬，楚師伐宋，圍蕭，蕭潰。楚大夫申公巫臣曰：「師人多寒。」楚子於是巡三軍，拊而勉之。〈拊，撫，慰勉也。〉三軍之士，皆如挾纊。〈纊，綿也。言士悅以忘寒。〉
又曰：聲子詣楚，謂令尹屈建曰：「雍子奔晉，以爲謀主。彭城之役，晉、楚遇於靡角之穀，雍子曰：歸老幼，返孤疾，二人役，歸一人，簡兵蒐乘，〈簡，擇。蒐，閱。〉秣馬蓐食，師陣焚次，〈次，舍也。焚舍，示必死。〉明日將戰。行歸者而逸楚囚，〈欲使楚知。〉楚師宵潰。晉降彭城而歸諸宋。楚失東夷，子辛死之，則雍子之爲也。」
《史記》曰：楚人有饋一簞醪者，楚莊王投之於河，令將士迎流而飲之，三軍皆醉。
又曰：趙括爲將，母上書曰：「始妾事其父，王所賞賜者，盡與軍吏，今括一日爲將，所賜金視便田宅買之。父子異心，不可用。」王不聽，遂請曰：「有所不稱，妾得無隨乎？」王許諾。
又曰：吳起之爲將，與士卒最下者同衣食，臥不設席，暑不張蓋，分率勞苦。卒有病疽者，起爲吮之。
又曰：田橫據有齊地，漢將韓信、灌嬰平齊地，橫走歸彭越。漢滅項籍後，橫與其徒屬五百餘人入海，居島中。帝使使赦橫罪，而召之，曰：「橫來，大者王，小者乃侯，〈大者謂橫耳，小者徒屬。〉不來，發兵加誅。」乃與其客二人乘傳詣洛陽。至戶鄉，廄置〈之驛馬之所，謂〉謂其客曰：「陛下所以欲見我，不過欲一見面我貌耳。陛下在洛陽，今斬吾頭，馳三十里間，形容尚未能敗，猶可觀也。」遂自剄。令客奉其頭，從使者馳奏之，高祖以王者禮葬橫。旣葬，二客穿其冢旁，皆自剄。餘尚五百人在海中聞橫死，亦皆自殺。於是乃知田橫兄弟能得士也。
《漢書》曰：李廣曆七郡太守，前後四十餘年，得賞賜輒分其麾下，飲食與士卒共之。家無餘財，終不言生産事。將兵之處見水，士卒不盡飲不近水，士卒不盡食不嚐食。士以此愛樂爲用也。
又曰：竇嬰拜大將軍，賜金千斤，嬰以所賜金陳廊廡下，軍吏輒令取爲用，金無入家者。
又曰：司馬遷與任少卿書曰：「愚以爲李陵與士大夫絕甘分少，能得人之死力，雖古名將，不過也。」
又曰：袁盎，字絲。爲中郎，以數上諫爲隴西都尉。仁而愛士，士卒皆爭爲致死。
《後漢書》曰：桓帝段爲破羌將軍征羌。每行軍，仁愛士卒，疾者親自瞻省，手爲裹瘡。在邊十餘年，未嘗一日蓐寢，與將士同勤苦，故皆樂爲死戰。
又曰：皇甫規，延熹中爲中郎將，持節監討零吾等羌。會軍中大疫，死者十三四，規親入庵廬巡視將士，三軍感悅，東羌遂遣使乞降。
又曰：皇甫嵩平黃巾，恤士卒甚得衆情。每軍行頓止，須營幔修立，然後就舍帳。軍士皆食，爾乃嘗飯。吏有因事受賂者，嵩更以錢物賜之，吏懷慚，或至自殺。
又曰：馬援討西羌，中流矢貫脛。帝以璽書勞之，賜牛羊數千頭，援盡班諸賓客。
又曰：董卓擊漢陽叛羌，破之，拜郎中，賜縑九千匹。卓曰：「爲者則已，有者則士。」〈爲功者雖已，共有者乃士。〉乃悉分吏兵，無所留。
又曰：王霸常與臧宮、傅俊共營，霸獨善撫士卒，死者脫衣以斂之，傷者躬親以養之。
又曰：光武遣太中大夫賜征西吏士，死傷者醫藥棺殮，大司馬已下，親吊死問疾，以崇謙讓。
又曰：耿恭在疏勒，遣軍吏范羌至敦煌迎兵士寒服。
又曰：袁紹攻臧洪。糧盡，主簿啓內廚米三斗稍爲飠亶粥。洪曰：「何能獨甘此耶？」使爲薄粥，遍班士衆。又殺其愛妾，以食兵將，兵將咸流涕，無能仰視。
《魏書·曹公令》曰：趙奢、竇嬰之爲將也，受賜千金，一朝散之，故能濟大功，永代流聲。吾讀其文。未嘗不慕其爲人也。
《魏志·曹眞傳》曰：眞每征行，與將士同勞苦，軍賞不足，輒以家財頒賜，士卒皆願爲用。
又曰：諸葛誕守壽春，以司馬氏累世擅權，遂舉兵，稱匡輔魏室爲辭。司馬文王率師討之，壽春城陷，誕死。文王招其徒，不降，且招且戰，數百人拱手爲列。每斬一人，輒遣降之，皆云：「爲諸葛公死，無恨！」以至於盡，無一人降，時人比之田橫。吳戍將於詮曰：「大丈夫受命其主，以兵救人，旣不能克，又束手於敵，吾不取。」乃免胄冒陣而死。其得士心如此。
《吳志》曰：陸瑁，字子璋，丞相遜弟也。少好學篤義。先是，陳留濮陽逸、沛郡朱纂、廣陵袁迪等，皆單食有志，就瑁游處，瑁割少分甘，與共豐約。
《蜀志》曰：鄧芝爲大將二十餘年，賞罰明，善恤卒伍。身之衣食，資仰於官，不苟素儉，終不治私産，妻子不免饑寒。
《晉書》曰：祖逖居丹徒之京口。賓客義徒皆豪傑勇士，逖遇之如子弟，時揚土大饑，此輩多爲盜竊，攻剽富室，逖慰撫問之曰：「比復南塘一出不？」或爲吏所繩，逖輒擁護救解之。談者以此少逖，自若也。
又曰：祖逖據太丘，樊雅攻之。陳留太守陳川使李頭救之，頭力戰，有勛。逖時獲雅駿馬，李頭甚欲之而不敢言，逖知其意，遂與之。頭感逖恩遇，每嘆曰：「若得此人爲主，吾死無恨。」
又《載記》曰：劉曜將陳安善於撫納，吉凶夷險與衆同之，及其死，隴上歌之曰：「隴上壯士有陳安，軀�雖小腹中寬，愛養將士同心肝。聶驄父馬鐵瑕鞍，七尺大刀奮如湍，丈八蛇矛左右盤，十蕩十決無當前。戰始三交失蛇矛，棄我聶驄竄岩幽，爲我外援而懸頭。西流之水東流河，一去不還奈子何！」曜聞而嘉傷，命樂府歌之。
又曰：段灼追理鄧艾表曰：「留屯上邽，承官軍大敗之後，士卒破膽，將吏無氣。倉庫空虛，器械殫盡。艾欲積谷強兵，以待有事。是歲少雨，又爲區種之法，手執耒耜，率先將士，所統萬數，而身不避僕虜之勞，親執士卒之役。」
又曰：周訪練兵簡卒，欲宣力中原，與李矩、郭默相結，慨然有平河洛之志。善於撫納，晉衆皆爲致死。
《續晉陽秋》曰：盧循爲廣州。州無面，每得分餉，未周遍文武，則不食也。其仁如此。
《北史》曰：西魏將梁椿，性果毅，善撫納，所獲賞物，分賜麾下，故每踐敵場，鹹得其死力。
《北齊書》曰：蘭陵武王長恭，其爲將也，躬勤細事。每得甘美，乃至一瓜數果，必與將士共之。
又曰：趙郡王琛薨，子�嗣爲定州刺史。詔領山東兵數萬，監築長城。於時盛夏。而定州先有冰室，每歲藏冰，長史宗欽道以�冒犯暑熱，遂遣輿冰追送。正值日中炎赫，�乃對之嘆息云：「三軍皆飲溫水，吾以何義獨進寒冰？」遂至消液，竟不一嘗。兵人感悅，遐邇稱嘆。
《後魏書》曰：司馬楚之，少有英氣，能折節待士。及宋受禪，楚之規欲報復，收衆據長社，歸之者常萬餘人。劉裕深憚之，遣刺客沐謙圖害楚之。楚之待謙甚厚。謙夜詐疾，知楚之必來，欲因殺之。楚之聞謙疾，果自買湯藥往省之。謙感其意，乃出匕首於席下，以狀告之。楚之嘆曰：「若如來言，雖有所防，恐有所失。」謙遂委身事之。其推誠信物，得士之心，皆此類也。
《後周書》曰：侯莫陳順於渭橋與賊戰，頻破之。魏文帝還，親執順手曰：「渭橋之戰，卿有殊力。」便解所服金鏤玉梁帶賜之。
又曰：史寧爲涼州刺史，遣使詣太祖請事，太祖即以所服冠履衣被及弓箭甲槊等賜寧，謂其使人曰：「爲我謝涼州，孤解衣以衣公，推心以委公。公其善始令終，無損功名也。」
又曰：武帝勝齊，出齊宮中金銀寶器珠翠麗服及宮人二千人，班賜將士。
又曰：武帝勞謙接下，自強不息。以海內未康，銳情教習。至於治兵閱武，步行山谷，履涉勤苦，皆人所不堪。平齊之役，見軍士有跣而行者，帝親脫靴以賜之。
又曰：武帝善於撫下，每宴會將士，必自執杯勸酒，或手付賜物。至於征伐之處，躬在行陣。性又果決，能斷大事。故能得士卒死力，以弱制強。
又曰：太祖平侯莫陳悅，整兵入上邽，收悅府庫財物山積，皆以賞士卒，毫釐無所取。左右竊一銀鏤瓮以歸，太祖知而罪之，即剖賜將士，衆大悅。
又曰：武帝大舉伐齊，次於晉州。初，齊攻晉州，恐周師卒至，於城南穿塹，自喬山屬於汾水。帝率諸軍八萬人，置陣東南二十餘里。帝常御馬，從數人巡陣處分之，至輒呼主帥姓名以慰勉之。將士感見知之恩，各思自勵。將戰，有司請換馬。帝曰：「朕獨乘良馬，欲何所之？」齊主亦於此塹列陣，帝欲薄之，以礙塹遂止。自旦至申，相持不決。申後，齊人乃填塹南引。帝大喜，勒諸軍擊之，兵才合，齊人便逐北，斬首萬餘級。齊主與其麾下數十騎走還幷州。於是齊衆大潰。
《隋書》曰：楊玄感反，吳人朱燮、晉陵人管崇起兵江南以應之，自稱將軍，擁衆十餘萬。帝遣將軍吐萬緒、魚俱羅討之，不能克。王充募江都萬餘人擊，頻破之。每有克捷，必歸功於下，所獲軍實，皆推與士卒，身無所受。由此，人爭爲用，功最居多。
又曰：煬帝在藩時，嘗觀獵，遇雨，左右進油衣，上曰：「士卒皆沾濕，我獨衣此乎？」乃令持去。
《唐書》曰：王世充未平，太宗奏請圍東都。高祖謂使人宇文士及曰：「歸報爾王，今取東都者，止欲兵甲休息耳。破城之日，其乘輿法物圖籍器械，非私家所須者，悉汝收之。子女玉帛皆分賜將士。
又曰：貞觀中，太宗親征高麗，駕次定州。兵士到者，幸定州城北門親慰撫之。有從卒一人病不能起，太宗招至床前問其疾苦，仍敕州縣厚加供給。凡在征人，欣然。縱有病者，悅之忘疾。師次白岩城，將軍李思摩中弩矢，太宗親爲之吮血。從行文武競思奮勵。及軍回行，次柳城，詔集戰亡人骸骨，設太牢以祭之。太宗慟哭盡哀，軍人無不灑泣，兵士觀者歸家以言，其父母曰：「吾兒之死，天子哭之，死無所恨。」
又曰：司空李每將兵在軍，識其臧否；聞人片善，扼腕而從事捷之日，多推功於下。前後在軍，所得金帛皆散之將士，於是人皆爲用，所向多克捷。及薨，哭之或有嘔血者也。
又曰：秦叔寶隨太宗戰於美良川，破尉遲敬德功最多。高祖遣使賜以金瓶，而勞之曰：」卿不顧妻子，遠投於我，又立功效能，朕肉可爲卿用者，割以賜卿耳，況子女玉帛乎！卿當勉之。「尋授秦王右統軍。」
