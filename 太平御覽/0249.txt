
《魏志》曰︰韓嵩，字德高，義陽人。少好學，貧不改操。知世將亂，不應三公之命，與同好數人隱居於酈西山中。黃巾起，嵩避難南方，劉表逼以爲從事中郎。
《吳志》曰︰嚴畯，字曼才，彭城人也。少耽學，善《詩》、《書》、《三禮》。避亂江東，與諸葛瑾、步騭齊名友善。性質直純厚，其於人物，忠告善導，志存補益。張昭進之於孫權。權以爲騎都尉、從事中郎。
《晉書》曰︰祖納，字士言，最有操行，能清言，文義可觀。性至孝，少孤貧，常自炊爨以養母。平北將軍王敦聞之，遺其二婢，辟爲從事中郎。有戲之曰︰「奴價倍婢。」納曰︰「百里奚何必輕於五羖皮耶！」
又曰︰稽紹，字延祖，方直儒雅，爲衛軍從事中郎。
虞預《晉書》曰︰劉隗，字大連，彭城人。學涉有具，爲秘書郎。避亂南渡，遂爲中宗從事中郎，甚見器遇。
何法盛《晉中興書》曰︰謝萬少而才器俊秀，太宗聞其名，取爲鎮軍從事中郎。
《抱朴子》曰︰友人稽君道爲廣州刺史，其弟應靜爲太傅從事中郎，別於襄陽，君道泣而應靜不泣，抱朴子以爲丈夫宜然。
《史記》曰︰倪寬爲廷尉史。爲人溫良，有廉智，張湯以爲長者，數稱譽之。及湯爲御史大夫，而寬爲掾。
《漢書》曰︰陳遵爲公府掾。公府掾史率皆羸車小馬，不尚鮮明，而遵獨極輿馬、衣服之好，門外車騎交錯。
《東觀漢記》曰︰吳良以清白方正稱，東平王蒼辟爲西曹掾。數諫正蒼，多善策。蒼上表薦良。
《續漢書》曰︰府掾比古之元士，皆三命也。
《漢舊注》曰︰或曰︰漢初掾史辟皆上言，故有秩皆比命士；其所不言則爲百石，屬其後皆自辟，故通爲百石雲。
《魏志》曰︰董尋，字文奧。爲人忠直，爲軍謀掾。青龍中，上大興宮室，群臣皆負土，尋上書諫曰︰「今臣自知言必死，而臣自譬於牛之一毛，生既無益，其死何損。且比本不生矣，是以發筆流涕，心與世辭。臣有八子，臣死之後，以累陛下。」
《魏略》曰︰令狐劭，字孔叔。在安邑毛城中，會太祖攻破鄴，遂圍毛城。城破，邵等輩十餘人皆當斬。太祖閱見之，疑其衣冠也，問其祖考而識其父，乃解於署軍謀掾。
《蜀志》雲︰馬良，字季常。爲左將軍掾。後遣使吳，良謂亮曰︰「今銜國命，協穆二家，幸爲良介於孫將軍。」亮曰︰「君試自爲文。」良即草曰︰「寡君遣掾良通好，以紹昆吾、豕韋之勛。其人吉士，荊楚之令，鮮于造次之華，而有克終之美，願降心存納，以慰將命。」權善待之。
《吳志》曰︰張溫父允，以輕財重士名顯州郡，爲孫權東曹掾。
《晉中興書》曰︰荀闓，字道明。有清稱，京師爲之語曰︰「洛中英英荀道明。」大司馬齊王冏辟以爲掾。
又曰︰王珣弱冠與陳郡謝玄俱辟，大司馬桓溫語人曰︰「謝掾年三十必擁旄仗節，王掾當作黑頭公，皆未易才也。」
《典略》曰︰趙戩除萬年令，遂遭三輔亂，客荊州，劉表以爲賓客。是時，白衣平原禰衡高論冠世，來游京師，詆訁此朝士，及南見戩，嘆之曰︰「所謂鐵則幹將、莫耶，木則椅桐梓漆，人則顔冉、仲弓。」後辟魏王相國掾。
《殷氏家傳》曰︰殷泰，字子平。爲文皇帝車騎掾，委以書記，上嘆曰︰「非爲秋兔之毫，乃是鷹之爪。
郭子曰︰王仲祖、謝仁祖同爲王公掾。在坐，長史雲︰」謝掾能作異舞。」王命爲之，謝便起舞，神意甚暇。王公熟視，顧謂諸客曰︰「使人思安豐。」〈安豐，王戎封也。〉
《語林》曰︰王藍田，少有痴稱。王丞相以地辟之，既見，無所他問，問來時米幾價。藍田不答，直張目視王公，王公曰︰「王掾不痴，何以雲痴？」
《漢書》曰︰穀永，字子云。爲長安吏，後博學經書，有茂材，除補御史大夫屬。
華嶠《後漢書》曰︰陳寵以時俗三府掾屬不肯親事，但出入養虛，故寵獨勤心於事。又以法令繁冗，吏得生因緣，以致輕重，及置撰科牒辭訟比例，使事類相從，以塞奸源。其後公府奉以爲法。
《魏志》曰︰蔣濟，字子通，辟丞相主簿西曹屬。令曰︰「舜舉皋陶，不仁者遠；臧否得中，望於賢屬。」
又曰︰胡質，字文德，少與蔣子通俱知名於江淮間，仕州郡。濟爲別駕，使見太祖。太祖問曰︰「胡通達長者，寧有孫子不？」濟曰︰「有子曰質，規摹大略不及父，至於精良綜事過之。」太祖辟爲丞相屬。
臧榮緒《晉書》雲︰劉沈，字道真，世爲北州名族，博學好古，辟衛瓘屬。
范亨《燕書》曰︰鮮于休有才器使幹，辟爲左光祿大夫曹屬。
《齊書》曰︰張岱曆爲三府諮議，與典簽主帥共事，事舉而情得。或謂岱曰︰「主王既以執事多門，而每能緝和公私，云何致此？」岱曰︰「古人言一心可以事百君。我爲政端平，待物以禮，悔吝之事，無由而及。明暗短長，更是才用之多少耳。」
《南史》曰︰柳叔夜，年十六爲新野太守，甚有名績，補遙光諮議參軍。及事敗，左右扶上馬，欲與俱亡，答曰︰「吾已許始安以死，豈可負之耶？」遂自殺。
《史記》曰︰李斯，上蔡人也，爲丞相呂不韋舍人。
《漢書》曰︰爰盎，字絲，楚人也。爲將軍呂祿舍人。
又曰︰田叔，字子仁，以壯勇爲衛將軍舍人。〈衛青也也〉後使刺三河，奏事稱意，爲京輔都尉。
干寶《晉紀》雲︰閻贊爲人鯁直，不畏強御，初仕爲太傅楊舍人。
《魏志》曰︰太祖以陳琳、阮瑀管記室，軍國書檄多琳所作。鍾會以中郎在大將軍管記室事，爲心腹之任，時人謂之子房。
《吳志》曰︰孫惠以書幹東海王越，詭其姓名，自稱南嶽逸民秦秘之，勉之以勤王匡世之略，辭義甚美。越省書榜題，道衢招求其人，惠乃出見。越即以爲記室參軍，專掌文疏，豫參謀議。每造書檄，越或驛馬催之，應命立成，皆有辭旨。
何法盛《晉中興書》曰︰王丞少而沖淡，弱冠知名。太尉王衍雅重之，以比南陽樂廣。司空東海王越以爲記室參軍，雅相敬重，敕子毗曰︰「夫學之所益者淺，體之所安者深，閑習禮度不如式瞻儀形，諷味遺言不如親承音旨。王參軍人倫之表，汝其師之。」
又曰︰殷浩，字淵源，弱冠與京兆杜栟有美譽。善言玄理，論難精微，故風流清談皆歸之。征西將軍庾亮引爲記室參軍。
又曰︰孔寅，字舒元。中宗命爲安東參軍，專掌記室。時書命殷積，寅每稱職。
沈約《宋書》曰︰孔顗署衡陽王義季記室，奉箋固辭曰︰「記室之局，實惟華要，自非文行秀敏，莫敢居之。顗學不綜實，性又疏惰，何可以屬知秘記，秉筆文闈。假吹之尤，方斯非濫。」
《三國典略》曰︰顔晃字克明，琅琊臨沂人也。少孤貧，有詞彩。解褐梁邵陵王綸兼記室參軍。時東宮學士庾信常使於府，王使晃接對，信輕其尚少，曰︰「此府兼記室幾人？」晃答曰︰「猶少於宮中學士。」時杜龕爲吳興太守，專好勇力，梁元帝患之，乃使晃管其書翰。仍謂龕曰︰「顔晃文學之士，使相毗佐，造次之間，必宜諮稟。」
《後周書》曰︰柳慶領記室，時北雍州獻白鹿，群臣欲草表陳賀。尚書蘇綽謂慶曰︰「近代以來，文章華靡，逮於江左，彌復輕薄。洛陽後進，祖述不已。相公柄民軌物，君職典文房，宜制此表，以革前弊。」慶操筆立成，辭兼文質。綽讀而笑曰︰「枳橘猶自可移，況才子也。」
《隋書》曰︰魏淡專精好學，博涉經史，善屬文，詞采贍逸。齊博陵王濟聞其名，引爲記室。
《唐書》曰︰李巨川，字下已，隴右人。國初十八學士道玄之後，故相逢吉之侄曾孫。父循，大中八年登進士第。巨川乾符應進士，屬天下大亂，流離奔播，切於祿仕，乃以刀筆從諸侯府。王重榮鎮河中，辟爲掌書記。時車駕在蜀，賊據京師，重榮匡合諸藩，葉力殄寇，軍書奏請，堆案盈幾。巨川文思敏速，翰動如飛，傳之藩鄰，無不聳動。重榮收復之功，巨川之助也。
《典略》曰︰阮瑀，字元瑜，陳留人。以才自護，曹洪聞其有才，欲使報答書記。瑀不肯，榜笞瑀，瑀終不屈。洪以語曹公，公知其無病，使人呼瑀，瑀終惶怖詣門。公見之，謂曰︰「卿不肯爲洪，且爲我作之。」瑀曰︰「諾。」遂爲記室。
《世說》曰︰太原孫楚，字子荊，爲大司馬石苞記室參軍。
又曰︰郗超、王珣，並以雋才爲桓溫大司馬所眷，珣爲主簿，超爲記室參軍。桓時爲荊州，超爲人多鬚，珣形狀短小。於時西人爲之歌曰︰「髯參軍，短主簿，能令公喜，能令公怒。」
《魏志》曰︰張范參丞相軍事，甚見敬重。太祖征伐，常謂文帝曰︰「舉動必諮此人。」世子執子孫禮。
又曰︰董昭等謂太祖宜進爵國公，備九錫，以彰殊勛。密以諮荀彧，彧以爲太祖本興義兵，以匡朝寧國，秉忠貞之誠，守退讓之實；君子愛人以德，不宜如此。太祖由是心不平。會征孫權，表請彧勞軍於譙，因留彧，以侍中光祿大夫持節，參丞相軍事。太祖軍至濡須，彧疾留壽春，以憂薨，時年五十。
又曰︰曹休，字文烈。劉備遣將吳蘭屯下辯，太祖遣曹洪征之，以休參洪軍事。太祖謂休曰︰「汝雖參軍，其實師也。」洪聞此令，恆委事於休。
又曰︰于禁屯穎陰，樂進屯陽翟，張遼屯長社。諸將任氣，多共不協，使趙儼幷參三軍，每事誨諭，遂相親睦。
又曰︰太祖征馬超，文帝留守，使程昱參軍事。田銀、蘇伯等反河間，遣將軍賈信討之。賊有千餘人請降，議者皆以爲如舊法，昱曰︰「……誅降之意。臣以爲不可誅也，縱誅之，宜先啓聞。」衆議曰︰「軍事有專，無請。」昱不答。文帝起入，特引見昱，昱曰︰「凡專命者，謂有臨時之急，呼吸之間者耳。今此賊制在賈信之手，無朝夕之變，故老臣不願將軍行之。」文帝答曰︰「君慮之善。」即白太祖，太祖果不誅。太祖還，聞之甚悅，謂昱曰︰「君非徒明于軍計也，又善處人父子之間。」
《晉書》曰︰魏舒，字陽元，爲相國參軍。府朝碎事，未嘗不見是非，至廢興大事，衆人既下意，然後徐爲之，多出衆議，莫不敬從晉王曰︰「魏舒堂堂，人之領袖也。」
又曰︰孫楚，字子荊，爲佐著作郎，參石苞驃騎軍事。楚既負其才器，頗侮易苞。初至，揖曰︰「天子命我參卿軍。」初，參軍不敬府主，楚既輕苞，遂制施敬，自楚始也。
又曰︰李涓，字宣伯。容貌簡素，頽然若不足者；而智度沉邃，言必有中。高祖爲大將軍，涓再參軍，上信重之。
臧榮緒《晉書》曰︰庾敳，字子嵩，參太傅軍事。從子亮，少時見敳在太傅府，僚佐多名士，皆一世秀異。敳處其中，常自袖手。
《晉中興書》曰︰郤超，字景興。少而卓犖不羈，有曠世之度；倜儻高俊，籠蓋當時。時人爲之語曰︰「揚州獨步王文度，盛德絕倫郤景興。」交遊士林，每在勝拔。又精於理義。大司馬桓溫取爲參軍。溫英氣蓋世，罕有所推，與超相見，常謂不能測也。
又曰︰薛兼爲軍祭酒，言於中宗曰︰「臣邑人張闓，才幹堪任，當今之良器，願垂引納，以綜朝事。」中宗即召闓爲安東參軍。
又曰︰郭亞爲尚書郎，大將軍王敦以璞有術，取爲參軍。璞畏，不敢辭。
又曰︰中宗之爲安東，取周訪爲參軍，在散輩中未之識也。府進鎮東，訪隨例爲參軍。時府參軍譙國周訪有罪，當死，誤收訪，訪自列無罪而吏不察。訪窮蹙，乃身自執使仗奮擊，收捕數十人皆被創披散。訪得逸走，歸府聞，中宗大驚，怒，不問格鬥之罪。
又曰︰蘇峻反，范汪逃遁西歸。時庾亮、溫嶠治兵潯陽，咸以衆少賊強未敢即路，且信使阻絕，不相知聞。及汪經過，嶠等訪焉。汪曰︰「賊政令不一，貪暴縱橫，滅亡已兆，雖強易弱。朝廷倒懸，宜時進討。」嶠等納之。是日，護軍、平南二府交命，始解褐，參護軍事。
又曰︰阮孚，字遙集，咸子也。避亂渡江，中宗以爲安東參軍，蓬髮飲酒，不以王務嬰心。
又曰︰鎮南將軍劉弘以陶侃爲長吏，謂侃曰︰「我昔爲羊太傅參軍，羊公見語雲︰君後當居我身處。我今相察，亦復然也。」
沈約《宋書》曰︰宗越隨柳元景北伐，領馬幢主，隸柳元怙，有戰功，在景後。還，補後軍參軍督護隨王。誕戲之曰︰「汝何人，遂得我府四字。」越答曰︰「征伐未死，不憂不得諮議參軍。」誕大笑。
《宋書》曰︰王瞻，字明遠，一字叔鸞。負氣傲俗，好貶裁人物。仕宋，爲王府參軍。嘗詣劉彥節，直登榻曰︰「君侯是公孫，僕是公子，引滿促膝，惟餘二人。」彥節外跡雖酬之，意甚不悅。
《梁史》曰︰沈警，字世明。惇篤有行，業學通左氏《春秋》，家累千金。後將軍謝安命爲參軍，甚相敬重。警內足於財，爲東南豪士，無進仕意，謝病歸。安固留不止，乃謂曰︰「沈參軍，卿有獨善之志，不亦高乎！」警曰︰「使君以道御物，前所以懷德而至，既無用佐時，故遂飲啄之願耳。」還家，積載以墳索自娛。
《後秦記》雲︰姚襄遣參軍薛瓚使桓溫，溫以胡戲瓚，瓚曰︰「在北曰狐，居南曰貉，何所問也？」
《後周書》曰︰梁昕以三輔望族上謁。太祖見昕容貌瑰偉，深賞異之。即授右府長流參軍。
《文章志》雲︰顧凱之，字長康。博學有文章，性遲鈍。爲桓溫參軍，甚被親昵。溫嘗語人云︰「凱之體中有痴黠各半，合而論之，只得平平耳。」
干寶《司徒儀》曰︰行參軍之職掌，凡使命及督察覆行之事，彈劾、補遺、獻納、聞見、以達視聽。
《世語》曰︰王子猷作桓溫車騎參軍。桓謂王曰︰「卿在府久，此當相料理。」初不答，直高視，以手版柱頰雲︰「西山朝來，致有爽氣。」
又曰︰郝隆爲桓公南蠻參軍。三月三日作詩，不能者，罰三升。隆初以不能受罰，既飲，覽筆便作，其一句雲︰「 𡜯〈子瑜反。〉隅躍清池。」桓問𡜯隅是何語，答雲︰「蠻名魚爲𡜯隅。」桓公曰︰「作詩何以爲蠻語？」隆答曰︰「千里投君，始得爲府參軍，那得不作蠻語？」
《魏武選令》曰︰今詔書省司隸官鍾校尉，材智決洞，通敏先覺，可上請參軍，以輔暗政。
《俗說》曰︰陶夔爲王孝伯參軍。三日曲水集，陶在前行坐，有一參軍督護在坐。陶於坐作詩，隨得五三句。後坐參軍督護隨寫取詩，成；陶猶更思補綴。後坐寫其詩者先呈，陶詩經日方成。王怪，笑陶參軍，乃復寫人詩；陶愧愕不知所以。王後知陶非濫，遂彈去寫詩者。
諸葛亮《與參軍掾屬教》曰︰任重才輕，固多闕漏。前參軍董幼宰，每言輒盡，數有諫雲。雖性鄙薄，不能悉納。幼宰參署七年，事有不至，至於十反，未有忠於國。如亮可以少過矣。
《孫綽爲功曹參軍駁事箋》曰︰綱紀居管轄之任，以糾司外內，駁議彈射，誠無所拘。然亦所以獻可替否，舉直繩違而已。
