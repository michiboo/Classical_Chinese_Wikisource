
《釋名》曰：幘，賾也，下齊眉，頤然也。
楊雄《方言》曰：覆髻謂之幘巾，或謂之承露，或謂之覆髻，皆趙魏之間通語也。
應劭《漢官儀》曰：幘，古卑賤執事不冠者之所服也。
徐廣《輿服雜注》曰：天子郊廟，則黑介幘。
《漢書》曰：武帝從館陶公主飲，董偃綠幘傅韝伏殿下，乃賛曰：「館陶公主庖人臣偃昧死再拜謁。」
《後漢書》曰：劉盆子探得符，後棄之，復還依俠卿。俠卿爲制絳單衣，半頭赤幘。〈幘巾，所以覆髻也。《續漢書》曰：童子幘旡屋，示未成人也。半頭幘即空頂幘也。其上無屋，故以爲名。董仲舒《繁露》曰：以赤統者，幘尚赤。盆子承漢統，故用赤也。《東宮故事》曰：太子有空頂幘一枚，即半頭幘之制也。〉
《東觀漢記》曰：光武初起，與諸李市弓弩、絳衣、赤幘。
又曰：詔賜段熲赤幘大冠一具。
又曰：馬援外類儻蕩簡易而內重禮，事寡嫂，雖在閨內，必幘然後見。
又曰：馬援初見帝，令中黃門引入，上在宣德殿南廡下，但幘坐。援曰：「陛下何知臣非刺客姦臣，而簡易若是？」
謝承《後漢書》曰：巴祗字敬祖，爲揚州刺史，黑幘毀壞，不復改易，以水澡墨，傅而用之。〈許慎《說文》曰：澡，洗也。〉
《續漢書》曰：許劭字子將。劭知人，入幘肆，拔樊子昭。
袁曄《漢獻帝春秋》曰：孫堅屯梁東，爲董卓所攻。衆少而不敵，與其驍騎潰圍得出。常著赤{罒剡}幘，卓騎追堅，堅脫{罒剡}幘，令親近將祖茂着之，堅從間道得去。
《吳書》曰：顧悌字子通，疾篤，妻出省之。悌命左右自扶起，冠幘加襲，令妻還，貞潔不黷如此。
《晉書》曰：庾顗字子嵩，性儉家富。劉輿說東海王越，令就換錢千萬，冀其有吝，因此可乘，越於衆坐中問顗，顗頽然己醉，幘墮機上，以頭就穿取，徐荅雲︰「下官家故有兩千萬，隨公所取矣。」輿於是乃服，越甚悅。
又曰：易雄字興長，長沙劉陽人也，少爲縣吏，自念卑賤，無由自達，乃脫幘掛縣門而去。
《宋書》曰：檀道濟數拒魏有功，及誅，憤怒氣盛，目光如炬，俄爾間引飲一斛，乃脫幘投地，曰：「乃壞汝萬里長城。」
《齊書》曰：卞彬字士蔚，濟陰宛朐人也。祖嗣之，中領軍。父延之，弱冠爲上虞令，有剛氣。會稽太守孟彭以令長裁之，積不能容，脫幘投地，曰：「我所以屈卿者，政爲此幘耳。今已投之，卿以一世勳門而慠天下國士。」拂衣而去。
《梁書》曰：謝舉，臨川始興，諸王常所遊踐。邵陵王綸於婁湖立園，廣讌，酒後好聚衆賓冠，手自裂破，投之唾壺，皆莫敢言。舉嘗預宴，王欲取舉幘，舉正色曰：「裂冠毀冕，下官弗敢聞命。」拂衣而退。王屢召而不反，甚有慙色。
《北齊書》曰：平秦王歸彥額骨三道，著幘不安。文宣見之，怒，使以馬鞭擊其額，血被面，曰：「爾反時嘗以此骨嚇漢。」後歸彥竟反雲。
《漢官儀》曰：謁者著緗幘大冠。
司馬彪《續漢書》曰：梁冀改易輿服之制，作平上軿車、卑幘狹冠也。
衛宏《漢舊儀》曰：凡齋紺幘，耕青幘。
周遷《輿服雜事》曰：漢桓帝延熙中，梁冀誅後，京師作幘皆顏短耳長，短上長下，以爲服袟。
董巴《漢輿服志》曰：古者有冠無幘，秦加其武將首飾，爲絳栢以表貴賤，後稍作顔題。漢興，續其顔卻結之，施巾連題卻覆之，今喪幘是也。至孝文，乃高顔，續爲之耳，崇其巾爲屋，貴賤皆服之。
蔡邕《獨斷》曰：漢元帝額有壯髮，不欲使人見，始進幘服，群臣皆隨焉，尚無巾。王莽頭禿，因施巾，故里語曰：「王莽禿，幘施屋。」
傅暢《晉公卿禮袟》曰：中書監令着介幘。
《晉氏要事》曰：哀帝隆和元年，太學博士曹弘之等議立秋應讀令，不應著緗幘，改爲素。
《英雄記》曰：公孫瓉字伯珪，上計吏，郡太守劉基以事公車徵，伯珪褠衣平幘，御車洛陽，身執徒養。
張敞《晉東宮舊事》曰：太子衣冠有空頂幘一。
摯虞《決疑》曰：凡救日蝕者，皆著赤幘，以助陽也。侍臣皆赤幘帶劒。
干寶《搜神記》曰：昔魏武軍中無故作白幍，此喪徵也。初橫縫其前，名之曰顔。晉永嘉初，乃去其縫，名無顔幘。其後二年，四海分崩，下人悲嘆，無顔以生也。
《廣志》曰：交趾、蒼梧俗以翡翠爲幘。
董仲舒《止雨書》曰：執事者赤幘，由是言之，知不著冠之所服也。
裴啓《語林》曰：晉明帝年少不倫，常微行，詔喚人以衣幘迎之，涉水過，衣幘悉濕。元帝己不重，明帝忽復有此，以爲無不廢理。旣入，幘不正，元帝自爲正之，明帝大喜。
劉楨《荅魏文帝書》曰：南垠之金，登窈窕之首；貂蟬之尾，綴侍臣之幘。
《魏武遺令》曰：吾有頭病，自先着帽幘，持大服，如存時勿遺。
陸雲《與兄書》曰：一日案行視曹公器物，有一介幘如吳幘。
《釋名》曰：帽，冒也。
《釋志》曰：楊阜字義山，拜城門校尉，嘗見明帝着帽，披縹綾半袖。阜問帝曰：「此於禮何法服也？」帝默然不荅，自是不法服不以見阜。
又曰：管寧在家，恆著皂帽布裙，隨時單復。
魚豢《魏略》曰：夫餘國以金銀飾帽。
韋昭《吳書》曰：朱然破魏將李典等軍，斬首五百級，得鼓車三乘。拜然左大司馬，加錫御織成帽。
又曰：陸遜破曹休於石亭，還，上脫翠帽以遺遜。
《晉書》曰：王濛字仲祖，美姿容。居貧，帽敗，自入肆買之。嫗悅其貌，爭遺新帽。
蕭方等《三十國春秋》曰：石季龍將獵，輙冠金縷之帽。
又陸翽《鄴中記》雲︰季龍獵，著金縷織成合歡帽。
《宋書》曰：沈慶之隨宗慤等伐沔北諸山蠻，大破之，威震諸山，羣蠻皆稽顙。慶之患頭風，好着狐皮帽，群蠻惡之，號曰：「蒼頭公」。
又曰：元兇劭始生三日，帝徃視之，簪帽甚堅，無風而墜於劭側，上不悅。
又曰：何尚之，大明二年以左光祿開府儀同三司，侍中如故。尚之在家常著鹿皮帽，及拜開府，天子臨軒，百僚陪位，沈慶之於殿庭戲之曰：「今日何不着鹿皮冠？」
蕭子顯《齊書》曰：東昏侯自造遊宴之服，綴以花采錦繡，群小又造四種帽。帽因勢爲名，一曰山鵲歸林者，《詩》曰：「《鵲巢》，夫人之德。」東昏寵嬖滛亂，故鵲反藪。二曰兔度坑天意，言天下將有逐兔之事也。三曰反縛黃離嘍，黃口小鳥也，反縛之應也。四曰鳳凰度三橋，鳳凰者嘉瑞，三橋，梁王宅處也。
又曰：永明中，蕭諶開博風帽後裠之制，又爲破後帽。世祖崩後，建謀廢立，誅滅諸王。
又曰：茹法亮，吳興武康人也，爲前軍。延昌殿爲世祖陰室，藏諸御。高宗即位，開陰室，出世祖白紗帽、防身刀，法亮歔欷流涕。
又曰：徐龍駒常住含章殿，着黃綸帽，被貂裘，南面向案，代帝書勑。
又曰：豫章王嶷妃庾氏嘗有疾，瘳，上幸嶷邸。後堂設金石樂，宮人畢至，登桐臺。使嶷着烏紗帽，因極宴盡歡。
《梁書》曰：到溉嘗夢武帝遍見諸子，至湘東而脫帽與之，於是密敬事焉。
又曰：初，賀革之江陵也。意甚不悅，過別御史中丞江革，以情告之。荅曰：「吾嘗夢主上遍見諸子，唯至湘東王所，手脫帽以與之，此人後必當璧，卿其行乎！」
又曰：沙門寶誌忽重着三布帽，亦不知於何得之。俄而武帝崩，文惠太子、預章文獻王相繼薨。
又曰：鄧至國，其俗呼帽曰災何。
又曰：俀國男女皆露髻，富貴者以錦綉雜彩爲帽，似中國胡公頭。
又曰：庾弘遠字士操，清實有士譽，仕齊，爲江州長史。刺史陳顯達舉兵敗，斬於宋雀航。將刑，索帽著之，曰：「子路結纓，吾不可以不冠而死。」
又曰：垣崇祖爲豫州刺史。魏攻壽春，崇祖着白紗帽，肩輿上城，決水破之。
《後魏書》曰：辛紹先有至孝性，丁父憂，三年口不甘味，頭不櫛沐髮遂落盡，故常垂裙皂帽。
又曰：高昂轉司徒公，好着小帽，世因稱司徒帽。
《北齊書》曰：齊制，宮內唯天子紗帽，臣下皆戎帽，特賜平秦王歸彥紗帽以寵之。
《後周書》曰：獨孤信在秦州嘗因獵日暮馳馬入城，其帽微側，詰旦而吏人有戴帽者，咸慕信而側帽焉。
《隋書》曰：後周之時著突騎帽，如今胡帽，垂裙覆帶，蓋索髮之遺象也。又文帝項有瘤疾，不欲人見，每常著焉。相魏之時，著而謁帝，故後周一代將爲雅服，小朝公宴，咸許戴之。
《唐書》曰：代宗時禁民皂衫壓耳帽，以異官徤。
《西京雜記》曰：趙飛燕爲皇后，其弟在昭陽殿，遺飛燕書曰：「令月嘉辰，貴姉懋膺大冊，上遺金花紫綸帽，以陳踴躍。」
《孟嘉別傳》曰：嘉爲桓溫參軍。九月九日，溫遊龍山，參僚悉集。時佐吏並戎服，有風吹嘉帽墮，初不覺。良久如厠，溫命還之，授孫盛紙筆，啁之，置嘉坐處。嘉還見之，請筆即荅，四坐嗟嘆。
《幽明錄》曰：安開者，安成之俗師也，善於幻術。時王凝之爲江州，向王當行陽爲王刷頭，簪荷葉以爲帽與王著。當時亦不覺帽之有異，到座之後，荷葉乃見，舉坐皆驚駭，王不知。
魏文帝《與劉曄書》曰：劉生帽裁製微不長，有似里父之服。
孟逵《與諸葛亮書》曰：貢白綸帽一顔，以示微意。
劉謐之《下野賦》曰：頭戴鹿心帽，足著狗皮靴，面傅黃灰滓，髻插蕪菁花，男女四五人，皆如燒蝦䗫。
束晳《近遊賦》曰：帽引四角之縫，裠有參條之殺。
又曰：老公戴合歡之帽，少年著蕞角之巾。
《釋名》曰：巾，謹也。二十成人，士冠，庶人巾，當自謹修四教也。
《方言》曰：兩復結謂之幘巾，或謂之承露巾，或謂覆髮巾也。
《續漢書》曰：鉅鹿張角自稱天師，弟子數十萬人。始起兵，皆著黃巾以相識別，故世謂黃巾賊。
《後漢書》曰：光武徵鮑永，永疑，不至。及更始亡，乃發，去上將軍列侯印綬，悉罷兵，但幅巾與諸將詣河內。〈幅巾，謂不着冠，但幅巾束首也。〉
又曰：何進、袁隗欲特表陳寔以不次之位，寔謝曰：「久絕人事，飾巾待終而己。」
又曰：曹操旣猜嫌忌孔融，令丞相軍謀祭酒路粹枉狀奏融，雲︰「位爲九列，不遵朝儀，禿巾微行，唐突宮掖。」
《魏志》曰：諸葛亮出斜谷，司馬宣王拒之，堅壁不與戰，亮致巾幗婦人之飾以怒宣王。
又曰：華歆爲豫章太守，孫策略地江東。歆知策善用兵，乃幅巾迎策。
《蜀書》曰：諸葛武侯與宣王在渭濱將戰，宣王戎服涖事，使人視武侯，乘素輿，葛巾、毛扇指麾三軍，皆隨其進止。宣王聞而嘆曰：「可謂名士矣。」
鄧粲《晉書》曰：王敦欲伐甘卓，遣使送大巾。
又曰：謝萬字萬石，簡文辟爲從事中郎，著白綸巾，鶴氅裘，版而前，帝與談移日。
沈約《宋書》曰：陶潛在家，郡將侯潛，值其酒熟，取頭上葛巾漉酒，還暴着之。
《梁書》曰：武帝賜陶弘景以鹿皮巾，後屢加禮聘，並不出。
又曰：賀德基少遊學都下，積年不歸。衣資罄乏，又恥服故弊，盛冬止衣裌襦袴。嘗於白馬寺前逢一婦人，容服甚盛，呼德基入寺門，脫白綸巾以贈之，仍謂曰：「君方爲重器，不久貧寒，故以此相遺耳。」問姓名，不荅而去。
又曰：武帝與何點有舊，及踐祚，手詔論舊，賜以鹿皮巾等。召之，點以巾褐引入華林園。
又曰：王僧孺遷尚書左丞，俄兼御史中丞。僧孺幼貧，其母鬻紗巾以自業。
《後周書》曰：宣政元年，初服常冠，以皂紗爲之，加簪而不施纓，其制若今之折角巾也。
《唐書》曰：張易之同休嘗請公王大臣宴於司禮寺，因謂御史大夫楊再思曰：「公面似高麗，請作高麗舞。」再思忻然剪紙自帖其巾，反紫袍，遂作之。
陸翽《鄴中記》曰：皇后出，女騎一千爲鹵簿，冬月皆着紫綸巾、孰錦袴褶。
《郭林宗別傳》曰：林宗嘗行陳梁間，遇雨，故其巾一角坫而折。二國學士著巾莫不折其角，雲作林宗巾，其見儀則如此。
《傅子》曰：漢末王公多以幅巾爲雅，是以袁紹之徒雖爲將帥，皆著縑巾。
張華《博物志》曰：魏文帝彈綦能用手巾角，時有一書生又能低頭以所冠葛巾角撇棋。
羊祜《與從弟護軍書》曰：年己朽老，旣定邊事，當角巾東路，還歸鄉里。
郭璞注《爾雅》曰：白鷺翅上有長翰毛，江東取爲接離。
《世說》曰：山簡爲荊州，時酣暢，人爲之歌曰：「山公時一醉，逕造高陽池，日暮倒戴歸，酩酊無所知。時復乘駿馬，倒著白接離，舉手謝葛強，何如并州兒。」高陽池在襄陽，強是其愛將，并州人也。
《晉八王故事》曰：初，趙王倫將篡位，洛下童謠曰：「屠蘇鄣日覆兩耳，當有瞎兒作天子。」於時啇農通著大裁障日，倫實眇目也。
孫楚《謝牋》曰：大恩賜鄣日，其器雖小而禮遇甚弘。昔衛綰錫六劒，珍而不用，楚雖不敏，且受而藏之。
