
《說文》曰：璋，半圭也。
《尚書·顧命》曰：康王即位，太保秉璋以酢。〈孔安國注曰：王已祭，太保又祭。報祭曰酢也。〉
《毛詩·棫樸》曰：濟濟辟王，左右奉璋。〈半圭曰璋。〉
又《斯干》曰：乃生男子，載弄之璋。
又《板》曰：天之誘民，如壎如篪，如璋如圭，如取如攜。
《周禮·春官上·大宗伯》曰：以赤璋禮南方。
又《典瑞》曰：牙璋以起軍旅，以治兵革。〈馬融注曰：牙璋，若今之軍虎符。〉
又《秋官下·小行人》曰：合六幣，璋以皮。
《公羊傳·定公八年》曰：陽虎竊寶玉而走晉。寶者何？制璋也。
《爾雅》曰：大璋八寸謂之琡。〈璋，半圭也。〉
《山海經》曰：招搖之神，祠用一璋。
《呂氏春秋》曰：成功用璋。
《說文》曰：琮，瑞玉也。八寸，似車釭。
《周禮·春官上·大宗伯》曰：以黃琮禮地。
又《秋官下·小行人職》曰：合六幣，琮以錦。
又《冬官下·玉人》曰：璧琮八寸，以覜聘。駔琮五寸，宗後以為權。〈駔，讀為組。〉大琮十有二寸，射四寸，厚寸，是謂內鎮，宗後守之。駔琮七寸，鼻寸有半寸，天子以為權。瑑琮八寸，諸侯以享夫人。
《白虎通》曰：員中方外曰琮。琮起土功，位西方。
《呂氏春秋》曰：大喪用琮。
《說文》曰：璜，半璧也。
《尚書中候》曰：文王由磻溪之水，呂尚釣其涯，王下拜，曰：「乃今見光景於斯！」尚曰：「望釣得玉璜。」
《周禮·春官上·大宗伯》曰：以玄璜禮北方。
又《秋官下·小行人》曰：合六幣，璜以黼。
《左傳·文公》曰：周公相王室，以尹天下，於周為睦。分魯公以大路、大旗、夏后氏之璜。〈杜預注曰：璜，美玉名。〉
又《哀下》曰：宋向魋出奔衛，公父文伯攻之。求夏后氏之璜，與之他玉而奔齊。
《白虎通》曰：璜以徵召，位在北方。
又曰：何謂五玉？〈謂圭、璧、琮、璜、璋。〉
又曰：孔子卒、受魯君璜玉，葬郭之北。
《文子》曰：夏後之璜，不能無纇。
《淮南子》曰：夏后氏之璜，不能無考。〈考，暇。〉
又曰：精神可寶，非直夏後之璜。
《楚辭》曰：璜台十成，誰可極焉？〈璜，石次玉。〉
傅玄《歌詩》曰：有所思兮，在天一方；何用贈之？玉佩珠璜。
《說文》曰：瓚三玉二石也。天子用全，純玉也；上公用駹，四玉一石；侯用瓚；伯用埒，玉石半相埒也。
《尚書·文侯命》曰：平王錫晉文侯秬鬯圭瓚，作《文侯之命》。
《毛詩·文王·旱麓》曰：瑟彼玉瓚，黃流在中。〈玉瓚，圭、璜也。黃金，所以流鬯也。圭瓚之狀，以圭為柄，黃金為勺，青金為外，朱中央。〉
《毛詩·大雅·江漢》曰：釐爾圭瓚，秬鬯一卣，告於文人。〈釐，賜也。〉
《周禮·春官·小宗伯》曰：凡祭祀、賓客，以時將瓚果。〈將，送也，猶奉也。祭祀，以時奉而授王；賓客，以時奉而授宗伯。天子圭瓚，諸侯璋瓚。〉
又《冬官下·玉人》曰：裸圭有瓚以祀廟。
《禮記·王制》曰：諸侯賜圭瓚，然後為鬯；未賜圭瓚，則資鬯於天子。〈得其器，乃敢為其事。圭瓚，鬯爵也。鬯，秬酒也。〉
又《明堂位》曰：季夏三月，以禘祀周公於太廟，灌用玉瓚大圭。
又《祭統》曰：君執圭瓚，裸屍。大宗執璋瓚，亞裸，及迎牲。
《左傳·昭四》曰：有星孛於大辰，西及漢。鄭裨竈言於子產曰：「宋、衛、陳、鄭將衕日火；若我以瓘斝玉瓚，鄭必不火。」〈瓘，圭也，斝，玉爵。瓚，勺也。欲以禳火。〉子產不與。
《漢書》曰：王莽加九命，秬鬯圭瓚。
《魏志》曰：天子命魏文踐祚，錫命孫權秬鬯圭瓚。
《北史》曰：於謹受華州刺史，賜秬鬯一卣，圭瓚副焉。
《白虎通》曰：圭瓚鬯，宗廟之盛禮也。
〈音冒〉
《尚書·顧命》曰：乃受衕瑁。〈王受瑁為主，受衕以祭。〉
《周禮·冬官下·玉人》曰：天子執瑁四寸，以朝諸侯。〈玉以冒之，似梨冠也。〉
《白虎通》曰：天子執瑁，以朝諸侯。瑁之為言冒也，上有所覆，下有所冒也。
《說文》曰：珊瑚，色赤，生於海中，或生於山也。
《孝經援神契》曰：珊瑚鈎，瑞寶也。神靈滋液，百珍寶用則見。
《廣雅》曰：珊瑚，珠也。
《晉書》曰：石崇、王愷爭豪。武帝每助愷，嘗以珊瑚樹賜之，高二尺許，枝柯扶疏，世所罕比。愷以示崇，崇便以鐵如意擊之，應手而碎。愷既惋惜，又以為疾己之寶，聲色方厲。崇曰：「不足多恨，今還卿！」乃令左右悉取珊瑚，有三四尺者六七株，條干絕俗，光彩曜日，如愷比者甚眾。愷恍然自失矣。
又《四夷傳》曰：大秦國，一名犁鞬，在西海之西。其地東西南北，各數千里。有城邑，其地周回百餘里，屋宇以珊瑚為梲而琉璃為牆，璧水精為柱礎也。
《宋書》曰：劉勔為鬱林太守。勔既至，隨宜剪定，大致名馬，弁獻珊瑚。
《宋紀》曰：大明六年，鬱林郡獻珊瑚連理樹。
《南史》曰：扶南國，梁天監二年，跋摩復遣使送珊瑚佛像，並獻方物。
又曰：波斯國有咸池，生珊瑚樹，長一二尺。亦有琥珀、馬腦、真珠、玟瑰等，國內不以為珍。
《西京雜記》曰：積草池中，有珊瑚樹，高一丈二尺。一本云：三柯，上四百六十二條。是南越國王趙他所獻，號為烽火樹，至夜，光景昭然。
《漢武故事》曰：武帝起神堂，前庭植玉樹，葺珊瑚為枝。
《述異記》曰：鬱林郡有珊瑚市，海客市珊瑚處也。珊瑚碧色，生海底，一樹數十枝，枝間無葉。大者高五六尺，尤小者尺餘。鮫人云：海上有珊瑚宮。
又曰：漢元封二年，鬱林郡獻瑞珊瑚婦人。帝命植於殿前，謂之女珊瑚。忽一旦柯葉甚茂，至靈帝時，樹死，咸以為漢室將亡徵也。
《海中經》曰：珊瑚生海中。欲取之，先作鐵網沉水底，珊瑚貫網而生，歲高二三尺，有枝無葉，形如小樹。因絞網出之，珊瑚皆摧折在網中。
孫氏《瑞應圖》曰：珊瑚鈎者，王者恭信則見。一本云：不珍玩弄則出。
《廣志》曰：珊瑚，其長者為御車柱，出西海底。
《玄中記》曰：珊瑚出大秦西海中，生水中石上。初生白，一年黃，三年赤，四年蟲食敗。
司馬相如《上林賦》曰：玟瑰碧林，珊瑚叢生。
班固《兩都賦》曰：珊瑚之樹，上棲碧雞。
傅玄《紫華賦》曰：炳參差以照耀兮，何光麗之難形！葩艷挺於碧枝兮，煥若珊瑚之翠英。
潘安仁《石榴賦》曰：似長離之棲鄧林，若珊瑚之映綠水。
《周書王會》曰：伊尹謂湯曰：「請以玳瑁為獻。」
《孝經援神契》曰：神明滋液，則玳瑁背。〈宋均曰：背文也。〉
《春秋考異郵》曰：承石取鐵，玳瑁吸衤若。〈類相致也。衤若，芥也。衤若音若。〉
《史記》曰：趙使使於春申君，欲夸楚，為玳瑁簪，劍器悉飾以玳瑁。
又曰：江南出丹沙、犀象、玳瑁、珠璣。
《漢書·西域傳贊》曰：故能睹犀布、玳瑁，則建珠崖七郡；感醬、竹杖，則開牂牁、越。
《續漢書·輿服志》曰：貴人助蠶玳瑁釵。
范曄《後漢書·賈琮傳》曰：交趾土多珍產，明璣、翠羽、象、犀、玳瑁、異香、美木之屬，莫不自出。前後刺史，率多無清行。有司舉琮為交趾刺史。
又曰：和熹鄧皇后臨朝，上方珠玉、犀象、玳瑁、雕鏤之物皆絕。
又曰：天竺國出象、犀、玳瑁也。
《吳錄》曰：嶺南盧賓縣漲海中，玳瑁似龜而大。
《吳錄》曰：魏使以馬求易珠璣、翡翠、玳瑁。孫權曰：「此皆孤所不用，而得馬，若何而不聽？」
《晉命》曰：士卒百工，不得服犀、玳瑁。
《齊書》曰：少帝夜醉，乘馬從西步廊向北馳走，如此，兩三將倒。臨汝侯坦之諫，不從，執馬控，帝運拳擊垣之，著，倒地。坦之與曹道剛扶抱，還壽春殿玳瑁床上臥。
《齊書》曰：廬陵王子卿為荊州剌史，在鎮營造服飾，多違制度。作玳瑁乘具，詔責之，令速送都。
《唐書》曰：憲宗朝，訶陵國獻僧祗女二人，玳瑁榼、生犀物等。
《西京雜記》曰：韓嫣以玳瑁為床。
《南方異物志》曰：玳瑁如龜，生南海。大者如蘧，背上有鱗，大如扇。發取鱗，因見其文。欲以作器，則煮之，刀截，任意所為。冷，乃以梟魚皮籍治之。後以枯木條葉瑩之，乃有光輝。
《廣志》曰：玳瑁形似龜，出南海巨延州。
司馬相如《紫虛賦》曰：網玳瑁，釣紫貝。
張衡《東京賦》曰：翡翠不裂，玳瑁不簇。
孫德施《南榴枕賦》曰：委之玳瑁席，停之象牙床。
劉楨《清慮賦》曰：後布玳瑁之席，前設觜之筵。
左思《吳都賦》曰：璧玳瑁，金質黑章。
繁欽《寄情詩》曰：何以表別離？取後玳瑁釵。
班固《與竇憲箋書》曰：明將軍賜固駁玳瑁簪。
高文惠《與婦書》曰：今致玳瑁梳一枚。
《說文》曰：貝，海介蟲也。古者貨貝而寶龜，至周而有泉。到秦，廢貝行泉。
《尚書·禹貢》曰：淮、海惟揚州，厥篚織貝。
又《顧命》曰：大貝{卉鼓}鼓，在西房。〈孔安國注曰：大貝如車渠，商、周傳寶之。〉
《毛詩》曰：萋兮斐兮，成是貝錦。
又《義疏》曰：內{辟黽}之屬。又有紫貝，其白質如玉，而紫點為文，皆行列相當。大者有徑一尺六寸，今九真、交趾以為杯槃寶物也。
《爾雅》曰：貝，居陸者<貝焱>，在水者函；大者亢，小者責。〈音積，今之細貝亦有紫色者，出日南。〉者貝，貽貝。〈黑色貝也。〉余氐，黃白文。〈氐音治。黃質白文也。〉余泉，白黃文。〈以白為質，黃為文點。今之紫貝，以紫為質，黑為文點也。〉巴博而[A13P]〈[A13P]者，中央廣，兩頭銳。〉大而險，〈險者謂污簿。〉責小而橢。〈即上小貝。橢謂狹而長。此皆說貝之形容也。〉
《春秋運斗樞》曰：瑤光得江吐大貝。
《尚書大傳》曰：文王囚於里。散宜生之江淮之浦，而得大貝如車渠，以獻紂。
《歸藏》曰：有人將來，遺我貨貝。以至則徹，以求則得，有喜則至。
《漢書》曰：文帝賜南越王尉他書及衣。他因使者獻貝五百。
又曰：王莽時，大貝四寸八分已上，二枚為一朋，直二百一十六；壯貝三寸六分已上，一朋直百五十；分貝二寸四分已上，一朋直三十；小貝寸二分已上，一朋直十；不盈寸二分，不得為朋，率枚直錢三，是貨。
《南史》曰：南海有婆利國，在廣州東南，二月日行。出文螺紫貝。有石，名蚶貝羅。初釆之柔軟，及刻削為物，暴乾之，遂大硬。
《山海經》曰：陰山濁谷之水，注於蕃之澤，中多文貝。
又曰：陰山漁水中多文貝，わ山水多黃貝，赤水之東、蒼梧之野有文貝。
《太公六韜》曰：商王拘周西伯昌於里，太公謂散宜生求物以免君罪，九江得大貝百朋。〈《詩》作「百明」。〉
《鹽鐵論》曰：教與俗改，幣與世易，夏後以玄貝，周人紫石也。
《本草經》曰：貝子，一名貝齒，生東海。
《楚辭·九歌》曰：魚鱗兮龍堂，紫貝闕兮朱宮。〈河伯以魚鱗蓋畫龍文。紫貝作闕者，丹其宮之義也。〉
《廣州志》曰：貝凡有八，紫貝最為美者，出交州。大貝出巨延州，與行賈貿易。
萬震《南州異物志》曰：乃有大貝，奇姿難儔。〈大貝，文貝也。交趾以南海中皆有之。〉素質紫飾，文若羅朱。不磨不瑩，彩輝光浮。思雕莫加，欲琢靡逾。在昔姬伯，用免其拘。
徐哀《南方記》曰：班貝，贏大者圍之，得六十；小者圍之，得五十。在於海邊，捕魚人時有得之者。大貝出諸簿巨延州土地，釆賣之以易絳青。
劉欣期《交州記》曰：大貝出日南，如酒杯。小貝，貝齒也，善治毒，俱有紫色。
《南州異物志》曰：交趾北南海中，有大文貝，質白，而文紫色，天姿自然，不假雕琢，瑩而光色煥爛。
《相貝經》曰：相貝經，朱仲受之於琴高。琴高乘魚，浮於河海，水產必究。仲學先於琴高，而得其法，獻珠於漢武，雲不知所以。嚴助為會稽太守，仲又雲遺助以徑尺之貝，並致此文於助，曰：「黃帝、唐堯、夏禹，三代之貞瑞，靈奇之秘寶。其有次於此者，貝盈尺，狀如赤電黑雲，謂之紫貝。素質紅黑，謂之珠貝。有青地綠文，謂之綬貝。黑文黃畫，謂之霞貝。紫愈疾，珠明目，綬清氣鄣，霞伏蛆蟲。不能延齡增壽，其御害一也。復有下此者，鷹喙蟬脊，以逐溫去水，無奇功。貝大者如輪，文王請大秦貝，徑半尋。穆王得其殼，懸於昭觀，秦穆公以遺燕黽。可以明目，遠宜玉宜金。南貝如珠璣，或曰駁，其性寒，其味甘。巴水毒，浮貝，使人寡，無以近婦人，黑白各半是也。濯，使人善驚，無以親童子，黃唇點齒，有赤駁是也。雖貝使病瘧，黑鼻無皮是也。爵貝使人胎消，勿以示孕婦，赤帶通脊是也。慧貝使人善忘，勿以近熾，內殼赤絡是也。醟貝使童子愚，女淫，有青唇赤鼻是也。碧貝使人盜，脊上有縷句唇是也，雨則重，霽則輕。委貝使志強，夜行伏迷鬼狼豹百獸，赤中員是也，雨則輕，霽則重。」
