
《史記》曰：魯公伯禽初受封，之魯三年，而後報政周公。周公曰：「何遲？」伯禽曰：「變其俗，革其禮，喪三年然後除之，故遲。」太公亦封於齊，五月而報政。周公曰：「何疾也？」曰：「吾簡其君臣禮，從其俗爲也。」及後聞伯禽報政遲，乃嘆曰：「嗚呼！魯後世其北面事齊矣。夫政不簡不易，民不近。平易近民，民必歸之。」
又曰：齊威王召即墨大夫而語之曰：「自子之居即墨也，毀言日至。然吾使人視即墨，田野辟，民人給，官無留事，東方以寧。是子不事吾左右以求譽也。」封之萬家。召阿大夫語曰：「自子之守阿，譽日聞。然使人視阿，田野不辟，民人貧苦。昔趙氏攻甄，子弗能救；衛取薛陵，而子不知。是子以幣厚吾左右以求譽也。」是日，烹阿大夫及左右嘗譽者。於是齊國震懼，人人不敢飾非，務盡其誠。齊國乃大治。
又曰：公孫鞅西入秦，因孝公寵臣景監以求見孝公。孝公旣見鞅，語事良久。孝公時睡，弗應，罷而去。孝公怒景監曰：「子之客，妄人耳！安足用耶？」景監以讓鞅。鞅曰：「吾說孝公以帝道，其志不開悟。」後五日，復求見鞅。鞅復見孝公，益愈，然而未中旨，罷而去。孝公復讓監，監亦讓鞅。鞅曰：「吾說公以王道而未入也。請復見鞅。」鞅復見，孝公善之而未甚也。罷而去。孝公謂景監。曰：「汝客蓋可與語矣。」鞅曰：「吾說孝公以霸道，其意欲用之矣。誠復見我，我知之矣。」鞅復見孝公。公與語，不自知膝之前於席也。語數日，不厭。景監曰：「子何以中吾君？吾君之歡甚也。」鞅曰：「吾說君以帝王之道，而召君曰：『久遠，吾不能待。安能邑邑待數十百年而成王道之業乎？』故吾以強國之術說君，君悅之。然亦難以比德於殷周矣。」
《漢書》曰：曹參相齊，召長老諸先生，問以安集百姓。齊故諸儒以百數，言人人殊。參未知所定。聞膠西有蓋公，善治黃老，具言之。參於是避正堂，舍蓋公焉。其治要用黃老術，故相齊九年，齊國安集，大稱賢相。及參去齊，屬其後相曰：「以齊獄市爲寄，慎勿擾也。」後相曰：「治無大於此乎？」參曰：「不然。夫獄市者，所以幷容也。今君擾之，奸人安所容乎？吾是以先之。」
又曰：陸賈時時說《詩》《書》，高帝駡之曰：「乃公居馬上得之，安事《詩》《書》？」賈曰：「馬上得之，寧可以馬上治乎？且湯、武逆取而順守，文、武幷用，長久之術也。昔者吳王夫差、智伯，極武而亡；〈夫差，吳天闔閭子也。好用兵，卒爲越所滅。智伯，晉卿荀瑤也。攻趙襄子，襄子與韓魏反而喪之。〉秦任刑法不變，卒滅趙氏。〈秦之先封於趙。〉鄉使秦已幷天下，法先聖，陛下安得而有之？」
又曰：賈誼上疏曰：「夫仁義恩厚，人主之芒刃也；權勢法制，人主之斤斧也。」
又曰：夫三代之所長久者，其己事可知也。〈已事，已往之事也。〉然而不能從者，是不法聖智也。秦世之所以亟絕者，其轍跡可見也。然而不避，是後車又將覆也。夫存亡之變，治亂之機，其要在是而已矣。夫人之智能見已然，不能見將然；夫禮者禁於將然之前，而法者禁於已然之後。是知法之用易見，而禮之所以爲至難知也。若夫慶賞以勸善，刑罰以懲惡，先王執此之政，堅若金石，行此之令，信如四時。據此之公無私，如天地耳。豈顧不同哉！〈顧，反也。〉爲人主計者，莫如先審取捨，取捨之極定於內，安危之萌應是外矣。安者非一日而安也，危者非一日而危也。以禮義治之者積禮義；以刑罰治之者積刑罰。刑罰積而民怨背，禮義積而民和親。故世主欲民之善同，而所以使民善者或異。或道之以德教，或毆之以法令。道之以德教者，德教洽而民氣樂；毆之以法令者，法令極而民風哀。哀樂之感，禍福之應也。秦王之欲尊社廟而安子孫，湯武同然。而湯武廣大其德行，六七百歲而不失；秦王治天下十餘歲，則大敗。此亡他故矣，湯武之定取捨審而秦王之定取捨不審也。夫天下，大器也。令人之置器，置諸安處則安，置諸危處則危。天下之情與器無以異，在天子之所置之。湯武置天下於仁義禮樂，而德澤洽於禽獸草木，廣裕累子孫數十世；秦王置天下於法令刑罰，德澤亡一有，禍幾及身，子孫誅絕。此天下所共見也。
又曰：董仲舒對策曰：「夫人君莫不欲安存而惡危亡，然而致亂危者甚衆，所任者非其人而所繇〈音由〉者非其道也。是以政日以僕滅也。夫周道衰於幽、厲，非道亡也，幽厲不繇也。至宣王，明文、武之功業，周道粲然復興，詩人美之，上天佑之，爲生貨佐，行善之所致也。孔子曰：『人能弘道，非道弘人。』故理亂興廢在於己，非天降命也。臣聞天之所大奉使之王者，必有非人力所能致而自至者。此受命之符也。天下之人同心歸父母，故天瑞應誠而至。白魚入於王舟，有火復於王屋，流而爲烏，〈復，歸也。〉皆積善累德之效也。及後世，淫逸不能統理群生，廢德教而任刑罰。刑罰不中則生邪氣，邪氣積於下，怨惡畜於上。上下不和，陰陽繆，而妖孽生焉。此災異所緣起也。臣聞：命者，天之令也；性者，生之質也；情者，人之欲也。或夭或壽，或仁或鄙，陶冶而成之，不能粹美，有治亂之所生，故不齊也。堯、舜行德，則民仁壽；桀、紂行暴，則民鄙夭。夫上之化下，下之從上，猶泥之在鈞，惟甄者之所爲；猶金之在，惟冶者之所鑄。綏之斯來，動之斯和也。」
又曰：董仲舒論時政曰：「爲政不行甚者，必變而更化之。譬諸琴瑟不調，必解而更張之。當更張而不更張，雖有良工，不能善調也。當更化而不更化，雖有大賢，不能善治也。」
又曰：蕭望之上疏曰：「夫民函陰陽之氣，〈函與含同。〉有仁義、欲利之心，在教化之所助，雖堯在上，不能去民欲利心，而能令其欲利不勝其好義也；雖桀在上，不能去民好義之心，而能令其好義不勝其欲利也。故堯、桀之分，在於義利而已。故道民不可不慎也。」
又曰：匡衡上書言政治曰：「五帝不同樂，三王各異教。民俗殊務，所遇之時異也。比年大赦，而奸邪不爲衰止，蓋保民者陳之以德義，示之以好惡，觀其失而制其宜也。朝廷者，天下之楨也。公卿大夫相與循禮恭讓，則民不爭；好仁樂施，則下不暴；上義高節，則民興行；寬柔和惠，則衆相愛。四者，明王所以不嚴而成也。」
又曰：元帝時，京房問上曰：「幽、厲之君何以危？所任者何人也？」上曰：「君不明而所任者巧佞。」房曰：「知其巧佞而任之也？」將以爲賢也？上曰：「賢之。」房曰：「然則今何以知其不賢也？」上曰：「以其時亂而君危知之。」房曰：「若是，任賢必治，不肖必亂，必然之道也。幽、厲何不覺寤而更求賢，曷爲卒任不肖以至於是？」上曰：「臨亂之君，各賢其臣。令皆覺寤，天下安得危亡之君？」房曰：「齊桓公、秦二世亦嘗聞此二君而非笑之，然則任竪刁、趙高，政治日亂，盜賊滿山。何不以幽、厲之王而覺悟乎？」上曰：「惟有道者能以往知來耳。」房因免冠謝曰：「《春秋》記二百四十二年災異，以示萬世之君。今陛下即位已來，日月失明，星辰錯行，山崩泉涌，地震石隕，夏霜冬雷，水旱螟蟲，民人饑疫，盜賊不禁，刑人滿市。《春秋》所記災異盡備。陛下視今爲治耶？爲亂耶？」上曰：「亦極亂耳，尚何道。」房曰：「今所任者誰歟？」上曰：「然幸其愈於彼，又以爲不在此人也。」〈愈，勝也。言其勝於彼也。〉房曰：「夫前世之君亦皆然矣。臣恐後之視今，猶今之視前也。」
《後漢書》曰：桓譚上疏曰：「國之廢興，在於政事；政事得失，由乎輔佐，夫有國之君，俱欲興化建善。然而治道未理者，其所謂賢者異也。且設法禁者，非能盡塞天下之奸，皆合衆人之欲也，大底取便國利民多者則可矣。夫張官置吏，以理萬民；懸賞設罰，以別善惡。惡人誅傷，則善人蒙福矣。」
《魏志》曰：袁渙字曜卿，爲梁相。每敕諸縣曰：「世治則禮備，世亂則禮簡。方今難以禮化，在吾所以爲政。」
又曰：太祖破袁氏，領冀州牧，辟崔琰爲別駕從事。謂琰曰：「昨案戶籍，可得三十萬衆，故爲大州也。」琰曰：「今天下分崩，九州幅裂。二袁兄弟，親尋干戈，冀方蒸庶，暴骸原野。未聞王師仁聲先路，存問風俗，救其塗炭，而較計兵甲，惟此爲先，豈彼州士女所望於明公哉？」太祖改容謝之。
《晉書》武帝初受禪，駙馬都尉傅玄上疏曰：「先王之治天下也，明其大教，長其義節；道化行於上，清議隆於下；上下相奉，人懷義心。亡秦蕩滅先王之制，以法術相禦，而義心亡矣。近者魏武好法術而天下貴刑名，魏文慕通達而天下賤守節。其後綱維不攝，而虛無放誕之論盈於朝野，使天下無復清議，而亡秦之弊復發焉。」
崔洪《春秋前涼錄》曰：張天錫時，小府長史紀瑞上疏論時政曰：「臣聞東野善馭而敗其駕，秦氏富強而覆其國。馬力已盡，求之弗休；人旣勞竭，役之無已故也。造父之禦，不盡其馬；虞舜之治，不窮其人，故造父無失禦，虞舜無失人。」
《唐書》曰：魏徵上疏曰：「君人者，誠能見可欲，則思知足以自戒；將有作，則思知止以安人；念高危，則思謙沖而自牧；懼滿溢，則思江海下百川；樂盤游，則思三驅以爲度；恐懈怠，則思慎始而敬終；慮擁蔽，則思虛心以納下；想讒邪，則思正身心以黜惡；恩所加，則思無喜以謬賞；罰所及，則思無怒以濫刑。然後簡能而任之，擇善而從之，智者盡其謀，勇者竭其力，仁者播其惠，信者效其忠。文武爭馳，在君無事，可以盡豫游之樂，可以養松喬之壽，鳴琴垂拱，不言而化。何必勞神苦思，代下司職，役聰明之耳目，虧無爲之大道也？」
又曰：陳子昂上書言政理曰：「元氣者，天地之始、萬物之母、王政之大端也。天之道莫大乎陰陽，萬物之尊莫大乎黔首，王政之貴莫大乎安人，故人安則陰陽和，天地平而元氣正矣。是以古先帝王見人之通於天地，天人相感，陰陽相和，災害之所不生，嘉祥之所以作也。遂則象於天，則成於地，輔相天地之宜以左右民，於是養成群生，奉順天德。故人得安其俗、樂其業、甘其食、美其服，陰陽大和，元氣已正，天地降瑞，風雨以時矣。」
又曰：景雲二年，監察御史解琬陳時政曰：「臣聞國之安危，在於爲政。若爲政以法，雖暫安而必危。爲政以德，雖不便而終治。夫法者，智也。智，所謂權宜；道，可以長久。陛下登位，今已逾年。上封事者多言明聖、述太平，或曰功巍巍、德赫赫，非惟不裨於政化，亦乃陛下之厭聞。臣以爲當今風俗未甚振理，政令未息煩勞，陰陽未調和，帑藏未充�刃，流離者尚相望於道路，犯禁者猶繼踵於狴牢；耳未聞康哉之聲，目未睹太平之事。且貞觀、永徽之天下，亦今日之天下，相去幾何？而風俗淳季相反，由理之失也。夫霸者任智，失德於人，故大僞緣生矣。然巧智之士，浮詭之徒，智忠者爲立身之階，識仁義爲百行之本，托之以求進，假之以取容，口是而心非，言同而意反。明君哲後，亦何盡能察哉？趨競之吏、巧知之人，欲密網以爲至公，殊不知網密而犯者衆；用苛細爲勤事，不知事細而擾愈煩。賞貪冒以強能，鄙貞正而孤介；隨波浮沉者題之以黠，剛毅正直者目之曰愚。歲月漸漬，日致澆浮，樸散淳離，流宕忘反。若不匡救其弊，何由使風俗淳質、厥人以康哉？」
