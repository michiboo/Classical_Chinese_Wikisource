
《易》曰：雷雨作解，君子以赦過宥罪。
《書》曰：眚災肆赦。〈眚，過；災，害；肆，緩。言大過害當緩赦之。〉又曰：五刑之疑有赦，五罰之疑有赦，其審克之。〈刑疑赦從罰，罰疑赦從免，其當伺察，能得其禮。〉
《周禮》曰：國君過市，刑人赦。
又曰：司刺，掌三宥三赦之法。一宥曰不識，再宥曰過失，三宥曰遺忘；一赦曰幼弱，再赦曰老耄，三赦曰蠢愚。
《爾雅》曰：赦，舍也。〈舍，放置也。〉
《論語》曰：子路問政。子曰：「先有司，赦小過，舉賢才。」
《史記》曰：陶朱公子煞人，囚於楚。公曰：「煞人而死，職也。」使少子往視之，乃裝黃金千溢以置褐器中。載以一牛車，遣其少子。朱公長男固請欲行，公不許。長男曰：「長子，家督也。今弟有罪，大人不遣，是吾不肖。」欲自煞，其母爲言，不得己而遣長子。爲一封書及金，令遺故所善莊生。生乃見楚王曰：「某星犯某宿，獨以德爲可以除之。」王乃使封三錢之府。長男以爲赦，弟固當出也，重千金虛棄無所爲也，乃復見莊生曰：「弟今自赦，故辭去。」生知其意曰：「自入室取金。」莊生恥爲兒所賣，乃入見楚王曰：「臣出，道路皆言陶之富人朱公子多將金賂王左右，王非能恤楚而恩赦，乃以陶朱公子也。」楚王大怒，遂煞陶朱公子。明日乃赦，令長子持其弟喪歸也。
《漢書》曰：惠帝冠，赦天下，省法令妨吏民者，除挾書律。〈如淳曰：秦皇令，敢有挾持書偶語者，爲城旦舂。〉
又曰：惠帝崩，太子立爲皇帝，年幼，太后臨朝稱制，大赦天下。
又曰：武帝元封二年四月，臨決河塞堤，作《瓠子歌》，赦所過徒。六月，詔曰：「甘泉宮內銅池中産芝，九莖連葉，赦天下。」作《芝房之歌》。五年冬，行南巡，還至泰山，增修封禪，赦天下。六年，詔曰：「朕禮首山，昆田出珍物，化爲黃金。祭后土，神光三燭。其赦汾陰殊死以下，賜天下貧民布帛人一匹。益州、昆明反，赦京師亡命令從軍，擊之。後元元年三月，詔曰：」朕郊見上帝，巡於北邊，見群鶴留止，以不羅網，靡所獲。獻薦於泰畤，光景幷見，其赦天下也。」
又曰：宣帝地節元年四月，鳳凰集魯，群鳥從之。戊申，立皇太子，赦天下。神爵四年春二月，詔曰：「嘉瑞幷見，修興太一、五帝、后土之祠，祈爲百姓蒙福。鸞鳳萬舞，集止於旁。齋戒之暮，神光顯著。薦獻之夕，神光交錯，或降於天，或登於地，或從四方來集於壇。上帝嘉饗，海內承福，其赦天下。」
又曰：成帝建始元年二月，詔曰：「乃者火災降於祖廟，有星孛於東井，其大赦天下，鹹得自新。」永嘉元年丙寅，立皇后趙氏，大赦天下。四年正月，行幸甘泉，郊泰畤，神光降集紫殿，大赦天下。
又曰：哀帝建平二年四月，詔曰：「漢家之制，推親親以顯尊尊。定陶恭皇之號，不宜復稱定陶。尊恭皇太后，稱永信宮，立恭皇后廟於京師。赦天下。」
《東觀漢記》曰：吳漢疾篤，上乃親自臨問所欲言。對曰：「臣愚，無所知識，惟願無赦而己。」
又曰：郭躬家世掌法，務在寬平。章和元年，赦天下繫囚，在四月丙子以前，減死罪一等，勿笞，詣金城，而文不及亡命。躬上封事曰：「伏惟天恩莫不蕩宥，死罪以下幷蒙更生，而亡命捕得獨不沾澤。臣以爲赦前犯死罪而系在赦後者，可皆勿笞，詣金城，以全民命益於邊。」上善之，即下詔赦焉。
謝承《後漢書》曰：學士中諸生與李應等更相褒重，莫不畏其貶議。時河內張成善說風角，推占當赦，遂教子煞人。李應爲河南尹，督促收捕，旣而逢宥獲免。應愈懷憤疾，竟案煞之。
又曰：度尚爲荊州刺史。尚見胡蘭餘黨南走蒼梧，懼爲己負，仍僞上言蒼梧賊入荊州界，於是徵交趾刺史張磐下廷尉。辭狀未正，會赦見原，磐不肯出獄，方更牢持械節。獄吏謂磐曰：「天恩曠然，而君不出，何乎？」磐因自列曰：「前長沙賊胡蘭作難荊州，餘黨散入交趾。磐身嬰甲冑，涉危履險，討擊凶患，斬殄渠帥，餘燼鳥竄，冒遁還奔。荊州刺史度尚懼磐先言，怖畏罪戾，伏奏見誣。磐備位方伯，爲國爪牙，而爲尚所枉，授罪牢獄。夫事有虛實，法有是非，磐實不辜，赦無所除。如忍以荀免，永授侵辱之恥，生爲惡吏，死爲弊鬼。乞傳尚詣廷尉，面對曲直。」廷尉以其狀上，詔書徵尚到廷尉，辭窮授罪，以先有功得原。
又曰：董卓死，陝中諸將後共相要，遣使詣長安相聞，求乞大赦。尚書令王允等以爲煞卓時己赦，今復求，一歲不可再赦。李傕等曰：「京師不赦我，我當死，不若決之。若攻長安，克之則可大得天下；不克則盡鈔取三輔婦女財物西上隴，歸鄉里作賊，延命尚可數年。」於是帥兵西向長安。
《魏志》曰：文帝延康元年，授禪即位，改延康爲黃初，大赦天下。
又曰：陳留王奐即位，咸熙二年二月，加相國晉王冕十二旒、天子旌旗、出警入蹕、乘金銀車等。癸未，大赦。八月辛卯，晉王薨。壬辰，晉太子炎紹封襲位。襄武縣言有大人見，長三丈餘，跡長尺二寸，白�，著黃單衣，黃巾，柱杖，呼人王，始語雲，今當太平。九月乙未，大赦。
《吳志》曰：呂蒙病發，孫權迎置內廄，夜不能寐，病中有瘳，爲下赦令。
又曰：孫皓天璽元年，吳都言臨平湖自漢末草穢擁塞，令更開通。長老相傳，此湖邊石函中有小石，青白色，長四寸，廣二寸餘，刻作皇帝字。於是改年，大赦。
《蜀志》曰：孟光字孝裕，河南人延熙九年秋，大赦。光責大將軍費禕曰：「大赦者，偏枯之物，非明世所宜有也。衰弊窮極，必不得己，然後乃可權而行之耳。今主上仁賢，百僚稱職，有何旦夕之危，倒懸之急，而數施非常之恩，以惠奸宄之惡乎？又鷹隼始擊，而更原宥有罪，上犯天時，下違人理。老夫耄朽，不達治體，竊謂斯法難以經久，豈具瞻之高美所望於明德哉？」禕但顧謝踧昔而己。
幹乏《晉紀》曰：庶人楊氏卒於金墉城。陳留董仲道游於太學，喟然而嘆曰：「建斯室也，何爲者乎？每見國家赦書，謀反大逆皆除，其煞祖父母父母者不除，以爲道法所不容也。何今日公卿而處議，文飾禮典，以至此事乎？天人之理旣惑，大亂將作矣。」顧謂謝鯤、阮千里等曰：「《易》稱知幾其神，卿等各可深逃。」乃身荷擔，妻子推鹿車以入於蜀山，莫知所至。
王隱《晉書》曰：武帝咸熙二年十二月丙寅，上乃設壇授命於郊，即洛陽宮，幸太極前殿，大赦天下。
又曰：湣帝建興元年夏四月壬申，上即位於長安宮，改年，大赦天下，與之更始，前後不及者，皆除之。
崔鴻《前秦錄》曰：王猛疾病未瘳，符堅大赦死己下。
又曰：永興元年，符堅將爲赦，與尚書左僕射王猛、右僕射符融密議於露堂，屏左右爲赦文。有一大蒼蠅入自牖間，鳴聲甚大，集於筆端，驅而復來，久之乃去。俄而長安市里相告曰：「官今大赦。」有司以聞，堅驚謂猛、融曰：「禁中何從泄也？」於是敕外推之，咸言有一小人衣黑衣，大呼於市曰：「官今大赦。」須臾不見。堅嘆曰：「其向者蒼蠅也。」
《後魏書》曰：崔玄伯，太宗時，郡國豪右大爲人蠹，乃優詔徵之。人多戀本而長吏逼遣，於是輕薄少年因相扇動，所在聚結，討之不能禁，太宗乃引玄伯及元成侯屈等議赦之。屈曰：「人逃不罪，而反赦之，似若有求於下，不如先誅首惡，赦其黨類。」玄伯曰：「王者治天下，安人爲本，何能顧小曲直也？譬琴瑟不調，必改弦而更張。夫赦雖非正道，而可以權行，自秦漢已來，莫不相踵。屈言先誅後赦，會於不能兩去，孰與一行便定？若其赦而不改者，誅之不晚。」太宗從之。
《後周書》曰：明帝三年夏，詔：「比屢有糾發官司赦前事。此雖意在疾惡，但先王制肆眚之道，令天下自新。若又推問，自新何由哉？如此之徒，有司勿爲推究。惟庫廄倉廩與海內所共，漢帝有雲，朕天下守財耳。若有侵盜公家財畜錢粟者，魏朝之事，年月旣遠，一不須問。自周有天下以來，雖經赦宥，而事跡知者，有司宜即推窮。得實之日，但便免其罪，徵備如法。
《北齊書》曰：宋世良，字元友。爲清河太守，甚有善政。天保初，大赦，清河獄內蓬蒿但滿，無囚可赦，惟率將吏拜詔而己。
又曰：後主將大赦，時臨漳令李世業爲台所劾，贓多至死。世業即穆提婆對門陸令宣言於齊主，所以大赦。後由是頻赦，遂以爲常。平恩縣功曹賀肫，小人奸貪，數犯刑憲，但入狴牢，無不遇赦，故世人以肫爲赦之候。
又曰：赦日，武庫令設金鶏及鼓於閶闔門外之右。勒集囚徒於闕前，撾鼓千聲，脫枷鎖遣之。
《隋書》曰：張爲天官司會，與宗伯斛斯徵素不協。徵出爲齊州刺史，坐事下獄，自知罪重，遂逾獄而走。帝大怒，購之急。上密奏曰：「徵自以負罪深重，懼死遁逃，若不北竄匈奴，則南投吳越。徵雖愚陋，久曆清顯，奔波敵國，尾嫳聖朝。今者炎旱爲災，可因茲大赦。」帝從之。徵賴以獲免，卒不言。
《唐書》曰：太宗以法吏舞文，尤留意於刑政，每親錄囚徒。貞觀初，時方發生，乃悉放京城死罪繫囚徒歸家，期以秋分還系所囚，敕天下皆放之。是歲，天下死罪囚如期而還者，凡二百九十人。太宗湣其奉法，悉赦之。自是犯法者鮮。貞觀二年，上謂侍臣曰：「凡殊，惟及不軌之輩。古語曰：『小人之幸，君子不幸。一歲再赦，奴人喑啞。』凡養稂莠者，傷禾稼；惠奸宄者，賊良人。昔文王作罰，刑茲無赦。夫小仁者，大仁之賊。故我有天下以來，不甚放赦。今四海安靜，禮義興行，數赦則愚人常冀僥幸，惟欲犯法，不能改過。當須慎赦。」
《尚書大傳》曰：有過必赦，小罪勿增，大罪勿增，老弱不授刑，有過不授罰。故老而授刑謂之悖，弱而授刑謂之克，不赦有過謂之賊。故與其煞不辜，寧失有罪；與其增以有罪，寧失過以有赦。
《家語》曰：孔子爲司寇，有父子訟者，夫子同狴〈狴，獄也。〉而執之，三月而不別也。其父請止，夫子赦焉。季孫聞之不悅，曰：「司寇欺餘。曩告餘曰：『爲國家必先以孝。』餘今戮一不孝以教民孝，不亦可乎？又赦之，何哉？」冉有以其言告，孔子喟然嘆曰：「上失其道而煞其下，非理也。不教以孝而聽以獄，是煞不辜；三軍大敗，不可斬也；獄犴不理，不可刑也。何者？上教之不行，罪不在民故也。
《管子》曰：凡殊者，小利而大害也，故久而不勝其禍。無赦者，小害而大利也，故久而不勝其福。故赦者，奔馬之委轡也。無赦者，痤疽之砭石也。
又曰：赦者，先易後難；法者，先難後易。故惠者，民之仇仇也；法者，民之父母也。
《莊子》曰：聞在宥天下，不聞治天下。〈郭家注曰：宥使自有則治，法治之則亂。〉在也者，恐天下之淫其性也。宥也者，恐天下之遷其德也。天下不淫其性也，不遷其德，有治天下者哉！〈無治乃不遷淫耳。〉
《淮南子》曰：或曰知天且赦也而煞人，或曰知天且赦而活人，其望赦同，其所利害異。故或吹火而燈，或吹火而滅，所以吹者異也。
《李燮別傳》曰：燮年逃亡，匿臨淄界爲酒家傭。靈帝即位，時月經陰道暈五車，史官曰：「有流星�漢而北，陽芒迫卯，熒惑入大角，犯帝座，其占當有大臣被誅者。故太尉李固，西土人，占在固。今月經陰道，圍五車，宜有赦令，以除此異。」上感此變，大赦天下，求公子孫，酒家且車乘厚送之。
《漢舊儀》曰：踐祚改元，立皇后、太子，赦天下。每赦，自殊死以下及謀反，大逆、不道、諸不當得赦者，皆赦除之。令下，丞相御史復奏可，分遣丞相御史乘傳駕行郡國，解囚徒，布詔書。郡國各分遣吏，傳廄車馬，行屬縣，解囚徒。
《海內先賢傳》曰：王允字子師，誅董卓。阻喃郭汜、李傕等聞卓死，引兵還圍長安，燔掠官省，死者萬數，大赦天下。允忠節三朝，更赦書雲︰「其赦射帝營宮闕，不從此令。」是日遂及於難。
《華陽國志》曰：丞相諸葛亮，時有言公惜赦，亮答曰：「治世以大德，不以小惠，故匡衡、吳漢不願爲赦。先帝亦言吾周旋陳元方、鄭康成間，每見啓亂之道悉矣，曾不語赦也。若劉景升父子歲歲赦宥，何益於治也？」
王符《潛夫論》曰：凡治疾者，必先知脈之虛實，氣之所結，然後爲之方，故疾可愈也。爲國者，必先知人之所苦，禍之所起，然後爲之禁，故奸可塞也。夫賊良人之甚者，莫大數赦。赦數，則惡人昌而善人傷矣。養稂莠者傷禾稼，惠奸宄者賊良人。《書》曰：文王作罰，刑茲無赦。孝明帝時，荊州舉茂才。初過謝恩賜食。事訖，問何異聞，曰：「巫有劇賊九人，刺史數以互郡，訖不能得。」帝曰：「汝非部南郡從事耶？」對曰：「是。」帝乃震怒曰：「賊發部中不能擒，煞才何以爲茂？」乃捶數百，便免官，而切讓州郡。十日之間，賊即伏誅。由此觀之，擒盜賊在於明法，不在數赦。
崔實《政論》曰：孝文皇帝即位二十三年乃赦，示不廢舊章而己。近永平、建初之際，亦六七年乃赦，亡命之子皆老於草野，窮困懲艾皆至於死。頃間以來，歲旦赦，百姓輕爲奸非。前年一期之中，大小四赦。諺曰：「一歲再赦，奴兒喑啞。」況不軌之民，孰不肆意？遂赦爲常俗，赦以趣赦，轉相驅踧而不得息，雖日赦之，亂甫繁擊耳。
郭子曰：孫秀降晉，武帝厚存寵之，撇�姨妹蒯氏，室家甚睦。妻嘗怒，乃駡秀爲貉子，秀大不平，遂出不復入。蒯氏自悔責，遂請救於帝。時大赦，群臣咸見。旣出，帝獨留秀，從容言天下曠蕩，蒯夫人可得從其例不。秀免冠謝，爲夫婦如初。
《傅子》曰：若親貴犯罪，大丈必議，小丈必赦，是縱封豕於境內，放長蛇於左右也。
荀悅《漢紀論》曰：大赦，權時之宜，非常典也。漢興，承兵革之後，大過之代比屋可刑，故設三章之法，申以大赦之令，蕩滌穢流，與人更始，時勢然也。後代承業，習而不革，失時宜矣。
《風角書》曰：春甲寅日，風高去地三四丈，鳴條從甲上來，爲大赦期六十日。
又曰：候赦法，冬至後盡丁巳之日，南風從己上來，滿三日以上，必有大赦。
《望氣經》曰：黃氣四出，注期五十日，赦。
《古樂府歌》詩曰：始出上西門，遙望秦氏樓。秦氏有好女，自名爲女休。女休年十五，爲宗行報仇。左執白楊刀，右援宛景矛。上山四五里，問吏得女休。女休前置辭：平生爲燕王婦，於今爲詔獄囚。刀矛本及下，忄龍橦擊鼓赦書下。
