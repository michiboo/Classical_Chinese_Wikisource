
《釋名》曰：友，有也。相保有也。
《說文》曰：友，愛也。同志爲友。
《周易》曰：君子上交不諂，下交不黷。
又曰：朋從爾思。
又曰：君子以朋友講習。
又曰：西南得朋，東北喪朋。
又曰：二人同心，其利斷金。同心之言，其臭如蘭。
又曰：上下交而其志同。由此觀之，交乃人倫之本務，王道之大義，非特士友之私志也。
又曰：出門同人。
又曰：君子定其交而後求。
又曰：嗟爾朋友。
又曰：朋來無咎。
《毛詩》曰：《伐木》，燕朋友故舊也。自天子至於庶人，未有不須友以成者也。親親以睦，友賢不棄，則民德歸厚矣。伐木丁丁，鳥鳴攖攖，攖其鳴矣，求其友聲。
又曰：雖有兄弟，不如友生。
又曰：朋友攸攝，攝以威儀。〈攝，助也。〉
又曰：既見君子，我心則喜。
又曰：豈無他人，惟子之好。
又曰：言念君子，溫其如玉。
又曰：未見君子，憂心忡忡。
《禮記》曰：君子不盡人之歡，不竭人之忠，以全交。
又曰：君子之交淡如水，小人之交甘如醴。君子淡以成，小人甘以壞。
又曰：儒有合志同方，營道同求；幷立則樂，相下不厭；久不相見，聞流言不信。義同而進，不同而退。其交友有如此者。〈同方、同求，志行也。聞流言不信，不信其友所行，被毀而謗之。〉
又曰：隨武子利其君子忘其身，忘其身不遺其友。
又曰：父母在，不許友以死。
又曰：寡婦之子，不有見焉，弗與爲友。
又曰：見父之執友，不謂之進，不敢進。
又曰：子夏曰：「吾離群而索居，亦已久矣。」
又曰：僚友，稱其弟也；執友，稱其仁也；交遊，稱其信也。
《周禮》曰：司諫糾萬民之德，而勸之朋友。
又曰：孝友任恤。〈註：任信於友，道恤憂患也。〉
《論語》曰：益者三友，損者三友。友直、友諒、友多聞，益矣。友便僻、友便佞、友善柔，損矣。〈便僻，巧譬喻也。善柔，誇毗也。便佞，辯以爲佞也。〉
又曰：胩平仲善與人交，久而敬之。
又《衛靈公》曰：居是邦也，事其大夫之賢者，友其佞士之仁者。
又曰：子貢問友，子曰：「忠告而善道之，不可則止，無自辱焉。〈忠言以告之，不從則止之。」〉
又曰：君子以文會友，以友輔仁。
又曰：故舊無大故，則不棄。
又曰：子夏之門人問交於子張。子張曰：「子夏雲何？」曰：「可者與之，其不可者拒之。」子張曰：「君子尊賢而容衆，嘉善而矜不能。我之大賢與！於人何所不容？我之不賢與！人將拒我，如之何其拒人也？」
又曰：與朋友交，言而有信。雖曰未學，吾必謂之學矣。
又曰：有朋自遠方來，不亦樂乎！
又曰：老者安之，朋友信之。
又曰：子路曰：「願車馬、衣輕裘，與朋友共，弊之而無憾。」
又曰：事君數，斯辱矣。朋友數，斯疏矣。
又曰：無友不如己者。
又曰：朋友切切。
又曰：匿怨而友其人。
《禮記》曰：獨學而無友，則孤陋而寡聞。
《孝經》曰：士有爭友，則身不離於令名。
《大戴禮》曰：上親賢則下擇友。
又曰：與君子游，如入蘭芷之室，久而不聞其芳，則與之化矣。與小人游，如入鮑魚之肆，久而不聞其臭，則與之化矣。是故君子慎其去就。
《家語》曰：孔子曰：「吾死之後，商也日益，謂與賢己者交；賜也日損，好悅不若己者交。故君子慎所交。」
又曰：孔子曰：「自季氏賜我千鍾，而友益親。」
又曰：孔子曰：「夫子産於民爲惠主，於學爲博物。晏子於君爲忠臣，於行爲恭敏。故吾皆以兄事之而加愛敬焉。
又曰：夫內行不修，身之罪也。行修而名不彰，友之罪也。故君子入則篤行，出則友賢。
《漢書》曰：下邳翟公爲廷尉，賓客亦填門。廢，外可設雀羅。復爲廷尉，賓客又來。翟公大署其門曰：「一死一生，乃知交情。一貧一富，乃知交態。一貴一賤，交情乃見。」
《魏志》曰：胡質云：「古人之交也，取多知其不貪，奔北知其不怯，聞流言而不信，故可終也。」
《莊子》曰：凡交，近則必相靡以信，遠則必忠之以言。
《孟子》曰：萬章曰：「敢問友。」孟子曰：「不挾長，不挾貴，不挾兄弟。而友者，友其德也，不可以有挾也。」
又曰：舜尚見帝，帝館甥於貳室，迭爲賓主。是天子而友於匹夫也。
《譙子·齊交》曰：譬之於物，猶素之白也，染之以藍則青。游居交友，亦人之所染也。韓起與田蘇處而成好仁之名，甘茂事史舉用顯齊秦之功，曹參師蓋公致清靜之治，竇長君兄弟出於賤隸，謹恭師友，皆爲退讓君子。語曰：「蓬生麻中，不扶自直。」此言雖小，可以喻大。必得其人，千里同好。固於膠漆，堅於金石。窮達不阻其分，毀譽不疑其實。
《鄒子》曰：昔邢高、呂安飲於市，仰天泣。二子非有喪之哀傷，相知之晚耳。君子所以勤於接賢，汲汲於結善，欲以立名者也。
《呂氏春秋》曰：荊有善相人者，言無遺策，聞於楚國。莊王見而問焉。曰：「臣非得相人，能觀人之友也。布衣，其友皆孝悌純謹，如此者，家必日益，此謂吉人也。居官事君，其友皆誠信有行，好善，如此者，事君日益，此謂吉臣也。人主也，朝臣多賢，左右多忠，主有失，皆敢交爭，此謂吉主也。臣非能相人，能觀人之友。」王曰：「善。」於是，取士不懈，乃大霸。
《晉陽春秋》曰：智幾其神乎，古人以爲難。交疏而吐誠，今人以爲難。
《風土記》曰：越俗，性率樸，意親好合，即脫頭上手巾，解儀間五尺刀以與之爲交。拜親跪妻，定交有禮，俗皆當于山間大樹下，封土爲壇，祭以白犬一、丹鶏一、鶏子三，名曰「木下鶏犬五」。其壇也，人畏不敢犯也。祝曰：「卿雖乘車我戴笠，後日相逢下車揖。我雖步行卿乘馬，後日相逢卿當下。」
《白虎通》曰：朋友之道有四焉：近則正之，遠則稱之，樂則思之，患則死之。
仲長子《昌言》曰：幽閑言則攻己之短，會同則述人之長。負我者，我加厚焉。未有與人交若此而見憎者也。
《要覽》曰：諸葛亮曰：「勢利之交，難以經遠。士之相知，溫不增華，塞不改葉，能貫四時而不衰，曆夷險而益固。」
劉欽《新議》曰：夫交接者，人道之始。紀綱之大要，名由之成，事由之立。
又曰：交之於人也，猶唇齒之相濟。
又曰：才非交不用，名非交不發，身非交不立。
揚子《法言》曰：朋而不心，面朋也；友而不心，面友也。
周昭《新撰》曰：交之爲道，起自羲皇。造化之初，君臣始立，而有人倫上下之敘，象天地交泰以左右於民也。唐虞三代，莫不因之。故交全情親，則國安治強；交敗情乖，則國危治弱。立交者，欲其親也。是故百姓不親，禹作司徒，疏者能睦。廉頗相如忍忿以崇厚，陳平周勃感陸生而相親，所以安趙於強敵，定漢於幾殆。此交接之大義，帝王之極務，聞之於《易》曰：「交乃人倫之本務，王道之大義也。」
《魏文帝集論》曰：夫陰陽交，萬物成；君臣交，邦國治；士庶交，德行光。同憂樂，共富貴，而交道備矣。
阮子《政論》曰：夫交遊者儔黨結於家，威權傾其國，或以利厚而比，或以名高相求，同則譽廣，異則毀腎攏朝有兩端之議，家有不協之論。至令父子不同好，兄弟異交友。破和穆之道，長諍訟之源。
鍾會《芻蕘論》曰：凡人之結交，誠宜盛不忘衰，達不棄窮，不疑惑於讒構，不信受於流言，經長曆遠，久而逾固。而人多初隆而後薄，始密而終疏，斯何故也？皆由交靜不發於神氣，道數乖而不同，權以一時之術，取倉卒之利，有貪其財而交，有慕其勢而交，有愛其色而交，三者既衰，疏薄由生。
東方朔《與公孫弘書》曰：蓋聞爵祿不相責以禮，同類之游，不以遠近爲是。故東門先生居蓬戶空穴之中，而魏公子一朝以百騎日造之；呂望未嘗與文王同席而坐，一朝讓以天下半。夫丈夫相知，何必以撫塵而游，垂�齊年，偃伏以日數哉！
《離騷》曰：交不忠信兮怨長。
晉潘岳《陽肇誄》曰：餘以頑蔽覆露重陰，仰追先達執友之心也。
《古歌辭》曰：結交在相知，骨肉何必親。甘言無忠實，世薄多蘇秦。
又曰：采葵莫傷根，結交莫羞貧。傷根葵不生，羞貧交不成。
《左傳》曰：吳公子札聘於齊，說晏平仲。躬於鄭，見子産，如舊相識。
又曰：鄭子皮卒，子産哭且曰：「吾已無爲爲善矣！惟夫子知我。」〈注云：無人智己之善，故曰吾己。〉
又曰：伍員與申包胥友。〈包胥，楚大夫。〉其亡也，謂申包胥曰：「我必覆楚國。」〈復，執也。〉申包胥曰：「勉之！能覆之，我必能興之。」及昭王在隨，申包胥如秦乞師。
《尚書大傳》曰：散宜生、閎夭、南宮括三子，學乎太公。太公見三子，知爲賢人，遂酌酒切脯，除爲師學之禮，約爲朋友。
《家語》曰：孔子遇程子，傾蓋而語終日，甚相悅。顧謂子路曰：「程子天下之賢士。」取束帛以贈之。
《史記》曰：趙有處士毛公藏於博徒，薛公藏於賣漿家，魏公子無忌從比二人結交遊也。
又曰：蘇秦之先達，張儀候之數日乃見。坐於堂下，食以僕妾之餐。告舍人曰：「儀才吾不及，恐以小利忘求進，故辱之。」儀怒入秦。蘇君使舍人賫金帛車馬，陰結助之。卒相秦也。
又曰：藺相如望見廉頗，引車避匿。廉頗聞之，肉袒負荊，至藺相如門謝罪曰：「鄙賤之人，不知將軍寬之至此也。」卒相與歡，爲刎頸之交。
《漢書》曰：漢王與韓信爲金石之交。
又曰：衛青姊子夫，得入宮，幸上。皇后，大長公主女也，無子，妒之。大長公主捕青，囚，欲殺之。其友公孫武與壯士往奪之，故得不死。上聞，乃召青爲建章監侍中。賞賜數日間累千金。
又曰：盧綰，豐人。與高祖同里。綰親與太上皇相愛。高祖、綰同日生，里中持羊酒賀兩家。兩家親相愛，生子同日，壯又相愛。
又曰：兩龔皆楚人。勝字君賓，舍字君倩。二人相友，著名節，故時號之「楚兩龔」。
又曰：王吉字子陽，京兆人也。少與貢禹爲友。及陽仕至益州刺史，貢聞之，拂冠以待之。陽遂薦稱焉。世稱「王陽在位，貢公彈冠」，言其取捨同也。
又曰：張耳，大梁人。陳餘亦大梁人也，好儒術。餘年少，父事耳，相與爲刎頸之交。
又曰：鄭崇弟立與高武侯傅喜同門學，相友善。喜爲大司馬，薦崇，哀帝擢爲尚書僕射。
又曰：陳遵少孤，與張竦俱爲京兆吏。竦學通達，以廉儉自守。而遵放縱不拘。操行雖異，然而相友善之。
