
《鍾離意別傳》曰：孝明帝作北宮，意復諫曰：「頃天旱不雨，陛下躬自敕責，避正殿之榮，今日雨而不濡，豈政有改耶？是天威未消也。愚以爲可命大匠止功作諸室，減省不急，以助時氣。」奏聞，有詔曰：「朕之不德，敢不如教。」即日中沛然大雨。
《列女傳》曰：魏曲沃負者，魏曲沃大夫如耳之母也。〈曲沃，邑也。〉魏哀王爲太子納妃，而將自納焉。負謂如耳曰：「王亂於不別，何故不匡之？」如耳未遇閑，會使於齊，〈未遇王之清閑，而受使行也。〉負因夷熙門請見，曰：「妾聞男女之別，國之大節也。婦人脆於志，窳於心，不可以邪開，〈脆窳，不堅固，不宜以邪事開誘也。〉是故十五而笄，二十而嫁。早成其號，謚所以就之。〈號謚，笄嫁之名。〉聘則爲妻，奔則爲妾，所以開善遏淫也。節成然後許嫁，親迎而後隨，貞女之義也。今大王爲大子求妃而自納之，此毀貞女之行而亂男女之別，妾恐王之國危也。」王曰：「然，寡人不知也。」遂與太子，而賜負粟三十鍾。〈六石四升曰鐘。〉
又曰：楚處莊侄者，楚縣邑之女也。頃襄王好游觀之樂焉。王左右謂王曰：「南遊於唐五百里有樂焉。」王將行，侄年十二，王既見，出操幟伏於南郊道傍。王車至，侄舉其幟。王使人問之，侄曰：「願謁隱事於王。」王召之：「子何以成寡人？」對曰：「大魚失水，有龍無尾；墻欲內崩，而王不視。」王曰：「不知。」對曰：「大魚失水者，離國五百里也；有龍無尾者，年三十無太子；墻欲內崩王不視者，禍亂且成而王不改。」王曰：「何？」對曰：「王好台榭，而不恤衆庶，出入不時，耳目不聰，強奏聞王，左右使王日以滋甚。王不亟反，且及禍，雖悔無逮。」王曰：「善。」命後車載之，立反國。比至，國門已閉，反者已定。王乃發鄢郢之師以擊之，僅而得勝，乃立侄爲夫人。
《說苑》曰：齊晏子復於景公曰：「朝居嚴乎？」公曰：「朝居嚴，則曷害於治國哉！」晏子對曰：「朝居嚴則下無言，下無言則上無聞矣。下無言則謂之喑，上無聞則謂之聾。聾喑則非害治國家如何！且泰山之高，非一石也，累卑然後高也。夫治天下者，非用一士之言也。」
又曰：秦始皇時，侯生諫。始皇望見侯生，大怒曰：「老虜不良，誹謗而至，乃敢復見我。」侯生曰：「陛下奢侈失本，淫佚趨末，人力殫盡尚不知，臣等恐言之無益，而自取死也，故逃而不敢言。」
又曰：趙簡子舉兵攻齊，令軍中諫者罪至死。被甲之士名曰公盧，望見簡子而笑曰：「臣有宿笑。當桑之時，臣鄰家夫與妻俱之田，見桑中女，因往追之，不能。還反，其妻怒而去之。臣笑其曠也。」簡子還師而歸。
又曰：左儒友於杜伯，皆臣周宣王，宣王將殺杜伯，而非其罪也。左儒爭之，王不許也。王曰：「黨，友也，易而言則生，不易而死。」左儒對曰：「臣聞古之士，不枉義以從邪，不易言以求生。」王殺杜伯，而儒死之。
又曰：有能盡言於君，用則留，不用則去，謂之諫。
又曰：秦始皇帝太后不謹，幸郎��，封以爲長信侯，爲生兩子。�專國事，浸益驕奢，與侍中左右貴臣俱博，飲酒，醉，爭言而鬥，瞋目大叱，曰：「吾乃皇帝之假父也，窶人子何敢乃與我抗。」所與鬥者走，行白皇帝，皇帝太怒。�懼誅，因作亂，戰咸陽宮，敗。始皇乃取四支車裂之，取其兩弟囊撲殺之，諫而死者二十七人矣。齊客茅焦乃往，上謁曰：「齊客茅蕉願上諫皇帝。」皇帝使使者出問：「客得無以太后事諫也？」茅蕉曰：「然。」使者還白曰：「果以太后事諫。」皇帝曰：「走往告之，若不見闕下積死人耶？」使者問茅蕉，茅蕉曰：「臣聞之，天有二十八宿，今死者已有二十七人矣，臣所以來者，欲滿其數耳。臣非畏死人也。」走入白之，茅蕉邑子同食者盡負其衣物行亡。使者入白之，皇帝大怒，曰：「是子故來犯吾禁，趨炊鑊湯煮之，是安得積闕下乎？趨召之入！」皇帝按劍而坐，口正沫出。使者召之入，茅蕉不肯疾行，足趣相過耳。使者趨之，茅蕉曰：「臣至前則死矣，君獨不能忍吾須臾乎？」使者極哀之，茅蕉至前，再拜謁起，稱曰：「臣聞之，夫有生者不諱死，有國者不諱亡，諱死者不可以得生，諱亡者不可以得存。死生存亡，聖主所欲急聞也，不審陛下欲聞之不？」皇帝曰：「何謂也？」茅蕉對曰：「陛下有狂悖之行不自知耶？」皇帝曰：「何等也，願聞之。」茅蕉對曰：「陛下車裂假父，有嫉妒之心；囊撲兩弟，有不慈之名；遷母棫陽宮，有不孝之行；從蒺藜於諫士，有桀紂之治。今天下聞之，盡瓦解無向秦者，臣竊爲陛下危之。所言已畢，乞行就鑕。」乃解衣伏鑕。皇帝下殿，左手接之，右手麾左右曰：「赦之，先生就衣，今願受事。」乃立焦爲仲父，爵之爲上卿。皇帝立駕千乘萬騎，空左方，自行迎太后棫陽宮，歸於咸陽。太后大喜，乃置酒待茅蕉，及飲，太后曰：「抗枉令直，使敗更成，安秦之社稷，使妾母子復得相會者，盡茅君之力也。」
又曰：楚莊王築層台，延石千里，延壤百里，士有反三月之糧者，大臣諫者七十二人，諫者皆死矣。有諸禦己者，違楚百里而耕，謂其耦曰：「吾將入見於王。」其耦曰：「以身乎？吾聞說人主者，皆閑暇之人也，然且至而死矣。今子持草茅之人耳！」諸禦己曰：「若與子同耕而比力也，至於說人主不與子比知矣。」委其耕，入見莊王，莊王謂之曰：「諸禦己來，汝將諫耶？」諸禦己曰：「君有義之用，有法之行，且已聞之，土負水者平，木負繩者正，君受諫者聖，君築層台，延石千里，延壤百里，民之釁咎血成通於塗，然且未敢諫也，己何敢諫乎？顧臣愚，竊以虞不用宮之奇而晉幷之，陳不用子家羈而楚幷之，曹不用僖負羈而宋幷之，萊不用子猛而齊幷之，吳不用子胥而越幷之，秦不用蹇叔之言而秦國危，桀殺關龍逢而湯得之，紂殺王子比干而武王得之，宣王殺杜伯而周室卑。此三天子、六諸侯皆不能尊賢用辯士之言，故身死而國亡。」遂趨而出，楚王遽而追之，曰：「己，子反矣！吾將用子之諫。先日說寡人者，其說也，不足以動寡人之心，又危加諸寡人，故皆至而死矣。今子說，足以動寡人之心，又不危加諸寡人，故將用子之諫。」明日，令曰：「有能入諫者，吾與爲兄弟。」遂解層台而罷民。楚人歌之曰：「薪乎萊乎，無諸禦己，訖無子乎！萊乎薪乎，無諸禦己，訖無人乎！」
又曰：齊桓公謂鮑叔曰：「寡人慾鑄大鍾，昭寡人之名焉。寡人之行，豈避堯、舜哉？」鮑叔曰：「敢問君之行。」桓公曰：「昔者吾圍譚三年，得而不自與者，仁也。吾北伐孤竹，鏟令支而反者，武也。吾爲葵丘之會，以偃天下之兵者，文也。諸侯抱美玉而朝者九國，寡人不受者，義也。然則文武仁義寡人盡有之矣，寡人之行豈避堯、舜哉？」鮑叔曰：「君好直言，臣以直言對。昔者公子糾在上位而不讓，非仁也。背太公之言而侵魯境，非義也。疆埸之士，上詘於一劍，非武也。侄娣不離里衽，非文也。爲不善遍於物不自知者，無天禍必有人害。天處甚高，其聽甚下，今君過言，天且聞之。」桓公曰：「寡人有過，子幸記之，是社稷之福也。子不幸教，幾有大罪以辱社稷。」
又曰：楚昭王欲之荊台游，司馬子綦進諫曰：「荊台之游，左洞庭之波，右彭蠡之水，南望犬曷山，下臨方淮，其樂使人遺老而忘死，人君游者盡以亡其國，願大王勿往游焉。」王曰：「荊台乃吾地也，有地而游之，子何爲絕我游乎？」怒而擊之。於是令尹子西駕安車駟馬至於殿下，曰：「今日荊台之游，不可不觀也。」王登車而拊其背曰：「荊台之游，與子共樂之矣。」步馬十里，引轡而止曰：「臣不敢下車，願得有道，大王肯聽之乎？」王曰：「底稍之。」令尹子西曰：「臣聞之，爲人臣而忠其君，爵祿不足以賞也。若司馬子綦者，忠臣也；若臣者，諛臣也。願大王殺臣之軀，罰臣之家，而祿司馬子綦。」王曰：「若我能止，聽公，子獨能禁我游。後世游之，無有極時，奈何乎？」令尹子西曰：「欲禁後世易耳，願大王山陵崩�也，爲陵於荊台。未嘗有持鐘鼓管弦之樂，而游於父之墓上者也。」於是王還車，卒不游於荊台，令罷先置。孔子從魯聞之，曰：「美哉！令尹子西諫之十里之前，而權之於百世之後者也。」
又曰：荊文王得如黃之狗，菌{草路}之�，以畋於�夢，三月不反；得舟之姬，淫之，期年不聽朝。保申謀曰：「先王卜以臣爲保，吉。今王得如黃之狗，菌{草路}之�，畋於�夢，三月不反，得舟之姬，淫之，期年不聽朝，王之罪當笞。」匍伏將笞王。王曰：「不�免於繈褓，托諸侯矣，願請變更無笞。」保申曰：「臣承先王之命不敢廢。王不受笞，是廢先王之命也。臣寧得罪於王，無負於先王。」王曰：「敬諾。」乃席王，王伏。保申束細箭五十，跪而加之王背，如此者再，謂王起矣。王曰：「有笞之名，一也。」遂致之。保申曰：「臣聞之，君子恥之，小人痛之，恥之不變，痛之何益？」保申趨出，欲自流，乃請罪於王。王曰：「此不�之過，保申將何罪？」王乃變行，打＃申，殺如黃之狗，折菌{草路}之�，逐舟之姬，務治乎荊。兼國三十，令荊國廣大至於此者，保申敢極言之功也。蕭何、王陵聞之，曰：「聖主能舉先世之業而以成功名者，其惟荊文王乎！故天下譽之，至今明主、忠臣、孝子以爲法。」
又曰：晉平公使叔向聘於吳，吳人拭船以逆之。左五百人，右五百人，有綉衣豹裘者。叔向歸以告平公，平公曰：「吳其亡乎？奚以敬舟？奚以敬民？」叔向對曰：「君爲馳底之台，上可以發千兵，下可以陳鐘鼓，諸侯聞君者亦曰：奚以敬台？奚以敬民？所敬各異也。」於是平公乃罷台。
又曰：齊景公好弋，使燭鄒主鳥而亡之，景公怒而欲殺之。晏子曰：「燭鄒有罪，請數之以其罪，乃殺之。」景公曰：「可。」於是乃召燭鄒數之景公前，曰：「汝爲君主鳥而亡之，是一罪也；使吾君以鳥之故殺人，是二罪也；使諸侯聞之，以吾君重鳥而輕士，是三罪也。」數燭鄒罪已畢，請殺之。景公曰：「止。」勿殺而謝之。
又曰：齊景公正晝被髮，乘六馬，禦婦人以出正閨，刖跪擊其馬而反之，曰：「爾非吾君也。」公慚而不朝。晏子賭裔敖而問曰：「君何故不朝？」對曰：「昔者君正晝，被髮，乘六馬禦婦人出閨，刖跪擊其馬而反之，曰：爾非吾君也。公慚而反，不果出，是以不朝。」晏子入，公見曰：「昔者寡人有罪，被髮，乘六馬以出正閨，刖跪擊馬而反之曰：爾非吾君也。寡人以子大夫之賜，得率百姓以守宗廟，今見戮刖跪，以辱社稷，吾猶可以齊於諸侯乎？」晏子對曰：「民無直辭，上有隱惡；民多諱言，君有驕行。古者明君在上，下有直辭；君上好善，民無諱言。今君有失行，而刖跪有直辭，是君之福也。故臣來慶。請賞之，以明君之好善；禮之，以明君之受諫。」公笑曰：「可乎？」晏子曰：「可。」於是刖跪倍資，時朝無事。
又曰：景公飲酒，移於晏子家，前驅報門曰：「君至。」晏昨；朝衣，立於門曰：「諸侯得微有諫乎？國家得微有事乎？君何爲非時而夜辱。」公曰：「酒醴之味，金石之聲，願及夫子樂之。」晏子對曰：「布薦席、陳簋者有人，臣不敢與焉。」公曰：「移於司馬穰苴之家。」前驅報門曰：「君至！」司馬穰苴介冑操戟立於門曰：「諸侯微有兵乎？大臣得微有叛者乎？君何爲非時而夜辱？」公曰：「灑醴之味，金石之聲，願與夫子樂之。」對曰：「布薦席、陳簋者有人，臣不敢與焉。」公曰：「移於梁丘據之家。」前驅報門曰：「君至！」梁丘據左操瑟，右挈竽，行歌而至。公曰：「樂哉！今夕吾飲酒也。微彼二子者，何以治吾國；微此一臣者，何以樂吾身。」聖賢之君皆有益友，無偷樂之臣，景公弗能及，故兩用之，僅得不亡。
又曰：吳王濞反。梁孝王中郎枚乘字叔，聞之，爲書諫王。其辭曰：「君王之外臣乘，竊聞得全者昌，失全者亡。舜無立錐之地，以有天下；禹無百戶之衆，以王諸侯。湯、武之地方不過百里，上不絕三光之明，下不傷百姓之心者，有王術之故。父子之道，天性也。忠臣不敢避誅以直諫，故事無廢業而功流於萬世也。臣乘願披腹心而效愚忠，恐大臣不能用也，臣乘願大王聽臣乘之言。夫一縷之任系千鈞之重，上懸之無極之高，下垂之不測之淵。雖甚愚之人，且猶知哀其絕也。馬方駭而重驚之，系方絕而重鎮之；系絕於天不可復結，墜入深淵難以復出。其出不出，間不容�。誠能用臣乘言，以百舉必脫。必若所欲爲，危於累卵，難於上天；變所欲爲，易於反掌，安於泰山。今欲極天命之壽，弊無窮之樂，保萬乘之勢，不出反掌之易，以居泰山之安，乃欲乘累卵之危，走上天之難，此愚臣之所大惑也。人生有畏其影而惡其跡者，乃背而走，無益也，不如就陰而止，影滅跡絕。欲人勿聞，莫若勿言；欲人勿知，莫若勿爲。欲湯之冷，令一人炊之，百人揚之，無益也，不如絕薪止火而已。不絕之於彼，而救之於此，譬猶抱薪救火也。」「故武王諤諤而昌，紂嘿嘿而亡。君無諤諤之臣，父無諤諤之子，兄無諤諤之弟，夫無諤諤之婦，士無諤諤之友，其亡可待。故曰：君失之，臣得之；父失之，子得之；兄失之，弟得之；夫失之，婦得之；士失之，友得之。故無亡國破家、悖父亂子、放兄棄弟、狂夫淫婦、絕交敗友者也。」
又曰：《易》曰：「王臣謇謇，匪躬之故。」人臣之所以謇謇爲難而諫其君者，非爲身也，將欲以匡君之過，矯君之失也。君有過失者，危亡之萌也。見君之過失而不諫，是輕君之危亡也。夫輕君之危亡者，忠臣不忍爲也。三諫而不用則去，不去則亡身，之身者仁人所爲也。是故諫有五：一曰正諫，二曰降諫，三曰忠諫，四曰戇諫，五曰風諫。孔子曰：「吾其從風諫。」夫不諫則危君，固諫則危身，與其危君，寧危身，危身終不用，則諫亦無功矣。知者度君權時，調其緩急而處其宜，上不敢危君，下不爲危身，故在國而國不危，在身而身不殆。昔陳靈公不聽泄治之諫而殺之，曹羈三諫曹君不聽而去，《春秋》序義雖俱賢，而曹羈合禮。
