
《說文》曰：糟，酒滓也。糠，穀皮也。
《春秋後語》曰：張儀說韓惠王曰：「韓地多厄惡山居，五穀所生，非菽而麥。民之食，大板、菽飯、藿羹。一歲不收，民不厭糟糠。」
又曰：秦急圍邯鄲，邯鄲且欲降。傳舍吏子李同說平原君曰：「今邯鄲之民析骨而炊，易子而食，可謂急矣。而君之後宮以百數，婢妾被綺縠，余粱肉，而民弊衣不完，糟糠不厭，君器物鍾鼓自若。使秦破趙，安得而有此哉？」
《後漢書》曰：明帝姊湖陽公主新寡，帝與共論朝臣，微觀其意。主曰：「宋公威容德器，群臣莫及。」帝曰：「方且圖之。」後弘被引見帝令主坐屏風後，因謂弘曰：「諺言：『貴易交，富易妻。』人情乎？」弘曰：「臣聞：貧賤之知不可忘，糟糠之妻不下堂。」帝顧謂主曰：「事不諧矣。」
華嶠《後漢書》曰：藥崧家貧，為郎，無被食糟。自此詔給大官食。
《魏志》曰：李通禽黃巾大帥吳霸，而降其屬。遭歲大飢，通傾家振施，與士分糟糠，皆爭為用。由是盜不敢犯。
《六韜》曰：太公曰：「古之亂君夏桀、殷紂，積糟為丘，以酒為池，飲者常三千人。」
《爾雅》曰：糠謂之蟲。〈米皮。〉
《廣志》曰：糠謂之曷。
《通俗文》曰：碎糠曰靡。〈牟皮切。〉
《史記》曰：吳中大夫應高說膠西王母曰：「舐糠及米。」
《漢魏春秋》曰：甄后之誅，由郭后之寵。及殯，令以糠塞口。後明帝逼殺郭后，使殯如甄后。
《晉書》曰：王戎子萬有美名而太肥。戎令食糠，而肥愈甚。
又曰：孫綽性通率，好譏調。嘗與習鑒齒共行，綽在前，顧謂鑿齒曰：「沙之汰之，瓦石在後。」鑿齒曰：「簸之揚之，糠秕在前。」
《齊書》曰：顧歡所居鄉中有學舍，歡貧無以受業，於舍壁後倚聽，無遺忘者。夕則燃松節讀書，或然糠自照。
《墨子》曰：備城，皆收藏灰糠馬矢。
又曰：人衣短褐，食糠糟。
《莊子》曰：播糠脒目，則天地四方易位矣。
《韓子》曰：糟糠不厭者，不待粱肉而飽；短褐不完者，不須文繡而好。
《潛夫論》曰：不命大將以討叛羌，州郡稍興兵，若排糠障風，掏沙壅河。
《抱朴子》曰：上世玄水結而不寒，餚糠絕而不飽。
劉欣期《交州記》曰：合浦海口有糠頭山，傳云：越王舂米於此，積糠而成。
