
《左氏傳·僖公上》曰：荀息假道於虞，曰：「今虢爲不道，保於逆旅，以侵敝邑之南鄙。」
《史記》曰：師尚父東就國，道宿行遲。逆旅之人曰：「吾聞之，時難得而易失，客寢處安，殆非就封者也。」太公聞之，夜衣而行，至國。萊侯來伐，與之爭營丘。
《漢武帝故事》曰：上嘗至柏穀，夜投亭宿，亭長不內，乃宿於逆旅。逆旅翁謂上曰：「汝長大多力，當勤稼穡，何忽帶劍群聚，夜行動衆？此不欲爲盜，則淫耳。」上默然不應，因乞漿飲，翁曰：「吾正有溺，無漿也。」有頃，還內，上使人覘之，見翁方要少年十餘人皆持弓矢刀劍，令主人嫗出安過客。嫗歸，謂其翁曰：「吾觀此丈夫，乃非常人也，且亦有備，不可圖也。不如因禮之。」其夫曰：「此易與耳，鳴鼓會衆，討此群盜，何憂不克？」嫗曰：「且安之，令其眠，乃可圖也。」翁從之。時上從者十餘人，既聞其謀，皆懼，勸上夜去。上曰：「必致禍，不如且止以安之。」有頃，嫗出，謂上曰：「諸翁子不聞主人翁言乎！此翁好飲酒，狂悖，不足計也。今日具令公子安眠，無他。」嫗因還內。時天寒，嫗酌酒，多與其夫，諸少年皆醉。嫗出謝客，殺鶏作食。平明，上去。是日還宮，乃召逆旅夫妻見之，賜嫗金十斤，其夫爲羽林郎。自是懲戒，希復微行。
《續漢書·五行傳》曰：靈帝數游戲於西園中，令後宮采女爲客舍主，身爲商賈服行，至舍，采女下酒食，因共飲食以爲戲樂。
《東觀漢記》曰：第五倫自度仕宦牢落，遂將家屬客河東，變易姓名，自稱王伯齊。常與奴載鹽北至太原販賣，每所止客舍，去輒爲糞除道上。號曰道士，開門請求不復責舍宿直。
范曄《後漢書》曰：周防，字偉公。父楊，少孤微，常修逆旅以供過客，而不受其報。
《郭林宗別傳》曰：林宗每行宿逆旅，輒躬灑掃。及明去，後人至，見之曰：「此必郭有道昨宿處也。」
《晉書》曰：桑虞嘗行寄逆旅，同宿客失脯，疑虞爲盜，虞默然無言，便解衣償之。主人曰：「此舍數失魚肉鶏鴨，多是狐狸偷去，君何以疑人？」乃將脯主至山冢間尋求，果得遺脯。以衣還虞，虞投之不顧。
《說苑》曰：鄭桓公會封於鄭，暮舍於宋東之逆旅。逆旅之叟從外來，曰：「客將焉之？」曰：「會封於鄭。」逆旅之叟曰：「吾聞之，時難得而易失也，客之寢安，殆非就封者也。」鄭桓公聞之，援轡自駕，行十日十夜至，即有與之爭封者。
《楚辭·七諫》曰：路室女之方桑兮，〈路室，客舍。〉孔子過之以自侍。〈言孔子出遊，過於客。舍其女方採桑，一心，不視。善其貞信，故以自侍。〉
潘岳《客舍議》曰：尚書敕：「客舍廢農，姦淫亡命，敗亂法度，皆當除壞。十里安一宮舍，使老小貧民守之；又差吏掌主，依官舍收錢數。春農事興，求須冬閑。」謹案：客舍逆旅久矣，其所由來矣，行者賴以頓止，居者薄收其直，交易貿遷，各得其所。官無役賦，而因民成利；惠加百姓，而公無所費。語曰：「許由辭此帝堯之命，而舍於逆旅。」自唐堯到今，未有不得客舍之法。
《爾雅》曰：廟中路謂之唐。一達謂之道路，二達謂之枝旁，三達謂之劇旁，〈今南陽冠章縣鄉數通交錯道路，呼之五劇鄉。〉四達謂之衢，五達謂之康，六達謂之莊，七達謂之劇驂，〈三道復一道歧出者，北海極縣有此道。〉八達謂之崇期，〈四道交出。〉九達謂之逵。〈四者交道出，復有旁通者。〉
又曰：大路謂之奔。
《說文》曰：一達謂之道路。
又曰：馗，九達道也；似龜背，故謂之馗。
《易》曰：艮，爲徑。王廙注曰：物始，故爲徑路。
又曰：何天之衢，道大行也。
又曰：泯驢往來，朋從爾思
《詩》曰：道之雲遠，曷雲能來？
又曰：行路遲遲，中心有違。
又曰：踧踧周道，鞠爲茂草。
又曰：路阻且躋。〈躋，升。〉
又曰：周道逶遲。〈曆遠貌。〉
又曰：周道如砥。〈貢賦均平。〉
又曰：有�大之杜，行彼周道。
又曰：遵大路兮，摻執子之�兮。
又《兔》曰：肅肅兔，施於中逵。
《周禮·夏官》曰：合方氏，掌天下道路。
又曰：司險，掌九州之圖，以周知其山林川澤之阻，而達其道路。
又《夏官·候人》曰：各掌其方之道。
《禮記·檀弓》曰：哀公使人吊蕢尚，遇諸道，於路畫宮而受吊焉。〈哀公，魯君也。畫宮，畫地爲宮象。〉曾子曰：「蕢尚不如杞梁之妻知禮也。」
又《月令》曰：三月，開通道路。
又曰：道路，男子由左，婦人由右，車從中央。
《左傳》曰：公孫閼與潁考叔爭車，潁考叔挾輈以走，子都拔戟以逐之，及大逵，弗及，子都怒。
又曰：盟諸王父之衢。
《史記》曰：文帝行至霸陵，慎夫人從，上示慎夫人新豐道曰：「此走邯鄲道也。」
《東觀漢記》曰：逢萌被徵，上道，迷不知東西，云：「朝所徵我者，爲聰明睿智，有益於政。方面不知，安能濟政？」即駕而歸。
《國語》曰：夫辰角見而除道，故《夏令》曰：「九月除道」。〈賈逵注曰：辰角，大辰，倉龍之龍。角，星名也。〉
《家語》曰：武王克商，通道於九夷八蠻。
《魏晉春秋》曰：阮籍有時率意獨行，不由徑路，車跡所窮，輒慟哭而返。
陸機《洛陽記》曰：宮門及城中大道皆分作三，中央御道，兩邊策土墻，高四尺餘，外分之。唯公卿尚書章服道從中道，凡人皆行左右，左入右出，夾道種榆槐樹。此三道四通五達也。
《淮南子》曰：楊朱見歧路而哭，曰：「可以南可以北！」
又曰：聖人之道，如衢設樽，過者斯酌之。
《博物志》曰：文王以太公爲灌壇令，其年，風不鳴條。文王夢一婦人甚麗，當道哭，問其故，曰：「我東山女，嫁爲西海婦，行必以暴風雨，今灌壇令當道有德，吾不敢以風雨過也。」
《十洲記》曰：天帝君之城，仙真之人出道徑自有一路，內到鍾山海阿門外。天帝君總九夫人之維，貴無比焉。
崔豹《古今輿服注》曰：警蹕，所以戒徒行。蹕，路也；謂行者警於途路。
《列子》曰：堯治天下，未知其天下治歟不治歟？微服游於康衢，聞兒童謠曰：「立我民，莫匪爾極。」
任豫《益州記》曰：江油左擔道，案《圖》，在陰平縣北，於成都爲西。〈其道至阻，自北來者，擔在左肩，不得度擔也。〉鄧艾束馬懸車處。
《郡國志》曰：雍州軹道，在通化門東北十里。
又曰：朱超石與兄書曰：「洛下道路本好，青槐蔭映可愛。」
《列子》曰：楊子之鄰亡羊，既率其黨，又請楊子之竪追之。楊子曰：「亡一羊何追者衆？」曰：「多歧路。」既反，問：「獲羊乎？」曰：「亡之矣，歧路之中又有歧焉，吾不知所之而反。」楊子曰：「大道以多歧亡羊，學者以多方喪生。」
《韓子》曰：魯以五月起衆爲長溝，子路私爲漿飲，要作溝者於五甫之衢，孔子譏其不知禮也。
《楚辭》曰：心不怡之長久，憂與愁之相接。惟郢路之遼遠兮，江與夏之不可涉。
《古樂府詩》曰：相逢狹路間，道隘不容車。
《古詩》曰驅車駕言邁，悠悠涉長道。
《史記》賈山曰：秦爲馳道，東窮燕，〈齊，南極吳楚江湖之上，瀕海之觀畢達，道廣五十步。〉三丈而樹，厚築其外，隱以金椎，〈以鐵椎築之。隱，於靳反。〉樹以青松。十里一亭，亭有長。十亭一鄉，鄉有三老：有秩、嗇夫、游僥。三老掌教化，嗇夫職聽訟，收賦稅；游僥，僥循盜賊，秦制也。
《漢書》曰：江充出，逢館陶長公主行馳道中，充問之，公主曰：「有太后詔。」充曰：「獨公主得行，車騎皆不得。」盡劾沒入官。充從上甘泉，逢太子家使乘車馬行馳道中，充以屬吏。太子聞之，使人謝充曰：「非愛車馬，誠不欲令上聞之，以教敕亡素者，唯江君寬之！」充不聽，遂白奏。上曰：「人臣當如是矣。」大見信用，威震京師。
又曰：惠帝爲東朝長樂宮，作復道，方築高帝廟南，叔孫通曰：「陛下何築復道高帝寢，衣冠日出遊高廟？奈何令子孫宗廟道上行哉？」惠帝懼，曰：「急壞之。」通曰：「人主無過舉。今已作，百姓皆知矣。願陛下爲原廟渭北，衣冠月游之，益廣宗廟，大孝本也。」帝從之。
又曰：元帝即位，成帝爲太子。上嘗召，太子出龍樓門，不敢絕馳道，至直城門得絕乃度。上遲之，問其故，以狀對。上乃令太子被召得絕馳道。
又曰：上居洛陽南宮，從復道望見諸將往往數人偶語。上曰：「此何語？」良曰：「陛下不知乎？此謀反耳。」上曰：「天下屬安定，何故而反？」良曰：「陛下與此屬取天下，今陛下已爲天子，而所封皆蕭、曹故人，所誅者皆平生仇怨。今軍吏計功，天下不足以遍封，又恐見疑過失及誅，故相聚謀反耳。」上乃憂曰：「爲將奈何？」良曰：「上平生所憎，群臣所共知，誰最甚者？」上曰：「雍齒與我有故，數窘辱我。」良曰：「今急先封雍齒，以示群臣，則人人自堅矣。」於是置酒，封雍齒爲什方侯，而急趣丞相御史定功行封。群臣皆喜曰：「雍齒且侯，我屬無患矣。」
《易·震卦》曰：震，大途。〈王廙注曰：火途，萬物所出。〉
《論語·陽貨》曰：道聽而途說，德之棄也。
《爾雅》曰：堂塗謂之陳。路依塗。
《呂氏春秋》曰：孔子用魯，男行乎途左，女行乎途右，財物之遺者，民莫之舉。
司馬相如《上林賦》曰：長途中宿。
《史記》曰：商鞅相秦孝公，壞井田，開阡陌。
《漢書·游俠傳》曰：原涉乃大治冢舍，周閣重門。初，武帝時，京兆尹曹氏葬茂陵，民謂其道爲京兆阡。涉慕之，乃買地開道，立署曰南陽阡，人不肯從，謂之原氏阡。
《趙書》曰：佛圖澄建武末卒，葬鄴西紫陌，先造生墓已數年矣。
《三輔故事》曰：文王、武王、周公、召公皆葬畢陌南北。
《風俗通》曰：南北曰阡，東西曰陌。
曹植詩曰：東西經七陌，南北越九阡。
陸機詩曰：回渠繞曲陌，通波扶直阡。
《說文》曰：街，四通道也。
《漢書》曰：張敞無威儀，罷朝會，走馬章台街。〈瓚曰：在長安建章台下街也。〉
《郡國志》曰：雍州司天臺西北有香室街。
又曰：夕陰街在右扶風南。
《東觀漢記》曰：建武時，天下墾田皆不實，詔下州郡檢實。時州郡各遣使奏事，帝見陳留史牘上有書，視之云：「潁川、弘農可問，河南、南陽不可問。」帝詰使，言於長壽街得之。
《漢官典職》曰：洛陽有二十四街，街一亭。
華氏《洛陽記》曰：兩銅駝在官之南街，東西相對，高九尺，漢時所謂銅駝街。洛陽又有香街。
《三輔故事》曰：太上皇在長安香街南，高廟在長安城門街東、太常街南。
《漢宮殿疏》曰：長安有八街九市。
《風俗通》曰：京師有長壽街、萬歲街、士馬街、若此非一。街者，雋也；離也；四出之路，攜離而別。
《毛詩·緇衣·豐》曰：子之豐兮，俟我乎巷兮。〈巷門外也。〉
又曰：叔于田，巷無居人。叔於狩，巷無飲酒。叔�野，巷無服馬。
又曰：薑原始生後稷，誕置之厄巷，牛羊腓字之。
《論語》孔子曰：賢哉回也！一簞食，一瓢飲，在陋巷，人不堪其憂，回也不改其樂。
《爾雅》曰：宮中╉謂之�。
《漢書》曰：陳平家貧，負郭窮巷，以弊席爲門，門外多長者車轍。
《晉書》曰：紀瞻性靜默，少交遊，好讀書，或手自抄寫，凡所著述，詩賦箋表數十篇。兼解音樂，殆甚妙。厚自奉養，立宅於烏衣巷，館宇崇麗，園池竹木，有足賞玩焉。
《丹陽記》曰：七戰巷者，庾亮與蘇峻戰宣陽門外，峻初小退，尋復來攻，交戰者七，亮乃南奔，故有此名。
《商君書》曰：窮巷多怪，曲學多辨也。
《尸子》曰：舜之方陶不能利其巷也，及南面而君天下，蠻夷皆被其福。
