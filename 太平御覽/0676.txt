
《玉帝七聖玄記》曰：七聖定簡，五帝記名。
《登真隱訣》曰：小有天王太素清虛真人登白空山，詣紫虛太真三元君，授流金火鈴，豁落七元八景飛晨策玉璽。
又曰：太一有玉璽、金丹、虎符。
《玉清隱書》曰：有太上飛行九晨玉經，金簡內文。
又曰：玉璽鳳函，金真玉光，紫文單章在其內。
《九幽經》曰：帝尊在三元宮中，總校圖錄。
又曰：善功注名黃錄，金格玉簡，陳列三清四極。
《明科經》曰：若有玄名帝圖，紫簡綠字，千年得傳也。
又曰：五老寶經，青綠爲字，以書其章。又八素真經，太上之隱書也。八色彩肥，金闕帝君自書之，爲致真之法，以付太虛真人。南嶽赤松子使下首騷道，宿有真金玉字，刻在金閤。當爲真人者，不得越傳地仙。又五符經一道，通書以南和丹繒，封以金英之函，印以玄都之章，付震水洞室之君。又靈寶真一自然經，衆真珮此經者，以黃錦爲地，丹金書之，永穀道真享之無期也。元始說經中所言，幷是諸天上帝內名，隱韻之音，非世之常辭也。
又曰：雌一玉檢五寶經，秘在九天之上，大有之宮，太玄靈寶台玉房之中，紫金爲素，以撰其文；青綠爲字，以書其章。
又曰：有妙經，刻玉爲簡，傳於天帝君。
《太上八素真經》曰：司命著籍，玉簡丹書，編以金縷，纏以青絲，千億萬年，無所復疑。
又曰：太上吉日，即以三元之章，又印以太玄之章，又印以高皇之章，又印以中黃之章。
又曰：西華宮有琅簡蕊書也。
又曰：太上以白玉爲簡丹玉書，亦用青碧玄玉黃金爲之。
《八素經》曰：八素真經玄文，生於太空之內，見於西龜之山玄圃之上積石之陰。高玄羽章，衆真宴禮，稱慶上清。
《上清經》曰：三天玉童帶朱精禁天之章，高玉皇珮丹皇玉章。
又曰：紫映九霄真玉珮，金鳳璽。
又曰：大素三元君有雲瓊之板，九變虎書。
又曰：高靈九帝帶元光紫綬，流精飛瓊之章。
又曰：三天玉童帶九天之章。
又曰：高上虛皇君珮丹皇玉章。
又曰：玉真九天丈人珮九元通真之策。
又曰：紫靈皇上元皇珮封靈召真玉策，帶流光鳳章。
又曰：上皇玉虛君珮丹文紫綬。
又曰：三元大明上皇君帶神虎紫章。
又曰：皇上萬始先生珮金虎鳳文，帶丹皇紫章。
又曰：皇上帝君帶神虎玉章。
又曰：上極紫皇君珮六山玉帶，神精交蛇之章綬。
《太霄琅書》曰：太微天帝君以紫簡結紫度經篇目也。
又曰：有帝章之印。
又曰：瓊文帝章，當刻書棗心之木，授於絕岩之中。
又曰：《太霄琅書》，乃九天飛霄之典，瓊文帝章乃上文也，幷以元始生於自然空洞之中，靈皇玉帝授於九玄，鑄金爲簡，刻玉結篇，金鏤玉字，以明寶文，秘於九天之上。
《洞神經》曰：有三都印、三皇印、九天印，鉅天下。
又曰：有三皇玉券，一名金契。
又曰：授三皇法，須玉簡，長一尺二寸，廣一寸，厚三分。無者槿桐准也。
又曰：通謁三皇之簡，以青玉作之，赤金爲字。
《金根經》曰：金簡玉札，出自大上靈都之宮，書以朱文，編以朱繩。
又曰：有神華玉門，真人投金簡之處。
又曰：領仙玉郎賫金簡紫籍，來於東華青宮校定玉名。
又曰：玉皇刻降丹精玉芝、金璽鳳章也。玉寶青宮之內，有金章鳳璽。
又曰：青宮北殿上有金章鳳璽，真人得之。
又曰：青宮之內北殿上有仙格，格上有學仙簿錄及玄名，年月深淺。金簡玉札有十萬篇，領仙王郎之典也。
又曰：青宮無金簡之錄，玉格無玄編之名，神經亦不可得披。
《大洞玉經》曰：讀玄一洞經者，神台刊名於福連之簡。太上金簡玉札，名爲福連之書也。
又曰：真陽者，上清之宮名，福連之簡刊其內。
《五符經》曰：真一食五牙天文，西母刻以黃金之札，封以丹芝光草，印以太上中章。
《茅君內傳》曰：茅盈在恆山內，夢太玄玉女，把玉札攜之。
又曰：天上道君有玉與鳳璽。
又曰：太元真人有一人帶錄章囊，又一人帶綉章囊，一人帶錦囊書。
《金真玉光經》曰：有昭靈之章，保生玉章。
又曰：此經高妙，衆經之尊；總禦萬真，匡禦群仙；玄符流映，洞明紫晨；秘於九天之宮，鑄金爲簡，以撰靈文；刻玉丹書按樹其篇也。
又《靈寶自然經》曰：太上諸仙真以黃金爲簡，丹玉書之。又太真科以玉牒金書粕寶爲簡玉帝。
《七聖玄記》曰：刻以白銀之簡，結以飛青之文。
又曰：廣靈之堂，《回天九霄》白簡青錄刻其內。
《太真科》曰：丹簡者，以朱漆簡，明火立陽也。墨錄者，以墨書文，明水主陰，人學長生，故名丹簡墨錄，秘不安傳。
又曰：天皇執飛仙玉策，人皇執上皇保命王策，地皇執元皇定錄之策。
《三華寶曜內真上經》曰：太帝靈都宮中有二十四萬上真仙人，皆鑄金爲簡，白銀結編，紫華書文，誦詠此篇。
《三天正法》曰：三天九微玄都大真靈錄者，秘在太上靈都之宮，刻以紫玉爲簡，黃金爲文，付五老上真仙都，左公封以紫蕊玉笈，盛以雲錦之囊。
《南嶽夫人內傳》曰：白簡素錄，以白玉爲簡，以青玉爲字，故謂之白簡青錄，皆記得道之卻墅姓。
《道學傳》曰：金簡有王元規之筆跡。
《太上素經》曰：凡授太上黃素經者，傳盟用玉札一杖，長一尺五分，廣一寸四分。
又雲︰有三元秀簡。
《真誥》曰：清虛真人詣三元君，授玉璽金真。
《龜山元錄》曰：丹文紫章，神虎玉章，七元交光之章，流金紫章，太上命神之章，夜光寶章，九色離羅之章。
《靈書紫文經》曰：靈書紫文上經，刻以紫玉爲簡，青金爲文。
《黃錄簡文經》曰：投金龍一枚，丹書玉札，青絲纏之。以關靈五帝昇度之信封於絕岩之中，一依舊法。
又曰：丹書玉札，一枚金龍，一以青絲系石沉三河，以關水帝昇度之信，一依玉訣舊文。
《太洞玉經》曰：太上經簡玉札，名爲福連之書。
又曰：太上書以彤玉之札，則玉映之堂可見，四明之門可入也。
《後聖道君列紀》曰：刻以紫玉爲簡，青金爲文，龜母按筆，真童拂筵，玉童結編，名之曰靈書。
《龍飛尺素隱訣》曰：太微天帝君命羽仙侍郎奉金按，以請飛行羽章。
《太一洞真玄經》曰：白元司命五人，朱衣絳巾，各捧一白玉案，上有所主簡。
《紫度炎光經》曰：龜母捧筆，太一拂筵，天妃侍香，玉筆結綸，以白玉爲簡，金書保仙上符仙都也。左公封以玉笈雲錦之囊。
《變化經》曰：金光立空之案雲錦之囊封九赤班符於玄元之中，南極長生司命君得之。
《玉珮金璫上經》曰：九老仙都捧金精立空之案，上請寶文，以授衆真。
《空洞靈章經》曰：白簡度品，青錄定仙。
《太元上上經》曰：非有瓊錄玉名刻簡三清者，不得金虎內符。
《靈書經》曰：東方九氣天中靈寶度命品章，出自元始東華青童君，封之青玉寶函之中，印以元始九氣之章。
《神仙中經》曰：老子度關時，爲尹喜著五千言，解五十五章，是手所書也。能行此道，知元氣、父母、天地之先，不知此者，徒自苦耳。太微天帝君以紫簡注紫度炎光經篇目，金簡書其正文，玄章宰繕。
《玉皇譜錄》曰：高上衆真，結自然之章。
《金玄羽章經》曰：玉清八景隱書金玄內文，生於元始之先，即天之書也，以威百神諸天。
《內音經》曰：天有飛玄自然之氣，合和五音，以成天中無量洞章。
《赤書玉訣上》曰：無始靈寶告水帝削除罪簡，上間九天金龍驛傳在朱書銀木簡，以投三河之淵。初用金鈕九雙連簡，沉之於清泠之泉，埋本命之岳，三官九府，書人功過，其理甚明。
《隱元內文經》曰：青童咀苡萬帝於曲宇，講寶訣之妙章。
《洞真經》曰：六層玉台在九天圖之上臺，上有金簡玉札及紫鳳丹章十萬篇。太上真文玉郎典之。
《玉光八景經》曰：玉寶台，太空之章封其內。
《飛行羽經》曰：上皇九轉之道絳簡紫書，秘於紫天元台。
《二十四生圖》曰：披九光玉蘊，出金書紫字玉文丹章三部八景二十四生圖，置白玉案上。
《靈寶隱書》曰：玉誕者，曇誓天十都名也。上有大洞之章，紫書玉字，煥乎上清。
《玉京山齋》曰：諸高仙真人會太上玄都，披空洞歌章。
《靈書經》曰：東方九氣天中靈書度命品章出自天元始東華青宮，青童君封之青玉寶函之中，印以元始九氣之章。又南方三氣丹天靈書度命玉章出自元始朱陵上宮，南極上元君封之赤玉寶函之中，印以太丹三氣之章。又西方七氣天中靈書度命玉章出自元始西華宮中，金母封之白玉寶函之中，印以太素七氣之章。
又雲︰北方五氣天靈書度命玉章出自元始北上宮中，玉晨君封之玄玉變之中，印以太玄五氣之章。
《三元布經》曰：高上三元經者，乃三清真書也。上真玉檢飛空之篇，上元檢天大錄，中元檢仙真書，下元檢地玉文，如是寶篇高上皆刻金丹書，盛以自然雲錦囊，封以三元寶神之章，藏於九天之上，大有之宮，金台玉室，九曲丹房。
《靈寶赤書》曰：元始命太真按筆，玉妃拂筵，鑄金爲簡，刻書玉篇，五老賞錄，秘於九天靈都之宮。
《回天九霄經》曰：於是大一拂筵，天妃持香，玉華執巾，丹書紫字，刻於白金，隱起靈顔，結於玉篇，題以青錄，得道之名，龍景九文。
《紫鳳赤書經》曰：太上命太極真人授以玉簡金書寶洞飛霄絕玄之章。
《玉帝玄記》曰：中皇元年九月七日，七聖齋靈清長宮，記其得道之篇，刻以白銀之簡，藏於雲錦之囊，封以啓命之章，付以五老仙都，左公掌錄瓊宮。
又曰：古空洞之中，有回天上文。四司所保，五帝所詮，七聖定簡，舉形合先。
《大有經》曰：太上玉章，刻玉爲簡，總禦萬真。
《真經》曰：東方歲星，青帝勾芒，珮通明之印；南方熒惑，赤帝太昊，珮太陽之印；西方太白，白帝少昊，珮通陰之印；北方辰星，黑帝顓頊，珮通神之印；中央鎮星，大帝文昌，珮方神之印。
《本際經》曰：有十二法印。
《紫書金根經》曰：有青精玉璽。
《金房上經》曰：大帝靈神都宮中，有金房度命延年之訣，鑄金爲簡，刻白銀之編，紫筆書文。
《消魔經》曰：發九天之朱匱，望上清之瓊扎。玄書旣刻於玉章，絳名始刊於靈闕。
《大洞真經》曰：八景玉錄藏於太素瑤台，玄珪羽室，封以鬱森之笈，玉清三元之章。簡扎品曰，青童君曰，無金簡者，銀木亦可當也，無玉扎者，桐木亦可當，但令精好也。真理無有暗節，當取扎於雲錦之囊。此上真之至號，玉帝之靈篇也。
《上清九真中經內訣》有玄靈元君寶秘奔日月之玉章。
《神州粕變經》曰：太陰玉晨，九天真妃，紫晨君授流精飛景寶章。
《太清中經》曰：有天一八極璽。
《龜山元錄》曰：有流金鳳璽。
又曰：天皇太帝遣綉衣使者冷廣子期授茅盈以神璽玉章，金闕聖君命太極真人使正一上玄玉郎王忠鮑兵等與茅盈珮璽。
《太上飛行羽經》曰：太真丈人，衣九色飛雲，曜光羽章。
《靈飛六甲經》曰：玉真青君帶流金鳳章，太上九赤班符。
《五帝內真經》曰：封靈制魔之章，黃神中皇之章。
《三皇經》曰：三皇自然之文，皆以金玉爲用。天皇所授，玄玉爲簡，青玉爲文；地皇所授，黃玉爲簡，白玉爲文，綴以金鈎，聯以金鎖，置以玉案，覆以珠巾、寶蓋、珍床，安之青宮，閉之紫閣，芬以五香，侍以十華也。
《神州七轉粕變經》曰：流金鳳璽，紫宸上皇先生所珮。
《三皇序目》曰：九天印文，以召九天校事也。
《上清變化經》曰：高上虛皇君，珮丹皇玉章。
又雲︰三元太明上皇君，帶神虎紫章。又有皇上帝君，珮金虎鳳文，帶神虎玉章。
又曰：九霄真玉，珮金鳳璽。
《曆藏經》曰：天王侯，帶紫綬金印。
《五嶽真圖》曰：太山君珮通陽大明之印，衡山君珮夜光天真之印，嵩山君珮神鬃嬸和之印，華山君珮開天通真之印，恆山君珮長津悟真之印，青城丈人珮三庭之印。
《後聖列紀》曰：紫微、上真、天帝、玉清君遣八景瓊與來迎聖君，以登上清宮，賜蕊剛丹玉鳳璽。
《後聖九玄道君列紀》曰：太陰法有死生，有黑錄白簿，真青丹，編簡授生先後之相次也。
《後聖道君列紀》曰：玉清君賜道君玉鳳璽。
《飛行三界經》曰：下有太一紫綬金印，威喜天帝信璽，修靈寶飛行三界之道，真人所珮。
《五稱符上經》曰：五星通靈之印，印五星靈符。
《道學傳》曰：吳王闔閭得真文不解，封以黃金之檢，印以玉皇之章，以問魯大夫孔子。
又曰：禹封五符以金英之函，檢以玄都之印。
《神仙傳》曰：衛叔卿語其子度世雲︰「可於室西北桂下取我仙方，按而服之，令人長生。」度世握得玉函，封以飛仙之印，取按之服五色靈母，仙去。
《北帝經》曰：酆都秘印，用救世間，攝製鬼神。
《集仙錄》曰：杜蘭香，女仙也，於洞庭包山降張碩家。碩蓋修道者也。授以飛化之道，留玉簡玉唾盂。又賫黃麟羽帔，此上仙之所服，非洞天之所有也。
