
《史記》曰：殷之祖，〈契，音薛〉母曰簡狄，有娀氏之女，爲帝嚳次妃。三人行浴，見玄鳥墮其卵，簡狄取吞之，因孕，生契。契長而佐禹治水有功。舜乃命契曰：「百姓不親，五品不遜，汝爲司徒而敬敷五教，五教在寬。」封於商，賜姓子氏。契興於唐、虞、大禹之際，功業著於百姓，百姓以平。契卒，子昭明立。昭明卒，子相土立。相土卒，子昌若立。昌若卒，子曹圉立。曹圉卒，子冥立，冥卒，子振立。子振卒，子微立。微卒，子報丁立。報丁卒，子報乙立。報乙卒，子報丙立。報丙卒，子主壬立。主壬卒，子主癸立。主癸卒，子天乙立，是爲成湯。
《帝王世紀》曰：成湯，一名帝乙。豐下兌上，指有胼，倨身而揚聲。長九尺，臂四肘，有聖德。諸侯有不義者，湯從而征之，誅其君，吊其民，天下咸服。故東征則西夷怨，南征則北狄怨，曰：「奚爲而後我。」故仲虺誥曰：「徯我後，後來其蘇也。」凡二十七征，而德施於諸侯焉。及夏桀無道，湯使人哭之。桀囚湯於夏台，而後釋之。諸侯由是咸叛桀附湯，同日貢職者五百國，三年而天下悉服。湯自伐桀後，大旱七年。洛川竭，使人持三足鼎祝於山川，曰：「欲不節耶？使民疾耶？苞苴行耶？讒夫昌耶？宮室營耶？女謁行耶？何不雨之極也？」殷史卜曰：「當以人禱。」湯曰：「吾所爲請雨者，民也。若必以人禱，吾請自當。」遂齋戒剪髮斷爪以己爲牲，禱於桑林之社。曰：「惟予小子，履敢用玄牡告於上天后土曰：萬方有罪，罪在朕躬；朕躬有罪，無及萬方。無以一人之不敏，使上帝鬼神傷民之命。」言未已，而大雨至，方數千里。
《河圖》曰：扶都見白氣貫月，感生黑帝湯。〈《詩含神霧》《帝王世紀》幷同。〉
《雒書靈准聽》曰：黑帝子湯，長八尺一寸，或曰七尺，連珠庭，臂二肘。
《春秋元命苞》曰：湯臂二肘，是爲神剛。
又曰：湯之時，其民大樂其救之於患害，故樂名大護。護者，救也。
《尚書璇璣鈐》曰：湯受金符，〈金符，禹錄。〉白狼銜鈎入殷朝。〈鈎縛束之要，明湯得天下之要也。〉
《尚書中候》曰：天乙在亳，諸鄰國繈負歸德，東觀乎洛，降三分沉璧，〈降，下也。以厚三分之璧玉沉洛水。〉退立榮光不起。〈沉畢退而立候神榮光不起。〉黃魚雙躍，出濟於壇。〈魚者無足翼，言桀孤立無黨，可伐也。黃者所以遏水，今土歸湯，則金助矣。濟，上也。雖祭猶爲位告神，故有壇。〉黑鳥以雄隨魚亦止，〈黑鳥，黑帝葉光紀之使。以，用也。〉化爲黑玉赤，勒曰玄精。天乙受神福，伐桀克。〈化，變也。勒，刻也。玄，水也。〉三年，天下悉合。〈諸侯悉合歸之。〉
又曰：玄鳥翔水，遺卵於流，娀簡拾吞，生契，封商。〈玄鳥，燕也。翔水，徘徊於水上。娀，氏也。簡，簡狄也，契母名。商，國名。《詩》云：「天命玄鳥，降而生商」是也。〉
《書》曰：伊尹相湯伐桀，升自陑，遂與桀戰於鳴條之野。
又曰：自契至於成湯八遷，湯始居亳，從先王居。
《尚書大傳》曰：湯之君民，聽寬而獄省。
又曰：夏人飲，醉者持不醉者，不醉者持醉者，相和而歌曰：「盍歸於亳？盍歸於亳？亳亦大矣。」故伊尹退而間居，深聽樂聲，〈思其故也。是時伊尹仕桀。〉更曰：「覺兮，較兮，吾大命格兮。〈覺乃，謂先知者，較兮，爲直道者格至也。〉去不善而就善何樂兮。」伊尹入告於桀曰：「大命之亡有日矣。」桀啞然笑曰：「天之有日，猶吾之有民也，日亡吾亦亡矣。」是以伊尹遂去夏適湯。
又曰：湯放桀也，居中野，士民皆奔湯，桀與其屬五百人，南徙千里，止於不齊，不齊士民往奔湯，桀與其屬五百人徙於魯，魯士民復奔湯。桀曰：「國君之有也，吾聞海外有人，與五百人俱去。」
又曰：湯放桀而歸於亳，三千諸侯大會，湯取天子之璽，置之於天子之坐左，復而再拜，從諸侯之位。湯曰：「此天子之位，有道者可以處之矣。夫天下非一家之有也，惟有道者之有也，惟有道者宜處之。」湯以此三讓，三千諸侯莫敢即位。然後湯即天子之位。
《韓詩內傳》曰：湯爲天子十三年，年百歲而崩。葬於徵，今扶風徵陌是也。
《春秋演孔圖》曰：夏民不康，天果命湯。白虎戲朝，白雲入房。〈白虎，白雲，皆金精也。〉
《逸書》曰：成湯自契至湯八適，湯始居亳。
《紀年》曰：湯有七名而九征。
《說苑》曰：湯欲伐桀，伊尹請且乏貢職，以觀夏動。桀怒，起九夷之師，伊尹曰：「未可。彼尚能起九夷之師，是罪在我也。」湯乃謝服，入貢職。明年，又乏貢職，桀起九夷之師，九夷之師不起，伊尹曰：「可矣！」湯乃興師。
《越絕書》曰：湯行仁義，敬神鬼，天下皆一心歸之。
《孟子》曰：湯居亳，與葛伯爲鄰。葛伯不祀。湯使人問之曰：「何爲不祀？」曰：「無以供犧牲。」湯使遺之牛羊，葛伯得而食之，又不祀。湯又問之，曰：「無以供粢盛。」湯使亳民爲之耕，老弱饋食，葛伯率衆要其酒肉黍稻者遮而奪之，不授，則殺之。有童子以黍肉餉，殺而奪之。《書》曰：「葛伯仇餉」，此之謂也。爲其殺是童子，湯乃肖師代葛。四海之內，皆曰：「非富天下也，爲匹夫匹婦復仇。」〈言不以天下爲富，爲一夫一婦報仇也。〉
又曰：湯始征，自葛始，十一征而無敵於天下。東征而西夷怨，南征而北夷怨。曰：「奚爲後我？」民望之若大旱之望雨也，歸市者還止，耕者不變。誅其君，吊其民，如時雨降，民大悅。《書》曰：「徯我後，後來其無罰。」
《尸子》曰：湯之救旱，素車白馬，布衣，身嬰白茅，以身爲牲。當此時也，弦歌鼓舞者，禁之。
《呂氏春秋》曰：湯見祝網者，置四面，其祝曰：「從天墜者，從地出者，從四方來者，皆羅吾網。」湯曰：「嘻！盡之矣。非桀其孰能爲此？」湯收其三面，置其一面。更教之祝曰：「昔蛛蝥作網罟，今之人學紓。欲左者左，欲右欲右，欲高者高，欲下者下，吾取其犯命者。」漢南之國聞之曰：「湯之德及禽獸矣！」於是，四十國同時歸之。夫人置四面，未必得鳥；湯去三面，已網四十國，非徒網鳥也。
又曰：成湯之時，有穀生於庭。夜而生，比旦而大拱。史請卜其故，湯曰：「吾聞祥者，福之先也，見祥而爲不善，則福不至；妖者，禍之先也，見妖而爲善則禍不至。」於是早朝晏退，問疾吊喪，鎮撫百姓，三日而穀亡。
又曰：湯誅桀，功名大成，乃命伊尹作爲《大護》，歌《晨露》，修《九韶》、《六列》，以見其善。
《淮南子》曰：湯夙興夜寐，以致聰明，輕賦薄斂，以寬民命。布德施惠，以賑窮困。吊死問疾，以養孤孀。百姓親附，政令流行。
《史記》曰：帝外丙即位三年崩，立外丙之弟，是爲帝仲壬。
《紀年》曰：外丙勝，居亳。
《史記》曰：帝仲壬即位四年，崩。伊尹乃立太丁之子太甲。太甲，成湯嫡長孫也。
《瑣語》曰：仲壬四年崩，伊尹放太甲，乃自立四年。
《史記》曰：帝太甲既立三年，不明，暴虐，不遵湯法。亂德，於是，尹放之桐宮，伊尹攝，行政當國，以朝諸侯。帝太甲居桐宮三年，悔過自責，反善，於是伊尹乃迎太甲而授之政。帝太甲修德，諸侯咸歸殷，百姓以寧。伊尹嘉之，乃作《太甲訓》三篇，褒帝太甲，稱「太宗」。
《尚書》曰：太甲既立，不明，伊尹放諸桐，三年復歸於亳，思庸。〈念帝道也。〉
《帝王世紀》曰：太甲反位，又不怨，故更尊伊尹曰保衡，即《春秋傳》所謂「伊尹放太甲，卒爲明王」是也。太甲修政，殷道中興，號曰太宗。《孔叢子》所謂「憂思三年，追悔前愆，起而即政，謂之明王」者也。一名祖甲，享國三十三年。年百歲。
《帝王紀》曰：桐宮，蓋殷之墓地，有離宮可居，在鄴西南。
杜預《春秋後序》曰：《紀年》稱殷仲壬即位，居亳。其卿士伊尹，仲壬崩，伊尹放太甲於桐，乃自立也，伊尹即位於太甲十年，太甲潛出自桐，殺伊尹。
《史記》曰：帝沃丁之時，伊尹卒。既葬伊尹於亳，咎單遂訓伊尹事，作《沃丁》。
《紀年》曰：沃丁絢即位居亳。
《帝王世紀》曰：伊尹卒，大霧三日，沃丁葬以天子禮，資之三年，以報大德。
《史記》曰：帝太庚在位二十五年，崩，子帝小甲立。
《紀年》曰：小庚辯，即位，居亳。〈即大庚也。〉
《史記》曰：帝小甲，在位十七年，崩。弟雍已立。
《紀年》曰：小甲高，即位居亳。
《史記》曰：帝雍己在位十二年，崩，弟太戊立。
《紀年》曰：雍己伷，即位居亳。
《書敘傳》曰：伊陟相太戊，〈伊陟，伊尹子也。〉亳有祥桑穀共生於朝。〈祥，妖怪也。二木合生曰共，不恭之罰。〉
《詩序》曰：《烈祖》，祀中宗也。〈祀中宗殷王太戊，湯之玄孫也。〉嗟嗟烈祖，有秩斯祜。〈秩，常也。嗟嗟，嘆美之深也。〉
《史記》曰：帝太戊立，亳有祥桑穀共生於朝，一暮大拱。帝太戊懼，問伊陟。伊陟曰：「臣聞妖不勝德，帝之政其有闕歟？帝其修德。」太戊從之，而祥桑枯死。殷復興，諸侯歸之，故稱中宗。中宗在位七十五年。崩，子仲丁立。
《史記》曰：帝仲丁遷於敖。河亶甲居相。值祖乙遷於刑。帝仲丁在位十一年。
《紀年》曰：仲丁即位，元年，自亳遷於囂。
《帝王世紀》曰：仲丁陟囂，或曰敖，今河南之敖倉是也。
《史記》曰：帝外壬在位五年，崩，弟河亶甲立。
《紀年》曰：外壬居囂。
《書敘傳》曰：河亶甲居相。
《史記》曰：帝河亶甲時，殷復衰，河亶甲在位九年，崩。子帝祖乙立。
《紀年》曰：河亶甲整即位。自囂遷於相，征藍夷，再征班方。
《書敘傳》曰：祖乙圮於耿。〈圮，毀也。圮於耿，遷於耿也。河水所毀曰圮也。《帝王世紀》曰：今河東皮氏有耿鄉。〉
《史記》曰：帝祖乙立，殷復興。巫賢任職。祖乙在位十九年。
紀年》曰：祖乙勝即位，是爲中宗。
《帝王世紀》曰：帝祖乙以乙日生，故謂之帝乙。孔子所謂「五世之外，天之錫命，疏可同名」者也。是以祖乙不爲諱，蓋殷禮也。
《史記》曰：帝祖辛在位十六年，崩，弟沃甲立。
《史記》曰：帝沃甲在位二十五年，崩，立祖辛之子祖丁。
《紀年》曰：帝開甲逾即位，居庇。
《史記》曰：帝祖丁在位三十二年，崩，立沃甲之子，是爲南庚。
《紀年》曰：祖丁即位，居庇。
《史記》曰：帝南庚在位二十九年，崩，立祖丁之子陽甲。
《紀年》曰：南庚，自庇遷於奄。
《史記》曰：帝陽甲之時，殷衰。自仲丁以來，廢嫡而更立諸弟子，弟子或爭相代立，比九世，亂。諸侯莫朝。帝陽甲在位十七年。崩，弟盤庚立。
《紀年》曰：陽甲即位，居奄。
《書》曰：盤庚五遷，將治亳殷，〈自湯至盤庚，凡五遷都，治亳殷也。〉民諮胥怨。〈胥，相也。民不欲徙，乃諮嗟憂愁，相與怨其上也。〉
《史記》曰：帝盤庚之時，殷已都河北，盤庚渡河南，復居成湯之故居。乃五遷，無定處，殷民諮胥皆怨，不欲徙。遂涉河南，治亳，行湯之政。然後百姓由寧，殷道復興，諸侯來朝，以其遵成湯之德也。在位二十八年。崩，弟小辛立。
《紀年》曰：盤庚旬，自亳遷於北蒙，曰殷。
《帝王世紀》曰：帝盤庚徙都殷，始改商曰殷。
又曰：亳殷，今偃師是也。然則殷有三亳，二亳在梁國，一亳在河南。穀熟爲南亳，即今都也。蒙爲北亳，即景亳，湯所盟地。偃師爲西亳，即盤庚所徙者。
《史記》曰：帝小辛立，殷道復衰。百姓思盤庚，乃作《盤庚》三篇。小辛在位二十一年，崩，弟小乙立。
《紀年》曰：小辛頌位居殷。
《史記》曰：帝小乙在位二十八年，崩，子武丁立。
《紀年》曰：小乙斂居殷。
《書敘傳》曰：高宗夢得說，〈盤庚弟小乙子也。名武丁。夢得賢相，其名說。〉使百工營，求諸野，得諸傅岩。
《書大傳》曰：桑穀俱生於朝，一日而大拱。〈兩手檢之曰拱。〉武丁召其相而問焉。其相曰：「吾雖知之，吾不能言也。」問諸祖乙，曰：「桑穀，野草也，〈此木也而雲草，未聞。劉氏以爲屬草妖。〉野草生於朝，亡乎？」武丁側身修行，思昔先王之政，興滅國，繼絕世，舉逸民，明養老之禮。諸侯重譯來朝者六國。〈九州之外國。〉武丁祭成湯，有飛雉升鼎耳而雊。武丁問祖乙，祖乙曰：「野鳥不當升鼎，欲爲用也，則遠方有來朝乎？」三年編發重譯來朝者六國。孔子曰：「吾於《高宗肜日》見德有報之疾。」〈《肜日》，《尚書》篇名。〉
《史記》曰：帝武丁即位，思復興殷，而未得其佐。三年不言政事，事決定於冢宰，以觀國風。武丁夜夢得聖人，名曰說。以夢所見視群臣百姓，皆非也。於是使百工營求之野，得說於傅岩中。是時，說爲胥靡，築於傅岩，見於武丁，武丁曰：是也。得而與之語，果聖人。舉以爲相，殷國大治。武丁祭成湯，明日有飛雉登鼎耳而雊，武丁懼，祖己曰：「王勿憂，先修政事。」祖己乃訓王。武丁崩，祖己嘉其德，立其廟爲高宗。
《帝王世紀》曰：武丁即位，諒暗居凶廬，百官總己，聽於冢宰，三年不言，既免喪，猶不言，群臣諫，武丁於是思建良輔，夢天賜賢人，姓傅名說，乃使百工寫其像，求諸天下。見築者胥靡，衣褐帶索，執役於虞虢之間、傅岩之野，名說，登以爲相。享國五十有九年，年百歲。初，高宗有賢子孝己，其母早死，高宗惑後妻言，放而死，天下哀之。
《史記》曰：帝祖庚，在位七年，崩。弟祖甲立。
《紀年》曰：祖庚躍居殷。
《史記》曰：帝祖甲淫亂，殷復衰。在位十六年崩。子廩辛立。
《紀年》曰：帝甲載居殷。
《帝王世紀》曰：《春秋外傳》所謂「玄王勤商，十有四世，帝甲亂之，七世而隕」是也。
《史記》曰：帝廩辛在位六年，崩，弟庚丁立。
《紀年》曰：馮辛先居殷。
《史記》曰：帝庚丁在位三十一年，崩，子武乙立。殷復去亳，徙河北。
《紀年》曰：庚丁居殷。
《史記》曰：帝武乙無道，爲偶人，謂之天神。與之博，令人爲行。天神不勝，乃戮辱之。爲革囊盛血，仰而射之，命曰：「射天」。武乙獵於河、渭之間，暴雷震死。子太丁立。
《紀年》曰：武乙即位，居殷，三十四年，周王季歷來朝，武乙賜地三十里，玉十瑴，馬八匹。
《帝王世紀》曰：帝武乙復濟河北，徙朝歌。
《史記》曰：帝太丁在位三年崩，子帝乙立。
《紀年》曰：太丁三年，洹水一日三絕。
《帝王世紀》曰：帝文丁，一曰太丁。
《史記》曰：帝乙立，殷益衰。帝乙長子曰微子啓，母賤，不得嗣。少子辛，辛母正後，辛爲嗣。帝乙崩，子辛立，天下謂之紂。
《紀年》曰：帝乙處殷二年，周人伐商。
《帝王世紀》曰：帝乙有二妃，正妃生三子：長曰微子啓，中曰微仲行，小曰受。庶妃生箕子，年次啓，皆賢。初，啓母之生啓及行也，尚爲妾。及立爲後，乃生辛。帝乙以啓賢且長，欲以啓爲太子。太史據法爭之，帝乙乃立辛爲太子。帝乙即位三十七年。
《書》曰：武王戎車三百兩，虎賁三千人，與受戰於牧野。
《周書》曰：商王紂，取天智、玉琰五班環身以焚。〈天智，玉之上黃者；班環，身自原之。〉
《春秋文耀鈎》曰：牧野之戰，鬼哭。〈牧地鬼先哭，喻紂將死。〉
《論語》：子貢曰：「紂之不善，不如是之甚也。是以君子惡居下流，天下之惡皆歸焉。」
《史記》曰：紂資辯捷疾，聞見甚敏，材力過人，手格猛獸，智足以拒諫，言足以飾非。矜人臣以能，高天下以聲，以爲人皆出己之下。好酒淫樂，嬖於婦人，愛妲己，使師涓作淫聲，北裏之舞，靡靡之樂。厚賦稅以實鹿台之錢，而盈鉅橋之粟。〈鹿台，台名。鉅橋，倉名。〉以西伯昌、鬼侯、邢侯爲三公。鬼侯有好女，入之紂。鬼侯女不僖淫，紂殺之，而醢鬼侯。刑侯爭之，幷脯之。西伯昌聞之，窮嘆。崇侯虎知之，以告紂，紂囚西伯羑裏。及武王伐紂，紂兵敗績，入登鹿台，衣其寶玉衣，赴火而死。
《紀年》曰：帝辛受居殷。
《帝王世紀》曰：帝紂能倒曳九牛，撫梁易柱。有蘇氏叛，紂因伐蘇。蘇人以美女妲己奉紂，紂大悅，赦蘇而納妲己爲妃，常與沉醉於酒。所譽者貴，所憎者誅。淫縱愈甚，始作象箸。箕子爲父師，嘆曰：「象箸不必更於土軌，必將犀玉之杯，食熊蹯豹胎，必不衣短褐，處茅屋之下，必將衣文綉之衣，游於九層之台，居於廣室之中矣。」居五年，紂果造傾宮，作瓊室、瑤台，飾以美玉，七年乃成，其大三里，其高千丈，其大宮百，其小宮七十三處。宮中九市，車行酒，馬行炙，以百二十日爲一夜。六月發民行獵於西山。居期年，天下大風雨，飄牛馬，壞屋樹，天火燒其宮，兩日幷出，或鬼哭，或山鳴。紂不懼，愈慢神，誅諫士，爲長夜之飲，七日七夜，失忘歷數，不知甲乙，問於左右，左右莫知。使問箕子，箕子謂其私人曰：「爲天下主，而一國皆失日，天下危矣。一國不知，而我其危矣。」亦亂以醉。熊蹯不熟，紂怒殺宰人。斫朝涉之脛而視其髓，刳孕婦之腹而觀其胎。又殺人以食虎。諸侯或叛，妲己以罰輕，紂欲重刑，乃先爲大熨斗，以火爇之使人舉，輒爛手不能勝。紂怒，乃更爲銅柱，以膏塗之，加於爇炭之上，使有罪者緣焉，足滑跌墮火中，紂與妲己笑爲樂，名曰：「炮烙之刑」。武王乃率諸侯來伐紂，紂有億兆夷人，起師自容閭至浦水，與同惡諸侯五十國，凡七十萬人，拒周於商郊之牧野。紂師皆倒戈而戰。紂即位三十二年，正月甲子敗績，赴宮登鹿台，蒙寶衣玉席，自投於火而死。周武王封其子武庚爲殷後。
《六韜》曰：武王伐殷，得二大夫而問之曰：「殷國將亡，亦有妖乎？」一人曰：「殷常雨血、雨灰、雨石，小者如鶏子，大者如箕。嘗六月而雨雪，深尺餘。」武王曰：「大哉，妖也！」一人對曰：「非殷國之大妖也。殷國大妖三十七章：殷君喜射人，喜以人食餒虎，喜剖人心，喜殺孕婦；以信者爲不信，以誣者爲真，以忠者爲不忠；忠諫者死，阿諛者賞；以君子爲下，以小人爲上，以佞辯爲相，以女子爲政；急令暴取，萬民愁苦；喜田弋，走狗試馬，出入不時；不避大風甚雨，不避寒暑，喜修治池台，日夜無已；喜爲酒池糟丘，牛飲者三千，飲人爲輩，坐起之以金鼓；無長幼之序，貴賤之禮；聽讒用譽，無功者賞，無德者富，所愛專制、擅令；無禮義，無聖人，無賢士，無衡概，無升斛，無尺寸，無錙銖，有罪放，無罪誅。此殷國之大妖者，其餘不可勝數，臣言不能盡。」
《墨子》曰：昔殷王紂，貴爲天子，富有天下，上呵天，侮鬼神下殃傲天下萬民。武王遂奔入王宮，誓擒紂而出，擊之赤環，載之白旗，以爲天下諸侯僇。
又曰：紂之時，十日雨土於亳，人鬼宵吟，有男女爲。
《孟子》曰：桀、紂逆天暴萬物，故天下棄之，故民去之；湯武從天理萬物，故天欲之，故民歸之。紂昏昏以亡，武王諤諤以昌。
《淮南子》曰：紂之城，左東海，右流沙，前交趾，後幽都，師起容閭，至浦水，士億有餘萬。武王左操黃鉞，右執白旄而麾之，則瓦解而走，遂土崩而亡。紂有南面之名，而無一人之譽，此失天下也。
夏侯孝若《新論》曰：紂亂太熟爛矣，武王乃往伐之。
