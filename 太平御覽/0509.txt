
皇甫士安《高士傳》曰：嚴遵字君平，蜀人。常賣卜成都市，日得百錢以自給。卜訖，則閉肆下簾，以著書爲事。揚雄少，從之游，數稱其德。李強爲益州牧，喜曰：「吾得君平爲從事足矣。」雄曰：「君可備禮與相見，其人不可屈也。」王鳳請交，不許，嘆曰：「益我貨者損我神，生我名者殺我身。」故不仕，時人服之。
又曰：鄭朴字子真，修道靜默，世服其清高。大將軍王鳳以禮聘之，遂不屈。揚雄《法言》盛稱其德，曰：谷口鄭子真，耕於岩石之下，名振京師。馮翊人刊石祠之，至今不絕。
又曰：李弘字仲元，蜀人。居成都之圭里，里中化之，班白不負擔，男女不錯行。弘嘗爲縣令，鄉人共送之。元無心就行，因共酣飲，月餘不去。刺史使人喻之，仲元曰：「本不之官。」惟揚雄重之，曰：「不夷不惠，居於可否之間。」
又曰：鄭玄字康成，北海高密人也。學《孝經》、《論語》，兼通《京氏易》、《公羊春秋》、《三統曆》、《九章算術》、《周官》、《禮記》、《左氏春秋》。大將軍何進辟玄，州郡迫脅，不得已而詣，進設機杖之禮以待玄。玄以幅巾見進，一宿而逃去。公府前後十餘辟，幷不就。
又曰：任安字定祖。少好學隱山，不營名利，連辟不就。時人號安曰任孔子。建安中，讀《史記·魯連傳》，嘆曰：「性以潔白爲治，情以得志爲樂，性洽情得體道而不憂，彼棄我取，與時而無爭。」遂終身不仕，號曰任征君。
又曰：管寧罪褡安。靈帝末，以中國方亂，乃與其友邴原涉海，依遼東太守公孫度，度虛館禮之。其後中國少安，人多南歸，惟寧不還。黃初中，華歆薦寧。寧知公孫淵必亂，乃因下辭還。以爲大中大夫，固辭不就。寧凡征命十至，輿服四賜。常坐一木榻上，積五十年，未嘗箕踞，榻上當膝皆穿。常著布裙貉裘，惟祠先人乃著舊布單衣，加首絮巾。遼東郡圖其形於府殿，號爲賢者。
又曰：胡昭字孔明，棄妻子，不應袁紹之命。武帝亦辟昭，昭自陳本志。帝曰：「人各有志，出處不同，勉卒高尚，義不相屈。」昭乃隱陸渾山中。
又曰：焦先字孝然，世莫知其所出。或言生漢末。及魏受禪，常結草爲廬於河之湄，獨止其中。冬夏袒不著衣，臥不設席；又無草蓐，以身親土；其體垢污，皆如泥滓。不行人間，或數日一食，行不由邪徑，目不與女子迕視。口未嘗言，雖有驚急，不與人語。後野火燒其廬，先因露寢。遭冬雪大至，先袒臥不移。人以爲死，就視如故，後百餘歲卒。
嵇康《高士傳》曰：子州友父者，堯、舜各以天下讓友父。友父曰：「我適有勞憂之病，方治之，未暇在天下也。」
又曰：石戶之農，不知何許人，與舜爲友。舜以天下讓之，石戶夫負妻戴，攜子以入海，終身不反。
又曰：伯成子高，不知何許人也。唐虞時爲諸侯，至禹復去而耕。禹往趨而問曰：「昔堯治天下，吾子立爲諸侯；堯授舜，舜授予。吾子去而耕，敢問其故何耶？」子高曰：「昔堯治天下，至公無私，不賞而民勸，不罰而民畏。今子賞而不勸，罰而不畏，德自此衰，刑自此作。夫子盍行，無留吾事！」侃侃然遂復耕而不顧。
又曰：卞隨、務光者，不知何許人。湯將伐桀，因卞隨而謀，曰：「非吾事也。」湯遂伐桀，以天下讓隨，隨曰：「後之伐桀，謀於我，必以我爲賊也；而又讓我，必以我爲貪也。吾不忍聞。」乃自投桐水。又讓務光，光曰：「廢上非義，殺民非仁，無道之世，不踐其土，況於尊我哉？」乃抱石而沉廬水。
又曰：小臣稷者，齊人。抗厲希古，桓公三往而不得見。公曰：「吾聞士不輕爵祿，無以易萬乘之主。萬乘之主不好仁義，無以下布衣之士。」於是五往，乃得見焉。
又曰：亥唐，晉人也。高恪寡素，晉國憚之。雖蔬食菜羹，平公每爲之欣飽。公與亥唐坐有間，亥唐出，叔向入。平公伸一足曰：「吾向時與亥子坐，腓痛足痹，不敢伸。」叔向悖然作色，不悅。公曰：「子欲貴乎？吾爵子；子欲富乎？吾祿子。夫亥先生乃無欲也，吾非正坐無以養之，子何不悅哉？」
又曰：涓子，齊人。餌術接食，甚精。至三百年後，釣於河澤，得鯉魚中符，後隱於岩石山，能致風雨，告伯陽九仙法。淮南王少得其文，不能解其旨。
又曰：商容，不知何許人也，有疾。老子曰：「先生無遺教以告弟子乎？」容曰：「將語子，過故鄉而下車，知之乎？」老子曰：「非謂不忘故耶？」容曰：「過喬木而趨，知之乎？」老子曰：「非謂其敬老耶？」容張口曰：「吾舌存乎？」曰「存。」曰：「吾齒存乎？」曰：「亡。」「知之乎？」老子曰：「非謂其剛亡而弱存乎？」容曰：「嘻，天下事盡矣。」
又曰：關令尹喜，周大夫也。善內學星辰服食。老子西遊，喜先見氣，物色遮之，果得老子。老子爲著書。因與老子俱之流沙西，服巨勝實，莫知所終。
又曰：康市子者，聖人之無欲者也。見人爭財而訟，推千金之璧於其旁，而訟者息。
又曰：狂接輿，楚人也。耕而食。楚王聞其賢，使使者持金百鎰聘之，曰：「願先生治江南。」接輿笑而不應。使者去，妻從市來，曰：「門外車馬跡何深也？」接輿具告之。妻曰：「許之乎？」接輿曰：「富貴人之所欲，子何惡之？」妻曰：「吾聞至人樂道，不以貧易操，不爲富改行。受人爵祿，何以待之？」接輿曰：「吾不許也。」妻曰：「誠然，不如去之。」夫負釜甑，妻戴衽器，變姓名，莫知所之。嘗見仲尼，歌而過之曰：「鳳兮鳳兮，何德之衰？往者不可諫，來者猶可追！」後更名陸通，好養性，在蜀峨眉山上，世世見之。〈皇甫士安《高士傳》曰：陸通字接輿。楚昭王政亂，乃陽狂不仕，故曰接輿也。〉
又曰：榮啓期者，不知何許人也。披裘帶索，鼓琴而歌。孔子曰：「先生何樂也？」對曰：「天生萬物，惟人爲貴。吾得爲人，是一樂也；以男爲貴，吾得爲男，二樂也；人生有不免於繈褓，吾行年九十五矣，是三樂也；貧者士之常，死者民之終，居常以待終，何不樂也？」
又曰：長沮、桀溺者，不知何許人也。耦而耕，孔子遇之，使子路問津焉。長沮曰：「夫執輿者爲誰？」子路曰：「是孔子。」「是魯孔丘歟？」曰：「是也。」曰：「是知津矣。」問於桀溺，桀溺曰：「子爲誰？」曰：「仲由。」「孔丘之徒歟？」對曰：「然。」曰：「與其從避人之士，豈若從避世之士哉？」而不輟。子路以告孔子。孔子憮然曰：「鳥獸不可與同群，吾非斯人之徒歟。」
又曰：荷丈人，不知何許人也。子路從而後，問曰：「子見夫子乎？」丈人曰：「四體不勤，五穀不分，孰爲夫子？」植其杖而耘。子路行以告，子曰：「隱者也。」使子路反見之，至則行矣。
又曰：顔闔者，魯人也。魯君聞其賢，以幣聘焉。闔方服布衣，自飲牛。使者問曰：「此顔闔家耶？」曰：「然。」使者致幣。闔曰：「恐聽誤，而遺使者羞。」使者至，復來求之。闔乃鑿坯而遁。
又曰：市南宜僚，楚人也，姓熊。白公爲亂，使石乞告之。不從，承之以劍，而僚弄丸不輟。魯侯問曰：「吾學先生之道，勤而行之，然不免於憂患，何也？」僚曰：「君今能刳形灑心，而游無人之野，則無憂也。」
又曰：太公任者，陳人。孔子圍陳，七日不火食。太公往吊之，曰：「子幾死乎？夫直木先伐，甘井先竭，子其飾智以警愚，修身以明污，昭昭如揭日月而行，故汝不免於患也。孰能削跡捐勢，不爲功名者哉？無責於人，人亦無責焉。」孔子曰：「善。」辭其交遊，巡於大澤，入獸不亂群，而況人也。
又曰：漢陰丈人者，楚人也。子貢適楚，見丈人爲圃，入井抱饔而灌，用力甚多。子貢曰：「有機於此，後重前輕，名曰桔槔，用力寡而見功多。」丈人作色曰：「聞之吾師，有機事者，必有機心；機心存於胸，則純白不備。」子貢愕然，慚不對。有間，丈人曰：「子奚爲？」曰：「孔丘之徒也。」丈人曰：「子非博學以疑聖智，獨弦歌以買聲名於天下者乎？方且亡汝神氣，墮汝形體，何暇治天下乎？子往矣，勿妨吾事！」
又曰：延陵季子名札，吳王之子，最少而賢。使上國還，會闔閭使專諸刺殺王僚，致國於札，札不受去之。延陵終身不入吳國。初適魯，聽樂論衆國之風。及過徐，徐君欲其劍，札心許之。及還，徐君已死，即解劍帶樹而去。
又曰：范蠡者，徐人也。相越滅吳，去之齊，號鴟夷子。治産數千萬，去；止陶，爲朱公，復累巨萬。一日蠡事周師太公，服桂飲水，去越入海，百餘年乃見於陶，一且棄資財，賣藥於蘭陵，世世見之。
又曰：屠羊說者，楚人也。隱於屠肆。昭王失國，說往從王。王反國，欲將賞說，說曰：「大王失國，說失屠羊；大王反國，說亦得屠羊。臣之爵祿已復矣，又何賞之有。」王使司馬子綦延之以三�之位，說曰：「願長反屠羊之肆耳。」遂不受。
又曰：閭丘先生，齊人也。宣王獵於社山，社山父老十三人相與勞王，王賜父老不租，父老皆謝，先生獨不拜。王曰：「少也？」復賜無徭役。先生復獨不拜。王曰：「父老幸勞之，故答以二賜。先生獨不拜，何也？」閭丘曰：「聞王之來，望得壽得富得貴於大王也。」王曰：「死生有命，非寡人也；倉廩備災，無以富先生；大官無闕，無以貴先生。」閭丘曰：「非所敢望，願選良吏，平法度，臣得壽矣；賑乏以時，臣得富矣；令少敬長，臣得貴矣。」
