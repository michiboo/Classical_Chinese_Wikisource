
《說文》曰：錦，襄邑織成也。
《釋名》曰：錦，金也，作之用功重，其價如金。故制字「帛」與「金」也。
《禮記·王制》曰：錦文珠玉成器，不鬻於市。〈不示民也奢與貪。成猶善也。〉
《禮記·玉藻》曰：童子之節也，緇衣，衣錦緣，錦紬並紐錦，束髮皆朱錦。〈童子，未冠之稱。《冠禮》曰：將冠者綵衣紒也。〉
又《玉藻》曰：君衣狐白裘、錦衣，以褐之。錦衣、狐裘，諸侯之服也。
又曰：居士錦帶。〈居士，道藝處士也。〉
又《中庸》曰：《詩》云：「衣錦褧衣」，惡其文之著也。故君子之道，闇然而日章；小人之道，的然而日亡。〈言君子深遠難知，小人淺近易知也。所以不知孔子，以其深遠也。禪為褧，錦衣以美，而君子以褧表之，為其文章露似小人也。〉
《左傳·閔公》曰：衛遷於曹，齊桓公歸夫人魚軒重錦三十兩。
又《襄三》曰：晉侯先歸，公享晉六卿於蒲圃。賄荀偃束錦加璧。
又《襄五》曰：左師見夫人之步馬者〈步馬，習馬。〉。問之，對曰：「君夫人氏也。」左師曰：「誰為君夫人？余胡弗知。」圉人歸，以告夫人，使饋之錦與馬，先之以玉。
又《襄六》曰：子皮欲使尹何為邑，子產曰：「少，未知可否？」子皮曰：「吾愛之。夫徃而學焉，亦愈知治。」子產曰：「人之愛人，求利之也；今吾子愛人以政，猶未能操刀而使割也，其傷實多。子之愛人，傷之而已。子有美錦，不使人學製焉；大官大邑，身之所庇，而使學者製焉，其為美錦，不亦多乎？」〈言官、邑人重，多於美錦也。〉
又《昭四》曰：晉合諸侯，次於衛地，叔鮒求貨於衛，滛蒭蕘者。〈滛，放也。欲使衛惠之而致貨也。〉衛人使屠伯饋叔向羹與一篋錦，〈屠伯，衛大夫也。〉曰：「諸侯事晉，未敢攜貳。況衛在君之宇下，〈屋宇之下，喻近。〉而敢有異志？蒭蕘者異於他日，敢請之〈請止之也〉。」叔向受羹反錦。〈受羹，示不逆其意，且非貨也。〉
又《昭四》曰：平丘之會，公不與盟。晉人執季孫意如，以幕蒙之，使狄人守之。司鐸射〈魯大夫也。〉懷錦，奉壺飲氷，以匍匐焉。守者御之，乃與之錦而入。〈匍匐，竊徃歛季孫也。氷箭，箭蓋，可以取飲者也。〉
又《昭六》曰：齊侯將納公，命無受魯貨。申豐後女賈，〈豐、賈二人，皆季氏家臣也。〉以幣錦二兩，〈二丈為一端，二端為一兩，所謂疋也。二兩，二疋。〉縛一如瑱。〈瑱，充耳。縛，卷也。急卷使如充耳，易懷藏。〉適齊師，謂子猶之人高齮：〈齮，子猶家臣。子猶，梁丘據。〉「能貨子猶，為高氏後，粟五千庾。」〈言若能為我行貨於子猶，當為請，使得為高氏後，又當致粟五千庾。庾，十六斗，凡八千斛。〉高齮以錦示子猶，子猶欲之。齮曰：「魯人買之，百兩一布。以道之不通，先入幣財。」〈言魯人買此甚多，布陳之，以百兩為數。〉子猶受之。
又《哀上》曰：吳人藩衛侯之舍〈藩，籬。〉。子服景伯謂子貢曰：「夫諸侯之會，事既畢矣。侯伯致禮，地主歸餼，〈侯伯致禮，以禮賓也。地主，所會主人也。餼，生物。〉以相辭也。〈各以禮辭讓。〉今吳不行禮於衛，而藩其君舍以難之〈難若用也。〉，子盍見大宰？」乃請束錦以行。〈以賂吳。〉
《毛詩·淇澳·碩人》曰：碩人其頎，衣錦褧衣。齊侯之子，衛侯之妻。
又《蟋蟀》曰：角枕粲兮，錦衾爛兮。
又《巷伯》曰：《巷伯》，刺幽王也。寺人傷於讒，而作是詩也。萋兮斐兮，成是貝錦。〈萋斐，文相錯也。〉彼譛人者，亦以太甚！
《論語》曰：宰我問：「三年之喪，期已久矣！君子三年不為禮，禮必壞；三年不為樂，樂必崩。舊糓既沒，新糓谷既升，鑽燧改火，期可已矣。」子曰：「食夫稻，衣夫錦，於女安乎？」曰：「安。」「女安則為之。」
《爾雅》曰：素錦綢槓。〈以白地錦韜旗之竿。〉
《尚書大傳》曰：古之帝王者，必有命民，能敬長憐孤，取捨好讓，舉事力者，命於其君，然後得乘飾車、軿馬，衣文錦。
《漢書》曰：項羽在關中，懷思東歸，曰：「富貴不歸故鄉，如衣錦夜行。」
又曰：景帝二年，下詔曰：「雕文刻鏤傷農事，錦繡纂組害女工，宜禁之！」
又曰：賈人母得衣錦。
謝承《後漢書》曰：朱寵仲威為太尉，家貧，食脫粟，臥布被。朝廷賜錦被梁肉，皆不敢當。
《漢官儀》曰：虎賁中郎將，古官，衣紗縠單衣，虎文錦袴。餘郎亦然。
《漢官典職》曰：尚書郎，直中官，供錦被。
《魏志》曰：景初中，賜倭女王絳地交龍錦五疋、紺地勾文錦三疋。倭獻暴文雜錦二十疋。
《魏文帝詔》曰：前後每得蜀錦，殊不相比，適可訝，而鮮畀尚復不愛也。自吾所織如意虎頭連璧錦，亦有金薄、蜀薄來至洛邑，皆下惡。是為下土之物，皆有虛名。
《典略》曰：孔子反衛，夫人南子使人謂之曰：「四方君子之來者，必見寡小君。」孔子不得已見之。夫人在錦帷中，孔子北面稽首。
《吳志》曰：將欽，字公弈，為右護軍。孫權常入其內，母練帳縹被。權嘆其在貴守約，勑御府為其母作錦被，改易帷帳。
又曰：甘寧住止常以繒錦維舟，去輙割棄以示奢。
又曰：諸葛融父兄質素，雖在軍旅，身無釆飾。而融錦罽文繡，獨為奢侈。
環氏《吳紀》曰：蜀遣使獻重錦千端。
《江表傳》曰：陸遜攻劉備於夷陵，備捨船步走，燒皮鎧以斷道，使兵以錦挽車，走入白帝。
《蜀志》曰：先主入益州，賜諸葛亮、法正、張飛、關羽錦各千疋。
王隱《晉書》曰：袁甫，字公曹，稱所知於領軍何勗，勗曰：「君稱其好人，則多所宜，何以為欲使宰民，不可為臺閣職乎？」甫曰：「人各有能有不能，此人雖好，好莫過錦，錦不可以為焰！」
王隱《晉書》曰：竇滔妻蘇氏善屬文。符堅時，滔為秦州刺史，被徙流沙。蘇氏思之，織錦為回文詩以寄滔。循環宛轉以讀之，詞甚悽切。
《晉書》曰：石季龍僣立，遷都於鄴，傾心事佛圖澄，有重於勒。下書，衣澄以綾錦，乘以雕輦。
《南史》曰：宋元兇劭將作難，賜袁淑等袴褶。又就主衣取錦，裁三尺為一段，又中裂之，分蕭斌與淑及左右，使以縛袴褶。
《齊書》曰：江淹為宣城太守，時罷歸，始泊禪靈寺渚。夜夢一人，自稱張景陽，謂曰：「前以一疋錦相寄，今可見還。」淹探懷中，得數尺與之。此人大恚，曰：「那得割截都盡！」顧見丘遲，謂曰：「余尺既無用，以遺君。」自爾，淹文章躓矣。
《趙書》曰：前石死，調大臣子弟六十人為挽郎，引錦一疋。
《後魏書》曰：甄琛為定州刺史，既至鄉，衣錦晝游，政體嚴細，甚無聲譽。
又曰：孝武至彭城，宋江夏王義恭獻蠟燭十挺，武陵王駿獻錦一疋。
《北史》曰：齊畢義雲家有十餘機織錦，並造金服器物。
《後周書》曰：太祖曾在同州與郡公宴集，出錦罽及雜綾絹婁段，命諸將樗蒲取之。
《唐書》曰：王方慶，天后初為廣州都督，境內清肅。手制褒之，曰：「朕以卿曆職有稱，故授此官。既美化遠聞，實副朝寄。今賜卿雜彩六十段，並瑞錦等物，以彰善政也。」
又曰：大曆初，代宗詔許宰臣元載、王縉及左僕射裴冕、戶部侍郎判度支第五琦、京兆尹黎干，各出錢三十萬，宴郭子儀於子儀私第，內侍魚朝恩參其會焉。朝恩出錦三十疋、羅五十疋、綾一百疋，為子儀纏頭之費。極歡而罷。舊俗，賞歌舞人以錦彩，置之頭上，謂之纏頭。宴饗加惠，藉以為詞。
又曰：大曆中，代宗敕曰：「《王制》：『命市納賈，以觀人之好惡。布帛精粗不中度，廣狹不中量，不鬻於市。』漢詔亦云：『纂組文繡害女工也。』朕思以恭儉克己，惇樸化人，每尚素玄之服，庶齊金土之價。而風俗不一，逾侈相高，浸弊於時，其來自久，耗縑繒之本，資錦綺之奢，異彩奇文，恣其夸競。今師旅未戢，黎元不康，豈使淫巧之功，更虧恆制？在外所織造大張錦、軟錦、瑞錦、透背，及大糹間錦、竭鑿六硬已上錦，獨窠文紗四尺幅，及獨窠吳綾、獨窠司馬綾等，並宜禁斷。其長行高麗白錦、雜色錦，及常行小文字綾錦、花文所織槃龍、對鳳、麒麟、師子、天馬、辟邪、孔鵲、仙鶴、芝草、萬字、雙勝，及諸織差樣文字等，亦宜禁斷。」
又曰：張萬福為和州刺史。賊許果至楚州大掠，節度使韋元甫命萬福追討。未至淮陰，果為其將康自勸近逐。自勸擁兵繼掠，循淮南東，萬福倍道追而殺之。代宗發詔以勞之，賜衣一襲、宮錦十雙。
又曰：太和中，賜修指南車、記里鼓人，故金忠義男公亮緋衣、牙笏錦三十疋。
《范子計然》曰：錦大丈出陳留。
《列子》曰：范氏之藏火，子華曰：「若能入火取得錦者，從所多少。」商丘開入火往還而身不燒。
《尸子》曰：夫繭舍而弗治，則腐而棄；使工女繰之，以為美錦，人君朝而服之。
《子思子》曰：管仲饋錦也，雖惡而登朝；子產練紫也，雖美而不尊。〈《孔子家語》〉
《淮南子》曰：管仲文錦也，雖丑登廟；子產練帛也，美而不尊。〈管雖不及聖，猶文錦也。子產先恩後去，如練帛，雖溫，不堪為宗廟服。〉
《抱朴子》曰：籍孺董鄧，猶錦紈之裹塵埃。
又曰：寸錦足以知巧，刺鼠足以知勇。
又曰：寸裂之錦黻，未若堅完之韋布。
又曰：小文雖巧，猶寸錦細碎之珍。
《太公六韜》曰：夏桀、殷紂之時，婦人錦繡文綺之坐席，衣以綾紈嘗三百人。
《穆天子傳》曰：吉日甲子，天子乃執白圭玄璧，以見西王母，好獻錦組百純。〈郭璞注曰：純，疋，錦名也。組，綾屬，音祖也。〉西王母再拜受之。
又曰：盛姬之喪，天子使襞人贈用文錦。
《漢武內傳》曰：帝見西王母巾器中有一卷小黃書，盛以紫錦之囊。帝問：「此書是仙方耶？不審其目，可得瞻盼不？」王母出以示之：「此五嶽之真形圖也，文秘禁，豈汝穢質所宜佩？」王母即命女宋靈賓更取一圖，以與武帝。靈賓探懷中得一卷，盛以雲錦之囊。王母起立，手以付帝。
《說苑》曰：魏文侯與田子方語，有兩童子衣錦而侍於君前。田子曰：「此君之寵子乎？」文侯曰：「非也。此其父死於戰，此其幼孤也，寡人收之。」
《潛夫論》曰：夫攻玉以石，治金以鹽，濯錦以魚，浣布以灰，物故有丑治好者矣。
郭子橫《洞冥記》曰：元鼎元年，起招仙靈閣於甘泉宮西。編翠羽麟毫為廉，有走龍錦，有翻鴻錦。
《西京雜記》曰：武帝時，得貳師天馬，以玫瑰石為鞍轡，鏤以金銀，以綠地五色錦為蔽泥。
《王子年拾遺記》曰：員矯之山名環丘，東有雲石，廣五百里。有蠶，長七寸，黑色，有角、鱗。以霜雪覆之，然後作繭，長一尺，其色五彩。織為文錦，入水不濡。其質輕暖柔滑。
又曰：周成王時，因祗國致工女一人，善織，以五色絲內口中，手引而結之，便成文錦。其國人來獻，有雲昆錦文，如雲霞，有樓堞；有離珠錦文，似貫佩珠也；有篆隸錦文，似大篆字；有列明錦文，羅燈燭七幅，皆廣三尺。
又曰：周靈王起昆昭之台，以享群臣。張鸞章錦文，如鸞翔。
又曰：吳趙逵之妹善書畫，巧妙無雙。能於指間，以彩絲為雲龍虯鳳之錦，大則盈尺，小則方寸。
《神仙傳》曰：淮南王為八公張錦綺之帳，燔百和之香。
又曰：左慈，字元放，廬江人，少有神道。嘗在魏武帝坐，帝曰：「恨無蜀中生薑耳。」放曰：「亦可得也。」因曰：「吾前遣人到蜀買錦，可過敕使者，增市二端。」須臾，即得姜還，並獲使報。
《華陽國志》曰：閻憲，字孟度，成都人，名知人。為綿竹令，以禮讓化民，莫敢犯者。有民杜成夜行，得遺賄一囊，中有錦二十疋，求其主還之，曰：「縣有明君，何敢負也！」
《陳留風俗傳》曰：襄邑縣，南有渙水，北有睢水。傳曰：睢、渙之間文章，故有黼、黻、藻、錦、日、月、華、蟲，以奉天子宗廟御服焉。
《異物志》曰：錦鳥，文章如丹地錦，而藻繢互交。俗人見其似錦，因謂之錦鳥。
《鄴中記》曰：石虎冬月施熟錦流蘇斗帳，四角安純金龍頭，銜五色流蘇。或用黃地博山文錦，或用紫綈及小明光錦。
又曰：織錦署在中尚方：大登高、小登高、大明光、小明光、大博山、小博、山、大茱萸、小茱萸、大交龍、小交龍、葡萄文錦、班文錦、鳳皇錦、朱雀錦、韜文錦、桃核文錦。
《丹陽記》曰：斗場錦署平，關右遷其百工也。江東歷代尚未有錦，而成都獨稱妙。故三國時，魏則市於蜀，而吳亦資西道。
《語林》曰：陳元方遭父喪，骨立。其母憫之，以錦被蒙其上。郭林宗往弔，見而責之，賓客絕百許日。
《世說》曰：石崇，錦步障四十里。
左思《蜀都賦》曰：貝錦斐成，濯色江波。
《古詩》曰：錦衾遺洛浦，同袍與我違。
《夏侯孝若集·羊太常辛夫人傳》曰：夫人字憲英，衛尉肅侯毗之女。不好華麗。琇上夫人<鼠單>子帔，緣以錦，不肯服。從外孫胡毋楊上夫人錦被，夫人反臥之。
《諸葛亮集》曰：今民貧國虛，決敵之資，惟仰錦耳。
《張溫表》曰：劉禪送臣溫孰錦五端。
魏武《與楊彪書》曰：今贈足下錦裘二領。
《尚書·益稷》曰：矛欲觀古人之象：藻、火、粉、米、黼、黻、、繡。
《尚書大傳》曰：未命為士，得衣繡。
《毛詩·終南》曰：君子至止，黼衣繡裳。
又《楊之水》曰：素衣朱繡，從子於鵠。〈鵠，曲沃邑也。鵠音沃。〉
又《九》曰：《九》，美周公也。我遘之子，袞衣繡裳。
《周禮·秋官下·小行人》曰：合六幣，琮以錦，琥以繡。
又《冬官上·畫繢》曰：五釆備謂之繡。
《禮記·月令》曰：仲秋之月，命有司文繡有恆，必循其故。
《左傳·閔公》曰：狄伐衛，公與石祁子、寧莊子矢，曰：「以此贊國，擇利而為之。」與夫人繡衣，曰：「聽於二子。」
《春秋潛潭巴》曰：天子文繡布，地必動，絕無嗣。
《釋名》曰：繡，修也，文修然也。
《史記》曰：范睢說昭王曰：秦、韓之地形，相錯如繡。
又曰：文帝所幸慎夫人，令衣不得曳地，帷不得文繡，以示惇樸。
又曰：楚莊王有愛馬，衣以文繡。
《漢書》曰：廣川王去後昭信，譖姬榮愛：「視瞻意態不善，疑有私。」時愛為王刺方領繡，〈晉灼注曰：今婦人直領為方領，上刺作黼黻文也。〉去取燒之。
又曰：齊織作繡。宣帝時，呼韓邪單于來，賜帛繡綺八千疋。
又曰：武帝祠太一，祝宰衣紫及繡。
又曰：江充使匈奴，拜直指繡衣御史，使督三輔。
又曰：暴勝之為直指使者，衣繡持斧，逐輔盜賊，威震州郡。
又曰：罽賓刺文繡。
又曰：刺繡文，不如倚市門。此言末業，貧者之資也。
又曰：霍光薨，贈絮繡被百領。
又《百官表》曰：侍御史有繡衣直指，武帝所制。
《東觀漢記》曰：更始遂共謀誅伯升，乃大會諸將，以成其計。更始取伯升寶劍，視之。繡衣御史申屠建，隨獻玉。更始竟不能發。
又曰：李忠獨不掠財物，上曰：「我欲賜之，諸君無望乎？」取大驪馬及繡被以賜忠。
《魏志》曰：張既為尚書，出為雍州刺史。太祖謂既曰：「還君本州，可謂衣繡晝行矣。」
《魏略》曰：大秦國有金縷繡色綾，其國利得中國絲素，解以為胡綾。
《晉中興書》曰：中宗所幸鄭夫人衣無文繡。
《後魏書》曰：王憲為并州刺史，還京師。以憲年老，特賜錦繡布帛、珍羞禮膳。
《管子》曰：桀女樂三萬人，無不服文繡衣裳也。
《墨子》曰：古之人未知為衣服，衣皮帶茭；今則厚斂，百姓以錦繡文彩靡曼衣。
《范子計然》曰：能繡細文，出齊，上價疋二萬，中萬，下五千也。
《孫卿子》曰：天子尊重無上矣，衣被則五彩雜，間色，重文繡。
《莊子》曰：楚聘莊子，莊子曰：「子不見夫犧牛乎？衣以文繡，入於太廟，雖欲為孤犢，其可得乎！」
《淮南子》曰：繡為被則宜，為冠則議。
《國語》曰：齊桓公曰：「昔吾先君襄公，陳妾數百，食必粱肉，衣必文繡。」
《帝王世紀》曰：紂不服短褐處於茅屋之下，必將衣繡游於九重之台。賈誼曰：繡是古天子之服，今富人大賈，嘉會召客，以被牆屋。
《說苑》曰：晉平公使叔向聘吳，吳人飾舟以送之，左百人，右百人，有繡衣而豹裘者，有錦衣而狐裘者。歸以告平公，平公曰：「吳其亡乎！」
又曰：鄂君乘青翰之舟，張翠蓋。越人擁楫而歌曰：「心悅君兮，君不知。」於是鄂君舉繡被而覆之。
楊子《法言》曰：今之學也，非獨為華藻，又從而繡其鞶。〈喻今學繁多也。〉
《鹽鐵論》曰：古庶人老耄而後衣絲，其餘則麻能而已，故命曰：「布衣」；今富者綺繡國紈，素綈冰錦。
《論衡》曰：齊郡能刺繡，恆女無不能者。襄邑織錦，恆婦無不巧者。目見而手狎也。
又曰：刺繡之師能縫帷裳，網縷之工不能織錦。儒生能為文吏，文吏不能為儒生也。文吏一旦在位，則鮮冠利劍；一歲典職，則田宅並集。
又曰：繡之未刺，錦之未織，絲帛何以異哉？反其加五釆之功，施針縷之飾，則文章煥耀。學士有文章，其猶絲帛布色之功。
桓譚《新論》曰：陽城子張名衡，蜀郡人王翁與吾，俱為講樂祭酒。及寢疾，預買棺槨，多下錦繡，立被髮冢。
焦贛《易林·離之大過》曰：被繡夜行，不見文章。安坐玉堂，乃無咎殃。
《洞冥記》曰：甘泉有霞光繡、藻龍繡、連煙繡。
《王子年拾遺記》曰：孔子生之夕，有麟吐玉書於闕里，人家乃以繡紱繫麟角而去。
又曰：吳主孫權常嘆魏、蜀未夷，軍旅之隙，思得善畫者，使圖作山川地形軍陣之象。趙夫人曰：「丹素之色易歇滅，不可為久寶，妾能刺繡。」作列國圖於方帛上，寫五嶽河海城邑行陣之形，進於吳王，時人謂之針絕。
《吳越春秋》曰：吳王死，辭曰：「不忍見伍子胥！吾死，必結璧連組，以幕吾目。恐其不蔽，即復重羅繡三忄奄以為奄。明生不昭我身，死不見我形，吾何言哉！」
《物理論》曰：世傳有夫死而婦許以不嫁者，誓以繡衣襚以衣屍，納諸棺焉。後三年，婦出適，迎有日矣。有行道人，夜求人家宿。向晨，主人語之婦約之辭，寄所誓之衣，曰：「子到若干里當逢之，還此衣焉。」或者出門，到所言處，果見迎車，具以事告，還其繡衣。婦遂自經而死。
又曰：夫論事比類，不得其體，雖飾以華辭，文以美言，無異錦繡衣掘株，管弦樂土梗，非其趨也。
《世說》曰：曹植妻衣繡，太祖登台見之，以違制命還家賜死。
《戒經·六禽變》曰：寅為衣裳文繡。
《夢書》曰：錦繡為憂事。有文章，夢得錦繡，憂縣官也。
班固詩曰：長安何紛紛，詔葬霍將軍。刺繡被百領，縣官給衣衾。
張衡《四愁詩》曰：美人贈我錦繡段，何以報之？青玉案。
班固《與竇將軍箋》曰：固於張掖縣受賜虎頭繡鞶囊一雙。
慕容晁《與顧和書》曰：今致繡靴一量。
