
《易》曰：投戈散地，六親不相能保。
《禮記》曰：謀人之軍，敗則死之。
又曰：魯莊公及宋人戰於乘丘，馬驚敗績。
《左傳》曰：凡師，敵未陣曰敗某師，皆陣曰戰，大崩曰敗績，得俊曰克，覆而敗之曰取某師，京師敗績曰王師敗績於某。
又曰：夫其敗也，如日月之蝕，何損於明？
又曰：及齊師戰於乾時，我師敗績。
又曰：公及邾師戰於升陘，我師敗績。
又曰：鄭伯侵陳，大獲。往歲，鄭伯請成於陳，五父諫曰：「親仁善鄰，國之寶也。」陳侯不從，故敗。
又曰：晉侯及秦師戰於彭衙，秦師敗績。
又曰：宋師與齊師戰於獻，齊師敗績。
又曰：息侯伐鄭。鄭伯與戰於境，息師大敗而還。君子是以知息之將亡也。不度德，〈鄭莊賢也。〉不量力，〈息國弱也。〉不親親，〈鄭息同姓之國。〉不征辭，不察有罪，〈言語相恨，當明徵其辭，以審曲直，不宜輕鬥。〉犯五不韙〈韙，是也。〉而以伐人，其喪師也，不亦宜乎！
又曰：鄭師伐宋，將戰，華元殺羊食士，〈食，音嗣。〉其禦羊斟不與。及戰，斟曰：「疇昔之羊，子爲政，〈疇昔，猶前日也。〉今日之事，我爲政。」與入鄭師，故敗。
又曰：狄人伐衛，戰於滎澤，衛師敗績，衛侯不去其旗，是以甚敗。遂滅衛。
《史記》曰：管仲曰：「吾嘗三戰三北，鮑叔不以我爲怯，知我有老母也。」
又曰：曹沫者，魯人也。以勇力事魯莊公，爲魯將。與齊戰，敗，三北，魯莊公猶復以爲將。
又曰：齊桓公許與魯會於柯，而盟於壇上。曹沫執匕首劫齊桓公，問曰：「子將何欲？」曹沫曰：「齊強魯弱，大國侵魯，亦以甚矣！今魯城壞即壓齊境，君其圖之？」桓公乃許盡還魯之侵地。曹沫三戰所亡，盡復於魯。〈案《魯連與燕將書》曰：曹子爲將，三敗三北，亡地五百里。向使曹子計不及顧，義不旋踵，刎頸而死，則亦不免爲敗軍擒將矣。曹子棄三北之恥而退與魯君討桓公，朝天下，會諸侯，三戰之所亡，一朝而復之，天下震動，諸侯驚駭，威加吳越。〉
又《晉世家》曰：襄公墨衰絰。四月，敗秦師於ゾ，虜秦王將孟明視、西乞術、白乙丙以歸。遂墨以葬文公。夫人秦女，謂襄公曰：「秦欲得其三將戮之。」公許，遣之。先軫聞之，謂襄公曰：「患生矣！」軫乃追秦將。秦將渡河，已在船中，頓首謝，卒不及。後三年，秦果使孟明等伐晉，報ゾ之敗也。
《後漢書》曰：建武三年春正月甲子，以偏將軍馮異爲征西大將軍，杜茂爲驃騎大將軍，大司徒鄧禹及馮異與赤眉戰於回，禹敗績。後閏九月乙巳，馮異與赤眉戰於崤底，大破之。
又曰：鄧禹與赤眉戰敗，帝征禹還。敕曰：「赤眉無穀，自當來東，吾折捶笞之，非諸將憂也。無得進兵。」禹慚於受任而功不遂，數以饑卒僥戰，輒不利。〈僥，古堯切。〉
又曰：鄧禹與車騎將軍鄧弘擊赤眉，遂爲所敗，衆皆死散。禹獨與二十四騎還詣宜陽，謝上大司徒、梁侯印綬。有詔歸侯印綬。數月，拜爲右將軍。
又曰：鄧弘與赤眉大戰移日，赤眉佯敗，棄輜重走。車皆載土，以豆覆其上，兵士饑，爭取之。赤眉引兵還擊弘，弘軍潰亂，馮異與禹合兵救之，赤眉小卻。異以士卒餓倦，可且休，禹不聽，復戰，大爲所敗。
又曰：龐萌反，攻殺楚郡太守，引軍襲敗蓋延，蓋延走，北渡泗水，破舟楫，壞津梁，僅而得免。
又曰：公孫瓚爲袁紹所圍，遣子續求救於黑山賊帥張燕，燕卒兵十萬，三道來救瓚。未及至，瓚乃密使行人賫書告續曰：「昔周末喪亂，殭屍蔽地，以意而推，猶爲否也。不圖今日親當其鋒。袁氏之攻，狀若鬼神，梯衝舞於樓上，鼓角鳴於地中，日窮月急，不遑啓處。汝當碎首於張燕，馳以告急。父子天性，不言而動。〈言相感也。〉且厲五千鐵騎於北隰之中，〈濕曰隰。〉起火爲應，吾當自內出，奮揚威武，決命於斯。不然，吾亡之後，天下雖廣，汝欲求安足之地，其可得乎？」紹候得其書，〈《獻帝春秋》候者得書，紹使陳琳易其辭，即此書。〉如期舉火，瓚以爲救至，遂便出戰。紹設伏，瓚遂大敗，復還保小城。自計必無全，乃悉縊其姊妹妻子，然後引火自焚。
《魏志》曰：太祖在長安，使曹仁討關羽於樊，又遣于禁助仁。秋大霖雨，漢水溢，平地水數丈，禁等七軍皆沒。禁與諸將登高望水，無所迴避。羽乘大舟就攻，禁遂降。會孫權擒羽，獲其衆，禁復在吳。文帝踐祚，權稱藩，遣之，帝引見，禁鬚髮皓白，形容憔悴。涕泣頓首。帝慰喻以荀林父孟明視之事。〈《魏書》《詔》曰：昔荀林父敗績於必阝，孟明喪師於ゾ，晉秦不替，使復其位。後晉獲狄土，秦霸西戎，區區小國，猶尚若斯，而況萬乘乎！樊城之敗，水災暴至，非戰之咎也，其復禁等官。〉拜安遠將軍。
《晉書》曰：陸機河橋之戰，始臨戎而牙旗折，意甚惡之。列軍自朝歌至於河橋，鼓聲聞數百里，漢魏以來，出師之盛未嘗有也。長沙王�奉天子與機戰於鹿苑，機軍大敗，赴七里澗而死者如積焉。
又曰：張駿爲涼州牧。西域長史李柏請討叛將趙眞，爲眞所敗。議者以柏造謀致敗，請誅之。駿曰：「吾每念漢世宗之殺王恢，不如秦穆之赦孟明。」竟以減死論，群心咸悅。
又曰：孫恩爲劉裕所擊，窮蹙，乃赴海自沉，妖黨及妓妾謂之水仙，投水從死者百數。餘衆以恩妹夫盧循爲主。
又曰：盧循旣敗走，召妓妾問曰：「我今將自殺，誰能同者？」多云：「雀鼠貪生，就死實難。」有云：「官尚當死，某豈願生！」於是悉配諸辭死者，因自投於外。同黨盡誅。
又曰：苻堅敗走，劉牢之進屯鄄城，討諸未服，河南諸城堡承風歸順者甚衆。苻堅子丕據鄴，爲慕容垂所逼，請降，牢之引兵救之。垂聞軍至，出新城北走。牢之與沛郡太守田次追之，行二百里，至五橋澤中，爭取輜重，軍稍亂，爲垂所擊，牢之敗績，士卒殲焉。牢之策馬跳五丈澗，得脫。會丕救至，因入臨漳，集亡散，兵復少振。牢之以軍敗征而還。
又曰：苻堅敗壽春，單騎遁還於淮北，饑甚。人有進壺飧豚髀者，堅食之大悅，曰：「昔公孫豆粥，何以加也？」命賜帛十匹。
又曰：毋丘儉、文欽反。司馬景王遣鄧艾督太山諸軍屯樂嘉。欽將攻艾，景王銜枚徑造樂嘉。欽子鴦，年十八，勇冠三軍，謂欽曰：「及其未定，請登城鼓譟，擊之可破也。」旣謀而行，三噪而欽不能應，鴦退，相與引而東。景王謂諸將曰：「欽走矣。」發銳軍以追之。諸將曰：「欽舊將，鴦小而銳，引軍內入，未有失利，必不走也。」王曰：「一鼓作氣，再而衰，三而竭。鴦三鼓而欽不應，其勢已屈，不走何待？」欽將遁，謂鴦曰：「不先折其勢，不得去也。」乃與騎十餘衝鋒陷陣，所向皆披靡，遂引去。王遣驍騎八千翼而追之。欽父子與麾下走保項。儉聞欽敗，棄衆宵遁淮南。安風津都尉追儉，斬之。
又曰：苻堅率衆百萬屯壽陽，列陣淝水。謝玄謂苻融曰：「臨水爲陣，是不欲速戰。請君稍卻。」堅遂麾使陣退，衆因亂不能止。玄以精銳決戰。堅衆崩潰。聞風聲鶴唳，皆以爲王師至，草行露宿，饑凍以死。獲堅乘輿雲母車，軍資山積。
又曰：苻堅望八公山上草木皆類人形，又見王師部陣，謂融曰：「此亦�敵也。」憮然有懼色。及敗，單騎遁於淮北，饑甚，人有進壺飧者，曰：「臣聞白龍厭天池之樂而見困豫且。今蒙塵之難，豈自天乎！」
《晉中興書》曰：謝琰爲會稽內史，督五部事。隆安四年，孫恩攻上虞，進及邢浦。上黨太守張虔碩戰敗於邢浦，人情震懼，群賊銳進，咸以宜持重嚴備，且列水軍於南湖，又應分軍設伏以待之。琰不聽。外白賊至，時尚未食。琰曰：「要先滅此寇而後食耳。」跨馬而出。廣武將軍桓寶爲前鋒，果敢能戰。殺賊甚多，而塘路迮狹，魚貫不聚，賊於艦中傍射，前後斷絕。琰至千秋亭，與二子肇、峻俱被害，寶亦死之。
又曰：劉道規及下邳太守孟懷玉等與桓玄戰於崢嶸洲。義軍乘風縱火，盡銳爭先，玄衆大潰，燒輜重夜Т。玄故將劉統、馮雅等聚黨四百人，掩沒潯陽城，建威將軍劉懷肅討平之。其黨自相斬以降。玄入江陵，太守馮談勸使更下戰，玄不從，欲步出漢州，投梁州刺史桓希，而人情崩阻，不可復合。益州刺史毛琚弟卒，琚使其從孫祐之、參軍費恬送喪，葬於江陵。琚弟修之爲玄屯騎校尉，玄計窮欲走漢中，修之誘以入蜀，遂與石康等乘艦溯江數十里，恬與祐之迎擊玄。益州督護馮遷斫玄，玄曰：「是何人耶？敢殺天子！」遷曰：「欲殺天子之賊耳。」斬玄首幷石康等五級，庾頤之及殿中監萬蓋、丁仙期皆死之。玄年六十，息升六歲，云：「我是豫章王，諸軍勿見殺。」遂送至江陵，市斬之。
《三十國春秋》曰：後燕慕容垂遣其子寶步騎七萬伐後魏，戰於參合陂，大敗。寶以數千騎奔免，士衆還者十一二。寶恨參合之敗，屢言魏有可乘之機，由是自率大衆伐魏。至參合，見往年戰處，積骸如山，設弔祭之禮，死者父兄一時號哭，軍中皆慟。垂慚憤嘔血，因而寢疾，卻還，道卒。
《宋書》曰：晉安王子勛舉兵潯陽，宋將殷孝祖討之。時賊據赭析。〈赭，音者。〉孝祖將進攻之，與賊合戰，常以鼓蓋自隨，軍中人相謂曰：「殷統軍可謂死將矣。今與賊交鋒，而以羽儀自標顯若此，射者十手攢射，欲不{敝死}，得乎？」是日，於陣中流矢死。
又曰：王玄謨北圍滑台，爲魏軍所追，大破之，流矢中臂。二十八年正月，還至曆城，義恭與玄謨書曰：「聞因敗爲成臂上瘡，將非金印之徵邪。」
《梁後略》曰：丙午，軍帥蕭方等至於長沙，河東王譽率左右七千人，置陣登高以禦之。方等兵精衆盛，暗江水滿，爭來赴戰。俄爾之間，方等衆潰，譽軍以騎汨之，悉皆透水。方等與左右二百餘人，馳往赴舟，舟中之指可掬，方等溺於江中。
《通典》曰：東魏大將齊神武與西魏大將周文帝戰邙山。時周文見齊神武出旗鼓，識之，乃募敢勇士三千，令賀拔勝總之，犯其軍。�與齊神武相遇，時募士皆用短兵接戰，勝，逐齊神武數里，刃垂及之。會勝馬爲流矢所中，死，比副騎至，齊神武已逸去。
《隋書》曰：高麗之役，煬帝使宇文述將兵東濟薩水，去平壤三十里，因山爲營。乙支文德復遣使僞降，請述曰：「若旋師者，當奉高元朝行在所。」述見士卒疲弊，不可復戰，又平壤險固，卒難致力，遂因其詐而還。衆半濟，賊擊後軍，於是大潰不可禁止，九軍敗績，一日一夜，還至鴨淥水，行四百五十里。初，渡遼九軍三十萬五千人，及還至遼東城，惟二千七百人。帝怒，以述等屬吏，至東都，除名爲民。
《唐書》曰：屈突通將自武關趨藍田以赴長安。軍過潼關，爲劉文靜所遏，不得進，相持月餘，通又令顯和以步騎萬人夜襲文靜，詰朝大戰，義軍不利。顯和縱兵入我二柵而戰者，往復數焉。文靜爲流矢所中，義軍氣奪，垂至於敗。而文靜游軍數百騎自南山而來擊其背，顯和大敗，匹馬而歸。通勢彌蹙，自摩其頸曰：「要當爲國家受人一刀耳！」勞勉將士，未嘗不流涕，人亦以此懷之。
又曰：安祿山之亂，哥舒翰領兵馬步十五萬，賊將崔乾祐會戰。初，哥舒翰造氈車，以氈蒙其車，以馬駕之。畫以龍虎之狀，五色相恆，以金銀飾其畫獸之目及爪，將沖戰焉。因其驚駭，擬從而掎角，攢戈矢而逐之。賊知其計，積薪芻於隘路，候氈車至，順風縱火焚之，駕馬奔駭，燒氈車，薪芻煙焰昏黑，兩軍不相辨。我師謂賊軍在煙焰中，遂集弓弩幷力射之。賊軍抽退，盡日矢盡，方覺無賊。我師衆從關門六七十里，路狹，北抵黃河，南是古岸排，蹴進不得。賊抽軍從南山設疑，曳柴揚塵，以伺羅諸，諸兵習險，直渡黃河古岸橫截我師，我師敗績，沉河而死十有二三。
又曰：潼關之戰，哥舒翰在河北高阜上觀軍陣進退之勢。於時有般糧船在河北岸，左右言取船渡兵可得，遂令將船百餘只，到南岸渡人，舟中之指可掬。登舟爭渡者不可勝數，每滿即沉。如是登船沉者數十渡，餘軍盡散走，還入關。
《三國典略》曰：齊師旣敗，軍士奔至江者，縛荻爲筏，多被沒溺，浮屍翳江，至於京。先是，童謠曰：「虜馬萬匹入南湖，城南酒家使虜奴。」至是，梁軍士以齊兵質酒，一人才得一醉。
又曰：周武伐齊，齊主亦於塹北列陣，謂高阿那肱曰：「戰是耶，不戰是耶？」那肱曰：「不如勿戰，卻守高梁橋。」安吐根曰：「一把子賊，馬上刺取擲著汾陽中。」諸內參曰：「彼亦天子，我亦天子，彼能懸軍遠來，我何爲守塹示弱？」齊主曰：「此言是也。」使讓那肱曰：「爾富貴足，惜性命耶？」乃填塹南引。帝大喜。齊主親戰，東偏頗有退者，淑妃怖曰：「軍敗矣！」穆提婆進曰：「大家去，大家去！」齊主以淑妃奔高梁關。奚長樂諫曰：「半進半退，戰家常體，今兵衆全整，未有傷敗，陛下舍此安之？御馬一動，人情驚擾，願速還安撫。」齊主將從之，穆提婆引其肘曰：「長樂言，何可信？」齊衆大潰。軍資甲仗數百里間，委棄山積，在陣死者八千餘人。齊主夜走至洪洞戍。
又曰：周遣大將軍王軌破陳於呂梁，擒其司空南平郡公吳明徹、徐州刺史董安公、程文季等，俘斬三萬餘人。初，軌潛於清水入淮口，多竪大木以鐵鎖貫車輪，橫截水流，遏斷船隻。蕭摩呵謂明徹曰：「聞王軌鎖下流，其兩邊築城。今尚未立，若見遣擊之，彼必不敢相拒。彼城若立，則吾屬且爲虜矣。」明徹乃奮髯曰：「搴旗陷陣，將軍事也；長算遠略，老夫事也！」摩呵失色而退。一旬之間，我兵益至。摩呵又請明徹曰：「今求戰不得，進退無路，若潛軍突圍，未足爲恥。願公率步乘車輿徐行，摩呵領鐵騎數千，驅馳前後，必當使公安達京邑。」明徹曰：「弟之此計，乃良圖也。然老夫受專征，不能戰勝攻取，今被圍逼，慚寡無地。且步軍旣多，吾爲總督，必須身居其後，相率兼行。」遂欲破堰。大軍以舫載馬，北譙州刺史裴子烈議曰：「若決堰下船，船必傾倒，不如前遣馬出，於事爲允。」會明徹疾篤，知事不濟，遂從之。乃遣摩呵率馬軍數千前還。明徹決堰，乘水而退。至清口，水勢漸微，船礙車輪，幷不得渡。軌圍而蹙之，明徹力窮就執。陳之銳卒，於是殲焉。
《衛公兵法》曰：或若軍有賢智而不能用者，敗；上下相親而各述已長者，敗；賞罰不當而衆多怨言者，敗；知而不敢擊，不知而擊之者，敗；地利不得而卒多戰厄者，敗；勞逸無別，不曉車騎之用者，敗；覘侯不審而輕敵懈怠者，敗；行於險道而不知深溝絕澗者，敗；陣無選鋒而奇正不分者，敗。凡此十敗，非天之殃，將之過也。夫兵者，寧可千日而不使，不可一時而不勝。故白起對秦王曰：「明王愛其國，忠臣愛其名。寧伏其重誅，不忍爲辱軍之將。」又嚴顔謂張飛曰：「卿等無狀，侵奪我州，有斷頭將軍，無降將軍也。」故二將咸重其名節，寧就死而不求生者，蓋知敗衄之恥，斯誠甚矣。
《說苑》曰：晉、荊戰於必阝，晉師敗績，荀林父將歸請死。景公將許之，士貞伯曰：「不可，城濮之役，晉勝於荊，夫文公猶有憂色。曰：子玉猶存，憂未歇也，困獸猶鬥，況國相乎？及荊殺子玉，乃喜。今天或者大警晉也，林父之事君，進思盡忠，退思補過，社稷之衛也。今殺之，是重荊勝也。」景公曰：「善。」乃使復將。
潘安仁《馬督誄·序》曰：昔乘丘之戰，縣賁父禦魯莊公，馬驚敗績。賁父曰：「他日未嘗敗績，今而敗績，是無勇也。」遂死之。
又曰：偏師裨將殞首覆軍者，蓋以十數。
