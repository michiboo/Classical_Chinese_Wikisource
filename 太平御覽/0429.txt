
《尚書·洪範》曰：無偏無黨，王道蕩蕩。無黨無偏，王道平平。
《禮記》曰：昔衛獻公出奔反國，及郊，將班邑於從者而後入。柳莊曰：「如皆守社稷，則孰執羈靮而從？如皆從，則孰守社稷？君反其國而有私也，無乃不可乎！」於是弗果班。
又《孔子閑居》曰：子夏曰：「三王之德，參於天地。敢問何如？」孔子曰：「奉三無私以勞天下。」曰：「敢問何謂三無私？」子曰：「天無私覆，地無私載，日月無私照。奉斯三者以勞天下。」
又《儒行》曰：儒有內稱不避親，外舉不避怨。
《左傳·文上》曰：賈季奔狄。宣子使臾駢送其孥。〈孥，妻子也。宣子以賈季中軍之佐同官故也。〉夷之搜，賈季戮臾駢，臾駢之人，〈人，臾駢從臣也。〉欲盡殺賈以報之。臾駢曰：「不可。吾聞《前志》有之曰：敵惠敵怨，不在後嗣，忠之道也。〈敵，猶對也。〉夫子禮於賈季。我以其寵報私怨，無乃不可乎？介人之寵，非勇也。〈介，因也。〉損怨益仇，非知也。以私害公，非忠也。釋此三者，何以事夫子？」盡具其孥，與其器用財賄，親帥扞之，送致諸境。
又《襄上》曰：祁奚請老，晉侯問嗣焉。稱解狐，其仇也，將立之而卒。〈解狐之卒。〉又問焉，對曰：「午也可。」〈午，祁奚子。〉於是羊舌職死矣，晉侯曰：「孰可以代之？」對曰：「赤也可。」〈赤，職之子伯華。〉於是使祁午爲中軍尉，羊舌赤佐之。君子謂：「祁奚能舉善矣。稱其仇，不爲諂。立其子，不爲比。舉其偏，不爲黨。《商書》曰：無偏無黨，王道蕩蕩。其祁奚之謂矣！」
又《昭二十八年》曰：晉韓宣子卒，魏獻子爲政。〈魏舒。〉魏戊爲梗陽大夫。〈戊，舒之庶子也。梗陽，在太原也。〉魏子謂成鱄：〈鱄，晉大夫。〉」吾與戊也縣，人其以我爲黨乎？」對曰：「何也？夫舉無他，惟善所取，親疏一也。」
《論語·雍也》曰：子游爲武城宰。孔子問之曰：「汝得人焉耳乎？」〈汝爲此宰，寧得賢人與之。耳，語助也。〉對曰：「有淡台滅明者，行不由徑。非公事，未嘗至於偃之室。」
《史記》曰：邑人出獵，任安常爲人分麋鹿雉兔，部署小大劇易，衆人皆喜，曰：「任少卿分別平。」
又曰：陳平爲社宰，分肉甚均。里父老曰：「善哉！陳孺子之爲宰！」平曰：「嗟乎，使平得宰天下，亦如此肉。」
《漢書》曰：蕭何不與曹參相能，及何病，惠帝自臨視，因問：「君即百歲後，誰可代君？」對曰：「知臣莫若主。」帝曰：「曹參何如？」何稽首曰：「帝得之矣。臣死不恨。」
又曰：朱邑惇篤於故舊，然性公正，不可交以利。天子器之。
《東觀漢記》曰：耿嵩，字文都，鉅鹿人。履清高之節，髫童介然特立，不隨於俗，鄉黨大人莫不敬異之。王莽敗，盜賊起，宗族在兵中，穀食饑貴，宗家數百人，升合分糧。時嵩年十二三，宗人長少咸共推令主廩，莫不稱平。
又曰：陰興，字君陵，盡忠竭思，其無益於國。雖在骨肉，不以私好害公義。與張宗、鮮于褒不相喜，而知其有用，猶稱其所長而薦之。張汜、杜禽之徒與興厚善，以其華而少實，私貨以財，終不爲言，是以世稱其忠平。
又曰：第五倫，字伯魚。京兆尹閻興召爲主簿。時長安鑄錢多奸巧，乃署倫爲督鑄錢掾，領長安市長。倫平銓衡，正斗斛，市無阿枉。百姓悅服。
又曰：吳漢嘗出征。妻子在後買田業。漢還，讓之曰：「軍師在外，吏士不足，何多買田宅乎！」遂盡以分與昆弟外家。
謝承《後漢書》曰：張陵，清河人。初爲梁冀弟胤舉孝廉。正月初歲，百官朝賀，冀恃豪勢，不恤王憲，帶劍入省。陵主台中威儀，呵冀使出，敕羽林虎賁奪其劍。胤爲陵曰：「昔舉君適所以自伐也。」答曰：「明府不以陵之不德，誤見抉序，不敢阿公以報私恩。」胤有愧色。
華嶠《後漢書》蔡孟喜，汝南頓人，以禮化鄉里。鄉里有諍訟者，輒詣喜決之。其所平處，皆曰無怨。
范曄《後漢書》曰：袁紹，官渡之役，審配二子，爲曹操所擒。逢紀與配不睦，紹以問之。紀對曰：「配天性烈直，每所言行，慕古人之節，不以二子在南爲不義也，公勿疑之。」紹曰：「君不惡之耶？」紀曰：「先所爭者私情，今所陳者國事。」紹曰：「善！」乃不廢配。
又曰：蘇章，字孺文，扶風平陵人。順帝時，遷冀州刺史。故人爲清河太守，章行部案其奸贓。乃請太守，爲設酒肴，陳平生甚欣。太守喜曰：「人皆有一天，我獨有二天。」章曰：「今夕蘇孺文與故人飲者，私恩也；明日冀州刺史案事者，公法也。」遂舉正其罪。
《典略》曰：荀彧在台閣，不以私慾撓意。彧有群從一介，才德實薄，或謂彧曰：「以君當事，不可以某爲議郎耶！」彧笑曰：「官者，所以表才也，若如汝言，衆人其謂我何？」其持心平實皆類此也。
《魏志》曰：王觀，字偉台，東郡廩丘人。爲南陽太守。明帝即位，下詔書使郡縣條爲劇、中、平者。主者欲言郡爲中平，觀教曰：「此郡濱近外虜，數有寇害，云何不爲劇耶？」主者曰：「若郡爲外劇，則恐於明府有任子。」觀曰：「夫君者，所爲民也。郡外劇，則於役調當有降饞攏豈可爲太守之私而負一郡之民？」遂言爲外郡，送任子詣鄴。時觀但有一子而又幼弱。其心公如此。
又曰：魏國初建時，未立太子。臨淄侯植有才而愛。太祖狐疑，以函令密訪於外。惟崔琰露板答曰：「蓋聞《春秋》之義，立子以長，加五官郎將仁孝聰明，宜承正統。琰以死守之。」植，琰之兄女婿，太祖貴其公亮。
《蜀志·廖立傳》曰：諸葛亮爲人公直，表廢立，徙汶山。立聞亮卒，泣曰：「吾其左衽矣。」
又《李嚴傳》曰：亮表廢平，徙梓潼。平聞亮卒，乃發病死。〈習鑿齒曰：夫水至平而邪者取法，鏡至公而醜者忘怒。水鏡之所以能窮物而不怒者，以其無私也。水鏡無私，猶以免謗，況大人君子懷樂生之心，流矜恕之德，爵之而非私，誅之而非怒，天下豈有不服也哉！〉故《蜀志》評曰：「諸葛亮之爲國，開誠心，布公道。其盡忠益時者雖仇必賞，犯法怠慢者雖親必罰。」
《吳志》曰：呂蒙，字子明。嘗以部曲事爲江夏太守蔡遺所白，蒙無恨意。及豫章太守顧邵卒，權所問用，蒙因薦遺奉職佳吏，權笑曰：「君欲爲祁奚耶？」於是用之。甘寧粗暴好殺，既嘗失蒙意，又時達權令，權怒之，蒙輒陳請，曰：「天下未定，鬥將如寧者難得，宜容忍之。」權遂厚寧，卒得其用。
徐廣《晉紀》曰：劉弘，字和季，在襄陽。帝在西京，命弘選良才。乃稱守宰徵士武陵王朝，字世朗，高尚；荊王牙門將魯國皮初，有勛江漢。弘上言朝爲零陵太守，初爲襄陽內史。詔以襄陽顯郡，初資名未允，以弘婿前東平太守夏侯陟爲襄陽。弘曰：「夫總天下者，當與天下同心；治一國者，當與一國推實爲任。吾總荊州十郡，安得十女婿然後爲治！」乃表」陟婚親，舊制不得相臨。」
《燕書》曰：梁琛使秦，琛從兄弈先在秦爲尚書郎。會罷，秦主欲令琛止欒舍。琛語有司曰：「昔諸葛亮兄弟各處三國，及其聘集，公朝相見，退無私面。君子之志，餘敢忘乎？」竟不詣。弈數就邸舍，因問東國起居。琛曰：「今二方鼎據，兄弟幷蒙附寵，論心有所在，今欲以東國事語君，恐非西國之所欲聞。」
《周書》曰：王羆，字熊，京兆霸陵人也。性嚴急，處物必當。每至享會，自秤量酒肉，給付將士，時人尚其均平。
《宋書》曰：張邵有佐命功。玄嘉五年，爲征虜將軍，領寧蠻校尉。初，王華與邵不和，及華參要，親舊爲之危心。邵曰：「子陵方弘至公，豈以私隙害正義。」是任也，華實舉之。
《唐書》曰：房玄齡爲尚書左僕射，既任總百司，虔恭夙夜，盡心竭節，不欲一物失所。聞人之善，若已有之。明達吏事，而緣飾以文雅，審定法令，意在寬平。不以求備取人，不以己長格物，隨能收敘，無隔卑賤。論者稱爲良相焉。
又曰：張文瓘爲大理卿，旬日決遣疑事四百餘條，莫不允當，自是人有抵罪者，皆無怨言。
又曰：奚陟，字殷卿。知吏部選事，銓綜平允，有能名，遷吏部侍郎。所蒞之官，時以爲稱職。
又曰：韋承慶自天授已來，三掌天官選事，銓授平允，海內稱之。
又曰：揚纂除吏部侍郎，典選十餘載，銓敘人倫，稱爲允當。然而抑文雅，進黠吏，觀時任數，頗爲時論所譏。
《尸子》曰：自井中窺星，所見不過數星；自丘上望之，則見其始出也。夫私心井中，公正丘上也。
《慎子》曰：有權衡者，不可欺以輕重；有尺寸者，不可差以長短；有法度者，不可巧以詐僞。
又曰：夫投鈎分財，投策分馬，非以鈎策爲均也。使得美者，不知所以德；得惡者，不知所以怨。故耆龜所以立公識也，權衡所以立公正也，書契所以立公信也，度量所以立公審也，法制禮籍所以立公義也，凡立公所以棄私也。
《國語》曰：趙宣子言韓獻子於靈公，以爲司馬。〈宣子，趙孟。獻子，韓厥。〉河曲之役，趙孟使人以其乘車奸行，獻子執而戮之。衆咸曰：「韓厥必不役矣。其主朝登之而夕戮其車。」〈車，車僕也。〉宣子召禮之，告諸大夫曰：「可賀我矣。吾舉厥而忠，吾乃今知免於罪矣。」
《家語》曰：淡台滅明，公正無私。
《韓詩外傳》曰：直者，順道而行，順理而言，公平無私。不爲安肆志，不爲危易行。
又曰：楚有白公之難，有壯之善者，辭其母將死君難。其母曰：「棄母死君何乎？」壯之善曰：「聞事君者內其祿，而外其身。今之所養母者，君祿也。請往死之。」比至朝，三廢車中。其僕曰：「子懼如是，何不返也。」壯之善曰：「懼，吾私也，死，吾公也，吾聞君子不以私害公。」遂往死之。
《韓子》曰：古之全大體者，則天地，觀江海，不以知累心，不以私累己。寄治亂於法術，托是非於賞罰，屬輕重於權衡。不逆天理，不傷情性。不引繩之外，不推繩之內；不急法之外，不緩法之內。守成理，因自然，禍福主乎道，法而不出乎愛惡，榮辱之責在己，而不在乎人。故名成於前，德垂於後，治之至也。
又曰：解狐與荊伯柳爲怨，趙簡主問於解狐曰：「孰可以爲上黨守？」對曰：「荊伯柳可。」趙簡主曰：「非子之仇乎？」對曰：「臣聞忠臣舉賢，不避仇仇；其廢也，不阿親近。」簡主曰：「善。」遂以荊伯柳爲守。〈《韓詩外傳》曰：魏文侯問解狐曰：「寡人將立西河之守，誰可用？」解狐舉其仇荊伯柳，文侯乃用。〉
又曰：爲人臣者，北面委質。有口不以私言，有目不以私視。
又曰：解狐薦其仇，以爲相。其仇往拜謝，解狐引弓迎而射之。
《呂氏春秋》曰：堯有子十人，不予其子而授舜；舜有子九人，不予其子而授禹；至公也。〈《周語》曰：舜有商均，此曰九子，不知出何書？〉墨者巨子腹<黃享>，居秦，〈巨，姓。子，男子通稱。<黃享>，續大車啍々之啍也。〉其子殺人，秦惠王曰：「先生之年長矣，非有他子，寡人已令吏弗誅。」對曰：「墨者之法：殺人者死，傷人者刑。此所以禁殺傷，天下之義也。王雖爲之賜，〈賜，愛。〉而令吏弗誅，腹<黃享>不可不行墨者之法。」遂殺之。子，人之所私也，忍所以行大義，巨子可謂公矣。
又曰：晉平公問祁黃羊曰：「南陽無令，其誰可？」乃舉其仇解狐。又問：「國無尉，其誰可？」乃舉其子午。孔子聞之曰：「祁黃羊可謂至公也。」
又曰：天無私覆，地無私載，日月無私燭，四時無私爲。
又曰：昔先聖王之治天下，必先公，〈公，正也。〉公則天下平矣。其得之必以公，其失之必以偏。〈偏，私下正。〉
又曰：荊人有遺弓者，弗肯索，曰：「荊人遺之，荊人得之，又何求焉？」孔子聞之曰：「去其荊而可矣。」老聃聞之曰：「去其人而可矣。」故老聃則至公得矣。
又曰：天下非一人之天下也，天下之天下也。〈《書》云：「皇天無親，惟德是輔，故天下之天下。〉陰陽之和，不私長一類；甘露時雨，不私長一物；〈私，猶異也。〉萬民之主，不阿一人。
又曰：夏不衣裘，非愛裘也，暖有餘也。冬不用翣，〈翣，扇也。〉非愛翣也，清有餘也，〈清，寒。〉聖人不爲私，非愛費也，節乎己也。
《說苑》曰：人臣之公，治官事則不營私，處公門則不言貨，當公法則不阿親，奉公舉則不避仇。仇忠於事君，謂之公。
又曰：楚令尹虞丘子言於莊王曰：「臣聞奉公行法，可以得榮；能淺行薄，無望上位。臣爲令尹十年，國不加治，竊選俊士孫叔敖，秀才多能，其性無欲，君舉而授之政，則國可寧。」莊王從之，賜虞丘子田三百，號曰國老。以孫叔敖爲令尹。少焉而虞丘子家幹法，孤叔敖執而戮之。虞丘子喜，入見於王言：「孫叔敖果可使，持政奉國，法而不黨，施刑戮而不亂，可謂公平。」莊王曰：「夫子之賜也。」
又曰：楚令尹子文族有奸法者，廷理拘之。聞其令尹族也，釋之。子文召廷理而責之，曰：「今立廷理者，將以伺犯王瘤壟察觸國法者也。於犯法甚明，而使廷理緣吾私心釋之，是吾不公之心明著於國。執一國之柄而以私聞，吾生無義，吾不若死。」遂致其族人於廷理，曰：「不是刑也，吾將死。」廷理懼，遂刑其族人。
又曰：晉文侯問於咎犯，誰可使爲西河守者？對曰：「盧子羔可。」曰：「子羔非汝之仇歟？」曰：「君問可爲守者，非問臣之仇也。」子羔見咎犯謝之曰：「君幸赦臣之過，薦於君得爲西河守。」咎犯曰：「薦子者公也，吾不以私事害公義，子其去矣，顧吾射之矣。」
《周生列子》曰：天下所以平者，政平也。政所以平者，心平也。心所以平者，衡平也，衡所以平者，銖兩平也。銖兩所以平者，毫釐平也。無所不均也，無所不平也，謂之太平。夫天之於物無所偏阿，君之散恩無所外內。
《任子》曰：以義事主，不私其己；以仁接人，不謀其欲。火佚焚家，家不罪火；食過傷人，人不罪食。以其積之於仁義，無私害也。伊尹放太甲，太甲無怨心；管仲黜伯氏，伯氏無怨言。以其積之於公正，無私惡也
《抱朴子》曰：君人者必修諸己，以先四海，去偏黨，以平王道，遣私情，以標至公。
《魏武瘤路》曰：今壽春、漢中、長安，先欲使一兒各往督領之，欲擇慈孝不違吾令兒，亦未知用誰也。兒雖小時見愛，而長大能善，必用之。吾非有二言也，不但不私臣吏，兒子亦不欲有所私。
《諸葛亮書》曰：吾心如秤，不能爲人作輕重。應享與州將箋曰：「夫公正治化之本，德教之基。公則無私，正則無邪。無邪無私而患政教不行，未之有也。」昔叔向論叔魚之罪，石碏討石厚之亂，祁奚稱解狐之賢，臧紇思孟孫之愛，《春秋》嘉之。敦崇世教，經乎百王，厝乎盛衰，其義不傾，公正之德弘矣，重矣。明君之所以總天下，賢臣之所以奉上，民庶之所以系仰，德化之所以美盛，公正之可不勉哉！
曹羲《至公論》曰：夫世人所謂掩惡揚善者，君子之大義保明同好，朋友之至交斯旨之作，蓋閭閻之白談，所以救愛憎之相謗，崇居厚之大分耳，篤正之至理，折中之公議也。世士不料其教，而系其故，善惡不分，以覆過爲弘，朋友忽義，以雷同爲美。善惡不分，亂實由之；朋友雷同，敗必從焉。談論以當實爲清，不以過難爲貴。相知者以等分爲交，不以雷同爲固。是以達者存其義，不察於文，識其心，不求於言。
嵇康《釋私論》曰：不知冒陰之可以無景，而患景之不匿；不知無情之可以無患，而恨情之不巧，豈不哀哉！未有抱僞而身立清世，藏情而信著明君者也。是以君子既有其質，又睹其鑒；貴夫亮達，希而存之；惡夫矜吝，棄而遠之。言無苟諱，而行不苟隱。不以愛之而苟善，不以惡之而苟非。心無所矜而情無所擊，體清神立而是非允當。忠感明天子，而信篤乎萬民；寄胸懷於八荒，垂坦蕩於永日。斯非賢人君子高行之美者乎？
