
《戰國策》曰：秦伐韓，軍於閼與。趙王召問趙奢，對曰：「道遠險狹，難救，譬猶兩鼠鬥於穴中也。將勇者勝。」王令奢救之。軍邯鄲三十里，而令軍中曰：「有以軍事諫者死。」秦軍武安西，秦軍鼓譟勒兵，武安屋瓦盡震。軍中候有一人言急救武安，奢立斬之。堅壁，留二十八日不行，復益壘。秦間來，奢善食遣之。間以報，秦將大喜，曰：「夫去國三十里而軍不行，乃增壘，閼與非趙地也。」趙奢旣已遣秦間，乃卷甲而行趨之，二日一夜至，令善射者去閼與五十里而軍。軍壘成，秦人聞之，悉甲而至。奢縱兵擊，破之，閼與圍解。
《通典》曰：曹公進軍攻袁尚將審配於鄴，先鑿塹圍城，周回四十里。初令淺，示若可越，審配遙見，笑而不出爭利。曹公令一夜浚之，廣深二丈，決漳水以灌之。數月，城中餓死過半，尚將馬延臨陣降，遂克鄴城。
又曰：魏將司馬宣王征公孫文懿。賊保襄平，宣王進軍圍之。會霖潦大水，平地數尺，三軍恐懼，欲移營。宣王令軍中敢有言徙者斬，都督令史張靜犯令，斬之，軍中乃定。賊恃水，樵木自若，諸將欲取之，皆不聽。司馬陳�曰：「昔攻上庸，八部幷進，晝夜不息，故能一旬之半拔堅城，斬孟達。今者遠來而更安緩，愚竊惑焉。」宣王曰：「孟達衆少，而食支一年。吾將士四倍於達，而糧不淹一月，以一月圖一年，安可不速？今賊衆我寡，賊饑我飽，水雨乃爾，功力不設，雖當促之，欲何所爲。自發京師，不憂攻戰，但恐賊糧垂盡，而圍落未合，掠其牛馬，抄其樵採，此故驅使走也。夫兵者詭道，善因事變。賊憑衆恃雨，故雖饑困，安肯束手！當示無能爲之，若取小利以驚之，非計也。」旣而雨止，遂合圍，起土山地道，楯櫓鈎橦竟發，矢石雨下，晝夜攻而拔之。
又曰：万俟醜奴稱亂關右，魏將賀拔岳討之，軍於、渭之間，宣告遠近曰：「今氣候漸熱，非征討之時，至秋涼更圖進取。」醜奴聞之，遂以爲實，分遣諸軍散營，農於岐州之北。百里細川，因險立柵，其千人以下爲柵者亦有數處，且田且守。岳知其勢分，乃密嚴備，晡時潛遣輕騎先行斷路，於後諸軍盡發，昧朝攻圍元進柵，拔之，諸所俘執者皆放之，自餘柵悉降。岳宣言徑趨涇州，其刺史侯長貴亦以城降，醜奴乃棄平亭而走。
《晉書·安平獻王孚傳》曰：吳諸葛恪圍新城，以孚督諸軍二十萬禦之。孚次壽春，遣毋丘儉、文欽等討之。諸將欲速擊之，孚曰：「夫攻者，借人之力以爲功，且當詐巧，不可爭力也。」故稽留月餘乃進軍，吳師望風而退。
《宋書》曰：臨烈王道規曰：「兵法：屈申有時，不可苟進。諸桓世居西楚，群小皆爲竭力，桓振勇冠三軍，難以爭勝，且可頓兵養銳，徐以計策縻之，不憂不克也。
《孫子》曰：久則頓兵挫銳，攻城則力屈。〈頓，弊。屈，盡。〉久暴師則國用不足。夫頓兵挫銳，力屈貨殫，〈音單。〉則諸侯乘其弊而起，雖有智者不能善其後。故兵聞拙速，〈雖拙有速勝也。〉未有工之久也。夫久兵而國利者，未之有也。
《左傳》曰：先軫曰：「一日縱敵，數世之患也。」
又曰：楚子伐隨，隨少師謂隨侯曰：「必速戰。不然，將失楚師。」
又曰：武城黑謂子常曰：「吳用木也，我用革也，不可久也，不如速戰。」
《魏志》曰：夏侯淵，性果悍，進軍疾速。人歌曰：「夏侯淵，三日六百五日千。」
《晉書·呂光載記》曰：光行至高昌，聞堅寇晉，光欲更須後命，部將杜進曰：「節下任全方面，赴機宜速，何不了而留乎？」
又曰：杜預破吳，衆議且候來冬。預曰：「兵威已振，譬如破竹，數節之後，迎刃而解。」乃平之也。
崔鴻《十六國春秋》曰：後秦姚萇與苻登相持，萇將荀曜據逆萬堡，密引苻登。萇與登戰，敗於馬頭原，收衆復戰。姚碩德謂諸將曰：「上愼於輕戰，每欲以計取之，今戰旣失利，而更逼賊者何也？」萇聞之，而謂碩德曰：「登用兵遲緩，不識虛實，今輕兵直進，遙據吾東，必荀曜竪子與之連結也。事久變成，其禍難測，所以速戰者，欲使竪子謀之未就，好之未深，散敗其事耳。」果大敗之。
又曰：姚萇與苻登相持未解，登將魏褐飛自稱大將軍、沖天王，率氐胡萬人攻萇將姚當於杏城，萇將雷惡地叛應褐飛，攻萇將姚漢得於李潤。萇議將討之，群臣咸曰：「陛下不憂六十里苻登，乃憂六百里褐飛？」萇曰：「登非可卒殄，吾城亦非登所能卒圖。惡地多智，非常人也。南引褐飛，東結董咸，甘言美說以成奸謀，若得杏城、李潤，惡地據之，控制遠近，相爲羽翼，長安東北非復吾有。」於是潛軍赴之。萇將衆不滿兩千，褐飛、惡地衆至數萬，氐胡赴之者首尾不絕。萇每見一軍至，輒有喜色。群下怪而問之，萇曰：「今同惡相濟，皆來會集，吾得乘勝席捲，一舉而覆其巢穴，東北無復餘也。」褐飛等以萇兵少，盡衆來攻。萇固壘不戰，示之以弱，潛遣子崇率騎數百，出其不意，以乘其後。褐飛兵擾亂，萇遣將王超等率步騎擊之，褐飛衆大潰，斬褐飛。惡地請降，萇待之如初。
《通典》曰：後漢末，荀攸從曹公征呂布，至下邳，布敗固守，攻之不拔，連戰，士卒疲，曹公欲還。攸與郭嘉說公曰：「呂布勇而無謀，今三戰皆北，其銳氣衰。三軍以氣爲主，主衰則軍無奮意。且布之謀主陳宮，有智而遲，今及布氣衰而未復，宮謀之未定，進急攻之，布可拔也。」乃引沂、泗灌城，城潰，生擒布。
又曰：蜀將諸葛亮伐魏，魏將司馬宣王、郭淮等禦亮。張囿勸宣王分軍住雍、爲後鎮，宣王曰：「料前軍能獨當之者，將軍言是也。若不能當而分爲前後，此楚之三軍所以爲黥布擒也。」遂進軍�俞、〈音舒。〉縻。亮聞大軍且至，乃自帥衆將芟上邽之麥。諸將皆懼，宣王曰：「亮慮多決少，必安營自固。然後芟麥，吾得二日兼行足矣。」於是卷甲晨夜赴之，亮睹塵而遁。宣王曰：「吾倍道疲勞，此曉兵者之所忌也。亮不敢據渭水，此易與耳。」進次漢陽，與亮相遇。宣王列陣以待之，使將牛金輕騎餌之，兵才接，而亮退也。
又曰：蜀將孟達之降魏也，魏朝以達領新城太守，假節。達於是連吳固蜀，潛圖中國。謀泄，將舉兵，司馬宣王秉政，恐達速發，以書安之。達得書，猶豫不決。宣王乃潛軍進，諸將皆言達與二賊交構，宜審察而後動。宣王曰：「達無信義，此其相疑之時也。當及其未定，往決之。」乃倍道兼行，八日到其城下。吳蜀各遣其將救達，宣王分諸將以拒之。初，達與諸葛亮書曰：「宛去洛八百里，去吾千二百里。聞吾舉事，當表上天子，比相返覆，一月間也，則吾城已固，諸軍足辦。吾所在深險，司馬公不自來，諸將來，吾無患矣。」及兵到，達又告亮曰：「吾舉事八日，而兵至城下，何其神速也。」上庸城三面阻水，達於城外爲水柵以自固。宣王度其水，破其柵，直造城下，八道攻之。旬有六日，達甥劉賢、將李輔等開門出降，遂斬達。
又曰：東魏荊州刺史辛纂據穰城。西魏將楊忠從獨孤信討之。纂迎戰，敗退走。信令忠爲前驅，馳至其城北，叱門者曰：「今大軍已至，城中有應，爾等求活，何不避走！」聞者盡散。忠乘而入，彎弓大呼，纂兵衛百餘人莫之敢禦，遂斬纂以徇，城中懾伏。
《唐書》曰：隋末，高祖義兵發太原，次靈石縣賈胡堡。隋將宋老生率精兵二萬屯霍邑以拒之。會久雨糧盡，與長史裴寂及諸將議曰：「宋老生頓霍邑，屈突通鎮河東，二人同心，非造次可進。」欲還太原，以圖後舉。太宗曰：「本興大義以救蒼生，當須先入咸陽，號令天下。今遇小敵，便即班師，將恐義從之徒，一朝解體。還守太原一城之地，此爲賊耳，何以自全！」高祖乃止，太宗引師赴霍邑，遂平老生也。
又曰：武德中，太宗征薛仁杲，其將宗羅侯來拒，大破於淺水原。因率左右二十餘騎追奔，直趣折摭以乘之。仁杲列陣城下，太宗據涇水以臨賊，徒氣沮，無敢進戰。其驍將澤�等數人臨陣來降，請還取馬。太宗縱遣之，於是各乘良馬，須臾幷至，仁杲大懼，嬰城自守。太宗具知賊中虛實，將夕，大軍繼至，四面合圍。因縱辯士諭以禍福，仁杲遂開門降。旣而諸將奉賀，因問曰：「始大王野戰破賊，其主尚保堅城，王無攻具，輕騎騰逐，不待步兵，徑薄城下，咸疑不克，而竟下之，何也？」太宗曰：「此以權道迫之，使其計不暇發，以故克也。羅侯恃往前之勝，兼復養銳日久，見吾不出，意在相輕。今喜吾悉出兵來戰，吾雖破之，擒殺蓋少。若不急躡，還走投城，仁杲收而撫之，則便未可得矣。且其兵衆皆隴西人，一敗被追，不及回顧，散歸隴外，則折摭自虛，我軍隨而迫之，所以懼而降也。此乃成算，諸君盡不見耶？」
又曰：武后初，徐敬業舉兵於江都，稱匡復皇家，以尉魏思溫爲謀主，問計于思溫，對曰：「明公旣以太后幽縶少主，志在於匡復，兵貴神速，但宜早渡淮北，親率大衆直入東都。山東將士知公有勤王之舉，必以死從。此即指日刻期，天下必定。」敬業將從其策，薛璋又說曰：「金陵之地，王氣已見，宜早應之。兼有大江設險，足可以自固。請且攻取常、潤等州，以爲王霸之業，然後率兵北上，鼓行而前。此則退有所歸，進無不利，實爲良算也。」敬業以爲然，乃自率兵四千人南渡，以擊潤州。思溫密謂杜求仁曰：「兵勢宜合，不可分。今敬業不知，幷力渡淮，率山東之衆以取洛陽，必是無能成事命也可知。」敬業尋亦悔之，所以遂敗。
《呂氏春秋》曰：凡兵，欲急疾捷，不可久處，所以兔起鳧舉。〈喻急疾也。〉雖有江河之險，則陵之；雖有太山之塞，遂逾之。
《衛公兵法》曰：用兵上神，戰貴其速。簡練士卒，申明號令，曉其目以麾幟，習其耳以鼓金，嚴賞罰以戒之，重芻豢以養之，浚溝塹以防之，指山川以導之，召才能以任之，述奇正以教之：如此，則雖敵人有雷電之疾，而我亦有所待也。若兵無先備，則卒不應；卒不應，則失於機；失於機，則後於事；後於事，則不制勝而軍覆矣。故《呂氏春秋》云：「凡兵者，欲急捷，所以一決取勝，不可久而用之矣。」或曰：「兵之情惟主速，乘人之不及；然敵將多謀，戎卒輯睦，令行禁止，兵利甲堅，氣銳而嚴，力全而勁，豈可速而犯之耶？」答曰：「若此則當卷跡藏聲，蓄盈待竭，避其鋒勢，與其持久，安可犯之哉！廉頗之拒白起，守而不戰；宣王之抗武侯，抑而不進是也。」
