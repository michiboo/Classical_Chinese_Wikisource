
《釋名》曰：高平曰陸，陸，漉也，川流漉而去也。
《說文》曰：陸，高平地也。
《周易》曰：鴻漸於陸，夫征不復，婦孕不育，凶，利禦寇。〈王弼曰：陸，高之頂也。進而之陸與四相得，不能復反者也。〉
又曰：莧陸夬夬，中行無咎。
《易坤靈圖》曰：聖人受命，瑞應見於河，瑞應之至，聖人殺龍，龍不可殺，皆感氣也。君子得衆人之助，瑞應先見於陸，瑞應之至，君子殺蛇，蛇不如龍，陸不如河。
焦贛《易林》曰：山沒丘浮，陸爲水魚，燕雀無巢，民無室廬。
又曰：鳧池水廉，高陸爲海，江河橫流，魚鱉成市。
《尚書》曰：恆衛既從，大陸既作。〈孔安國曰：二水已治，從其故道，大陸之地已可耕作也。〉
《毛詩》曰：考盤在陸，碩人之軸。
又曰：鴻飛遵陸，公歸不復，於女信宿。〈毛萇曰：陸非鴻所宜處也。〉
《周禮》曰：作車以行陸，作舟以行水，此聖人之作。
《樂動聲儀》曰：土肥饒原陸狹隘，斯生奢侈之俗也。
《漢書》曰：禹陸行載車。
又曰：秦地有鄠杜竹林，號曰陸海。
又曰：鄒陽奏書吳王曰：「高皇帝水攻則章邯以亡其城，陸擊則荊王以失其地。」
《魏名臣奏》曰：執金吾龐延奏：其山居林澤，有火耕畬種，而平地平陸，雖有往古耒耜區種之法，就其收者，適可蔬食，不足實食也。
《關令內傳》曰：關令尹喜生時，其家堂陸地自生蓮華，光色鮮盛。
《文子》曰：卻走馬以糞，車軌不接於遠方之外，是謂坐馳陸泛。
《老子》曰：蓋聞善攝生者，〈河上公曰：攝，養也。〉陸行不遇兕虎，〈自然遠避，害不幹也。〉入軍不被甲兵。
《莊子》曰：泉涸，魚相與處陸，相煦以濕，相濡以沫，不若相忘於江湖。
王充《論衡》曰：夫知古不知今，謂之陸沉，然則儒生所謂陸沉者也。
應劭《風俗通》曰：荊鱉令死亡隨水上，荊人求之不得也。鱉令至岷山下邑，起見蜀望帝，帝使鱉令鑿巫山，然後蜀得陸處。望帝自以德不如，以國禪與鱉令，爲蜀王，號曰開明。
《傅子》曰：堯遭洪水而貴陸，湯大旱而重水。
又曰：陸田懸命於天，人力雖修，苟水旱不時，則一年之功棄矣。
《六韜》曰：天下之人陸沉於殷久矣。
傅咸《扇賦》曰：水不策驥，陸不乘舟，世無爲而俎豆設，時有虞而干戈修。
夏侯湛《春可樂》曰：春可樂兮，樂崇陸之可娛，登夷岡以迥眺兮，超矯駕乎山嵎。
又《秋可哀》曰：秋可哀兮，哀南畝之窮荒，既采蕭於大陸兮，又刈蘭乎崇岡。
又《梁田賦》曰：嬉於夷寧之廣陸，步於大野之長京。察田疇之疆畔兮，觀游雉之逸形。
《說文》曰：京，人所爲絕高丘也。
《毛詩》曰：升彼墟矣，以望楚矣。望楚與堂，景山與京。〈毛萇曰：京，高丘也。〉
又曰：曾孫之稼，如茨如梁；曾孫之庾，如坻如京。
又曰：依其在京，侵自阮疆；陟彼高岡，無矢我陵。
《爾雅》曰：丘之高絕者曰京。
張揖《廣雅》曰：四起曰京。
應劭《風俗通》曰：京謂非人力所能成，天地性自然也。京師義亦取此。
《說文》曰：大陵曰阿，一曰，阿，曲阜也。
《毛詩》曰：無矢我陵，我陵我阿。無飲我泉，我泉我池。〈鄭玄曰：文王侵阮國，阮之兵無敢當其陵與阿，幷無敢飲於泉及池者也。〉
又曰：有卷者阿，飄風自南。〈毛萇曰：惡人被化而消，猶飄風之入曲阿也。〉愷悌君子，來游來歌，以矢其音。
又曰：誰謂爾無羊，三百維群。誰謂爾無牛，九十其犉。或降於阿，或飲於池。
又曰：陟彼中阿，丘言采其{亡蟲。}
又曰：考盤在阿，碩人之薖。
又曰：菁菁者莪，在彼中阿。
又曰：綿蠻黃鳥，止於丘阿。
張揖《廣雅》曰：曲陵曰阿。
《史記》曰：黃帝披山通道，而邑於涿鹿之阿。
《帝王世紀》曰：蚩尤氏強，與榆岡爭王於涿鹿之阿。
《穆天子傳》曰：天子西征，升於九阿。〈郭璞曰：今新安縣十里九阪也。〉
嵇康《聖賢高士傳贊》曰：許由養神，宅於箕阿。德真體全，擇日登遐。
樂資《春秋後傳》曰：阿房宮未成，成更欲擇令名名之。作宮阿旁，故天下謂之阿房宮。
《漢武內傳》曰：西王母令侍女歌云：「仰上升絳庭，下游日窟阿。顧盼八落外，遠指九空記。」
董覽《吳地誌》曰：曲阿，秦時名雲陽。太史雲東南有天子氣，在雲陽之間，故鑿北岡令曲而阿，因名曲阿。
桓寬《鹽鐵論》曰：晉有河華九阿而奪於六卿，齊有泰山巨海而脅于田常。
孫楚《王驃騎誄》曰：逍遙芒阿，闔門下帷，精研六藝，采賾鈎微。
湛方生詩曰：發鞍踞平陸，秣馬青山阿。濁酒炙沽魚，鼎食何必過。
袁宏《採菊詩》曰：息足回阿，圍坐長林。披榛即澗，藉草依陰。
酈炎詩曰：靈芝生河洲，動搖困洪波。秋蘭榮何晚，嚴霜瘁其柯。哀哉二芳草，不殖太山阿。
摯虞《遷宅誥》曰：惟太始三年九月上旬，涉自洛川，周於原阿，乃卜昌水東，黃水西，背山面隰惟此良。
陸機《逸民賦》曰：相荒土而卜居兮，度山阿而考室。
又《緩齊歌行》曰：遨仙聚靈族，高宴會城阿；長風萬里舉，慶雲鬱嵯峨。
《從征記》曰：青峴沙峴，一名小峴，木多櫓杏。
《續述征記》曰：菟頭峴，雖無峭嶮，然連林修阪數十里，中行者固亦密勿矣。
伏琛《齊地記》曰：萊蕪穀有銅冶峴，古鑄銅處。朱虛城西有山峴遠而峻，今名半車峴。
白淵之《齊道記》曰：黃丘北十里有鸑鷟峴，下帶長澗，東北流經牛山，山去此水八十餘里。今號曰牛頭水，是齊景公所登而嘆處。
劉楨《京口記》曰：去城九十里有白在峴。
《江乘地記》曰：城東四十五里竹裏山，王途所經，途甚傾險，行者號爲翻車峴也。
《武昌記》曰：城東南有金牛岡，岡西有石鼓峴，上有三石鼓，鼓鳴天必雨。
《方言》曰：秦晉之間，冢謂之隴。
《說文》曰：隴，天水大阪也。
《廣志》曰：泳沙在玉門關外，東西數百里，有三斷，名曰三隴也。
《三秦記》曰：隴西關，其阪九回，不知高幾裏，欲上者，七日乃越。高處可容百餘家，下處數十萬戶，上有清水四注。俗歌曰：「隴頭流水，鳴聲幽咽，遙望秦川，心肝斷絕。」去長安千里，望秦川如帶。又關中人上隴者，還望故鄉悲思而歌，則有絕死者。
《秦州記》曰：隴西郡東一百六十里，得隴山，南北亙接，不知遠近，東西廣百八十里，其高處可三四里，登此嶺東望秦川四五百里，極目茫然，墟宇桑梓與雲霞一色。東人西役，升此而顧瞻者，無不悲思。其上有懸岩吐霤，於嶺中淵停，名曰萬石淵，溢流散下，皆注於渭，故北人升此而歌。
《始興記》曰：盧水合武水甚險，名曰新隴，有太守周昕廟，即始開此隴者。行者放鶏散米以祈福，而忌著濕衣入廟。
《爾雅》郭璞注曰：江東呼地高堆者爲敦。
《說文》曰：阜，小阜也。
又曰：巴蜀山岸脅之堆傍欲落者曰氏，氏崩聲聞數百里。
《漢書》曰：揚雄上書曰：「往者圖西域，豈爲康居、烏孫，逾白堆而寇西邊哉？乃以制匈奴也。」〈堆形如土龍，無頭尾，高者二三丈。〉
《水經注》曰：緱氏山，仙者升焉，言王子晉控鶴斯阜，靈王望而不得近，舉手謝而去。其處得遺屣焉，俗謂爲父堆。
又曰：函關直北，隔河有層阜，巍然獨秀，孤峙河陽，世謂之風陵，戴延之所謂風堆者也。
又曰：瞿堆南絕壁峭峙，孤險雲高，望之形若覆唾壺，高二十餘里，羊腸蟠道三十六回，《開山圖》謂之仇夷，所謂積石嵯峨，嶔岑隱阿者也。上有平田百頃，煮土成鹽，因以百頃爲號。山上豐水泉，所謂清泉涌沸，潤氣上流者也。漢武帝元符六年開以爲武都郡，天地大澤在西，故以都爲目矣。
《長安圖》曰：高望堆，在延興門南八里。
潘岳《西征賦》曰：憑高望之陽隈。
《梁州記》曰：南鄭城溯漢上五十里，水邊有漢武堆，漢武嘗游此，以爲釣台，後人睹其崇基，謂之漢武堆。
《述異記》曰：當陽縣南有龍川鳳川，雲漢武時八龍五鳳嘗游於此，亦呼爲五鳳堆。
《安定圖經》曰：振履堆者，故老雲誇父逐日，振履於此，故名之。
《說文》曰：墟，大丘也，崑崙謂之墟。
《史記》曰：成王伐管、蔡，以殷餘人封康叔爲衛君，居故商墟。
《漢書》曰：元城郭東有五鹿之墟，即沙麓之地也。
《越絕書》曰：千里墟者，闔廬以鑄幹將劍處。
又曰：吳門外鶏坡墟，故吳王所畜鶏處也。
《新序》曰：齊桓公出見遺墟，問諸野人。野人曰：「是虢公之墟。」公曰：「虢氏何爲亡？」對曰：「善不能行，惡不能去，所以爲墟矣。」
《風俗通》曰：謹案《尚書》，舜生姚墟。
又曰：姚墟在濟陰城陽縣，帝顓頊之墟，閼伯之墟是也。
《說文》曰：附婁，小土山也。
《左傳》曰：培塿無松柏。
《方言》曰：冢，秦晉之間謂之培塿。
《墨子》曰：培塿之側，則生松柏，民衣焉，食焉，家焉，死焉，地終不責德，故以爲仁。
《風俗通》曰：培塿者，即阜之類也。今齊魯之間，田中小高者，名之爲培塿矣。
