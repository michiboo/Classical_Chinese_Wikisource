
《說文》曰：圭，瑞玉也。上員下方，以封諸侯。楚爵有執圭。
《尚書·禹貢》曰：禹錫玄圭，告厥成功。
又《金滕》曰：既克商二年，王有疾弗豫。二公曰：「我其為王穆卜？」公曰：「未可以戚我先王。」公乃自以為功，為三壇衕墠。為壇於南方，北面。周公立焉，植璧秉圭，乃告大王、王季、文王。
又《顧命》曰：康王即位。太保承介圭，上宗奉衕瑁，由阼階躋。〈大圭尺二寸，天子守之。衕爵名瑁，所以冒諸侯，以齊瑞信，方四寸，邪刻之也。〉
《尚書大傳》曰：古者圭必有冒。故圭冒者，天子與諸侯為瑞，諸侯執所受圭以朝天子。無過者復得以歸，有過者留其三年。
《周禮·春官上·大宗伯》曰：以玉作六瑞，以守邦國。王執鎮圭，公執桓圭，諸侯執信圭，伯執躬圭，子執谷璧，男執蒲璧。〈馬融曰：瑞，信。鎮圭，尺有二寸，王者執以事天地。桓圭九寸，信圭七寸，躬圭七寸，穀圭五寸，蒲谷柔滑。〉
又《春官上·宗伯》曰：以青圭禮東方。
又《典瑞》曰：王搢大圭，執鎮圭，繅籍五釆五就以朝日。覜聘四圭有邸，以禮天，旅上帝。〈四圭相連，皆外向，共一邸，長尺二寸。旅，陳。〉兩圭有邸，以祀地，旅四望。〈兩圭五寸。〉果圭有瓚，以肆先王，以裸賓客。〈灌鬯之圭，尺二寸。肆，陳，陳牲器以祭也。〉圭璧以祀日月星辰。土圭以致四時日月，封國則以土地。〈土圭尺有五寸，以求土中，故謂士圭也。〉鎮圭以徵守，以卹凶荒。〈守邦國都鄙者。〉穀圭以和難，以聘女。〈穀圭七寸，谷，善。〉琬圭以治德，以結好。〈琬圭九寸。琬，順也。〉
又《秋官下·小行人》曰：合六幣，圭以馬。
《儀禮·聘禮》曰：上介受圭屈繅，出受賈人。
《禮記·禮器》曰：諸侯以龜為寶，以圭為瑞。家不寶龜，不藏圭。
又《禮器》曰：禮有以素為貴者，大圭而使，所以申信也。
又《雜記》曰：《贊大行》曰：「圭，公九寸，侯、伯七寸，子、男五寸；博三寸，厚三寸，剡上左右各寸半，玉也。藻，三釆六等。」〈《贊大行》者，書說大行人之禮者名也。藻，薦玉者也。三釆六等，以朱、白、蒼畫之，再行也。〉
《三禮射侯圖》曰：信圭七寸，謂圭上琢為人頭、身之形，侯所執也。躬圭七寸，謂圭上琢為四體之形，伯所執也。
《左傳·昭六》曰：王子朝，用成周之寶圭於河，津人得諸河上。
又《襄三十年》曰：鄭伯有之難，游吉如晉還，聞難不入，〈懼禍並及。〉復命於介。八月甲子，奔晉。駟帶追之，及酸棗，與子上盟，用兩圭質於河。〈子四，駟帶也。沈圭於河，為信也。酸棗，陳留縣。〉
又《昭十二年》曰：楚公尹路請曰：君王命剝圭以為必，〈，斧也。秘，柄也。玉以飾斧柄。〉敢請命。〈請制度之命。〉
《穀梁傳·定公》曰：定公八年，盜竊玉。玉者，制圭也。
《毛詩·生民》曰：，如圭如璋。
又《抑》曰：白圭之砧，尚可磨也；斯言之砧，不可為也。
又《韓奕》曰：韓侯入覲，以其介圭，入覲於王。
又《嵩高》曰：王遣申伯，錫爾介圭。〈圭長尺二寸謂之介。非諸侯之圭，故以為寶。諸侯之瑞圭，自九寸而下。〉
《論語·鄉黨》曰：執圭，鞠躬如也，如不勝。
又《雍也》曰：南容三復白圭，孔子以其兄之子妻之。
《墨子》曰：赤烏銜圭，降周之岐社，曰天命周文王伐殷。
《墨子》申徒狄曰：周之靈圭，出於土石。
《莊子》曰：楚昭王延屠羊說以三圭之位。〈司馬彪曰：諸侯三卿皆執圭也。〉
《山海經》曰：俞山之神，祠以皇圭。
《穆天子傳》曰：天子乃執白圭、玄璧，以見西王母也。
《瑞應圖》曰：四海會衕，則玄圭出。
《白虎通》曰：諸侯薨，使臣歸圭於天子，推讓之義也。
又曰：東方為圭之制，上小不大，狀如梨鋒。
《太玄經》曰：破璧毀圭逢不幸。
《楚辭》曰：璋圭雜於甑兮。〈璋、圭，玉石也。，古攜切。〉
《楚辭》曰：三圭重侯。〈三圭，謂公、侯、伯。〉
《說文》曰：璧，瑞玉環也。瑗，大孔璧也。璜，半璧也。
《爾雅》曰：肉倍好謂之璧，好倍肉謂之瑗。
《尚書·金滕》曰：周公植璧秉圭，乃告大王、王季、文王曰：「爾不許我，我乃屏璧與圭。」
又《顧命》曰：弘璧、琬琰在西序。
《尚書中候》曰：堯沉璧於河，白雲起也。
《毛詩·淇澳》曰：有斐君子，如金如錫，如圭如璧。
又《雲漢》曰：靡神不舉，靡愛斯牲。圭璧既卒，寧莫我聽？
《周禮·春官上·大宗伯》曰：子執谷璧，男執蒲璧，以蒼璧禮天。
《禮記·曲禮下》曰：操幣圭璧，則尚左手。
又《禮器》曰：束帛加璧，尊德也。
《左傳·桓公》曰：鄭伯以璧假許田，為周公礻方故也。
又曰：匹夫無罪，懷璧其罪。
又《僖上》曰：晉荀息請以屈產之乘與垂棘之璧，假道於虞以伐虢。
又曰：楚子圍許，許男面縛銜璧。
又曰：初，申侯有寵於楚文王。文王將死，與之璧使行，曰：「惟我知汝，專利而無厭。我死，汝必速行！」
又曰：秦伯納重耳。及河，子犯以璧受公子，曰：「臣負羈紲，從君於天下，臣之罪多矣，臣猶知之，而況君乎？請由此亡。」公子曰：「所不與舅氏衕心者，有如白水！」投其璧於河。
又《僖中》曰：晉公子重耳及曹。僖負羈之妻饋槃飧，置璧焉。公子受飧反璧。
又《文下》曰：秦伯以璧祈戰於河。
又《成公上》曰：丑父寢於孱車，〈孱，士車。〉蛇出於其下，以肱擊之，傷而匿之，故不能推車而及。〈為韓厥所及。欲為右，故匿其傷。〉韓厥執縶馬前，〈縶，馬絆也。執之，修臣僕之職。〉再拜稽首，奉觴加璧以進。〈進觴、璧，亦以示敬。〉
又《襄三》曰：諸侯取邾田，自淳阝水歸之於我。晉侯先歸，公享晉六卿於蒲圃，賄荀偃束錦加璧。
又《襄六》曰：公薨於楚宮，叔仲帶竊其拱璧，以與御人，納諸其懷，而從取之，由是得罪。
又《襄二十八》曰：齊人求崔杼之屍，將戮之，不得。叔孫穆子曰：「必得之！武王有亂臣十人，崔杼其有乎？不十人，不足以葬。」〈葬必須十人。崔氏不能令十人衕心，故必得。〉既崔氏之臣曰：「與我其拱璧，〈崔杼大璧。〉吾獻其柩。」於是得之。
又《昭四年》曰：楚子以諸侯滅賴，賴子面縛銜璧，士袒輿櫬從之，造於中軍。〈中軍，王所將。〉王問諸椒舉，對曰：「成王克許，〈在僖六年。〉許僖公如是，親釋其縛，受其璧，焚其櫬。」王從之〈從舉言。〉遷賴於鄢。〈鄢，楚邑。〉
又曰：楚共王無冢嫡，有寵子五人，無適立焉。乃大有事於群望，而祈曰：「請神擇於五人者，使主社稷。」乃遍以璧見於群望，曰：「當璧而拜者，神所立也。誰敢違之！」既乃與巴姬密埋璧於太室之庭，使五人齋而長入拜。康王跨之，靈王肘加焉，子干、子皙皆遠之。平王弱，抱入再拜，皆壓紐。
又《哀下》曰：衛人出莊公，入於戎州己氏。初，公自城上見己氏之妻發美，使髡之，以為呂姜┶。既入焉，而視之璧，曰：「活我，吾與汝璧。」己氏曰：「殺汝，璧將焉往？」遂殺之，而取其璧。
《史記》曰：鄒陽上書曰：「白圭顯於中山，人惡之於魏文侯，文侯賜以夜光之璧。」
又曰：臣聞明月之珠，夜光之璧，以暗投於道，眾莫不按劍相眄者，何則？無因而至前也。
又曰：趙惠文王得楚王和氏璧。秦昭王使人遺趙王書，願以十五城，請易璧。遂遣藺相如奉璧西入秦。相如見秦王無意償趙城，乃前曰：「璧有瑕，請指示王。」王授璧，相如因持璧卻立倚柱，怒發上穿冠，謂秦王曰：「趙王齋戒五日，使臣奉璧。今大王得璧，傳之美人，以戲弄臣。觀王無意償趙王城邑，臣復取璧。大王必欲急臣，頭今與璧俱碎於柱矣！」王恐其破璧，乃辭謝固請。相如使從他道，以璧還趙。
又曰：張儀已學而游諸侯。常從楚相飲，已而楚相亡璧，門下意儀，掠笞數百。不服，釋之。
又曰：虞卿躡履擔簦，一見趙王，賜白璧一雙，黃金百溢。
又曰：始皇三十年，有使者從關東夜過華陰平舒道。有人持璧遮使者，曰：「為吾遺氵高池君」，因言曰：「今年祖龍死。」使者問其故，因忽不見。使者奉璧，具以聞。始皇使御府視璧，乃二十八年行渡江所沉璧也。
《漢書》曰：乃以白鹿皮為幣，王侯朝對，必以皮幣薦璧。
又《天文志》曰：日月如合璧，五星如連珠。
又曰：沛公從百餘騎，見項羽鴻門。沛公如廁，間道走軍。〈服虔曰：走，音奏。〉使張良謝，羽問：「沛公安在？」良曰：「聞將軍有意督過，已脫身去，間至軍矣。故使獻璧。」羽受之。
又曰：文帝賜尉佗書及衣，佗因使者獻白璧一雙。
又曰：王夫人者，趙人。幸武帝，生子閎。夫人死而帝痛之，使者拜之曰：「皇帝謹使使太中大夫明奉璧一，賜夫人為齊王太后。」
又曰：王莽篡位，冠軍張永獻符命、銅璧，言元後當為宣室丈母。
《後漢書》曰：驃騎將軍東平王蒼聞朱暉有義行，辟為掾。正月旦，蒼將朝，當奉璧賀。故事，少府給璧。是時陰就為少府卿，貴驕傲吏，不奉法。蒼坐朝堂，漏且盡，而求璧不可得。顧謂掾屬曰：若之何？」暉望見就主簿持璧，即往紿之曰：「我數聞璧而未嘗見，試借觀之。」主簿授暉，暉顧召令使奉之。主簿遽白就，就曰：「朱掾義士，勿復求，更取璧。」蒼罷朝，謂暉曰：「掾自視孰與藺相如？」
《晉書·載記》曰：燕常山大樹自拔，根下得璧七十三，光色精奇，有異常玉。慕容俊以為岳神之命，遣其尚書郎段勤，以太牢祀之。
又曰：石季龍起河橋於靈昌津，釆石為中濟，石無大小，下輒隨流，用功五百餘萬而不成。季龍遣使致祭，沉璧於河，俄而所沉璧浮於渚上。
《晏子春秋》曰：和氏之璧，井裡之朴耳。
《老子》曰：雖有拱璧，以先駟馬，不如坐進此道。
《孫卿子》曰：聘人以圭，問士以璧。
《魯連子》曰：楚成章華之台，酌諸侯酒。魯君先至，王悅之，與不琢之璧。
《莊子》曰：孔子問子桑雩曰：「吾見逐於魯，伐樹於宋，親而益疏，何也？」對曰：「子獨不聞假之亡與？〈假，國名也。〉林回棄千金之璧，召赤子而趨。彼以利合者，迫窮相棄也。以天屬者，迫窮相收也。」
《韓子》曰：楚人和氏得璞玉於荊山，而獻之，遂名和氏之璧。
又曰：和氏之璧，不飾以五釆；隨侯之珠，不飾以黃金。其質至美，物不足以飾之。
《文子》曰：聖人不貴赤璧，而貴寸陰。不布施以求得，不高下以相假。此古人之德也。
《淮南子》曰：禹之趨時，冠掛不顧。故曰：不貴尺璧而重寸陰。
又曰：和氏之璧，夏後之璜，揖讓而進以合欣，夜以投人則為恐，時與不時。
又曰：得和氏之璧，不若以事之所適。
又曰：璧瑗成器，監諸之功。監治玉石。
《抱朴子》曰：安期先生者，賣藥於海邊。始皇賜之金璧，可直數千萬。
又曰：虞舜之承禪也，捐璧於谷中。
又曰：景帝時，戍將廣陵掘冢，有人如生。棺中有雲母，厚文許；白璧三十枚，以籍身。
《山海經》曰：招搖之神，祠用一璧。
《穆天子傳》曰：天子賓於西王母，乃執圭璧以見之。
《帝王世紀》曰：堯刻璧為書，東次於洛，言當傳舜之意。
《戰國策》曰：張儀為秦破從連橫，說楚王，楚王遣車百乘，獻駭雞之犀、夜光之璧於秦王。
又曰：齊欲伐魏，魏使謂淳于髡曰：「弊邑寶璧二雙，天馬二駟，請致之。」髡入說齊王，曰：「魏，齊之與國，今伐之，名丑而實危。」齊王乃不伐。客謂齊王曰：「髡受魏璧、馬。」王謂髡曰：「先生有之乎？」曰：「有之。伐之事便，魏雖刺髡，於王何益？若誠不便，魏雖封臣，於王何損？百姓無被兵之患，髡有璧、馬之寶，於主何傷？」
又曰：蘇秦說趙王，於華屋之下抵掌而談。趙君封為武安君，受白璧百雙，黃金萬溢。
《河圖天靈》曰：秦王政以白璧沉河者。有一黑公從河出，謂政曰：「祖龍來，天寶開。」中有二玉牘也。
《呂氏春秋》曰：後成子為魯聘於晉。過衛，右宰谷臣觴之，陳樂而不樂，乃送以璧。後成子曰：「觴我，與我歡也；陳樂而不樂，告我憂也；送我璧，寄託之也。衛其有亂乎？」背衛行三十里，聞寧喜之難作，右宰谷臣死之。後成子使人迎其妻、子，隔宅居之，分祿食之。其子長，反其璧。
賈誼《新書》曰：梁有疑獄，乃問陶朱公。朱公曰：「臣之家有二白璧，其色相如，其徑相如，其澤相如。然其價不相如，一者千金，一者五百金，何則？側而視之，其一者厚倍之，是以千金。」
《漢武帝內傳》曰：西王母上藥，有赤河絳璧。
《韓詩外傳》曰：楚襄王遣使，以金千斤，白璧百雙，聘莊子以為相，莊子固辭。
《白虎通》曰：璧者方中員外，象天地。
《列異傳》曰：秦召公子無忌。無忌不行，使朱亥奉璧一雙。秦王大怒，將朱亥著虎圈中。亥瞋目視虎，眥裂，血出濺虎，虎終不敢動。
《鍾離意別傳》曰：意為魯相，省視孔子教授堂。男子張伯鏟草，階下土中得璧七枚，懷藏其一，以六白意。意開甕中素書，文曰：「後世修吾書，董仲舒；摸吾車，拭吾履，發吾笥，會稽鍾離意。璧有七，張取一。」意召伯，問：「璧有七，何藏一耶？」伯叩頭出之。
《物理論》曰：語曰：「士非玉璧，談者為價。」
《晉中興徵祥說》曰：王者不隱過，則玉璧見。不斫自成，光若月明。
《石虎鄴中記》曰：石虎太武殿懸大綬於樑柱，綴玉璧於綬。
范享《燕書》曰：昭文帝時，左部民得紫璧以獻。
戴延之《西徵記》曰：宋公諮議王智先，停柏谷，遣騎送道人惠義，疏曰：「有金璧之瑞，公遣迎取。」軍次於崤東，金璧至，修壇拜受之。
又云：冀州博陵郡王次寺，道人法稱告弟子普嚴曰：「嵩高皇帝語吾，言江東有劉將軍，是漢家苗裔，當受天命。吾以四十二璧、金一餅與之。璧數是劉氏卜世之數也。」惠義以義熙十三年入嵩高山，即得璧、金，獻焉。」〈具嵩山門。〉
《琴操》曰：楚昭王得和氏璧，使大夫明光奉璧於趙。郡中羊申甫知趙無反遺，乃讒之於王：「明光常背楚向趙，今使奉璧，何能述楚功德？」及明光還，王怒之。明光乃作歌，曰《楚明光》。
魏文帝《蔡伯喈女賦序》曰：家公與蔡伯喈有管、鮑之好，乃命使者周近，持玄玉璧於匈奴，贖其女還，以妻屯田郡都尉董祀。
張載《擬四愁詩》曰：佳人遺我雲中翮，何以贈之？連城璧。
