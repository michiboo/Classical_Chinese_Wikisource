
《大戴禮》曰：五月五日，畜蘭爲沐。
謝承《後漢書》曰：陳臨爲蒼梧太守，推誠而理，導人以孝悌。臨征去後，本郡以五月五日祠臨東城門上，令小童潔服舞之。
又：《禮儀志》曰：五月五日，朱索五色桃印爲門戶飾，以止惡氣也。
沈約《宋書》曰：元徽五年五月五日，皇太后賜帝玉柄毛扇，帝嫌其毛柄不華，因此欲加鴆害。
《宋略》曰：王鎮惡以五月五日生，家人慾棄之。其祖猛曰：「昔孟嘗君以此日生，卒得相齊，此兒必興吾宗，以鎮惡爲名。」
《唐書》曰：崔信明以五月五日正中時生，有異雀數頭，身形甚小，五色皆備，集於庭樹，鼓翼齊鳴，其聲清亮。隋太史良使至青州，遇而占之曰：「五月爲火，火爲離，離爲文采，日正中，文之盛也。又有雀五色，奮翼而鳴，此兒必文藻煥爛，聲名播於天下。雀形既小，祿位殆不高矣。」及長，博聞強記，下筆成章。鄉人高孝基有知人鑒，每謂人曰：「崔信明才學富贍，雖名冠一時，但恨其位不達耳。」
《孝子傳》曰：紀邁五月五日生，其母棄之，村人紀淳妻養之。年六歲，本父母雲，汝是我兒，邁涕泣，傭所得，輒上母。
《續齊諧記》曰：屈原五月五日投汨羅而死，楚人哀之，每至此日，竹筒貯米投水祭之。漢建武中，長沙歐回，見人自稱三閭大夫，謂回曰：「嘗見祭甚善，但常患蛟龍所竊。今若有惠，可以練樹葉塞其上，以五彩絲約之，此二物蛟龍所憚也。」回依言，後乃復見感之。今人五日作粽子，帶五色絲及練葉，皆是汨羅之遺風也。
《西京雜記》曰：王鳳以五月五日生，其父母欲不舉。其叔曰：「昔田嬰敕其母勿舉田文，文後爲孟嘗君。以古事推之，非不祥。」遂舉之。
《鄴中記》曰：幷州俗以介子推五月五日燒死，世人爲其忌，故不舉火食，非也。北方五月五日自作飲食祠神，及作五色縷，五色辛盤相問遺，不爲介子推也。
《荊楚歲時記》曰：五月五日，西人幷蹋百草，今人又有鬥百草之戲。
又曰：五月五日競渡，俗爲屈原投汨羅日，傷其死所，幷命舟楫以拯之，舸舟取其輕利，謂之飛鳧。一自以爲水軍，一自以爲水馬。州將及土人悉臨水而觀之。
又曰：是月俗忌蓋屋及曝薦席。〈《風俗通》云：五月蓋屋，令人頭禿。又《異苑》云：新野庾實家嘗以五月暴席，忽有一小兒死於席下，俄失所在，其後實女子遂亡。相傳彌以爲忌此條通五月之事，今附於此。〉
又曰：五月五日，荊楚人幷蹋百草，將艾以爲人懸門戶上，以禳毒氣。故《師曠占》曰：「歲病，則艾草先生也。」
《風土記》曰：仲夏端五，端，初也。俗重此日與夏至同。先節一日，又以菇葉裹粘米，以栗棗灰汁煮令熟，節日啖。煮肥龜令極熟，去骨加鹽豉麻蓼，名曰菹龜。粘米一名粳，一曰角黍，蓋取陰尚陽包裹末之象也。龜表肉裏，陽內陰外之形，所以贊時也。
《抱樸子》曰：或問辟五兵之道。答以五月五日作赤靈符著心前。
又曰：蟾蜍萬歲者，頭上有角，頷下丹書八字再重，五月五日中時取之，陰乾百日，以其足畫地，即爲流水。
《風俗通》曰：五月五日，以五彩絲系臂者，辟兵及鬼，令人不病溫。
又曰：亦因屈原，一名長命縷，一名續命縷，一名辟兵繒，一名朱索。又有條達等織組雜物，以相贈遺。〈《孝經援神契》云：仲夏始出婦人染練，或有作務。《玉燭寶典》云：此節備擬甚多，其尚矣。又曰：日月星辰鳥獸之狀文綉金縷帖畫，貢獻所尊，古詩云：繞臂雙條達是也。〉
又曰：五月五日，集五色繒辟兵。餘問服君，服君曰：「青赤白黑以爲四方，黃爲中央，襞方綴於胸前，以示婦人蠶功也。織麥庪懸於門，以示農工成。轉聲以襞爲辟兵耳。」〈按麥肙音涓，麥莖也。〉
《養生要集》曰：術味苦，小溫，生漢中南鄭山谷，五月五日采之。
《琴操》曰：介子綏割腓股以啖重耳。重耳復國，子綏獨無所得。綏甚怨恨，乃作龍蛇之歌以感之，終不肯出，文公令燔山求之，子綏抱木而燒死。文公令民五月五日不得發火。
《玉燭寶典》曰：五月五日，采艾懸於戶上，以攘毒氣。按《荊楚歲時記》云：「宗則，字文度，常以五月五日未鶏時采艾，見似人處攬而取之，用灸有驗。是日競渡，采雜藥。」
《夏小正》曰：此月畜藥，以蠲除毒氣也。
《異苑》曰：五月五日，剪鴝鵒舌，以能學人語。
又曰：田文母嬖，五月五日生文，父敕令勿舉之，後母私舉，文長成童，以實告之，文遂啓父曰：「不舉五日子何？」父云：「生及戶，損父。」文曰：「壽命於天，豈壽命於戶？若壽命於戶，何不高其戶，誰能至其戶耶？」父知賢，爲嗣。齊封爲孟嘗君。
《世說》曰：胡廣本姓黃，五月五日生，父母惡之，置瓮中投於江，胡翁聞瓮中有兒啼，往取之，養爲子，遂七登三司。
《會稽典錄》曰：女子曹娥者，會稽上虞人，父能弦歌爲巫。漢安帝二年五月五日，於縣江溯濤迎波，沉溺死，不得屍。娥年十四，沿江號哭，晝夜不絕聲七月，遂投江而死。
習鑿齒《與褚常侍書》曰：想往日與足下及江州，五月五日共澡浴戲處，追尋宿眷，彷彿玉儀，心實悲矣。
《國史補》曰：揚州舊貢江心鏡，五月五日揚子江中所鑄也。或言中有百煉者，六七十煉則已易破難成，往往有自鳴者。
酈道元注《水經》曰：如深水有異魚。按正光元年五月五日，天氣清爽，聞池中槍槍。若鉦鼓聲，池水驚而沸，須臾雷電晦冥，有五色蛇，自池上屬於天，久之乃滅，波上水定，惟見一魚在，其一變爲龍。
《曆忌釋》曰：伏者，何也？金氣伏藏之日也。四時代謝，皆以相生。立春木代水，水生木；立夏火代木，木生火；立冬水代金，金生水。至於立秋以金代火，金畏火，故至庚日必伏。庚者，金也。〈《陰陽書》曰：候夏至後第三庚爲初伏，第四庚爲中伏，立秋後初庚爲後伏，謂之三伏。曹植謂之三詢也。〉
《史記》曰：張子房始見下邳圯上老人與一編書，曰：「讀是爲王者師，後十三年濟北殿穀城山下黃石，即我也。」良後從高帝過濟北，果見穀城下黃石，良取寶而祠之。留侯死，幷黃石葬之。每上冢，伏臘祠黃石。
又曰：秦穆公始爲伏祠。
《漢書》曰：東方朔爲郎，伏日詔賜諸郎肉，朔獨拔劍割肉，謂其同官曰：「當早歸，請受賜。」即懷肉而去。上問朔曰：「賜肉不待詔而去，何也？」上令自責。朔曰：「受賜不待詔，何無禮也；拔劍割肉，一何壯也；割之不多，又何廉也；歸遺細君，又何仁也。」上笑曰：「令生自責而反自譽。」復賜酒一卮，肉百斤，遺細君。
又曰：楊惲《報孫會宗書》曰：「田家作苦，歲時伏臘，烹羊炮羔，鬥酒自勞。」〈去聲。〉
《漢官儀》曰：伏日萬鬼所行，故伏。漢魏日有飲食之會。故《漢書》楊惲《閑居》曰：「養羊沽酤，供伏臘之費。」
《典略》曰：大駕都許，使光祿大夫劉松北鎮。袁紹軍與紹子弟日共宴飲，常以三伏之際，晝夜酣飲極醉，至於無知，雲以避一時之暑。故河朔有避暑飲。
《荊楚歲時記》曰：六月伏日幷作湯餅，名爲辟惡。
陸翽《鄴中記》曰：石季龍於冰井臺藏冰，三伏之月，以冰賜大臣。
宋王玄謨《壽陽記》曰：明義井，三伏之日，炎暑赫曦，男女行來，其氣短急，望見義井，則喜不可言。未至而憂，既至而樂，號爲歡樂井。
《世說》曰：郤嘉賓三伏之日詣謝公，炎暑熏赫，復當風交扇，猶沾汗流離。謝著故絹衣，食熱白粥，晏然無異。郤謂謝公曰：「非君，幾不堪此。」
崔實《四民月令》曰：初伏，薦麥瓜於祖禰也。
《風俗通》曰：漢中、巴蜀自擇伏日。俗說漢中、巴蜀、廣漢土地溫暑，草木蚤生晚枯，氣異中國，夷狄畜之。故令自擇伏日也。謹案《漢書高帝分四都之衆，用良平之策，還定三秦，席捲天下。蓋君子所因者本也，論功定封，加以金帛，重復寵異，令自擇伏日，不同於風俗也。
《書儀》曰：六月三日伏日。昔賈誼在湘南，六月三庚日，有鵩鳥來，時以南方毒惡，以助太陽銷爍萬物，故損人，因避之。
稽含《困熱賦序》曰：三伏之節始奏，商秋之辰未期，餘下俚貧生，居室卑陋，狹巷不來清風，短廡不足增蔭。嘆彼夏屋之士，體逸高廊，幷天而寒暑殊，同世而憂樂異矣。
程曉詩曰：平生三伏時，道路無行車，閉門避暑臥，出入不相過。今世褦襶子，觸熱到人家，主人聞客來，顰蹙柰此何。搖扇臂中疼，流汗正滂沱。傳戒諸高明，熱行宜見呵。
晉潘岳《懷縣詩》曰：南陸迎修景，朱明送末垂。初伏啓新節，隆暑亦赫曦。
《漢武帝故事》曰：景帝嘗夢高祖謂己曰：王美人生子可名爲彘。以乙酉年七月七日旦，生武帝於猗蘭殿。〈謹按《洞冥記》漢武帝未生之時，景帝夢一赤彘從雲中直下如林木蔽戶牖，望閣上有丹霞蓊鬱，既而乃改崇芳閣爲猗蘭殿，後王夫人生武帝也。〉
又曰：七月七日，上於承華殿齋，其日忽有鳥從西方來集殿前。上問東方朔。朔曰：「此西王母欲來也。」有頃，西王母至，有二青鳥如鳳，夾侍王母旁也。
又曰：王母遣謂帝曰：「七月七日，我當暫來。」帝至日掃宮內，燃九華之燈。
又曰：《漢武帝內傳》曰：帝登尋真之台齋，至七月七日夜，忽見天西南如白雲起，鬱鬱直來趨宮。有頃，西王母至，乘紫雲之輦。
又曰：七月七日，乃掃除宮掖之內，張雲錦之帷，燃九光微燈。夜二唱後，西王母駕九色之斑龍上殿。
又曰：七月七日，西王母降，武帝戴太真晨纓之冠，履玄瓊鳳文之舄。
宋卜子《楊園苑疏》曰：太液池西，有武帝曝衣閣，常至七月七日宮女出，登樓曝衣。
《晉書》曰：魏武帝辟高祖。以漢祚將終，不欲屈節於曹氏，辭以風痹不能起居。魏武遣親信令史微服於高祖門下樹蔭下息，時七月七日，高祖方曝書，令史竊知，還具以告。乃重遣辟之，敕行者曰：若復不動，便可收之。高祖懼而應命。
《後魏書》曰：太祖道武皇帝諱珪，七月七日生於參合陂。
又曰：任城王澄爲雍州，功縗在身，故以七月七日集文武騎射。張普惠，字洪賑，爲錄事參軍，奏記請停。
《列仙傳》曰：陶安公者，六安鑄冶師也。一朝火散，冶上紫色沖天，安公伏冶下求哀，須臾，朱雀止冶上，曰：「安公冶與天通，七月七日迎汝以赤龍。」至日龍來，安公騎之東南而去，邑中數萬人預共送之，皆與辭訣。
又曰：王子喬，周靈王太子晉也。好吹笙作鳳鳴。游伊洛之間，浮丘公接以上嵩高山。二十餘年後，于山中謂桓良曰：「告我家，七月七日待我緱氏山頭。」是日，果乘白鶴駐山嶺，望之不得到，舉手謝時人，數日而去。
又曰：吳蔡經去家時已老，及還更少壯，頭髮皆黑。語家中，言七月七日王君當來，可作數百斛酒飲之。至期日，王方平果來，乘羽車，駕五龍，聞金鼓簫管人馬之聲。
《荊楚歲時記》曰：七夕，婦人結彩縷，穿七孔針，或以金銀瑜石爲針，〈宋孝武七夕詩曰，迎風披采縷，阿月貫玄針。〉陳瓜果於中庭以乞巧。有喜子網於瓜上，以爲符應。
周處《風土記》曰：七月初七日，其夜灑掃中庭。然則中庭乞願，其舊俗乎？
又曰：魏時人或問董勛云：「七月七日爲良日，飲食不同於古，何也？」勛云：「七月黍熟，七日爲陽數，故以糜爲珍。今北人惟設湯餅，無復有糜矣。」
又曰：陸雲與兄平原書曰：〈機爲平原相。〉「一日按視曹公器物，書刀五枚硫璃筆一枝，景初二年七月七日，劉婕妤雲，見此使人恨然。案魏武帝於漢爲相，不得有婕妤。又景初是魏明帝年號。如此，則文帝物也，與曹公器玩同處，故致舛雜矣。」
《日緯書》曰：牽牛星，荊州呼爲河鼓，主關梁；織女星主瓜果。嘗見道書云：牽牛娶織女，取天帝錢二萬備禮，久而不還，被驅在營室是也。言雖不經，有是爲征也。
《西京雜記》曰：戚夫人侍兒賈佩蘭云：「在宮時見戚夫人侍高祖，至七月七日，臨百子池作於滇樂畢，以五色縷相羈，謂爲連愛。」
又曰：漢彩女常以七月七日穿針於開襟樓，俱以習俗也。
《輿地誌》曰：齊武帝起層城觀，七月七日，宮人多登之穿針，世謂之穿針樓。
《淮南子》曰：七月七日午時，取生瓜葉七枚，直入北堂中向南立以拭面，靨即當滅矣。
又《萬畢術》曰：七月七日采守宮陰乾之，合以井華水和塗女身有文章，即以丹塗之，不去者不淫，去者有奸。
晉周處《風土記》曰：七月初七日，其夜灑掃於庭，露施几筵，設酒酺時果，散香粉於筵上，以祈河鼓、〈《爾雅》曰：河鼓謂之牽牛。〉織女。言此二星辰當會，守夜者咸懷私願，鹹雲，見天漢中有弈弈白氣，有光耀五色，以此爲征應。見者便拜，而願乞富乞壽，無子乞子，惟得乞一，不得兼求，三年乃得言之，頗有受其祚者。
梁吳均《齊諧記》曰：桂陽城武丁有仙道，忽謂其弟曰：「七月七日，織女何事渡河？」答曰：「暫詣牽牛。」世人至今雲，織女嫁牽牛也。
《韋氏月錄》曰：《龍魚河圖》云：七月七日，取赤小豆，男吞一七，女吞二七，令人畢歲無病。
又曰：七月七日曬曝，革裘無蟲。
又曰：合烏鶏藥：是七月七日取烏鶏血和三月三日桃花末塗面及遍身，三二日肌白如玉。此是太平公主法，曾試有效。
《世說》曰：郝隆七月七日見鄰人皆曝曬衣服，隆乃仰，出腹臥，云：「曬書」。
崔寔《四民月令》曰：七月七日作麴合藍丸及蜀漆丸，暴經書及衣裳，習俗然也。
又曰：世傳竇後少小頭禿，不爲家人所齒，遇七夕，人皆看織女，獨不許後出，乃有神光照室，爲後之瑞。
《竹林七賢論》曰：阮咸，字仲容，籍兄子也。諸阮俱世儒學，善居室，內足於財，惟籍一巷，尚道業，好酒而貧。舊俗七月七日法當曝衣，諸阮庭中爛然，莫非綈錦。咸時總角，乃竪長竿，標大布犢鼻褌於庭中，曰：「未能免俗，聊復共爾。」
《酉陽雜俎》曰：魏僕射收臨代，七月登舜山徘徊顧眺，謂主簿崔撫曰：「吾所經多矣，于山川沃壤，襟帶形勝，天下名州不能過此，惟未審東陽何如？」撫對曰：「青得古名，齊得舊號，二處山川形勢相似，曾聽所論，不能逾越。」公遂命筆爲詩。
《雜異書》曰：時有女子尚幼，七夕見家人出庭望候天門開，獨在室中不出，曰：「若合當見者，雖暗室中亦應見之。」至夜深，忽見天上門開，雲氣赫弈，因求富。及長嫁而富，既寡，家累鉅萬。有賈客貨其絹百匹去，而船覆溺，資貨皆沒。其女子偶開後房，見絹在其中，但濕耳。後賈客歸而自首。女子曰：「絹歸矣。」驗之而信。〈亦出《夷堅錄》亦是開元以後事。〉
《國史補》曰：興元元年七月七日，斬僞官喬林，將臨刑，曰：「林以七月七日生，亦以此日死，豈非命也夫！」
古詩曰：迢迢牽牛星，皎皎河漢女，纖纖擢素手，軋軋弄機杼。終日不成章，涕泣零如雨。河漢清且淺，相去復幾許。盈盈一水間，脈脈不得語。
晉潘尼《七月七日侍皇太子宴玄圃園詩》云：商風初授，辰火玄流。朱明送夏，少昊迎秋。嘉木花園，芳草被疇。於時我後，以豫以游。
宋孝武《七夕詩》曰：開庭鏡天路，餘光不可臨。沿風披弱縷，迎曜貫玄針，薄藝誠無取，時務聊可尋。
宋謝惠連《詠牛女詩》曰：落日隱檐楹，升月照簾櫳。團團滿葉露，淅淅振條風。蝶夢恆栩栩，終年闕相從。遐川阻昵愛，修渚曠清容。弄杼不成藻，聳轡騖前蹤。昔離秋已雨，今聚夕無雙。傾河易回斡，款情難久悰。沃若靈駕旋，寂寞雲幄空。留情顧華寢，遙心逐奔龍。
宋顔延之《織女贈牽牛詩》曰：婺女麗經星，嫦娥棲飛月。慚無一媛靈，託身侍天闕。閭殊闔未央，銀河豈沐發。漢陰不夕悵，長河爲誰越？有促宴歸期，萬頃涼風發。非怨杼柚勞，但念芳菲歇。
宋謝莊《七夕詠牛女應詔詩》曰：輟機起春暮，停箱動秋襟。琥車照漢右，芝駕肅河陰。珠殿釭未暗，瑤庭露已深。夜清豈掩抑，弦徽無久臨。
蘇彥《七月七日詠織女詩》曰：火流涼風至，少昊協素藏。織女思北征，牽牛嘆南陽。時來嘉慶集，整駕巾玉箱。瓊佩垂藻蕤，霧裙結雲裳。金翠耀華輜，軿軒散流芳。釋轡紫微庭，解襟碧琳堂。忻燕未及究，晨輝照扶桑。仙童唱道情，盤螭起騰驤。悵悵一宵促，遲遲別日長。
梁簡文帝《七夕穿針欹疑詩》曰：憐從帳裏出，想見夜窗開。針欹疑月暗，縷散恨風來。
梁劉孝儀《詠織女詩》曰：金鈿已照耀，白日未蹉跎。欲待黃昏至，含嬌渡淺河。
梁庾肩吾《七夕詩》曰：玉匣卷懸衣，針縷開夜扉。姮娥隨月落，織女逐星移。離前看促夜，別後對空機。寄語雕淩鵲，填河未可飛。
隋庾信《七夕賦》曰：兔月先上，羊燈次安。睹牛星之曜景，視織女之闌干。於是秦娥麗妾，趙艶佳人，窈窕名燕，逶迤姓秦。娥麗裝而半故，憐晚飾之全新。此時幷舍房櫳，共往庭中，縷條緊而貫中，針鼻細而穿空。
隋王愼《七夕詩》曰：天河橫欲曉，鳳駕儼應飛。落日移妝鏡，浮雲動別衣。歡逐今宵盡，愁隨還路歸。猶將宿昔淚，更上去年機。
張文恭《七夕詩》曰：鳳律驚秋氣，龍梭靜夜機。星橋百枝動，雲路七香飛。映月回雕扇，淩霜曳綺衣。含情向華幄，流態入重闈。歡餘夕漏盡，怨結曉驂歸。誰念分河漢，還意兩心違。
