
《後漢書》曰：帝因西徵隗囂至漆。〈漆縣，屬右扶風。〉諸將多以王師之重，不宜遠入險阻，計猶豫未決。會召馬援夜至，帝大喜，引入，具以群議質之。援因說隗囂將帥有土崩之勢，兵進有必破之狀。又於帝前聚米為山谷，指畫形勢，開示眾軍所從道徑往來，分析昭然可曉。帝曰：「虜在吾目中矣！」明旦遂進軍，囂眾大潰。
又曰：獻帝時，三輔大旱，帝避正殿請雨，遣使者洗囚徒，原輕系。〈洗謂蕩滌也。〉是時，穀一斛五十萬、豆麥一斛二十萬，人相食啖，白骨委積。帝使御史侯汶出太倉米、豆，為飢人作麋粥，經日而死者無數。帝疑賑卹有虛，乃親於御坐前量試作麋，乃知非實。〈袁宏《漢記》曰：時敕侍中劉艾取米豆五升，於御前作糜，得滿三孟。於是謂尚書曰：「米豆五升，得麋三孟，兩人委頓，何也？」〉使侍中劉艾出讓有司。於是尚書令以下皆詣省閣謝，奏收侯汶考實。詔曰：「未忍致汶於理，可杖五十。」自是之後，多得全濟。
《宋書》曰：晉平王休祐，素無才能，強梁自用。大明之世，年尚少，未得自專，至是貪淫好財色。在荊州裒刻所在，多營財貨。以短錢一百賦民，田登就求白米一斛，米粒皆令徹白，若有破折者，悉刪簡不受。民間糴此米一升一百，至時又不受米，評米責錢。凡諸求利，皆悉如此。
又曰：徐齊耕，晉陵人也。元嘉二十一年，大旱人飢。耕詣縣陳辤，以米千斛助官振貸。縣為言上，當時議以耕比漢卜式。詔書褒美，酬以縣令。大明八年東土飢，東海嚴成、東莞王道益，各以私穀五百餘斛助官振卹。
《梁書》曰：任昉為新安太守，為政清省，吏民便之。卒於官，惟有桃花米二十斛，無以為斂。遺言：「不許將新安一物還都。」
《南史》曰：孔覬後為司徒左長史，弟道存，代覬為後軍長史、江夏內史。時東土大旱，都邑米貴，一升將百錢。道存慮覬甚乏，遣使載五百斛米餉之。覬呼使謂之曰：「我在彼三載，去官之日，不辦有路糧。卿至彼未幾，那能便得此米？即可載還彼。」吏曰：「自古已來，無有載米上水者。都下米貴，乞於此貨之。」不聽，吏乃載米而去。
《梁書》曰：庾詵嘗乘舟從氵昱中山舍還，載米一百五十石，有人寄載四十石。及至宅，寄載者曰：「君四十斛，我百五十斛。」詵嘿然不言，恣其取足。鄰人有被執為盜見劾，妄疑詵。詵矜之，乃以書質錢二萬，令門生詐為其親，代之酬備。鄰人獲免，謝詵，曰：「矜天下無辜，豈期謝也！」
又曰：張率嗜酒不事，於家務尤忘懷。在新安，遣家僮載米三千石還吳宅。及至，耗太多。率問其故，答曰：「雀鼠耗。」率笑而言曰：「壯哉，雀鼠！」竟不研問。
《南史·隱逸傳》曰：陶潛為彭澤令。郡遣督郵至縣，吏白應束帶見之，潛嘆曰：「我不能為五斗米，折腰向鄉里小人。」即日解印綬去職，賦《歸去來》，以遂其志。
《後魏書》曰：崔浩自饌《食經》序，曰：「餘備位台鉉，與參大謀，賞獲豐厚，牛羊蓋澤，貨累巨萬，衣則重錦，食必粱肉。遠惟平生，思季路負米之時，可復得乎？故序遣文，垂示來世。」
《北史》曰：齊文宣帝崩，當朝文士各作輓歌十首，擇其善者而用之。魏收、陽休之、祖孝徵等不過得一二首，惟盧思道獨有八篇，故時人稱為「八美盧郎」。
《唐書》曰：李峴為京兆尹，所在皆著聲績。天寶十三載，連雨六十餘日。宰臣楊國忠惡其不附己，以雨災歸咎京兆尹，乃為長沙郡太守。時京師米麥踴貴，百姓謠言曰：「欲得米粟賤，無過追李峴。」為其政得人心如此。
又曰：張萬福為泗州刺史。魏州飢，父子相賣，餓死者接道。萬福曰：「魏州，吾鄉里也，安可不救？」令其兄子將米百車往飠委之。又使人於汴口，求魏人自賣者，給車牛贖而遣之。
又曰：陽城嘗約其二弟云：「吾所得月俸，汝可度吾家有幾口，月食米當幾何，買薪菜鹽米凡用幾錢，先具之，其餘悉以付酒媼，無留也！」未嘗有所蓄積。
《說苑》曰：子路曰：「負重道遠者，不擇地而休；家貧親老者，不擇祿而仕。昔者由事二親之時，常食藜藿之實，而為親負米百里之外。親沒之後，南遊於楚，從車百乘，積粟萬鍾，累茵而坐，列鼎而食。願食藜藿、為親負米之時，不可復得也！枯魚銜索，幾何不蠹？二親之壽，忽如過隙！草木欲長，霜露不停；賢者欲養，二親不待。故曰家貧親老，不擇祿而仕也！」
《呂氏春秋》曰：孔子窮於陳、蔡之間，藜羹不糝，七日不甞粒。晝寢，顏回索米得而來，爨之幾熟，孔子望見顏回攫其甑中而飯之。選間食熟，謁孔子而進食。孔子起曰：「今者夢見先君，食潔欲饋。」回曰：「可。嚮者{火矣}煤入甑中，回以為棄之則不可，置之則不潔，因攫而食之。」孔子嘆曰：「人所信者目也，而目猶不可信；所恃者心也，而心猶不足恃。弟子記之：知人固不易。」
《水經》曰：會稽有射的山，遠望狀若射侯，故謂射的。的之西有石室，名之為射堂。年登否，常占射的，以為貴賤之准。的明則米賤，的暗則米貴。故諺云：射的白，斛米百；射的玄，斛米千。
《毛詩·鄘·柏舟·桑中》曰：爰釆麥矣，沫之北矣。
又《載馳》曰：我行其野，芃芃其麥。
又《思文》曰：思文后稷，克配彼天。立我蒸民，莫匪爾極，貽我來牟。〈牟，麥也。〉
《禮記·月令》曰：孟夏之月，天子以彘嘗麥。孟春行冬令，則首種不入。〈蔡邕《章句》曰：首種為宿麥也。〉
《左傳·桓公》曰：夏四月，鄭祭足師師取溫之麥。〈溫，周蘇氏之地。〉
又《文下》曰：魯襄仲如鄭，拜穀之盟。復曰：「臣聞齊人將食魯之麥。」
又《成上》曰：晉侯夢大厲，公召桑田巫，巫曰：「不食新麥矣！」六月丙午，晉侯欲麥，使甸人獻麥，召桑田巫，示而殺之。將食，張，如廁，陷而卒。
《春秋佐助期》曰：麥神，名含福，姓習。
《春秋說題辭》曰：麥之為言殖也。寢生，觸凍而不息，精射刺直。故麥含芒，生且立也。
《尚書大傳》曰：秋昏，虛星中，可以種麥。
《孝經援神契》曰：黑墳宜黍、麥。
《周書》曰：四月孟夏，王初祈禱於岱宗，乃嘗麥於廟。
《史記》曰：箕子朝周，過故殷墟，咸生禾黍。箕子傷之，欲哭則不可，欲泣為其近婦人。乃作《麥秀》之詩，以歌詠之。其詩曰：「麥秀漸漸兮，禾黍油油。」
《漢書》曰：武帝外事四夷，而民去本。董仲舒說上曰：「《春秋》他穀不書，至於麥禾不成則書之。以此見聖人於五穀，最重宿麥。今關中俗不好種麥，願陛下幸詔大司農，使關中民益種宿麥，無令後時。」
《東觀漢記》曰：高鳳，字文通，南陽苑人。誦讀晝夜不絕。妻嘗之田，暴麥於地，以竿授鳳，令護鳥雀。鳳受竿，誦經如故。天大雷暴雨流潦，鳳留意在經，忽不視麥，麥隨水漂去。
又曰：第五倫免歸田，躬與奴共發株棘田種麥。
又曰：董宣為洛陽令，卒官。詔遣使視，惟見布被覆屍，妻子對哭，有大麥數斛。
又曰：鄧禹平三輔，糧乏，王丹上麥二千斛。禹高其節義，表丹領左馮翊。
又曰：張堪為漁陽太守，勸民耕種，以致殷富。百姓歌曰：「桑無附枝，麥穗兩歧。張君為政，樂不可支。」
《續漢書》曰：羊續為南陽太守。妻與子秘往郡舍，續閉門不納。妻自將秘行其資藏，惟布衾、弊，鹽麥數斛。
又曰：桓帝時，童謠曰：「小麥青青大麥枯，誰當獲者？婦與姑。丈夫何在？西擊胡。」〈後西羌大至，抽丁以徵之。〉
袁山松《後漢書》曰：范丹，字史雲，外黃人。使兒捃麥，得五斛。鄉人尹台遺之一斛，屬兒莫道。丹後知，即令並送六斛。言麥已雜，遂誓不取。
王隱《晉書》曰：王褒，字偉元。諸生有密為褒刈麥者，褒遂棄之。於是莫敢復佐。
《晉書·載記》曰：京兆杜洪竊據長安，自稱晉徵北將軍，雍州刺史，戎夏多歸之。符健密圖關中，懼洪知之，乃偽愛石祗宮室，於枋頭課所部種麥，示無西意。有知而不耕種者，健殺之以徇。
《晉起居注》曰：咸康三年，河北謠曰：「麥入土，殺石虎。」
又曰：太康十年，嘉麥生扶風，一莖四穗，收實三倍。
崔鴻《十六國春秋·前涼錄》曰：張駿九年，雨五稼穀於武威、惇煌，種之皆生，因名天麥。
又《前秦錄》曰：初，符健聞桓溫之來伐也，芟麥以待之。故溫掠無所得，軍人大飢。
又曰：新羅王遣使貢其方物，在百濟東，去長安九千八百里，其人食麥。
又《前涼錄》曰：永嘉元年，嘉麥一莖九穗，生姑臧。
《三國典略》曰：李岳，字祖仁，官至中散大夫。嘗為門客所說，舉錢營生，廣收大麥，載赴晉陽，候其寒食，以求高價。清明之日，其車方達。又從晉陽載化生向鄴城，路逢大雨，並化為泥。息利既少，乃至貧迫。當世人士莫不笑之。
《陳書》曰：侯景亂時，吳明徹有粟麥三千餘斛，而鄰里飢餒，乃白諸兄曰：「今人不圖久，奈何不與鄉里共此？」於是計口平分，同其豐儉。群盜聞而避焉，賴以存者甚眾。
《後周書》曰：大象末，有強練師以無底囊曆長安市告乞。市人以米麥遺之，隨即漏地。人或問其故，強練曰：「但令諸人見盛空耳！」及隋初，遷都龍首山，長安遂空矣。
《隋書》曰：張文詡隱居，嘗有人夜中竊刈其麥者，見而避之。盜因感悟，棄麥而謝。慰諭之，自誓不言，固令持去。經數年，盜者向鄉人論之，始為遠近所悉。鄰家築牆，心有不直，文詡因毀舊堵以應之。
《唐書》曰：開元十三年，河南府壽安縣人劉懷家有大麥六畝先熟，與眾麥殊色，其中有兩歧、三歧、四歧、六歧者。
又曰：元和九年六月三日，宰臣武元衡為盜所害。先是，長安謠曰：「打麥麥打，三三三。」既而旋其袖，曰：「舞了也。」解者謂：打麥者，打麥時也；麥打者，蓋謂暗中突擊也；三三三，謂六月三日也。舞了者，謂元衡之卒也。
又曰：西安國，每十月，令巫者齎餚詣山中，散糟麥於空，犬咒呼鳥，俄而鳥如雞飛入巫者之懷。因割腹而視之，每有一穀，來歲必登；若有霜雪，必有災異。其俗信之，名為鳥卜。
又曰：吐谷渾，地氣大寒，不生秔稻，有青{麥稞}〈還�切〉麥，�〈音勞〉豆、小麥，�麥。
《莊子》曰：大儒以《詩》、《禮》發冢，小儒曰：「口中有珠。《詩》曰：青青之麥，生於陵陂。生不布施，死何含珠為？」
《淮南子》曰：濟水通和而宜麥。
又曰：三春之月，天子衣青衣，乘青龍，食麥與羊。
《秦子》曰：孔文舉為北海相，有人母病差，思食新麥，家無，乃盜鄰熟麥而進之。文舉聞，特償之。
《家語》曰：宓子賤為單父宰，百姓化之。齊人攻魯，道由單父。父老謂曰：「麥已熟矣，今齊寇至，不及人人自收其麥，請放民，皆使出獲傅郭之麥，可以益糧，且不資寇。」三請而宓子不聽。俄而寇逮於麥。季孫聞之怒，使人讓之，密於{就足}然曰：「今玆無麥，明年可樹。若使不耕者得獲，是民樂有寇也。且單父一歲之麥，於魯不加強，喪之不加弱。使民有自取之心，其瘡必數世不愈。」季孫聞之，赧然愧曰：「地若可入，吾豈忍見宓子哉！」
《廣雅》曰：大麥，麰也；小麥，麳也。
《呂氏春秋》曰：得時之麥，長{禾向}而頸墨，二七以為行，西服薄穗而赤色，稱之重，食之致香以息，使人肥且有力。
《范子計然》曰：東方多麥，南方多稷，西方多麻，北方多菽，中央多禾，五土之所宜也。
《說文》曰：麥，芒穀，秋種厚埋，故謂之麥。麥，金也。金王而生，火王而死。從「來」，有穗者，從「夊」；〈思惟切。〉來，周所受來牟也。一麥二縫，象其芒剌之形，天所來也；麧，〈音紇〉堅麥也；<麥貞>，〈音瑣〉小麥屑核也；<麥差>，磨麥也；<麥>，麥核屑也，十三斤為三斗，從「麥」，「」聲；，煮麥也；麮，麥白煮也；稍，麥莖也。
《廣志》曰：虜小麥，其實大，似大麥形，有二縫，{禾宛}麥，似大麥，出涼州；旋麥，三月種，八月熟，出西方；赤麥，赤而肥，出鄭縣。有半夏小麥，有秀芒大麥，有黑{禾廣}麥。
《吳氏本草》曰：大麥，一名{禾廣}麥，五穀之盛。無毒，治消渴，除熱益氣，食蜜為使。麥種，一名小麥，無毒，治利而不中。
《氾勝之書》曰：凡田六道，種麥為首。「子欲富，黃金覆」，謂曳柴壅麥根也。夏至後七十日，寒地可種宿麥。
又曰：麥早種穗強而有節，晚種穗小而少實。漬麥種以酢漿，無蟲。冬雪止，掩其雪，勿從風飛去，則麥耐旱。
崔寔《四民月令》曰：六月初伏，薦麥、瓜於祖禰。
《陳留耆舊傳》曰：高順，字孝父，惇厚少華。子式，至孝。彖蝗為災，不食式麥。
《英雄記》曰：呂布令韓暹、楊奉取劉備地麥，以為軍資。
《曹瞞傳》曰：太祖曾行麥中，令士卒無敗麥，犯者死。騎士皆下馬，持麥以相付。太祖馬騰入麥中。太祖曰：「孤為軍帥，不可殺，請自刑。」因援劍割發以置地。
《諸葛恪別傳》曰：孫權嘗饗蜀使費禕，禕停食<麥並>，索筆作《麥賦》，恪亦請筆作《磨賦》咸稱善。
《西域諸國志》曰：天竺以十一月六日為冬至，則麥秀；十二月十六日為臘，則麥熟。
《博物志》曰：啖麥令人多力。
又曰：近世有田夫至巧，削木為麥，入市糶之。糴者無疑，歸磨乃覺非麥。
《搜神記》曰：麥之為蛺蝶，由干溼也，爾則萬物之變皆有也。農夫止麥之化者，區之以灰；聖人理萬物之化者，濟之以道。
孔融《教高密令》曰：高密侯國箋言：鄭國增門之崇，令容高車結駟之路；出麥五斛，以酬執事者之勞。
