
《書》曰：戊午，師渡孟津，陳於商郊，俟天休命。甲子昧爽，受率其旅若林，會於牧野。〈族，衆也。如林，言盛多。會，逆，拒戰。〉罔有敵於我師，前徒倒戈，壹戎衣，而天下大定。〈言與衆同心，動有成也。〉
《豰梁傳》曰：齊侯兵車之會四，未嘗有大戰，愛民也。
《後漢書》曰：初，卷人維汜，〈卷，縣名，居河南郡，故城在今鄭州原武城縣西北。〉妖言稱神，有弟子數百人，坐伏誅。後其弟子李廣等，宣汜神化不死，以誑惑百姓。十七年，遂共聚會徒黨，攻沒睆城，〈睆，縣名，屬盧江郡，今舒州懷寧縣。睆音下板切，又下管切。〉殺睆侯劉閔，自稱南嶽大師。遣謁者張宗將兵數千人討之，復爲廣所敗。於是使馬援發諸郡兵，合萬餘人擊破廣等，斬之。
又曰：章和二年，護羌校尉張紆誘誅燒當種羌迷吾等，由是諸羌大怒，謀欲報怨，朝廷憂之。公卿舉鄧訓代紆爲校尉。諸羌激忿，遂相與解仇結婚，交質盟詛，〈鄭玄註：《周禮》云：大事曰盟，小事曰詛。〉衆四萬餘人，期冰合渡河攻訓。
又曰：吳漢爲安樂令，會王郎起，北州擾惑。漢素聞光武長者，獨欲歸心。乃說太守彭寵曰：「漁陽、上穀突騎，天下所聞也。君何不合二郡精銳兵，附劉公擊邯鄲，此一時之功也。」〈一時，言不可再遇也。〉寵以爲然。
又曰：朱鮪聞光武北伐而河內孤，使討難將軍蘇茂、副將賈強率兵三萬餘人，渡鞏河攻溫。〈鞏、溫，幷今洛川縣也，臨廣河，故曰鞏河。〉檄書至，寇恂即勒軍馳出，幷移告屬縣，發兵會於溫下。軍吏皆諫曰：「今洛陽兵渡河，前後不絕，宜待衆軍畢集，乃可出也。」恂曰：「溫，郡之藩蔽，失溫則郡不可守。」遂馳赴之。旦日合戰，而偏將軍馮異遣救，及諸縣兵適至，士馬四集，幡旗蔽野。恂乃令士卒乘城鼓譟，大呼，言曰：「劉公兵到。」蘇茂軍聞之，陣動，恂因奔擊，大破之。
又曰：吳漢悉發幽州兵，與光武會清陽。諸將望見漢還，士馬甚盛，皆曰：「是寧肯分兵與人耶？」及漢至莫府，上兵簿〈莫，大也。兵薄，軍之士名帳。〉諸將人人多請之。光武曰：「屬者恐不與人，〈屬，猶近也。〉今所請又何多也？」諸將皆慚。
《晉書·天文志》曰：征吳之役，三河徐、兗之兵悉出，交戰於吳、楚之地。
《唐書》曰：憲宗時，鄆州李師道翻覆違命，詔宣武、義成、武寧、橫海四節度之師與田弘正會軍討之。弘正奏請取黎陽渡河，會李光顔等軍齊進。帝召宰臣於延英議可否，皆曰：「閫外之事，大將制之，旣有奏陳，宜遂其請。」裴度獨以爲不可，奏曰：「魏博一軍，不同諸道。過河之後，卻退不得，便須進擊，亦見成功。若取黎陽渡河，即才離本界，便至滑出，徒有供餉之勞，又生顧望之勢。況弘正、光顔幷少威斷，更相疑惑，必恐遷延。然兵事不從中制，一定處分，或慮不可。若欲於河南持重，則不如河北養威。不然，即且秣馬厲兵，候霜降水落，於楊劉渡河。直抵鄆州。但得至陽谷已來卜營，則兵勢自盛，形自不撓。」上曰：「卿言是矣。」乃詔弘正取楊劉渡河。及弘正軍旣濟河而南，距鄆州四十里築壘，賊勢果蹙。頃之，誅師道。
《三國典略》曰：周武帝率六軍趣鄴，齊主令群臣議之。廣寧王孝珩議曰：「今大寇旣深，事藉機變，請使任城王便領幽州道兵，自土門入，聲取幷州。獨孤永業便領洛州兵，自潼關入，聲取長安。臣請領京畿兵出溢，只鼓行逆戰。賊懸軍遠來，日增疲老，聞南北有兵，自然應退。」
《書》曰：帝曰：「諮，禹！惟時有苗弗率，汝徂征。」〈三苗之民數千，王誅率循也。徂，往也。不循帝道，言亂逆也，命禹討之。〉禹乃會群後，誓於師，曰：「濟濟有衆，咸聽朕命：〈令諸侯伐有苗也。軍旅曰誓。濟濟，衆盛之貌。〉蠢茲有苗，昏迷不恭，〈蠢，動；昏，暗也。言其所以宜討。〉侮慢自賢，反道敗德；〈狎侮先王，輕慢典教，反正道，敗德義。〉君子在野，小人在位；〈廢仁賢，任奸佞。〉民棄不保，天降之咎。〈言民叛天，災之。〉肆予以爾衆士，奉辭伐罪。〈肆，故也。辭謂不恭。罪謂侮慢以下事。〉爾尚一乃心力，其克有勛！」三旬，苗民逆命。益贊於禹曰：「惟德動天，無遠弗屆。」禹拜昌言，班師振旅。帝乃誕敷文德，舞干羽於兩階。七旬，有苗格。
又曰：啓與有扈，戰於甘之野。王曰：「嗟！六事之人，予誓告汝：有扈氏威侮五行，怠棄三正，天用剿絕其命。用命賞於祖。不用命，戮於社；予則孥戮汝！」
又曰：羲和湎淫，廢時亂日，胤往征之，告於衆曰：「羲和屍厥官、昏迷於天象，以幹先王之誅。今予奉將天罰。火炎昆岡，玉石俱焚。天吏逸德，烈於猛火。殲厥渠魁，脅從罔治。嗚呼！威克厥愛，允濟；愛克厥威，允罔功。爾衆士，懋戒哉！」欽承天子休命。
又曰：魯侯伯禽宅曲阜，徐夷幷興東郊不開作費。誓公曰：「嗟，人無嘩！聽命：善穀乃甲冑，備乃弓矢，鍛乃戈矛，礪乃鋒刃，無敢不善！峙乃糗糧，峙乃芻茭，無敢不逮！汝則有大刑！魯人三郊、三遂，峙乃楨�。甲戌，我惟築。無敢不供！汝則有無餘刑，非殺。」〈刑者非一也。〉
又曰：惟戊午，王次於河朔，〈次，止也。戊午渡河而誓，旣誓而止於河之北。〉群後以師畢會。〈諸侯盡會止也。〉王乃徇師而誓，曰：「嗚呼！西土有衆，咸聽朕言！〈徇，循也。武王在西，故稱西土。〉今商王受力行無度，〈行無法度。〉播棄黎老，昵比罪人。〈鮐背之者稱黎老。棄，不禮敬也。昵，近也。罪人，謂天下逋逃小人也。〉予有亂臣十人，同心同德。〈言我治理之臣雖少，而心德同也。〉雖有周親，不如仁人。」〈周，至也。紂至親雖多，不若周家之多仁人也。〉
又曰：武王伐紂，曰：「今予發，惟恭行天之罰。今日之事，不愆於六步七步，乃止齊焉。夫子勖哉！不愆於四伐、五伐、六伐、七伐、乃止齊焉。勖哉夫子！尚桓桓，如虎如貔，如熊如羆！於商郊！弗迓克奔，以役西土，勖哉夫子！爾所弗勖，其於爾躬有戮！」
又曰：爾衆士同力王室。
《史記》曰：太尉行令軍中曰：「爲呂氏右袒，爲劉氏左袒。」軍中皆左袒。
《後漢書》曰：齊武王伯升，旣破甄阜軍，乃陳兵誓衆，焚積聚，破釜甑，鼓行而前。
《晉書》曰：元帝以祖逖爲奮威將軍、豫州刺史，給千人廩，布三千匹，不給鎧仗，使自招募。仍將本流徒部曲百餘家渡江，中流擊楫而誓曰：「祖逖不能清中原而復濟者，有如大江！」辭色壯烈，衆皆慨嘆。屯於淮陰，起冶鑄兵器，得二千餘人而後進。
又《載記》曰：王猛與慕容評戰，陳於渭原，而誓衆曰：「王景略受國厚恩，任兼內外，今與諸軍深入賊地，宜各勉進，不可退也。願戮力行間以報恩，顧受爵明君之朝，慶觴父母之室，不亦美乎？」衆皆勇奮，破釜棄糧，大呼競進。
《後周書》曰：太祖率李弱、獨孤信等十二將東伐。至潼關，太祖乃誓於師曰：「與爾有衆，奉天威，誅暴亂。惟爾衆士，整爾甲兵，戒爾戎事，無貪財以輕敵，無暴民以作威。用命則有賞，不用命則有戮，爾衆士其勉之。」遣子宴居軍前徇地。
《唐書》曰：高祖起義兵，西圖關中，精甲三萬。高祖杖白旗，誓衆於太原之野，引師即路。
又曰：太宗征王世充，陳兵�水之上，步騎五萬。太宗舉旄誓衆曰：「隋室無道，毒被蒼生，我國家受命於天，寧濟億兆。世充敢抗大邦，數行侵暴，誅殺良善，恣其淫酷。國家爲百姓除害，事不獲已。各宜整爾軍旅，修爾器械，立勛立效，龔行天罰，敢有犯命者斬無赦。」
又曰：硃泚亂韋皋於隴州，築壇於庭，血牲，與將士等盟曰：「上天不弔，國家多難，逆臣乘間，盜據皇宮。而李楚琳亦扇兇徒，傾陷城邑，酷虐所加，爰及本使，旣不事上，安能恤下。皋是用激心憤氣，不遑底寧，誓與群公，竭誠王室。凡我同盟，一心竭力，伏順除凶，祖先之靈，必當幽贊。言誠則志合，義感則心齊，粉骨塵軀，決無所顧。有渝此志，明神殛之，迨於子孫，亦罔遺育。皇天后土，當兆斯言。」又使通於吐蕃以求助。
《古司馬兵法》曰：古者逐奔不遠，縱綏不及，所以示君子且有禮。不遠則難誘，不及則難陷，以禮爲固，以仁爲勝。旣勝之後其教可復，是故君子貴之也。有虞氏戒於國中，欲人體其命也；〈舜以農教戰，以戰教民，畋獵簡習，故民體之也。〉夏後氏誓于軍中，欲民先成其慮也；〈禹令軍聚，重復教肆，進退左右，前後離合周旋也。〉殷誓于軍門之外，欲民先意待事也；〈殷旣遵虞夏之教民，又于軍門外復簡試。〉周將交刃而誓之，以致意也。〈周用虞夏殷之教民交和接兵，又復申望誓之軍，德薄，民俗巧也。〉
又曰：賢王制禮樂法度，乃作五刑，興甲兵，以討不義。巡狩、省方，會諸侯考不同，其有失命亂常、背德逆天之時，而危有功之君。〈王者以有功德者爲君長，賊臣欲篡殺之。〉遍告於諸侯，章明於有罪，乃告於皇天上帝，日月星辰，以禱於后土，四海之神，山川冢社。〈冢社者，天子太社也。〉乃造於先王，然後冢宰征師於諸侯。〈造，就也。就造於先祖廟也。〉曰某國爲不道，征之。以某年月日，師至於某國。〈至於所征之國，與天子會。〉天子正刑，〈刑者，天子之法也。刑以征不義、伐不從，王者之法也。〉冢宰與伯布命于軍，曰入罪人之地。無暴神，無獵田，無有虐，無毀二功，無糞墻屋，無伐樹木，無取六畜，無取禾粟，無取器城。見其老幼，奉歸勿傷。雖遇壯者，不校勿敵；若傷人，醫藥歸之。旣誅有罪，王及諸侯正其國，舉賢更立，明正復職。〈王者與四方諸侯伐無道之國，整頓其民人，舉賢良更立爲君，奉遵王法，復百官之職事矣。〉
《論衡》曰：師尚父爲周司馬，將師伐紂，到孟津之上，仗鉞把旄，號其衆曰：「倉兕」。倉兕，水中之獸也，善覆人船。因神以化，欲令急渡，汝不急渡，蒼兕害汝。河中有此之物，時時出浮，一身九頭，人畏惡之，未必覆人船者也。
《文選》曰：勒三軍，誓將帥，元戎竟野，戈鋋彗�。
《莊子》曰：市南宜僚弄丸，兩家之難解；孫叔敖甘寢秉羽，而郢人投兵。
《晉書》曰：張重華攻石季龍，遣謝艾爲使持節、軍師將軍，率步騎三萬，進軍臨河。麻秋以三萬衆拒之。艾乘軺車，冠白舀，鳴鼓而行。秋望而怒曰：「艾年少書生，冠服如此，輕我也。」命黑槊龍驂三千人馳擊之。艾左右大擾。左戰帥李偉勸艾乘馬，艾不從，乃下車踞胡床，指麾處分。賊以爲伏兵發也，懼不敢進。張瑁從左南緣河而絕其後，秋軍乃退。艾乘奔擊，遂大敗之。
又曰：陳敏一旦據有江東，刑政無常，不爲英俊所服，且子弟凶暴，所在爲患。周、顧榮之徒常懼禍敗。遣使密報征東將軍劉准遣兵臨，淮已爲應。及兵至，敏使弟昶及將錢廣，次烏江以拒之。錢廣，鄉人也，潛使圖昶。廣遣其屬何康投募送白事於昶，昶傾視書，康揮刀斬之，稱州下已殺敏，動者誅三族，吹角爲內應。廣先勒兵在朱雀橋，陳兵水南。敏師萬人將戰，未濟，榮以白羽扇麾之，敏衆潰散。敏單騎東奔，爲義師所斬。
《梁書》曰：魏中山王元英寇北徐州，高祖詔韋�率衆會焉。英自率衆來戰，�乘素木輿執白角如意以麾軍。一日數合，英甚憚其強。
劉《梁典》曰：韋�字文懷，京兆杜陵人也。�雖有曠世之度，蒞民以惠愛爲本，所居必治。將兵仁愛，被服必於儒者，雖臨陣交鋒，常緩服乘輿，執竹如意以麾進止。
《北史》曰：唐永身長八尺，少耿介，有將帥才，讀《班超傳》，慨然有萬里之志。正光中，爲北地太守。永善取下土，人競爲之用。臨陣常著白裙襦，把角如意以指麾處分，辭色自若。在北地四年，與賊數十戰，未嘗敗北。時人語曰：「莫陸梁，恐爾逢唐將。」永所營之處，至今猶稱唐公壘。
《後魏書》曰：毛法仁言聲壯大，至于軍旅田狩，唱呼處分，振于山谷。
《後周書》曰：李遠，字萬歲。幼有器局，志度恢然。嘗與群兒爲戰鬥之戲，指麾部分，便有軍陣之法。郡守見而異之，召使更戲。群兒懼而散走，遠持杖叱之，復爲向勢，意氣雄壯，殆甚於前。郡守曰：「此小兒必爲將帥，非常人也。」
又曰：建德中東伐齊，帝引兵發京師。壬寅，渡河，與諸軍合。十二月戊申，次於晉州。恐王師卒至，於城南穿塹，自喬山屬於汾水。庚戌，帝帥諸軍八萬人，置陣東西二十餘里。帝乘常御馬，從數人巡陣處分，所至輒呼主帥姓名以慰勉之。將士感見知之恩，各自奮勵。
《隋書》曰：李子雄從幸江都，帝以仗衛不整，顧子雄步伍之，子雄立指麾，六軍肅然。帝大悅，曰：「公眞武侯才也。」尋轉右武侯大將軍。
《唐書》曰：德宗時，鄭權爲涇原節度使劉昌從事。昌病，亟請入覲，度軍中必有變，以權寬厚，善容衆，俾主留務。旣而兵果爲亂。權挺身於白刃中，抗詞以明逆順，因殺其首亂者數人，士皆戢伏。
又曰：昭宗時，玉山都頭楊守信葉楊復恭稱兵闕下，陣於通化門，上陳兵於延喜門。是夜，令劉崇望守度支軍。明日曉，入含光門。未開，門內禁軍列於左右，俟門開即劫掠兩市。及聞傳呼宰相來，門方開，崇望駐馬慰諭之曰：「聖上在街東親總戎事。公等禁軍，何不樓前殺賊，立取功名。切不可剽掠街市，圖小利以成惡名也。」將士惟惟，從崇望至長樂門。守信見兵來，即遁，軍士呼萬歲。是日庫市獲全，軍人不亂，繄崇望之方略也。
《五代周史》曰：世宗至泗州，太祖皇帝乘勝麾軍焚郭門，奪月城，帝親冒矢石以攻其壘。丙午日南至，從臣拜賀於城之上。
《語林》曰：諸葛武侯與司馬宣王在渭濱，將戰，宣王戎服蒞事，使人視武侯，素輿葛巾，持白毛扇指麾，三軍皆隨其進止。宣王聞而嘆曰：「可謂名士。」
《左傳》曰：宋華元將戰，殺羊食士，其禦羊斟不與。及戰，曰：「疇昔之羊，子爲政，今日之事，我爲政。」與入鄭師，故敗。君子謂：「羊斟非人也，以其私憾，敗國殄民。刑孰大焉。」
《史記》曰：樂毅幷護趙、楚、韓、魏、燕之兵以伐齊，破之濟西。諸侯罷歸，而燕軍樂毅獨追，至於臨�。齊王之敗濟而亡走，保於莒。樂毅獨留徇齊，齊皆城守。樂毅攻入臨淄，盡取齊寶財物祭器輸之燕。燕昭王大悅，親至濟上勞軍，行賞饗士，封毅於昌國，號爲昌國君。
《東觀漢記》曰：上大發關東兵，自將上隴，隗囂衆潰走，圍解。於是置酒高會，勞賜諸將，來歙班坐絕席，在諸將之右，賜歙妻縑千匹。
《後漢書》曰：吳漢圍蘇茂於廣樂。劉永將周建別招聚收集得十餘萬人，救廣樂。漢將輕騎迎與之戰，不利，墮馬傷膝，還營，建等遂連兵入城。諸將謂漢曰：「大敵在前而公傷臥，衆心懼矣。」漢乃勃然裹瘡而起，椎牛饗士，令軍合戰，大破之。
又曰：劉盆子旣降，帝令縣廚賜食，衆積困餒，十餘萬人皆得飽飫。
又曰：鄧禹至長安，軍昆明池，大饗士卒。率諸將齋戒，擇吉日，修禮謁祠高廟，收十一帝神主，遣使來詣洛陽，因循行園陵，爲置吏士奉守焉。
《後周書》曰：若於惠於諸將年最少。早喪父，事母以孝聞。太祖嘗造射堂新成，與諸將宴射。惠竊嘆曰：「親老矣，何時辦此乎？」太祖聞之，即日徙堂於惠宅。其見重如此。
《淮南子》曰：員中規，方中矩；動成戰，止成文。可以諭衆而不可以陳軍。滌杯而食，洗爵而飲，盥而後饋，可以養少而不可以饗衆。
《黃石公記》曰：動爲事機，舒之彌四海，卷之不盈懷。柔而能剛，則其國彌光；弱而能強，則其國彌章。一簞之醪，投之於河，令士衆迎飲，三軍爲其死，戰如風發，攻如河決。軍無財，士不來；軍無賞，士不往。香餌之下，必有懸魚；重賞之下，必有死夫。
《左傳》曰：夏，齊師伐我北鄙。公使展喜犒師，〈勞齊師也。〉使受命於展禽。齊侯未入境，展喜從之，曰：「寡君聞君親舉玉趾，將辱於弊邑，使下臣犒執事。」
又曰：三十三年，秦師過周北門，及滑，鄭商人弦高將市於周，遇之。以乘韋先，牛十二犒師，〈商，行賈也。乘四韋也。先韋乃及牛也。古者將獻饋於人，有以先也。〉曰：「寡君聞吾子將步師出於弊邑，敢犒從者。不腆弊邑，爲從者之淹，居則具一日之積，〈腆，厚也。奄，久也。積，芻米菜蔬也。〉行則備一夕之衛。」
又曰：楚子以驛至於羅�。〈白，傳也。羅，水名。〉吳子使其弟蹶由犒師，楚人執之，將以釁鼓。王使問焉，曰：「汝卜來吉乎？」對曰：「吉。且吳社稷是卜，豈直爲一人？使臣獲釁鼓，而弊邑知備，以禦不虞，其爲吉孰大焉？」乃弗殺。
《後漢書》曰：岑彭長驅入江關，令軍中無得擄掠。所過，百姓皆奉牛酒迎勞。彭見諸耆老，爲言「大漢哀湣，巴蜀久見虜役，故興師遂伐，以討有罪，爲人除害。」讓不受其牛酒。百姓皆大喜悅，爭開門降。
《晉書》曰：桓溫進兵至霸上，耆老持牛酒迎溫，曰：「不圖今日復見官軍。」
《後梁略》曰：大寶元年，西魏將楊忠來逼荊鎮，上懼其至，送遣犒軍。旣而與忠結盟，幷送質子與魏相約爲兄弟之親。於是聘使往還，相望道路。
《後魏書》曰：鄧穎從世祖幸漢南，高車莫弗庫若於率騎數萬驅鹿百餘萬，詣行在所，詔穎爲文，銘於漢南，以昭功德。
《淮南子》曰：秦繆公使孟明舉兵襲鄭，鄭賈人弦高、蹇他〈他，弦高黨人。〉相與謀曰：「師行數千里，又數過諸侯之地，其勢必襲鄭。凡襲國者，以爲無備也。其以知其情，必不敢進。」乃矯鄭伯之命，以十二牛勞。三率相與謀〈三率，秦將白乙、孟明、西乞。〉曰：「守備必固，進必無功。」乃還師而反。晉先軫舉兵擊之，〈先軫，晉大夫也。〉大破之。鄭伯乃以存國之賞賞弦高，高辭。
