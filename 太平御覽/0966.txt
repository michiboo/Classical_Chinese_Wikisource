
謝承《後漢書》曰：丹陽張磐，字子石，為廬江太守。尋陽令嘗餉一奩甘，其小男年七歲，就取一枚。磐奪取，付外。卒以兩枚與之，磐奪兒甘，鞭卒曰：「何故行賂於吾子！」
《宋書》曰：彭城王義康，時四方獻饋，皆以上品薦義康，而以次者供御。上嘗冬月啖甘，嘆其味並劣。義康在坐，曰：「今年甘殊有佳者。遣人還東府取甘，大三寸。」
又曰：元嘉末，魏太武征彭城，遣使送九種塩並胡皷，仍求黃甘。
《梁書》曰：呂僧珍既有大勳，任惣心膂，性甚恭慎。當直禁中，盛暑不敢解衣。每侍御座，屏氣鞠躬，果食未嘗舉筯。嘗醉後取一甘食，武帝笑謂曰：「卿今日便是大有所進！祿外令月給錢十萬。」
《唐書》曰：羅浮甘子，開元中始有山僧種於南樓寺，其後常資進獻。幸蜀、幸奉天之歲，皆不結實。
又曰：天寶中，中書門下奏曰：「臣等今日因奏事承德音：『聞江南為橘，江北為枳，蓋以地氣有殊，物性因變。朕近於宮內種甘子樹數株，今秋已來，結實一百五十顆，乃與江南及蜀道所進無別，亦可謂稍異也。』」
《晉令》曰：閬中縣置守黃甘吏一人。
《風土記》曰：甘，橘之屬，滋味甜美特異者也。有黃者，有赬者。赬者謂之壺甘。
《廣志》曰：甘有二十一核。有成都平蔕甘，大如升，色蒼黃。犍為南安縣出黃甘。
《神異經》曰：東方朔云：「東南外有建春山，其上多美甘樹。」
《京口記》曰：京城東門射堂前，柑樹十餘株。
盧諶《祭法》曰：冬祠用柑。
《襄陽記》曰：李衡，字叔平，為丹陽太守。衡每欲治家，妻輙不聽。後密遣十人，於武陵龍陽洲上作宅，種柑千樹。臨死勑兒曰：「汝母惡吾治家，故窮如是。吾州里有千頭木奴，不責汝衣食，歲上一疋絹，亦足用矣。」及衡甘成，歲得絹數千疋。
《荊州記》曰：枝江有名甘。宜都郡舊江北有甘園，名宜都甘。
《湘州記》曰：州故大城內有陶侃廟地，是賈誼故宅。誼時種甘，猶有存者。
崔豹《古今注》曰：甘實形如石榴者，謂為壺甘也。
《唐新語》曰：益州每歲進甘子，皆以紙裹之。他時，長吏嫌紙不敬，代之細布。既而恐甘子為布所損，每懷憂懼。俄有御史甘子布至，長吏以為推布裹甘子事，懼曰：「果為所推！」及子布到驛，長吏但敘以布裹甘子為敬。子布初不之知，久而方悟，聞者莫不大笑。
又曰：安祿山將反，宰臣韋見素請以平章事追之，玄宗許焉。草詔訖，中留之，遣中使輔璆琳送甘子，且觀其變。璆琳受賂而還，因言無反狀。玄宗謂宰臣曰：「祿山必無二心，詔本朕已焚矣。」
《異苑》曰：河內司馬玄胤，元嘉中為新淦令，喪官。月旦設祭，甘化而為鳶。
又曰：南康皈美山石城內，有甘橘橙柚。就食其實，任意取足。脫持歸者，便遇大虺，或顚仆失徑，家人啖之亦病。
《述異記》曰：南康郡有東望山，營民入山頂，有湖清深；又有菓林，周四里許，眾菓畢植，間無雜木，行列整齊，如人功也。甘子熟，三人共食致飽。訖，懷二枚欲以示外人。便還，尋覓向逕，迴旋半日，迷不能得。即聞空中語云：「放雙甘，乃聽汝去！」懷甘者恐怖，放甘於地，轉眄即見歸徑，乃相與俱卻返。
《廣古今五行記》曰：唐高宗調露中，連州見一甘樹，四月中有子，如拳大，剖之，有兩頭虵。
又曰：唐光宅中，季崇真任益州刺史。廳事前有甘樹，有子大如雞子，晚熟，微有小孔如針。郡官咸異之，方欲將進，久而方罷。因剖之，得一赤班虵，長尺餘。崇真後為兵所殺。
王廙《洛都賦》曰：若夫黃甘、荔支，殊遠之珍，雖非方土之所產，重九譯而來臻。
潘安仁《笙賦》曰：披黃苞以授甘，傾縹瓷以酌醽。
張載詩曰：三巴黃甘，瓜州素柰，渴者所思，銘之裳帶。
郭璞《柚讚》曰：厥苞橘柚，精者曰甘。
孔坦表曰：天恩例賜，酃酒黃甘，不勝受遇，謹表以聞。
張衡《七辯》曰：離支、黃甘。
宗炳《甘頌》曰：煌煌嘉賓，磊如景星，南金其色，隨侯厥形。
焦贛《易林·剝之屯》曰：北山有萊，橘柚所聚。荷囊戴畚，盈我筐筥。
《尚書·禹貢》曰：淮海惟楊州，厥苞橘柚錫貢。〈小曰橘，大曰柚。其所苞而致者也。錫命乃貢，言不嚐也。〉
《周禮·冬官上·考工記》曰：橘踰淮而北為枳，此地氣然也。
《春秋運斗樞》曰：旋星散為橘。
《史記》曰：蘇秦說燕文侯曰：「君誠能聽臣，齊必置魚塩之海，楚必致橘柚之園。」
《漢書》曰：江陵之千樹橘，其人皆與千戶侯等。
《東觀漢記》曰：馬援好事，至荔浦，見冬筍，名曰苞荀，上言：「《禹貢》『厥苞橘柚』，疑謂是也。」
又曰：建武中，單于來朝，賜橙橘。
謝承《後漢書》曰：張磐為廬江太守，尋陽令餉橘一奩，小男年七歲，卒以兩橘與之。磐還橘鞭卒。〈具甘部。〉
又曰：沛國桓嚴，字文林，罷鄮縣，舍楊州從事屈豫室。廷有橘樹一株，遇其實熟，數垂室內，嚴乃以竹蕃樹四面。時風吹動，兩實墮地，以書繩縛繫樹枝。
《後漢書》曰：廉范為成都太守，部人楊由善風雲占候。嘗有風吹削哺，〈哺當作材，音孚廢切。〉太守以問由，對曰：「方當有薦木實者，其色黃赤。頃之，五官掾獻橘數苞。〈益部耆舊同。〉
《魏志》曰：倭國有橘，不知滋味。
《吳志》曰：陸績年六歲，於九江見袁術。出橘，績懷三枚，拜辭墮地。術謂曰：「陸郎作賓客，而懷橘乎？」績跪荅曰：「欲歸遺母。」術大奇之。
《吳錄·地理志》曰：朱光祿為建安郡，中庭有橘，冬月樹上覆裹之。至明年春夏，色變青黑，味尤絕美。《上林賦》云：「盧橘夏熟。」盧，黑也，蓋近是也。
《吳曆》曰：吳王饋魏文帝大橘，魏文帝詔羣臣曰：「南方有橘，酢正裂人牙，時有甜耳。」
《建武故事》曰：咸和六年，平西將軍庾亮送橘，十二實共同一柢，以為瑞異，百官畢賀。〈《中興書》曰：王者德盛，則嘉禾生。橘亦嘉味之流。〉
《晉宮閣名》曰：華林園，橘十一株。
《宋書》曰：孝武大明中，芳香琴堂東西有雙橘連理，改芳香琴堂為連理堂。
《齊書》曰：豫章王嶷薨，忽見形於第後園，乘腰輿指麾處分，呼直兵。直兵無手板，左右授一玉手板與之，曰：「橘樹一株死，可覓補之！」因出後園閣，直兵倒地，仍失手板。
《南史》曰：虞願始數歲，家中橘樹冬熟，諸兒競來取之，願獨不取，家人皆異之。
《三國典略》曰：梁侯景未平，王僧辯獻嘉橘一帶二十五子於湘東王。王荅之曰：「昔文康獻橘，十有二子，用今方古，彼有慚色。今景之兇惡既稔，凱歌之聲已及，嘉瑞遠臻，但增鯁慰。」
《晏子》曰：晏子使楚，楚王謂其左右曰：「晏嬰，習辤者也，吾欲傷之。」坐定而縛一人至，問何為，曰：「齊人，坐盜。」王視晏子曰：「齊人善盜乎？」晏子對曰：「嬰聞橘生於淮北則為枳，枝葉徒似，其實味不同，水土異也。今民生於齊不盜，入楚，得無俲楚民善盜耶？」王笑曰：「寡人取病焉。」
又曰：晏子使楚，楚王進橘置削。晏子並食不剖，王曰：「橘當雲剖。」對曰：「臣聞之，賜人主前者，瓜桃不削，橘柚不剖。今者萬乘無教，故不敢剖，臣非不知也。」
《莊子》曰：三王五帝之禮義法度，譬猶樝梨橘柚，其味相反，而皆可適於口。
《淮南子》曰：夫橘樹之江北，化而為橙。
《呂氏春秋》曰：常山之北，投淵之上，有百菓焉，群鳥所食。箕山之東，青馬之所，有甘櫨焉。〈箕山，許由隱所。青馬，崑崙山東矣。〉江浦之橘，雲夢之柚，漢上之菤，所以致之。〈菤，菤耳也。音卷。〉
《山海經》曰：洞庭之山，其木多橘。
《正論》曰：橘柚之貢，堯舜不嚐；山龍華蟲，帝王不以為褻服。而命臣餘黃甘厭文繡者，蓋以萬數者也。
《鹽鐵論》曰：孝武皇帝平百越，以為園圃，而民皆厭橘柚。
宋躬《孝子傳》曰：王靈之，廬陵西昌人。喪父母，二十年鹽酢不入其口。所住屋，夜有光。廷中橘樹，隆冬三實。
《會稽先賢傳》曰：嚴遵從光武，遇蜀郡獻橘、栗，上持付公卿，遵獨不取。〈已具甘中。〉
《水經》曰：劉備時，巴郡結舫水居者五百家。縣有甘橘官荔枝園，夏至則熟。二千石常設廚膳，命士大夫共會樹下食之。縣北有稻田，出御米也。
《南夷志》曰：甘橘，大釐城有之，其味甚酸。穹贆〈音飄〉有橘，大如覆杯。
《湘州記》曰：泉陵縣有焦山，山上多橘。
裴淵《廣州記》曰：羅浮山有橘，夏熟，實大如李。
《雲南記》曰：雲南出甘、橘、甘蔗、橙、柚、梨、蒲桃、桃李、梅杏，糖酪之類悉有。
《魏王花木志》曰：盧橘：蜀土有給客橙，似橘而非，若柚而香，冬夏華實相繼，或如彈丸，或如拳，通歲食之。亦名盧橘。
《異物志》曰：橘為樹，白華而赤實，皮既馨香，又有善味。江南則有之，不生他所。交阯有橘，置長官一人，秩三百石，主歲貢御橘。
《續搜神記》曰：晉孝武帝世，宣城秦精嘗入武昌山中採茗，忽見一人，身長一丈，通體皆毛，從山北來。乃探懷中二十枚橘與精，甘美異常。〈具茗中。〉
《異苑》曰：南康歸美山石城有橘，就食任意取足。脫持歸者，輙道遇大虺。〈具甘部。〉
任昉《述異記》曰：越多橘柚園，越人歲多橘稅，謂之橘籍。〈吳闞澤表雲「請除臣之橘籍是也。」〉越中有王氏橘園、胡氏梅山、賀氏之瓜。
《廣五行記》曰：陳後主夢黃衣人圍城，繞城橘樹盡伐去之。及隋兵至，上下通服黃衣，未幾為隋攻圍之應。
《嶺表錄異》曰：山橘子，大者冬熟，如土瓜；次者如彈丸。其實金色而葉綠，皮薄而味酸，偏能破氣。容廣之人，帶枝葉藏之。入膾醋，尤加香美。
《楚辭》曰：皇后嘉樹，橘來服。〈皇，天也。後，土也。服，習也。言皇天后土，生美橘樹，異於眾。〉受命不遷，生南國。深固難從，更其壹志。綠葉素榮，分其可喜。
又曰：斬伐橘柚，列樹苦桃。
司馬相如《子虛賦》曰：橘柚芬芳。
又《上林賦》曰：盧橘夏熟。〈郭璞注曰：蜀中有給客橙，即橘也。冬夏華實相繼也。〉
揚雄《蜀都賦》曰：於西則鹽泉鐵冶，橘林銅陵。
張衡《南都賦》曰：遊女弄珠於漢睪之曲。〈注曰：遊女，漢女也。鄭大夫交甫於漢見之，而贈之橘柚。〉
曹植《橘賦》曰：播萬里而遙植，列銅雀之園廷。背江洲之暖氣，處玄朔之肅清。
孫楚《枤杖賦》曰：朱橘甘美，紫梨甜脆。
傅玄《菊賦》曰：詩人覩王雎而詠后妃之德，屈平見朱橘而申貞臣之志焉。
繁休伯《三胡賦》曰：頟似鼬皮，色象萎橘。
左思《蜀都賦》曰：家有鹽泉之井，戶有橘柚之園。
《栢梁臺詩》太官令曰：柤梨橘栗桃李梅。
《古詩》曰：橘柚垂華實，乃在深山側。聞君好我甘，竊獨自雕飾。
崔琦《七蠲》曰：於斯江睪，寔產橘柚。孟冬之月，於時可食。撫以玉手，永用華飾。
王褒《僮約》曰：南安拾栗採橘。〈南安，縣名，出好栗橘。〉
太平御覽卷第九百六十六
