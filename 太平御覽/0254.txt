
《漢書》曰︰監察御史，秦官，掌監郡。漢省，丞相遣刺吏，不常置。武帝元封五年初置部刺史，掌奉詔，條察州郡，秩六百石，員十三人。
又曰︰刺史以六條問事，非條所問不省。一條強宗豪右田宅逾制，以強淩弱，以衆暴寡。二條二千石不奉詔書遵承典制，背公向私，旁詔守利，浸漁百姓，聚斂爲奸。三條二千石不恤疑獄，風厲殺人，怒則任刑，喜則任賞，煩擾刻暴，剝截黎元，爲百姓所疾，山崩石裂，妖祥訛言。四條二千石選署不平，苟阿所愛，蔽賢寵頑。五條二千石子弟恃怙榮勢，請托所監。六條二千石違公下比，阿附豪強，通行貨賂，割剝民人。
又曰︰王遵遷益州刺史。先是，琅琊王陽爲益州刺史，行部至九折阪，嘆曰︰「奉先人遺體，柰何數乘此險？」後以病去。及遵爲刺史，至其阪問吏曰︰「此王陽所畏道耶？」吏對曰︰「是。」遵叱其馭曰︰「驅之！王陽爲孝子，王遵爲忠臣。」
又曰︰漢家立置郡縣部刺史，奉供典州，督察郡國，吏人安寧。故事，居部九歲，舉守相其有異材功著者輒登擢，秩卑而賞厚，咸勸功樂進。今增秩爲牧，以高第補九卿，其中材則苟自守而已。恐功效陵夷，奸軌不禁，臣請罷牧，置刺史如故。」奏可。
《東觀漢記》曰︰州牧刺史，漢舊官。建元元年，復置牧；十八年改爲刺史，督二千石。
又曰︰段起於徒中，爲幷州刺史，有功征還京師。乘輕車介士，鼓吹曲蓋，朱旗騎馬，殷天蔽日，連騎相繼數十里。
《後漢書》曰︰馬嚴上書雲︰「臣伏見方今刺史太守專州典郡，不務奉事盡心爲國，而司察偏阿，取與自已，同則舉爲尤，異則中以刑法，不即垂頭塞耳，采求財賂。」
又曰︰郭�爲幷州牧，過京師謝恩。帝即引見，幷召皇太子諸王宴語終日，賞賜車馬衣服什物。亻及因言選補衆職，當簡天下賢俊，不宜專用南陽人。帝納之。
謝承《後漢書》曰︰王宏遷冀州刺史。宏性刻，不發私書，不容豪族，賓客號曰「王獨坐」。
又曰︰李壽爲青州刺史，發璽書於本縣傳舍，乘法駕騑乘朱軒就路，奏免四郡相，百城怖懼，悉豫棄官。
《魏志》曰︰賈逵字梁道，爲豫州刺史。是時，天下初復，州郡多不攝。逵曰︰「州本以御史出監諸郡，以六條詔書察長吏二千石已下，故其狀皆言嚴毅、鷹揚有督察之才，不言安靜、寬仁有愷悌之德也。今長史慢法，盜賊公行，州知而不糾，天下復何所取乎？」逵到官數月，乃還，考竟其二千石以下阿縱不如法者，皆舉奏免之。帝曰︰「逵真刺史矣。」布告天下，當以豫州爲法。
又曰︰張既字德容，出爲雍州刺史。太祖謂既曰︰「君還本州，可謂衣綉晝行矣。」
又曰︰呂虔字子恪，任城人也。遷徐州刺史，加破虜將軍。請琅琊王祥爲別駕，民事一以委之，世多其能任賢。
《晉書》曰︰向雄，太始中累遷秦州刺史，假赤幢、曲蓋、鼓吹。
又曰︰劉卞，東平須昌人也，後爲岳州刺史。昔同時爲須昌小吏者百餘人，祖餞之，其一人輕卞，卞遣扶出之，人以此少之。
又曰︰王機入廣州刺史，郭納握節而避，機遂入城就訥求節。訥曰︰「昔蘇武不失其節，前史以爲美談。此節天朝所假，義不相與，自可遣兵取之。」機慚而止。
又曰︰石苞爲徐州刺史。文帝之敗於東關也，苞獨全軍而退，帝指所持節謂苞曰︰「恨不以此付卿。」
《晉陽春秋》雲︰胡質爲荊州刺史。子威自洛陽至荊州定省，家貧，自驅驢，單行見父。停十餘日，臨歸，質賜絹一匹爲道糧，威跪拜曰︰「大人清高，不審安得此？」質曰︰「吾俸祿之餘，故以爲汝糧耳。」
又曰︰晉武嘗問威曰︰「卿清孰與卿父清？」威曰︰「臣不如也。」帝曰︰「何以爲不如？」威曰︰「臣父清畏人知之，臣清畏人不知。」
陸機《晉武紀》曰︰王之在巴郡也，夢懸四刀於其上，甚惡之。主簿李毅拜賀曰︰「三刀爲州，而復益一，明府其臨益州乎？」果爲益州刺史。
《晉中興書》曰︰荀羨字令則，爲徐州刺史。時年二十，中興方伯未有如羨少者。
《梁書》曰︰夏侯詳遷湘州刺史。詳善吏事，在州四載，爲百姓所稱。州城南臨水，有峻峰，舊傳雲︰「刺史登此山輒代。」是山曆政莫敢至。詳於其地起台榭，延僚屬，以表損揖之志。
《三國典略》曰︰梁太祖制以南汾州刺史韋孝寬爲雍州刺史。先是，路側一里置一土堠，經雨頽毀，每須修補。孝寬臨州，乃勒部內當土堆之處，植樹以代之。既免修復之勞，旅又得庇蔭。太祖後見之，怪而問焉。人以狀對，太祖嘉之︰「豈得一州獨爾，當令天下同之。」於是令諸州夾道一里種一樹，十里種二樹，百里五樹焉。
又曰︰梁蕭恪，字敬則，南平元襄王偉之子也。初，恪爲雍州刺史，賓客有江仲舉、蔡、王台卿、庾仲容四人，俱被接遇，幷有蓄積。故樊鄧歌之雲︰「江千萬，蔡五百，王新車，庾大宅。」梁武聞而接之曰︰「主人憒憒不如客。」及恪還，梁武問之，恪甚慚恧。
《後魏書》曰︰高陽王雍爲相州刺史。帝誡曰︰「爲牧之道，亦易亦難。其身正，不令而行，故曰是易；其身不正，雖令不從，故曰是難。」
又曰︰高允爲懷州刺史。允秋日巡境，問民疾苦。至郡縣，見邵公廟廢毀不立，乃曰︰「邵公之德，闕而不禮，爲善者何望！」乃表聞修葺之。
又曰︰李崇爲幷州刺史。多劫盜，崇乃村置一樓，樓懸一鼓，盜發則擊之。俄頃之間，聲布百里，遂多擒獲。諸州鼓樓自崇始也。
又曰︰南安王禎出爲相州刺史。高祖餞之於華林都亭，詔曰︰「今者之集，雖曰分岐，實爲曲宴，幷可賦詩申意。射者可以觀德，不能賦詩者，可聽射也。當使武士彎弓，文士下筆。」
又曰︰汝陰王子修義，字壽安，涉獵書傳，高才，爲高祖所知。除右將軍、齊州刺史。修義以齊州頻喪刺史，累表固辭。詔曰︰「修短有命，吉凶由人，何過致憂憚，以乖維城之寄。違凶就吉，時亦有之，可聽更立廨宇。」修義於是移治東城。
又曰︰畢終敬父子相代爲本州，當世榮之。時終敬以老還鄉，常呼其子元賓爲使君。每於元賓聽政之時，乘輿出至元賓所，先遣左右敕不聽起，觀其斷決，欣欣然喜見顔色。
又曰︰邢蠻征梁、漢，諸郡之民，相繼而至，遂平漢中。詔曰︰「巒至彼，有以懷和附衆，高下品第，可依義陽都督之格也。」拜蠻西安、梁、秦州刺史。
《北齊書》曰︰張亮，武定初拜太中大夫。薛�叔嘗夢亮于山上掛絲，以告亮，且占之曰︰「山上絲，幽字也。君其爲幽州乎？」數日，亮出爲幽州刺史。
《北史》曰︰齊平鑒爲揚州刺史。其妻生男，鑒因喜飲醉，擅免境內囚，誤免關中細作二人，醒而知之，上表自劾。文宣原其罪，賜牛、羊、酒，令作樂。
又曰︰慕容三藏爲郭州刺史。州界連�山，響稱萬年者三，詔頒郡國，仍遣使醮山所。其日景雲浮於上，雉兔馴壇側。使還以聞，上大悅。
《後周書》曰︰蘇亮出爲岐州刺史。朝廷以其牧本州，特給路車、鼓吹，先還其宅，幷給騎士三千，列羽儀游鄉黨，經過，故人歡飲旬日，然後入州，世以爲榮。
又曰︰獨孤信爲秦州刺史。嘗因臘日暮馳入城，其帽微側。詰旦而吏人有戴帽者，咸慕信而側帽焉。其爲鄰境及士庶所重如此。
又曰︰劉雄，字猛雀。高祖嘗從容謂雄曰︰「古人云︰富貴不歸故鄉，猶衣錦夜遊。今以卿爲本州何如？」雄稽首拜謝。於是詔以雄爲河州刺史。雄先已爲本縣今，復有此授，鄉里榮之。
又曰︰史寧爲涼州刺史。遣使詣太祖請事，太祖即以所服冠履衣被及弓箭甲槊等賜寧，謂其使人曰︰「爲我謝涼州。孤解衣以衣公，推心以委公，公其善始令終，無損公名也。」
又曰︰長孫儉爲荊州刺史。時梁岳陽王蕭詧內附，初遣使入朝。至荊州。儉於廳事列軍儀，具戎服，與使人以賓主禮相見。儉容貌魁偉，聲音如鐘，大爲鮮卑語，遣人傳譯以問客。客惶恐不敢仰視。日晚，儉乃著裙襦紗帽，引客宴於別齋。因序梁國喪亂，朝廷招攜之意，發言可觀。使人大悅，出曰︰「吾所不能測也。」
《三國典略》曰︰周陸逞，字季明，嘗爲宜州刺史。故事，刺史奉辭，例備鹵簿。逞以時屬農要，奏請停之，制曰︰「逞雖未臨人，已存優恤，宜遂所請，彰其雅操。」
又曰︰周帝制於玉壁置勛州，以孝寬爲刺史。爲其立勛於此，因以名之。
又曰︰賀拔岳引軍西，次平涼。岳以夏州鄰接寇賊，欲求良牧以鎮之，衆咸曰︰「宇文左丞，即其人也。」岳曰︰「宇文左丞，吾之左右手，不可廢也。」沉吟累日，乃從衆議表太祖爲夏州刺史。
《陳書》曰︰侯景平，元帝遍問朝宰曰︰「今天下始定，極須良才，請卿各舉所知。」群臣未有對者。帝曰︰「吾已得一人矣。」侍中王褒進曰︰「未審爲誰？」帝曰︰「歐陽公有匡濟之才。」恐蕭廣州不肯致之，乃授武州刺史。
