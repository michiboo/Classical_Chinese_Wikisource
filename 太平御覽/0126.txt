
崔鴻《十六國春秋·南涼錄》曰：禿髮烏孤，河西鮮卑人也。八世祖匹孤自塞北遷於河西。孤卒，子壽闐立。闐孫機能，壯果多謀略。晉太始中，殺秦州刺史胡列於萬斛堆，敗涼州刺史蘇愉於金山，又殺涼州刺史楊欣于丹嶺，盡有涼州之地。武帝爲之肝食。能死，從弟務丸代立。丸死，孫推斤立。斤死，子思復■立，部落轉盛，遂據涼土。■卒，子烏孤襲位，養民務農，循結鄰好。呂光進封孤廣武郡公、益州牧、左賢王。
太初元年正月，改元，自稱大將軍、大單于、西平王。以弟鹿孤爲驃騎將軍，傉檀爲車騎將軍。二年，改稱武威王。三年正月，徙治樂都。八月，孤因酒走馬，馬倒傷脅，笑曰：「幾使呂光父子大喜。」俄而患甚，顧謂群臣曰：「方難未靖，宜立長君。」言終而薨。謚武王，廟號高祖。
《晉書》曰：禿髮烏孤，其先與後魏同出。八世祖匹孤率其部自塞北遷於河西，其地東至麥田、牽屯，西至顯羅，南至澆河，北接大漠。匹孤子壽闐之在孕，母胡掖氏因寢而産於被中，鮮卑謂被爲禿髮，因而氏焉。
崔鴻《十六國春秋·南涼錄》曰：利鹿孤，烏孤弟。太初三年八月，即位，大赦，改治西平。建和元年正月，大赦，改元。延耆老訪政治。二年，群臣固請即尊號，不許，乃僭稱河西王。
三年三月，寢疾，令曰：「昔我諸兄弟傳位非子者，蓋以泰伯三讓，周道以興故也。武王創踐寶曆，垂諸樊之試，終能克昌家業者，其在車騎乎！吾寢疾悵頓，是將不濟，內外多虞，國機務廣，其令車騎經總百揆，以成先王之志。」薨，謚康王，葬西平陵。
崔鴻《十六國春秋·南涼錄》曰：傉檀，利鹿孤弟也。少機警，有才略。建和三年襲位，徙號涼王，遷于樂都，改爲弘昌元年。秦遣使拜車騎將軍、廣武公。四年六月，秦遣授河右諸軍事、涼州刺使，鎮姑臧。
七月，宴群寮於宣德堂，仰視而嘆曰：「古人言作者不居，居者不作，信矣。」前昌松太守孟禕進曰：「張文王築城苑，繕宗廟，構此堂爲貽厥之資，萬世之業，秦師濟河，漼然瓦解。此堂之建，年垂百載，十有三主，惟信順可以久安，仁義可以永固。願大王勉之。」檀曰：「非君無以聞讜言也。」八月，以鎮南大將軍文攴鎮姑臧。檀遷于樂都，雖受制於秦，車服禮制一如王者。十一月，遷於姑臧。
嘉平元年十一月，即涼王位於南郊，大赦，改年嘉平，置百官。立世子虎台爲太子。二年正月，以子明德歸爲南中郎將，領昌松太守。歸俊爽聰悟，檀甚寵之，年始十三，命爲《昌高殿賦》，援筆即成，影不移漏，檀覽而善之，擬之曹子建。
七年，傉檀議欲征西乙弗，孟愷諫曰：「連年不收，上下饑弊，南逼熾盤，北迫蒙遜，今遠征雖克，後患必深。」傉檀曰：「孤將略地，卿無阻衆。」謂其太子武台曰：「今不種多年，內外俱窘，事宜西行，以拯此弊。蒙遜近去，不能卒來，旦夕所慮，惟在熾盤。彼名微衆寡，易以討禦，吾不過一月，自足周旋。汝謹守樂都，無使失墜。」傉檀乃率騎七千西襲乙弗，大破之，獲牛馬羊四十餘萬。
熾盤乘虛來襲，一旦而城潰。安西樊尼自西平奔告傉檀，傉檀謂衆曰：「今樂都爲熾磐所陷，卿等能與吾藉乙弗之資，取契汗以贖妻子者，所望也。」遂引師而西，衆多逃返，遣鎮北段荀追之，荀亦不還。於是將士皆散。傉檀曰：「熾盤昔委質於吾，今而歸之，不亦鄙乎！四海之廣，無所容其身，何其痛哉！吾老矣，寧見妻子而死。」遂歸熾盤。六月，至西平，盤遣使郊迎，以上賓之禮。歲餘，爲熾盤所鴆。謚景王，時年五十一。武台亦爲熾磐所害。少子保周歸魏，魏以爲張掖王。自烏孤太初元年歲在丁酉，至檀薨之歲甲寅，十有八歲。
《晉書》曰：烏孤以安帝隆安元年僭立，至傉檀三世，凡十九年，以安帝義熙十年滅。
崔鴻《十六國春秋·南燕錄》曰：慕容德，字玄明，之少子。每對諸宮人言：「婦人任娠，夢日入懷，必生天子。」公孫夫人方娠，夢日入臍中，獨喜而不敢言。晉咸康二年，晝寢生德，左右以告，方寤而起。曰：「此兒易生，似鄭莊公，必有大德。」遂以德爲名。年十二而薨，哀毀過禮。年十八，長八尺二寸，額上有日月兩角，下偃月重文。元璽初，封梁公。建熙初，進號安北將軍，封范陽王，入爲魏尹。秦滅燕，徙於長安。秦伐涼，德請征自效，後爲張掖太守。符堅伐晉，垂請德爲副。堅敗，德乃隨垂如鄴。垂稱燕王，復封范陽王。建興元年，爲司隸校尉。八年，拜司徒。垂臨薨，謂太子寶曰：「鄴是舊郡，宜委范陽王。」永康元年，以德鎮鄴。
及寶失中山，奔龍城，以德爲丞相，領冀州，承制南夏。德曰：「中山既沒，魏必乘勝來攻鄴。」元年正月，德率戶四萬三千、車二萬七千乘，自鄴徙滑台黎陽。魏軍垂至，三軍危懼，欲堡據黎陽，昏日流澌冰合，是夜濟訖，冰亦尋消。德大悅，改黎陽津爲天橋津。德入滑台，趙王麟等九十八人上言：「今中山傾陷，龍都蕭條，趙魏遺黎，鵠企皇澤，伏願仰承俯順，以安宗廟，謹上皇帝尊號。」德許之，令曰：「令假順來議，且依燕元故事，統符行帝制奏詔而已。」改永康三年爲元年，大赦殊死以下，置百官，封進有差。
寶自龍城南奔，至黎陽城西數里，伏於河西，遣中黃門趙思告北地王鍾曰：「上以去二月得丞相表即自南征，段速骨作逆於乙連，今失據來此，呼丞相奉迎。」鍾馳使白狀。寶遣思之後，見采樵者，知德稱帝，懼而北奔。
初，符登既滅，登弟廣率所部三千來降，拜冠軍將軍，處之乞活塹。至是復叛，稱秦王。德留撫軍魯陽王和守滑台，德率衆攻廣，斬之。和長史李辨殺和，以滑台降魏。德曰：「符廣雖平，撫軍失據，進有強敵，退無所託，計將安出？」尚書潘聰曰：「滑台四通八達，非帝王之居。青、齊沃壤，號曰東秦，地方二千里，戶餘十萬，四塞之固，可謂用武之國。」德猶預未決。於是遣牙門蘇撫問沙門朗公，報曰：「山棲絕俗之士，不應預問朝議，但有待之累，非有托無以立。陛下今來，即朗之檀越，敬覽潘尚書之議，可謂興邦。」撫又問以年世，朗以《周易》筮之，曰：「燕衰庚戌。」撫曰：「幾何？」曰：「年則一紀，世則及子。」撫曰：「何其促乎？」朗曰：「卦兆然也，豈關人哉！」撫秘不敢言，德大悅。三月，德引歸而南。五月，次薛城。八月，入廣固，即皇帝位於南郊。大赦，改元爲建平元年。又曰：「漢宣憫吏民犯諱，故改名，朕今增一備字，以爲復名，庶開臣子避諱之路。」於是敘賞有差。褒德仕賢，新舊咸悅。十月，太極、端門幷就，以公匠張剛爲材官將軍、尚方令。
二年十月，徐州刺史潘聰、青州刺史鞠仲來朝，宴於延賢堂，酒酣，德嘆謂群臣曰：「朕雖寡薄，拱己南面，在上不驕，夕惕於位，可稱自古何等主也？」仲曰：「陛下中興之聖後，少康、光武之儔也。」顧命左右賜仲帛千匹。仲疑，多陳讓。德曰：「卿知調朕，朕不知戲卿乎！卿飾對非實，故亦虛言相賞。賞不謬加，何足謝也！」韓範進曰：「臣聞天子無戲言，忠臣無妄對。今日之論，可謂君臣俱失。」德大悅，賜範絹五十匹。
三年三月，德如齊城，登營丘，望見晏嬰冢，顧左右曰：「禮，大夫不逼城葬。平仲，古之一賢人達者，而生居近市，死葬近城，豈有意乎？」青州秀才晏謨對曰：「孔子稱臣先人平仲賢矣，豈不知高其梁，豐其禮？蓋政在家門，故儉以矯世。存居湫隘，卒豈擇地而葬乎！所以不遠門者，猶冀悟平生意也。」德悅之。三月，以太牢祀漢城陽景王廟，遂北登社首山，東望鼎足，因目牛山，問謨以齊之山川、賢哲故事。謨曆對詳辯，畫地成圖。德深嘉之，拜尚書郎。
五年二月，夜地震，在棲之鶏皆驚擾飛散。三月，德疾動經旬，幾於不振，會前尚書右丞曹默自冀州來奔，以白酒解之，乃瘳。以默爲御史中丞，封永熙侯。五年正月，兄子超自秦還。九月，汝水竭。十一月，德疾篤，夜夢曰：「汝既無子，何不早立超爲太子。不爾，惡人生心。」戊午，引見群臣於東陽殿，議立超爲太子，俄而震起，百寮驚越，德亦不安，還宮，疾甚，呼段後、公主及超申以後事，執超手曰：「若得至曉更見公卿，顧托以汝，死無所恨。」目視公主，欲有所言，竟遂不能。段後大言：「今日召董中書造浩立超。」開目頷之。是夕，薨於顯安宮，年七十。爲十餘棺，夜分出四門，潛瘞山谷，莫知其屍所在，虛葬於東陽陵。謚獻武皇帝，廟號世宗，在位五年。
崔鴻《十六國春秋·南燕錄》曰：慕容超，字祖明，德兄北海王納之子。秦滅燕，以納爲廣武太守，數歲去官，與母公孫太妃就弟德於張掖。德從符堅南征，留金刀，辭母而去。及垂兵山東，張掖太守符昌誅納及德之諸子，公孫太妃以耄不合刑，納妻段氏以懷妊未決，執於郡獄。獄掾呼延平，德之故吏也，將公孫、段氏逃於羌中，而生超焉。公孫氏臨卒，授超金刀，曰：「聞汝伯已中興於鄴都，吾朽病將沒，相見理絕。汝脫得東歸，可以此刀還汝叔也。」後因呂隆歸秦，秦徙涼州民於長安，超因而東歸。母謂超曰：「母子得全濟者，呼延氏之力也。惠而不報，天不祐人。平今雖死，吾欲爲汝納其女，以答厚惠。於是納之。超至長安，佯狂行乞，由是往來無禁。濟陰人宗正謙善卜相，西至長安，賣術於路，超行而遇之，因就謙相。謙奇其姿貌。超乃內斷於心，不告母妻，辭母詣霸上，乃與謙俱歸。至諸關禁，自稱張伏生。二十日達梁父。建平六年四月，至廣固，呈以金刀，且宣祖母臨終之言，德撫之號慟。
超身長八尺，腰帶九圍，姿器魁傑，有類於德。德愛之，名之曰超，封北海王，拜侍中、驃騎大將軍、司隸校尉，開府置佐。十一月，立爲太子。己未，僭即皇帝位，大赦，改建平六年爲太上元年。
三年七月，遣中書令韓范聘秦，姚興許還超母妻。八月，秦使兼員外散騎常侍韋宗還聘，贈以千金。超復遣右僕射張華、給事中宗正元聘秦，送大樂伎一百二十人。姚興大悅，還超母妻。十月，華髮長安，宗正元馳先反命。超大悅，遣征虜公孫五樓率騎二千迎於境上，超親率六宮迎於馬耳關。四年正月，大赦，尊父北海穆王爲穆皇帝，母段氏爲皇太后，居長樂宮，妻呼延氏爲皇后。
五年二月，晉相劉裕率衆來伐。三月，晉師渡淮，超聞晉軍之盛，自率衆四萬拒戰，大敗，奔還廣固，徙郭內民入保小城。晉攻陷大城，長圍列守，超請爲藩臣，以大峴爲界，裕不許。六年正月，超登天門，朝群臣於城上，殺馬以饗將士。十一月，尚書悅壽開門納晉師，超出奔，爲晉所執。送建康市斬之，時年二十六。殺鮮卑王公已下三千餘人，以男女萬餘口爲軍賞。始德建平元年歲在己亥僭號居齊，至爲劉裕所滅在己酉，凡二十二年。
《晉書》曰：超在位六年，初德以安帝隆安四年僭立，至超二世，凡十一年，以義熙六年滅。
