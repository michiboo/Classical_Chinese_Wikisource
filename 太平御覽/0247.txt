
《六典》曰︰率更令之職，掌宗族次序，禮樂、刑罰及刻漏之政令。凡皇太子釋奠於先聖先師，講學齒胄，皆總其儀注，而爲之導引。若皇太子備禮出入，乘軺車，位亞家令焉。
《漢書》曰︰顔師古注曰︰「掌知漏刻曰率更。」
《續漢書·百官志》曰︰率更令，秩千石，與庶子、舍人更直，職似光祿勛。掌宮殿門戶之禁，郎將屯衛之士。
《晉起居注》曰︰武帝太康八年，詔曰︰「太子率更僕，東宮之達官也。其進品第五，秩與中庶子，左、右衛率同。職擬光祿勛也。
《隋書》曰︰明克讓轉率更令，進爵爲侯。太子以師道處之，恩禮甚厚，有四方珍味輒以賜之。於時，東宮盛征天下才學之士，至於博物洽聞，皆出其下。
《唐書·官品志》曰︰率更令，掌伎樂、漏刻也。
《物理論》曰︰今有呂子義，清賢士也，爲太子率更令。
《六典》曰︰家令之職，掌皇太子之飲膳、食儲、庫藏之政令，總食官、典倉、司藏三署之官屬。皇太子備禮出入，則乘軺車，俱威儀，先諸臣以導引。若祭祀、賓客，則供酒食，以爲獻主。
《漢書》曰︰文帝以晁錯爲太子家令，多所獻替，稱爲智囊。
《漢書》曰︰疏受，字公子。爲太子家令，恭謹，敏而有辭，宣帝置酒太子宮，受奉觴上壽，辭禮閑雅，上甚歡愜。
《續漢書·百官志》曰︰太子家令，秩千石，主倉穀物，職如司農、少府，擬廷尉也。
《蜀志》曰︰譙周，字尹南。後主爲太子，以周爲家令。後主時頗出遊觀，增廣聲樂。周上諫曰︰「昔王莽之敗，豪傑幷起，跨州據郡，欲幷神器，於是賢才智士思望所歸，未必以其勢之廣狹，惟其德之薄厚也。」
《宋書》曰︰太子家令，主內茵蓐、床機諸供中之物，又知官奴婢月用錢、內庫米鹽、車牛、刑獄。
《唐書·官品志》曰︰家令掌刑法、食膳、倉庫、什物、奴婢等事。
《六典》曰︰太子僕之職，掌車輿、乘騎、儀仗之政令，及喪葬之禮物，辨其次敘與其出入，而供給之。皇太子之車輅三︰一曰金輅，二曰軺輅車，三曰四望。凡皇太子備禮而出，則率廄牧令進輅，僕親馭焉。
《後漢書》︰太子少傅屬官有太子僕一人，秩千石，主車馬，職如太僕。太子五日一朝；非入朝日，遣僕及中允朝，朝入，請問起居。
沈約《宋書》曰︰太子僕，秦官也。
《宋起居注》曰︰元嘉中，以散騎常侍荀伯子爲太子僕。
《隋書》曰︰柳肅遷太子僕。太子廢，坐除名爲民。大業中，帝與段達語及庶人罪惡之狀，達雲︰「柳肅在官，大見疏斥。」帝問其故，答曰︰「學士劉臻，嘗進章仇太翼於宮中，爲巫蠱事。肅知而諫曰︰『殿下帝之冢子，位當儲二，誡在不孝，無患見疑。劉臻書生，鼓搖唇舌，適足以相誑誤，願陛下勿納之。』庶人不懌，他日謂臻曰︰『汝何故漏泄，使柳肅知之，令面折我。』」
《唐書·官品志》曰︰僕掌宗族親疏、車輿騎乘也。
《六典》曰︰典膳郎掌進膳、嘗食之事；丞爲之貳。每夕，局官於廚更直。
《北齊書》曰︰門下妨始別置典膳局，有監、丞各二人。
《唐書》曰︰邢文偉，滁州全椒人也。遷太子典膳丞。時孝敬在東宮，罕與宮臣接見，文偉輒減膳，上書曰︰「臣竊見《禮戴記》曰︰『太子既冠成人，免於保傅之嚴，則有司過之史，徹膳之宰。史之義，不得不司過；宰之義，不得不徹膳。』今皇帝式稽前典，妙簡英俊，自庶子已下，至諮議、舍人及學士、侍讀等，使翼佐殿下，以成聖德。近者以來，未甚延納，談議不狎，謁見尚稀，三朝之後，但與內人獨居，何由發揮聖智，使睿哲文明者乎？今史雖缺官，宰當奉職，忝備所司，不敢逃死，謹守禮經，輒申減膳。」太子答書曰︰「顧以庸虛，早尚墳典，每欲研精政術，極意書林。但往在幼年，未閑將衛，謁誠耽誦，因即損心。比日以來，風虛更積，中奉恩旨，不許重勞。加以趨侍含元，溫清朝夕，承親無自專之道，遵禮以色養爲先。所以屢闕坐朝，時乖學緒。公潛申雅勖，式薦忠規，敬尋來請，良符宿志。自非情思審諭，義均弼諧，豈能進此藥言，形於簡墨！撫躬三省，感愧兼深。」文偉自此益知名。
《唐書》曰︰玄宗在東宮，張說與國子司業褚無量俱爲侍讀，深見親敬。
又曰︰元和十二年，諫議大夫韋綬罷皇太子侍讀。綬好諧戲，兼通小說，太子因侍上，或以綬所能言之，上謂宰臣曰︰「侍讀者，當以經術輔導太子，使深知君臣、父子之教令，或聞綬之談論有異於是，豈所以導太子者！」因命罷其職。
又曰︰呂元膺爲同州刺史，及中謝，上問時政得失；元膺論奏，辭氣激切，上嘉之。翌日，謂宰臣曰︰「呂元膺有讜言直氣，宜留在右，使言得失，卿等以爲何如？」李藩、裴賀曰︰「陛下納諫，超冠百王，乃宗社無疆之休。臣等不能廣求端士，又不能數進忠言，孤負聖心，合當罪戾，請留元膺給事左右。」尋兼皇太子侍讀。
《五代史·後唐書》曰︰倉部郎中何澤上疏請置太子侍讀，敕旨︰「何澤早處班行，深明典制，固根本而別彰憂國，上封章而足表匡君，其所敷陳，實爲允當，特議施行。」
《六典》曰︰宮門郎掌內外宮門管之事。凡宮殿門，夜漏盡，擊漏鼓，開；夜漏上水一刻，擊漏鼓，閉。每歲終行儺，應經所由門，幷先一刻早開。若皇太子不在，則閉東宮正門，其宮城門使、宿衛人應入宮殿者，各於左、右廂便門出入。至皇太子還仗，乃開。
《續漢書·百官志》曰︰門大夫，員二人，秩六百石，職比郎將。
《漢書》曰︰文帝以晁錯爲太子舍人，轉太子門大夫。
《晉書》曰︰太子門大夫局准公車令，班同中書舍人。主通遠近箋表，宮門禁防。
《唐書》曰︰龍朔二年，改門大夫爲宮門郎，職比城門郎。
《三輔決錄》曰︰桓帝以平陵魯寬爲太子門大夫。
《六典》曰︰左、右衛率，掌東宮兵仗羽衛之政令，總諸曹之事。凡親勛、翊府及廣濟等五府屬焉。副率爲之貳。凡元正、冬至，皇太子朝宮臣及諸方使，則率衛府之屬以儀仗爲左、右廂以衛之。若皇太子備禮出入，則如鹵簿之法以從。
《續漢書·百官志》曰︰衛率秩四百石，主門衛。
《晉志》曰︰凡太子出，前衛率導，在前廣麾外；左右二率從，夾導輿車；後衛率從，在烏皮外；幷帶戟執刀。其服幷視左、右衛將軍。
《晉書》曰︰劉卞爲湣懷太子左率，知賈後必害太子，乃問張華，華曰︰「君欲如何？」卞曰︰「東宮俊�如林，四率精兵萬人。公居阿衡之任，若得公命，皇太子因朝使錄尚書事，廢賈後於金墉，兩黃門力耳！」華曰︰「廢立大事，又非所能。」賈後微聞，遷卞爲雍州刺史。卞恐終露，乃服藥卒。
《晉中興書》曰︰褚翼，字謀遠。少失父，以才藝堪幹立名。肅祖即位，徵拜屯騎校尉，遷太子左衛率。
《隋書》曰︰宇文述每與晉王謀事。及晉王爲皇太子，以述爲左衛率。舊令，率官第四品，上以述素貴，遂進率品爲第三，其見重如此。
《唐書·官品志》曰︰左右衛率各一人，位視御史中丞，各有丞。左率領果毅、統遠、立忠、建寧、淩鋒、夷冠、祚德等七營，右率領崇榮、永吉、崇和、細射等四營。二率各置尉。
《山公啓事》曰︰太子左率缺。待威重，宜得其才，無疾患者。城陽太守石崇忠讜有文武，河東太守焦勝清貞有信義，皆其選也。
《晉中興書》曰︰郤恢，字道，爲太子右衛率。恢八尺，美須髯，風神魁梧，烈宗異之。
又曰︰吳隱，字處默。太元中以國子博士爲太子右衛率。
沈約《宋書》曰︰元嘉中以王琳、謝弘征，幷爲太子右衛率。
《隋書》曰︰高祖以太子勇知時政，欲重宮官之資，故以大臣領其職。蘇孝慈自兵部尚書拜右衛率，尚書如故。上將廢太子，憚其在東宮，乃出爲浙州刺史。
荀綽《冀州記》曰︰裴康，字仲預。與弟楷爲名士，仕至太子右衛率。
《荀氏家傳》曰︰車騎將軍悝，字茂中，山濤舉之爲太子右衛率，稱君清和理正，從容顧問，動可觀采，真侍衛之美者。
《晉中興書》曰︰徐邈，字仙民。建元中爲太子前衛率。
《晉起居注》曰︰建元十四年，以太子中舍人郤儉爲太子後衛率。
《宋起居注》曰︰永初元年，以徐佩爲太子後衛率。
《六典》曰︰左右內率府長史，掌判諸曹官吏及千牛備身之二。
《唐書》曰︰永淳中，以雍人元讓爲太子右內率府長史，旌孝行也。讓弱冠明經擢第，以母疾，遂不求仕。躬親藥膳，致養，不出閭里十餘年。及母終，廬於墓側，蓬�不櫛沐，菜食飲水而已。咸亨中，孝敬監國，下令表其門閭。至是巡察使奏讓孝悌殊異，由是拜職。
