
《北齊書》曰：高祖神武皇帝姓高氏，諱歡，字賀六渾，渤海蓚人也。六世祖隱，玄菟太守。皇考樹，性通率，不事家業。住居白道南，數有赤光紫氣之異，鄰人以爲怪，勸徙居以避之。皇考曰：「安知非吉？」居之自若。及神武生而皇妣韓氏殂，養於同産姊婿鎮岳隊尉景家。神武既累世北邊，故習其俗，遂同鮮卑。長而深沉有大度，輕財重士，爲豪俠所宗。目有精光，長頭高顴，齒白如玉，少有人傑。素家貧，及娉武明皇后，始有馬，得給鎮爲隊主。鎮將遼西段長常奇神武貌，謂曰：「君有康濟之才，終不徒然。」便以子孫爲托。神武自隊主轉輪爲函使。嘗乘驛過建興，雲霧晝晦，雷聲隨之，半日乃絕，若有神應者。每行道路，往來無風塵之色。又嘗夢履衆星而行，覺而內喜。爲函使六年，每至洛陽，給令史麻祥使。祥嘗以肉神武，神武性不立食，坐而進之，祥以爲慢己，笞神武四十。及自洛陽還，傾産以結客。親故怪問之，答曰：「吾至洛陽，宿衛羽林相率焚領軍張彝宅，朝廷懼其亂而不問，爲政若此，事可知也。財物豈可常守邪？」自是乃有澄清天下之志。與懷朔省事雲中司馬子如及秀容人劉貴、中山人賈顯智爲奔走之友，懷朔戶曹史孫騰、外兵使侯景亦相友結。
孝昌元年，歸爾朱榮於秀容。先是劉貴事榮，盛言神武美，至是始得見。以憔悴故，未之奇也。貴乃爲神武更衣，復求見焉。因隨榮之廄，廄有惡馬，榮命剪之，神武乃不加羈絆而剪，竟不蹄嚙。已而起曰：「禦惡人亦如此馬矣。」榮遂坐神武於床下，屏左右而訪時事。神武曰：「聞公有馬十二穀，色別爲群，將此竟何用也？」榮曰：「但言爾意。」神武曰：「方今天子愚弱，太后淫亂，孽寵擅命，朝政不行。以明公雄武，乘時奮發，討鄭儼、徐紇而清帝側，霸業可舉鞭而成。此賀六渾之意也。」榮大悅。語自日中至夜半乃出。自是每參軍謀。
既而，榮以神武爲親信都督。於時魏明帝銜鄭儼、徐紇，逼靈太后，未敢制，私使榮舉兵內向。榮以神武爲前鋒。至上黨，明帝又私詔停之。及帝暴崩，榮遂入洛邑。將篡位，神武諫，恐不聽，請鑄像卜之，鑄不成，乃止。孝莊帝立，以定策勛，封銅鞮伯。榮嘗問左右曰：「一日無我，誰可主軍？」皆稱爾朱兆。榮曰：「此正可統三千騎以還。堪代我主衆者，惟賀六渾耳。」因誡兆曰：「爾非其匹，終當爲其子穿鼻。」乃以神武爲晉州刺史。於是大聚斂，因劉貴貨榮下要人，盡得其意。州庫角無故自鳴，神武異之，無幾而孝莊誅榮。
及爾朱兆自晉陽將舉兵赴洛，召神武。使長史孫騰辭以絳蜀、汾胡欲反，不可委去，兆恨焉，騰覆命，神武曰：「兆舉兵犯上，此大賊也，吾不能久事之。」自是始有圖兆計。及兆入洛，執莊帝以北，神武聞之大驚，又使孫騰僞賀兆，因密覘孝莊所在，將劫以舉義，不果。乃以書喻之，言不宜執天子以受惡名于海內。兆不納，殺帝而與爾朱世隆等立長廣王曄，改元建明，封神武爲平陽郡公。
魏普泰元年二月，神武自領軍次信都，高乾、封隆之開門以待，遂據冀州。是月，爾朱度律廢元曄而立節閔帝，欲羈縻神武。三月，乃白節閔帝，封神武爲渤海王，徵使入覲。神武辭。四月癸巳，又加授東道大行台、第一鎮人酋長。龐蒼鷹自太原來奔，神武以爲行台郎，尋以爲安州刺史。
神武自向山東，養士繕甲，禁兵侵掠，百姓歸心。乃詐爲書，雲爾朱兆將以六鎮人配契胡爲部曲。衆皆愁。又爲幷州符，徵兵討步落稽。發萬人，將遣之，孫騰、尉景爲請留五日，如此者再。神武親送之郊，雪涕執別。人號慟，哭聲動地，神武乃喻之曰：「與爾俱失鄉客，義同一家，不意在上乃爾徵召！直向西已當死，後軍期又當死，配國人又當死，奈何？」衆曰：「唯有反耳！」神武曰：「反是急計；須推一人爲主。」衆願奉神武。神武曰：「爾鄉里難制，不見葛榮乎？雖百萬衆，無刑法，終自灰滅。今以吾爲主，當有前異，不得欺漢兒，不得犯軍令，生死任吾，則可。不爾，不能爲取笑天下。」衆皆頓顙：「死生惟命。」神武曰：「若不得已。」明日，椎牛饗士，喻以討爾朱兆之意。封隆之進曰：「千載一時，普天幸甚。」神武曰：「討賊，大順也；拯時，大業也。吾雖不武，以死繼之，何敢讓焉！」
六月庚子，建義於信都。乃抗表罪狀爾朱氏。世隆等秘表不通。八月，爾朱兆攻陷殷州，李元忠來奔。孫騰以爲朝廷隔絕，不權立天子，則衆望無所系。十月壬寅，奉章武王融子渤海太守朗爲皇帝，年號中興，是爲廢帝。十一月，攻鄴，相州刺史劉誕嬰城固守。神武起土山，爲地道，往往建大柱，一時焚之，城陷入地。永熙元年正月壬午，拔鄴城，據之。廢帝進神武大丞相、天柱大將軍、太師。是時，青州建義大都督崔靈珍、大都督耿翔皆遣使歸附。行汾州事劉貴棄城來降。
閏三月，爾朱天光自長安，兆自幷州，度律自洛陽，仲遠自東郡，同會鄴，衆號二十萬，挾洹水而軍。節閔以長孫承業爲大行台，總督焉。神武令封隆之守鄴，自出頓紫陌。時馬不滿二千，步兵不至三萬，衆寡不敵。乃於韓陵爲圓陣，連牛驢以塞歸道。於是將士皆有死志，四面合擊之。爾朱兆責神武以背己。神武曰：「本戮力者，共輔王室，今帝何在？」兆曰：「永安枉害天柱，我報仇耳。」神武曰：「我昔日親聞天柱計，汝在戶前立，豈得言不反耶！且以君殺臣，何報之有？今日義絕矣。」乃合戰，大敗之。
四月，斛斯椿執天光、度律送洛陽。長孫承業遣都督賈顯智、張歡入洛陽，執世隆、彥伯斬之。兆奔幷州。仲遠奔梁州，遂死焉。時凶蠹既除，朝廷慶悅。既而神武至洛陽，廢節閔及中興主而立孝武孝。孝武既即位，授神武大丞相、天柱大將軍、太師，世襲定州刺史，增封幷前十五萬戶。神武辭天柱，減戶五萬。壬辰，還鄴，魏帝餞於乾脯山，執手而別。
七月壬寅，神武帥師北伐爾朱兆。封隆之言：「侍中斛斯椿、賀拔勝、賈顯智等往事爾朱，普皆反噬，今在京師寵任，必構禍隙。」神武深以爲然。乃歸天光、度律於京師，斬之。遂自滏口入。爾朱兆大掠晉陽，北保秀容，幷州平。神武以晉陽四塞，乃建大丞相府而定居焉。
爾朱兆既至秀容，分兵守險，出入寇抄。神武揚聲討之，師出止者數四，兆意怠。神武揣其歲首當宴會，遣竇泰以精騎馳之，一日一夜行三百里，神武以大軍繼之。二年正月，竇泰奄至爾朱兆庭。軍人因宴休惰，忽見泰軍，驚走，追破之於赤洪嶺。兆自縊，神武親臨，厚葬之。慕容紹宗以爾朱榮妻子及餘衆自保焉，突城降，神武以義故，待之甚厚。
神武之入洛也，爾朱仲遠部下都督橋寧、張子期自滑台歸命，神武以其助亂，且數反復，皆斬之。斛斯椿由是內不自安，乃與南陵王寶炬及武衛將軍元毗、魏光、王思政構神武於魏帝。帝舍人元士弼又奏神武受敕大不敬，於是魏帝與神武隙矣。
天平元年正月，魏帝下詔罪狀神武，爲北伐經營。神武亦勒馬宣告曰：「孤遇爾朱擅權，舉大義於四海，奉戴主上，義貫幽明。橫爲斛斯椿讒構，以誠節爲逆首。昔晉趙鞅興晉陽之甲，誅君側惡人，今者南邁，誅椿而已。」以高昂爲前鋒，曰：「若用司空言，豈有今日之舉！」司馬子如答神武曰：「本欲立小者，正爲此耳。」
魏帝徵兵關右，召賀拔勝赴行在所，遣大行台長孫承業、大都督穎川王斌之、斛斯椿共鎮武牢。七月，魏帝躬率大衆，屯河橋。神武至河北十餘里，再遣口申誠款，魏帝不報。神武乃引軍渡河。魏帝問計於群臣，或雲南依賀拔勝，或雲西就關中，或雲守洛口，未決。而元斌之與斛斯椿爭權不睦，斌之棄椿徑還，紿帝雲神武兵至。即日，魏帝遜位於長安。
己酉，神武入洛陽，止於永寧寺。八月，神武以萬機不可曠廢，乃與百僚議，以清河王亶爲大司馬，居尚書下舍而承制決事焉。神武尋至弘農，遂克潼關。九月庚寅，神武還至洛陽，乃遣僧道榮奉表關中，又不答。乃集百僚、沙門、耆老，議所推立。以爲自孝昌衰亂，國統中絕，神主靡依，昭穆失序，遂議立清河王世子善見。議定，白清河王。王曰：「天子無父，苟使兒立，不惜餘生。」乃立之，是爲孝靜帝。魏於是始分爲二。
神武以孝武既西，恐逼崤峽，洛陽復在河外，接近梁境，如向晉陽，形勢不能相接，議遷鄴。護軍祖榮贊焉。詔下三日，車駕便發，戶四十萬，狼狽就道。神武留洛陽部分，事畢還晉陽。自是軍國政務，皆歸相府。二年正月，魏帝褒詔，以神武爲相國、假黃鉞，劍履上殿，入朝不趨，神武固辭。
四年十一月壬辰，神武西討，自蒲津濟，衆二十萬。周文軍於沙苑。神武以地厄少卻，西人鼓譟而進，軍大亂，棄器甲十有八萬。神武跨橐駝，候船以歸。元象元年三月辛酉，神武固請解丞相，魏帝許之。四月庚寅，神武朝於鄴。壬辰，還晉陽。興和元年七月丁丑，魏帝進神武爲相國、錄尚書事，固讓乃止。十一月，神武以新宮成，朝於鄴。魏帝與神武宴射。
武定四年八月癸巳，神武將西征，自鄴會兵晉陽。九月，神武圍王壁以挑西師，不敢應。西魏晉州刺史韋孝寬守玉壁。頓兵五旬，城不拔，死者七萬人，聚爲一冢。有星墜於神武營，衆驢幷鳴，士皆懼。神武有疾。十一月庚子，輿疾班師。庚戌，遣太原公洋鎮鄴。辛亥，徵世子澄至晉陽。有惡鳥集亭樹，世子使斛律光射殺之。己卯，神武以無功，表解都督中外諸軍事，魏帝優詔許焉。是時西魏言神武中弩，神武聞之，乃勉坐見諸貴。使斛律金敕勒歌，神武自和之，哀感流涕。
侯景素輕世子，嘗謂司馬子如曰：「王在，吾不敢有異；王無，吾不能與鮮卑小兒共事。」子如掩其口。至是，世子爲神武書，召景。景先與神武約，得書，書微點，乃來。書至，無點，景不至。又聞神武疾，遂擁兵自固。神武謂世子曰：「我雖疾，爾面更有餘憂色，何也？」世子未對。又問曰：「豈非憂侯景叛耶？」曰：「然。」神武曰：「景專制河南十四年矣，常有飛揚跋扈志，顧我能養，豈爲汝駕禦也。今四方未定，勿遽發哀。庫狄幹鮮卑老公，斛律金敕勒老公，幷性純道直，終不負汝。可朱渾道元、劉禮生遠來投我，必無異心。賀拔焉過兒樸實無罪過，潘樂和厚，汝兄弟當得其力。韓軌少戇，宜寬借之。彭樂心腹難得，宜防護之。少堪敵侯景者，惟有慕容紹宗，我故不貴之，留以與汝，宜深加殊禮，委以經略之事。」
五年正月朔，日蝕。神武曰：「日蝕，其爲我耶？死亦何恨。」景午，陳啓於魏帝。是日，崩於晉陽，時年五十二。秘不發喪。天保初，追崇爲獻武帝，廟號太祖。
《北齊書》曰：世祖文襄皇帝諱澄，字子惠，神武長子也。母曰婁太后。生而岐嶷，神武異之。魏中興元年，立爲渤海王世子。就杜詢講學，敏悟過人，詢甚嘆服。二年，加侍中、開府儀同三司，尚孝靜帝妹馮翊長公主。時年十三，神情俊爽，便若成人。神武試問以時事得失，辯析無不中理。自是軍國籌策皆預之。天平元年，加使持節、尚書令、大行台、幷州刺史。三年，入輔朝政，加領軍左右、京畿大都督。時人雖聞器識，猶以少年期之，而機略嚴明，事無凝滯，於是朝野振肅。武定四年十一月，神武西討，不豫，班師。文襄馳赴軍所，侍衛還晉陽。
五年正月丙午，神武崩。七月戊戌，魏帝詔以文襄爲使持節、大丞相、都督中外諸軍、錄尚書事、大行台、渤海王。文襄啓辭，願停王爵。壬寅，魏帝詔太原公洋攝理軍國，遣中使敦喻。八月壬辰，文襄啓申神武遺令，請減國邑，分封將督各有差。辛未，朝於鄴，固辭丞相。魏帝詔曰：「既朝野攸憑，安危所系，不得令遂本懷，須有權奪。可復前大將軍，餘如故。」
七年五月，文襄帥師赴穎川。六月，克之，獲西魏大將王思政等。八月，文襄遇盜，崩。初，梁將蘭欽子京見虜，文襄以配廚，欽求贖之，不許。京與其黨六人謀作亂。時京將進食，文襄卻之，謂人曰：「昨夜夢此奴殺我。」又曰：「急殺卻。」京聞之，置刃於盤下，冒言進食。文襄怒曰：「我未索食，何遽來？」京揮刀曰：「將殺汝！」文襄自投，傷足，入床下。賊黨至，去床，遇弒，時年二十九。追謚文襄皇帝。
《北齊書》曰：顯祖文宣皇帝諱洋，字子進，高祖第二子，世宗之母弟。後初孕，每夜有赤光照室，後私常怪之。初高祖之歸爾朱榮，時經危亂，家徒壁立，後與親姻相對，共憂寒餒。帝時尚未能言，欻然曰：「得活。」太后及左右大驚，而不敢言。鱗身重踝，不好戲弄，深沉有大度。晉陽曾有沙門，乍愚乍智，時人不測，呼爲阿禿師。帝曾與諸童共見之，曆問祿位。至帝，舉手再三，指天而已，口無所言，見者異之。高祖嘗試觀諸子意識，各使治亂絲，帝獨抽刀斬之，曰：「亂者須斬。」高祖是之。又各配兵四去，而使甲騎僞攻之，世宗等怖撓，帝乃勒衆與彭樂敵，樂免胄言情，猶擒之以獻。後從世宗行，過遼陽山，獨見天門開，餘人無見者。內雖明敏，貌若不足，世宗每嗤之云：「此人亦得富貴，相法亦何由可解。」惟高祖異之。天平二年，授驃騎大將軍、儀同三司。武定元年，加侍中。五年，授尚書令、中書監、京畿大都督。
七年八月，世宗遇害，事出倉卒，內外震駭。帝神色不變，指麾部分自若，臠斬群賊而漆其頭。徐宣言曰：「奴反，大將軍被傷，無大苦也。」當時內外，莫不驚異焉。乃赴晉陽，親總庶政。務從寬厚，事有不便者，鹹蠲省焉。八年正月戊辰，魏帝詔進使持節、丞相、都督中外諸軍、錄尚書事、大行台、齊郡王，食邑一萬戶。三月辛酉，又進封齊王，邑十萬戶。帝自居晉陽，寢室夜有光如晝。既爲王，夢人以筆點己額。旦以告館客王曇哲，曰：「吾其退乎？」曇哲再拜，賀曰：「王上加點爲主字，乃當進也。」夏五月辛亥，帝如鄴。甲寅，進位相國，總百揆，加九錫殊禮，齊王如故。魏帝遣兼太尉彭城王韶奉皇帝璽綬，禪位於帝。
戊午，乃即皇帝位於南郊，升壇，柴燎告天。事畢還宮，禦太極前殿，詔大赦天下，改武定八年爲天保元年。辛酉，尊王太后爲皇太后。辛未，遣大使於四方觀察風俗，問民疾苦，嚴勒長吏，厲以廉平，興利除害，務存安靜。六月，詔：吉凶車服制度，各爲等差，具立條式，使儉而獲中。又詔：「冀州之渤海、長樂二郡，先帝始封之國，義旗初起之地。幷州之太原，青州之齊郡，霸業所在，王命是基。君子有作，貴不忘本，思申恩洽，蠲復田租。」丁亥，詔立王子殷爲皇太子，王后李氏爲皇后。八月，詔曰：「有能直言正諫，不避罪辜，謇謇若朱雲，諤諤若周舍，開朕意，沃朕心，弼予一人利兼百姓者，必當寵以榮祿，待以不次。又諸牧民之官，仰專意農桑，勸課廣收天地之利，以備水旱之災。」庚寅，詔曰：「朕以虛寡，嗣弘王業，思所以贊揚盛績，播之萬古。雖史官執筆，有聞無墜，猶恐緒言遺美，時或未書。在位王公，文武大小，降及民庶，爰至僧徒，或親奉音旨，或承傳旁說，凡可載之文籍，悉宜條錄封上。」冬十月己卯，備法駕，禦金輅，入晉陽宮，朝皇太后於內殿。十一月，周文帝率衆至陝城，分騎北渡至建州。景寅，帝親戎出次城東，周文帝聞帝軍嚴盛，嘆曰：「高歡不死矣！」遂退。
明年，征契丹。帝親逾山嶺，爲士卒先。露頭袒身，晝夜兼行千餘里，惟食肉飲水，壯氣彌厲。竟大破契丹，獲十餘萬口，雜畜數十萬頭。
嘗於東山游宴，以關隴未平，投杯震怒，將俟西伐。西人爲之震恐。
帝素沉敏有遠亮。初，文襄崩，秘不發喪，其後漸露，魏帝竊謂左右曰：「大將軍此殂似是天意，威權當歸王室矣。」及帝將幸晉陽，親入辭謁於昭陽殿，從者千人，居前持劍者十餘輩。帝在殿下數十步立，而衛士升階已二百許，皆攘袂扣刃，若對嚴敵。帝令主者傳奏，須詣晉陽，言訖，再拜而出。魏帝失色，目送帝曰：「此人似不能見容，吾不知死在何日。」
洎受禪之後，留心政術，禦下肅清。六七年後，以天下無事，便留連飲宴。通日竟夜，躬自鼓舞。袒露形體，傅粉塗黛。乘駝牛驢，不施鞍勒。親戚貴臣，雜錯侍從。徵集淫嫗，分付從官親看，無禮以爲戲樂。貴妃薛氏甚被愛寵，忽憶其經與清河王岳私通，命支解之，弄其髀以爲琵琶。嘆曰：「佳人難再得。」後又以刀子劃楊愔腹，崔季舒托俳優言曰：「老小公子惡戲？」因掣刀子而去之。又置愔於棺中，載以�需車，幾下釘者數焉。發丁匠三十萬人，營三台於鄴，構木高二十七丈，兩棟相去二百餘步，工匠危怯，皆繫繩自防；帝登脊疾走，無怖畏。時復雅舞，折旋中節，傍人見者，莫不寒心。
帝沉湎日甚，婁太后舉杖擊之，曰：「如此父生如此兒。」帝曰：「天子母豈不知共婿眠時即當嫁老母與胡？」太后大怒，自此不復開顔。帝免冠辭謝，乃設席於地，脫背就罰。苦請，笞腳五十。因此戒酒，一旬，還復如初。又令元黃頭與諸國自金鳳台各乘紙鴟以飛，黃頭至紫陌，乃墜於地。凡所殺害，或支解，或火燒，或投水，蓋以萬數。又誅元氏或父母爲主或身常貴盛，皆斬於東市，凡七百餘人。悉投屍漳水，剖魚者多獲爪甲，都下爲之久不食魚。
七年秋，自河西總秦戍築長城東至于海，前後所築，東西凡三千餘里；率十里一戍，其要害置州鎮，凡二十五所。八年春，帝在城東馬射，敕京城婦女悉赴觀，不赴者，罪以軍法，七日乃止。是年，於長城內築重城，自庫洛拔而東，至於塢紇戍，凡四百餘里。先是，發丁匠三十餘萬，營三台於鄴下，因其舊基而高博之，大起宮室及游豫園。至是，三台成，改銅爵曰金鳳，金武曰聖應，冰井曰崇光。十一月甲午，帝登三台，禦乾象殿，朝宴群臣，幷命賦詩。以新宮成故也。十年春正月甲寅，帝如遼陽甘露寺。二月景戌，帝於甘露寺禪居深觀，惟軍國大政奏聞。三月景辰，帝至自遼陽。十月甲午，帝暴崩於晉陽宮。還京師，葬於武寧陵。謚曰文宣皇帝，廟號高祖。武平初，又改廟號顯祖。
先是，帝問泰山道士曰：「吾得幾年爲天子？」答曰：「得三十年。」帝曰：「十年十月十日，得非三十也？吾甚畏之，過此無慮。人生有死，又何致惜，但憐兒正道尚幼，人將奪之耳。」帝及期而崩，年三十一。
