
《國語》曰：范蠡乘輕舟，以浮於五湖，莫知其所終。王令工以良金寫范蠡之狀而朝禮之。
《穆天子傳》曰：觀天子寶：黃金之膏。〈金膏，亦猶玉膏，皆其精液也。〉
《春秋後語》曰：尉繚來，說王曰：「以秦之強，諸侯譬如郡縣，其君臣俱怨。若或合從醮而出不意，〈醮謂祭，盟誓之義也。〉此智伯、夫差、湣王所以亡也。願大王無愛財物，賂其豪臣，以亂其謀。秦不過亡三十萬金，則諸侯可盡！」王大善之。
又曰：邯鄲既存，平原君欲封魯仲連。仲連辭謝者三，終不肯受。平原君乃置酒，酒酣，起前以千金為仲連壽。仲連突曰：「所貴於天下之士者，為人排患釋難解紛而無取也，即有取者，乃商賈之人，仲連不忍為也！」遂辭平原君而去，終身不復見也。
又曰：邯鄲之北有蘇人侯，蘇秦往說之。蘇人侯送以黃金百溢。其家丞諫曰：「君侯之與客無故舊，而送之百金，其說可得聞耶？」蘇人侯曰：「客天下辯士，立談之間，再奪我地而復歸之。吾地雖小，豈其百金？」
《韓詩外傳》曰：田子為相，三年歸休，以金百鎰奉其母。母曰：「不義之物，不入於館。為人臣不忠，是為人子不孝。子其去！」田子慚愧走出，自歸於王，還金，請退就獄。王赦田子罪，以金賜其母。
又曰：楚襄王遣使者持金千斤、白璧百雙聘莊子，欲以為相。莊子固辭。
又曰：延陵季子游於齊，見遺金於路，呼牧者取之。牧者曰：「何子居之高而視之下也！類君子而言野也！有君不臣，有友不友，當暑衣裘，吾豈取金者乎？」
延陵季子知其賢者，請問姓字。牧者曰：「子乃皮相之士也，何足語姓字哉！」遂去。
《周易參衕契》曰：黃土，金之父；流水，珠之母。
《英雄記》曰：董卓塢有金二三萬斤。
《漢武故事》曰：帝年數歲，長公主遍指侍者：「與作婦，好否？」皆不用。後指陳後，帝曰：「若得阿嬌作婦，當以金屋貯之。」
《漢武內傳》曰：帝受西王母《真形經》，盛以黃金之幾。
又曰：西王母有丸丹，金液金漿。
《漢東園秘記》曰：亡人以黃金塞九竅，則屍終不朽。
陸賈《新語》曰：舜藏金於嶄岩之山，捐珠玉於五湖之淵，杜淫邪，絕覬媚之情也。
東方朔《神異經》曰：北荒中有二金闕，高百丈；金銀槃，圍五十丈。
又曰：西方白宮之外有金山。上有人，長五丈餘，名曰金犀守之。
《蜀王本紀》曰：秦王以金一笥遺蜀王，蜀以禮物答，而盡化為土。秦王怒，君臣拜賀曰：「土者，地也，秦當是蜀矣！」
《說苑》曰：申鳴者，孝聞於楚。王授之相，辭不受。其父曰：「使汝有祿於國，立義於庭，吾無憂矣。」申鳴從父命為楚相。及白公亂，申鳴曰：「今不得為孝子矣。」遂援鼓殺白公，其父亦死。王賜金百斤，申鳴曰：「何面目見天下！」遂自殺。
《新序》曰：齊桓公見麥丘邑人，問之曰：「年幾何？」對曰：「八十矣。」曰：「以子之壽，祝寡人乎？」曰：「使主君甚壽，金玉是賤，以人為寶！」
又曰：公孫敖問伯象先生曰：「今先生收天下之朮，博觀四方之日久矣，未能裨世主之治，明君臣之義，是則未有異於府庫之藏金玉，筐篋之囊簡書也。」
又曰：郭隗語燕昭王曰：「古之人君，有以千金求千里馬，已死，買骨五百金。不能期年，千里馬至者三。」
《論衡》曰：盧江民小男曰陳爵、陳挺，相與浴於湖崖。有酒樽，色正黃，沒水中。爵以為銅，涉水取之，重不能舉。挺往助之，樽更為沉，槃動入深淵中。挺、爵留顧，見如錢等，正黃，數百千枚。即共掇樚，各得滿手歸。示其家，乃黃金也。
《論衡》曰：眾口鑠金者，五行二曰火，五事二曰言，言與火直，故云鑠金。
《風俗通》曰：眾口鑠金。俗說有美金於此，眾人咸共詆訾，言其不純。賣金者欲其售，因取煅燒，以見真。此為眾口鑠金。
又曰：《漢書》說王陽好車馬衣服，及遷徙，所載不過囊衣；俗傳王陽能作黃金。語曰：「金不可作，世不可度。」王陽居食祿，雖為潔白，車馬衣服，亦能幾何？何足推之，乃傳俗語？
《白虎通》曰：金在西方。西方者，陰始起萬物禁止。金之為言禁也。
《西京雜記》曰：韓嫣好彈，常以金為丸，一日所失者十餘。長安為之語曰：「若飢寒，逐金丸。」京師兒僮母聞嫣出輒隨之，望丸所落而拾之。
《樂說稽熠嘉》曰：君臣之義生於金。
葛洪《神仙傳》曰：容成公服三黃得仙。所謂雄黃、雌黃、黃金。
《搜神記》曰：魏郡張巨賣宅與程應，應舉家疾。賣何文，文獨持大刀，暮入北堂樑上。一更中，有一人丈餘，高冠赤幘，呼曰：「細腰！」應「諾」。「何以有人氣？」答曰：「無。」文問曰：「高冠者誰？」答曰：「金也，在西屋壁下。」文掘得金三百斤。
又曰：漢文微服懷金過魯少年。少年柱金杖出應門。
王子年《拾遺記》曰：少昊時，金鳴於山，銀涌於地，或如龜蛇之類，乍似人鬼之形。
又曰：方丈山有池，泥色金而味辛。以泥為器可作丹矣，百煉可為金矣。金色青，照鬼魅猶照面，不得藏形也。
《異苑》曰：汝南殷陶市衕縣張南宅，掘地得錢百萬、金二斤，即以還南。南曰：「君至德感寶，為君出。」終不肯受。陶送付縣令河南張標表上尚書。
又曰：新野黃舒，義熙中，耕田，得一船金。卜者云：「三年勿用，長守富也！」舒不能從，遂成土壤。
又曰：永康王曠，井上有一洗浣石，時見赤氣。後有胡人寄宿，忽求買之。曠怪所以求。及度錢，子婦孫氏睹二黃鳥斗於浣石上，疾往掩取，變成黃金。胡人不知，索市逾急。既得，撞破石，內止有二鳥處。
又曰：即墨有古冢，發之，有金牛塞埏門，不動。犯之則大禍。
《述異記》曰：南康雩都縣，沿江西出，去縣三里名夢口穴，狀如石室。舊傳常有神雞，色如好金，出此穴中，奮翼迴翔，長鳴響徹，見人輒飛入穴，因號此石為雞石。昔有人耕此山側，望見雞出遊戲。有一長人操彈彈之，雞遙見，便飛入穴。彈丸正著穴上，丸徑六尺許，下垂蔽穴，猶有門隙，不復容人。又有人乘船，從下流還縣，未至此崖數里，一人通身黃衣，擔兩籠黃紙，求寄載。因載之。黃衣人乞食，船主與之。食訖，船適至崖下。船主乞瓜，此人不與，仍唾槃上，徑下崖，直入石中。船主初甚忿之，見其入石，始知神異。取食器視之，見槃上唾悉是黃金。
又曰：先儒說，禹時天下雨金三日。古詩曰：「安得天雨金，使金賤如土！」周成王時，咸陽雨金。今咸陽有雨金原。秦二世元年，宮中雨金，既而化為石。漢惠帝二年，宮中雨黃金、黑錫。又，翁仲孺家貧，力作，居渭川，一旦，天雨金十斛於其家，由是與王侯爭富。今秦中有雨金翁，世世富。
《錄異傳》曰：隗炤者，汝南陰鴻壽亭民，善於《易》。臨終，書板授其妻，曰：「吾死，當大荒窮。雖爾，慎莫賣宅！後到五年春，當有詔使頓來此亭，姓龔。此人負吾金，卿以此板往責之。」亡後，果大困，欲賣宅者數矣。憶夫言輒止。到期日，有龔使者果至亭。妻遂齎板往責使者，使者執板，不知所言，曰：「我生平不踐此處，何緣爾也？」沈吟良久，謂曰：「賢夫何能？」妻曰：「夫善《易》，而未曾為人卜。」使者曰：「可矣！」乃顧命侍者，取蓍而筮之。卦成，謂炤妻曰：「吾不相負金，賢夫自有金！乃知亡後暫窮，故藏金以待太平。所以不告婦兒者，恐金盡而困無已也。知吾善《易》，故書板以寄意耳。金有五百斤，盛以青瓶，覆以銅槃，埋在堂屋東頭，去壁一丈，入在九尺。」妻還，掘之，皆如卜焉。
《異物志》曰：狼㬻民與漢人交關，嘗夜市，以鼻嗅金，知其好惡。
《幽明錄》曰：淮牛渚津，水深無可算計。人見一金牛，形甚魁壯，以金鎖絆也。
又曰：巴丘縣百金崗以上二十里，名黃金潭。上有瀨，亦名黃金瀨。古有釣於此潭，獲一金鎖引之，遂滿一船；而有金牛出，聲貌奔壯。釣人被駭，牛因奮躍還潭。
又云：晉南頓王平，新營一宅。始移，夢見一人，雲平輿令黃欲以一器金賂暴勝之，為暴所戮，埋金在吾上，見鎮迮甚，若君復築室，無復出入金。平明旦即鑿壁下，入五尺果得金。
又曰：譙縣城東，因城為台，方二十丈，高八尺。一曰古之冢也，魏武帝即築以為台。東面牆崩，金玉流出，取者多死。因築復之。
又曰：海中有金台，台內有金幾，玄記紀金之精為牛。
又曰：長安有張氏者，晝獨處室，有鳩自入，止於對床。張惡之，披懷祝曰：「鳩，爾來為我禍耶？止承塵！為福耶？入我懷！」鳩翻飛入懷。以手探之，不知所在，而得一金帶鈎焉。遂寶之，自是之後，子孫昌盛。
《世說》曰：劉曄譖陳矯。明帝以金五餅授矯，曰：「君明朕心，顧君妻子未知也。」
又曰：管寧、華歆，共園中鋤菜。見地有斤金，管揮鋤與瓦石不異，華捉而擲去。
《曹操別傳》曰：操引兵入峴，發梁孝王冢，破棺，收金寶數萬斤。天子聞之立泣。
《益部耆舊傳》曰：王忳，字少林。詣京師，於客舍見諸生病甚，因謂忳曰：「腰下有金十斤，願以相與，乞收藏骸骨。」未問姓名，因絕。忳賣金一斤，以給絮棺；九斤，置在腰下。
《魯國先賢志》曰：叔孫通草創朝儀，拜通為奉常，賜金五百斤。通悉以金賜諸生，諸生乃喜曰：「叔孫生，聖人也，知當世務。」
《廬江七賢傳》曰：陳翼，字子初。到覽鄉，見馬旁有一人病，呼曰：「我，長安魏少公。聞卿廬江樂來游，今病，不能前。」翼迎歸養之，有金十餅，素二十匹。既死，翼賣素，買棺衣衾，以金置棺下，騎馬出入。後其兄長公見馬，告之吏，捕翼。翼具言，棺下得金。長公叩頭謝，以金十餅投其門。翼送長安還之。
《邴原別傳》曰：邴原，字根矩。以喪亂方熾，遂往遼東。時衕郡劉舉亦在遼東。遼東太守公孫度掩捕其家，而舉得免，窘逼歸原。東萊太守太史子義，素有義，原以舉付之。舉臨去，以其手所杖劍、金三餅與原，原受金，辭劍。還，謂度曰：「將軍平日與舉無隙，而欲殺之者，但恐其為蜂蠆耳。今舉以去，若以拘閉其家，毒螫必滋甚矣！」度即出舉家，原以金還之。
《茅君內傳》曰：漢帝及王莽獻金鍾之屬，今埋在小茅山上。
又曰：取鉛十斤，著鐵器中，猛火燒之。三沸，投九轉之華一銖於鉛中，攪之，須臾，立成黃金九斤。
《吳時外國傳》曰：斯調國，作金床。
《扶南傳》曰：毗騫國，食器皆以金為之。金如此間之石，露出山邊，無有限。
《吳越春秋》曰：伍子胥伐楚，還溧陽瀨水上，欲報自殺婦人百金。不知其家，投金瀨水中而去。須臾，有一姥哭而來，自言是女母，取金而去。
《蜀李書》曰：武帝諸將，進金銀或以得官者。楊褒諫曰：「陛下為天下主，何有以官買金耶？」帝謝之。
《列女傳》曰：樂羊子出學，其妻貞義，截發供其費。後羊子得遺金一餅以與妻。貞義曰：「君子不以利污行！」羊子慚而去之。
又曰：廣漢女婦者，汝惇妻也。惇以所受田地奴婢三百餘萬，悉讓與兄。裁留園地數十畝，起舍耕作。土中得金一器，惇以示妻，妻曰：「本言讓先祖所有，此獨非其有耶？」惇曰：「固吾意也。」俱擔金送與兄嫂。
《郡國志》曰：蘇秦宅在洛陽利仁里。後魏高顯業每夜見赤光，於光處掘得金百斤，銘曰：「蘇家金」。業為之造寺。
《秦州記》曰：金城郡，應劭云：初築城得金，因名金城。
《臨海記》曰：白石山去縣邑三十里，望之如雪。上有淵，相傳雲金鵝之所集。
鄭緝之《東陳記》曰：金豚山之康縣南三里，故老傳云：有人得金豚於此，故名山。
劉欣期《交州記》曰：趙嫗者，九真人，乳長數尺。入山聚盜，遂攻郡。常著金擒提屐。
又曰：金有華，出珠崖，謂金華釆者也。雪山，在新昌南。人曾於山中得金塊如升，迷失道。還置本處，乃得出。
《錢塘記》曰：縣東南有峴山，長老相傳，釆金於此。
《羅浮山記》曰：州南十里有牛潭，漁人見金牛自水出。義熙中，縣民張安躡得金鎖，大如指，遂數十尋，尋尋不已。俄有物從水引之，掘不能禁。以刀斷得數尺，安遂致富。其後義興周雲甫掩此牛，掣斷其鎖，得二丈，遂以財雄。
《林邑記》曰：從林邑往金山，三十日至。遠望金山，嵯峨如赤城，照耀似天光。澗壑谷中亦有生金，形如蟲豸，細者似蒼蠅，大者若蜂蟬，夜行耀熠，光如瑩火。
《地鏡圖》曰：黃金之氣赤黃，千萬斤以上，光大如鏡槃。
《白澤圖》曰：黃金之精名石瑭，狀如豚。居人家，使人不宜妻。白鼠以昏時見，於丘陵之間，視所出入，中有金。
《關令內傳》曰：老子與尹喜登崑崙，上金台、玉樓、七寶宮殿，晝夜光明，乃天帝四王之所游處，有珠玉七寶之床。
宋躬《孝子傳》曰：郭巨，河內溫人也。妻生男，謀曰：「養子則不得營業，妨於供養，當殺而埋焉。」鍤入地，有黃金一釜，上有鐵券，曰：「黃金一釜，賜孝子郭巨。」
《揚雄集》曰：單于上書願朝。哀帝以問公卿，公卿云：「虛費府帑，可且勿許。」單于使辭去，未發，雄上書諫。天子召還匈奴使。者，更報單于書而許之。賜雄黃金十斤。
孔融《聖人優劣論》曰：金之優者名曰紫磨，猶人之有聖也。
陳思王《辯道論》曰：甘陵始其語余曰：「本師姓韓，字世雄。始常與師於南流作金，前後四投數萬斤金於海。」
《嶺表異錄》曰：五嶺內富州、賓州、澄州江溪間皆產金。側近居人，以木箕淘金為業，自旦至暮，有不獲一星者。〈鄭玘《傷淘者》詩云：披沙辛苦見傷懷，往往分毫望亦乖，力盡半年深水裡，難全為一鳳凰釵。〉就中澄州者，最為良金。余頃年使於上國，親友〈不欲書其姓字。〉附澄州金二十兩與當時權臣。余訝其單鮮，友人曰：「金雖少，貴其夜明，有異於常金耳！」遂留宿驗之，信然也。
