
《國語》曰：獸三爲群。
《爾雅》曰：四足而毛謂之獸。
《說文》曰：獸，守備者也。獸足謂之番。毳，獸細毛也。翰，獸豪也。薦，獸所食草也。
《周禮·天官上》曰：獸人掌𦊙田獸，辨其名物。〈𦊙，網也。以網摶所當田之獸。〉冬獻狼，夏獻麋，春秋獻獸物。〈狼膏聚，麋膏散。聚則溫，散則涼，以救時之苦也。獸物，凡獸皆可獻也，及狐狸。〉時田，則守𦊙，〈備獸觸攫。〉及弊田，令禽注於虞中。〈鄭司農云：弊田，謂春火弊，夏車弊，秋羅弊，冬徒弊。虞中，謂虞人𨤲所田之野，及弊田植虞旗於其中，致禽而珥焉。獸人，主令曰衆得禽者置虞人所立虞旗之中，當以給四時社廟之𫞴。珥焉者，取左耳以致攻，若斬首折馘。〉凡𫞴祀、喪紀、賔客，共其死獸生獸。〈共其完者。〉凡獸入於臘人，〈當乾之皮。〉皮毛䈥角入於玉府〈給作器物。〉。凡田獸者掌其政令。
又《天官下》曰：獸醫，掌療獸病、療獸瘍。〈畜獸之疾病及瘍。療同醫。〉凡療獸病，灌而行之，以節之，以動其氣，觀其所發而飬之。〈療畜獸必灌行之者，爲其病狀難知，灌以緩之，且強其氣也。節，趨聚之節也。氣謂脈氣。旣行之，乃以脈視之，以知所病。〉凢療獸瘍，灌而劀之，以發其惡，然後藥之、飬之、食之。〈亦先攻之，而後飬之。〉凢獸之有病者、有瘍者，使療之，死則計其數，以進退之。
又《天官上》曰：內饔，辨腥臊羶香之不可食者。牛夜鳴則庮。羊泠毛而毳，羶。犬赤股而躁，臊。鳥皫色而沙鳴、貍豕盲眡而交睫，腥。馬黒脊而般臂，螻。〈腥、臊、羶、香，可食者，是別其不可食者，則所謂者皆臭味也。冷毛，毛長緫結也。皫，失色不澤美也。沙，斯也。交睫，腥。腥，當爲星，聲之誤也。肉有如米者，似星，般臂，臂毛有文。鄭司農云：庮，朽木臭也。螻，螻蛄臭也。杜子春云：盲眡，當爲望視。〉
又《夏官上》曰：服不氏，掌飬猛獸而教擾之，〈猛獸，虎豹熊羆之屬。擾，馴也。教習使之馴服。王者之教，無不服。〉凡𫞴祀共猛獸。〈謂中膳羞者。獸人冬獻狼。《春秋傳》曰：熊蹯不熟。〉
又《秋官下》曰：穴氏。掌攻蟄獸，各以其物火之。〈蟄獸，熊羆之屬，冬藏者也。將攻之，必先燒其所食之物於穴，以誘出之，乃可得之者也。〉以時獻其珎異皮革。
又曰：囿人，掌囿㳺之獸禁，〈囿游，囿之離宮，小𫟍觀處也。〉牧百獸。〈備飬衆物也。今掖庭有鳥獸，自熊虎孔雀至於狐狸鳬鶴備。〉、𫞴祀喪紀、賔客，共其生獸死獸之物。
又《司馬職》曰：中軍以鼙令皷，皷人皆三皷，群司馬振鐸。車徒皆作，遂皷行。徒衘枚而進。大獸公之，小獸私之。〈大獸公之，輸於公也。小獸私之，以自卑也。〉
又曰：東北曰幽州，畜冝四擾。〈四擾，馬牛羊豕。〉西北曰并州，畜冝五擾。〈五擾，馬牛羊犬豕也。〉
《孟子》曰：當堯之時，天下猶未平，洪水橫流，汎濫於天下；草木暢茂，禽獸繁殖；五榖不登，禽獸偪人，獸蹄鳥跡之道交於中國。
《列子》曰：東方有國，人數解六畜語，蓋偏智之所得。
《呂氏春秋》曰：堯以天下讓舜，鯀爲諸侯，怒於堯曰：「得天之道者爲帝，得地之道者爲三公。我得地之道，而不以我爲三公！」乃使猛獸，欲以爲亂。比獸之角，能以爲城，舉其尾，能以爲旌。召之不來，彷徉於野。以患，帝舜於是殛之於羽山。
又曰：故享獸不足以盡獸，嗜其脯則幾矣。幾近然則王者有嗜乎理義也。
又曰：季秋之月，菊有黃華，犲𫞴獸，戮禽。〈戮，殺也。〉
《淮南子》曰：猛獸不群，鷙鳥不𩀱。
又曰：毛犢生應龍，應龍生建馬，建馬生騏驎，騏驎生庶獸。凡毛者生於庶獸。食草者善走而愚，食肉者勇敢而悍。
又曰：鳥排虛而飛，獸蹠實而走也。
《抱朴子》曰：稱虞吏者，虎也；稱當路君者，狼也；稱令長者，老狸；稱丈人者，兎也；稱東王父者，麋也；稱西王母者，鹿也；稱三公者，馬也；稱主人者，羊也；稱吏者，麞也；稱人君者，猴也；稱九卿者，猿也；稱將軍者，老馬也；稱姓字者，犬也；稱陽城公者，狐也。
齊卞彬《禽獸決録》曰：羊性滛而很，豬性卑而率，狗性險而出，皆指斥當時貴勢。羊滛很謂呂文顯，豬卑率謂朱隆之，狗險岀謂呂文庶也。
《異苑》曰：永康舒夀夫與同里獵於逺山，群犬吠深茂。異而㸔之，見樹下有一老公，長可三尺，頭鬚蒙然，面縐齒落，通身黃衣，裁能動揺。因問爲是何人而來在此？直云：「我有三女，姿容羙，兼多伎藝，彈琴賦詩，閑究五典。」舒夫等共縛束，令出女。公曰：「我女仍居深房洞庭之中，非自徃喚不可得也。請解我繩，當呼女也。」獵人猶不置。俄而變成一獸，黃色，四足，其形似臯，又復如狐，頸長三尺，頭生一角，耳髙於頂，面故𩔖人。舒夫等大懼，狼狽放解，倐忽失處。
又曰：東陽西寺七佛屋，太元中，龕下有一物，岀頭如鹿。有法獻道人迫而觀之，於是吐沬噴灑，氣雲霧。至元嘉十四年四月七日，此頭復出。尋覔其處，亦無孔穴。年年有聲，殷若小雷。
《十洲記》曰：漢武帝時，月支國獻猛獸一頭，形如犬子，似狸而色黃。帝恠其羸細禿悴，問使者何謂猛獸。使者對曰：「猛獸生崑崙，食氣飮露。」帝使使者令猛發聲，忽叫如天雷霹靂之聲，諸牛羊馬豕犬之屬皆驚駭。以付上林苑，徑上虎頭，溺虎口，去十許歩，虎輙閉目。明日，失使者及猛獸所在。
《慱物志》曰：魏武伐蹹頓，經白狼山，逢師子。使格之，殺傷甚衆。忽見一物從林中出，如狸，上帝車軛上。師子將至，便跳上其頭，師子伏不敢起，遂殺之，得師子兒還。未至四十里，鷄犬皆無鳴吠也。
《後周書》曰：楊忠甞從太祖狩於龍門，忠獨當一猛獸，左挾其腰，右抜其舌。太祖壯之。北臺謂猛獸爲揜於，因以字之。
《說文》曰：虓，師子也。
《爾雅》曰：狻猊，如虥貓，食虎豹。〈郭璞注曰：即師子也。狻音酸，猊音倪。虥，音姧，文淺毛也。〉
《穆天子傳》曰：狻猊，日走五百里。〈郭璞注曰：師子也，食虎豹。〉
《東觀漢記》曰：陽嘉中，䟽勒國獻師子、封牛。師子形似虎，正黃，有髯耏〈音而〉，尾端茸毛大如斗。
司馬彪《續漢書》曰：章和元年，安息國遣使獻師子，符枝，形似麟而無角。
《魏略》曰：大𥘿國無盜賊，但有師子爲害。行道不群則不得過也。
《宋書》曰：宗慤討林邑王，范陽邁傾國來逆，以具裝被象，前後無際。慤以爲外國有師子，威服百獸，乃製其形，與象相禦。象果驚奔，衆因此潰亂，遂剋林邑。
蕭子顯《齊書》曰：王敬則，𣈆陵南沙人也。母爲巫，生敬則而胞紫色，謂人曰：「此兒有皷角相。」敬則年長，兩腋下生乳，各長數寸。夢騎五色師子。後位至太尉、㝷陽公。
《唐書》曰：隋大業中，有波斯胡人牧駞於俱紛摩地郍之山。忽有師子從地踴出，人語，謂之曰：「此山西今有三穴，穴中大有兵器，汝可取之。」穴中有刀及槊刄甚多，石上有文，教反叛，於是糺合亡命，渡恆昌水，刼奪商旅。其衆漸盛，遂割據波斯西境，自立爲王。波斯、拂菻各遣兵討之，反爲所敗。其王姓大倉，名{}𥕵宻模末膩，自雲有國巳三十四年，歴三王矣。
又曰：中宗朝，大石國使請獻師子。姚璹上䟽陳曰：「師子猛獸，唯止食肉。逺從碎葉以至神都，肉旣難得，極爲勞費。陛下以百姓爲心，慮一物有失，鷹犬不蓄，漁獵惣停，不殺以闡大慈，好生以敷至德，凡在翾飛蠢動，莫不感荷仁恩。豈容自菲薄於身而厚資給於獸？求之至理，必不然矣。」䟽奏，遽停此使。
《十洲記》曰：聚窟洲，在西海中申未地，靣各方三千里，北接崑崙二十六里，有師子、辟邪、鑿齒、天鹿、長牙、銅頭、鐡額之獸。
宋炳《師子擊象圗序》曰：梁伯玉說沙門釋僧𠮷云：甞從天笁欲向大𥘿，其間忽聞數十里外哮噉之聲，驚天怖地。頃之，但見百獸率走，蹌地至絶。而四巨象虓焉而至，以鼻卷泥自厚塗數尺，數噴鼻偶立。俄有師子三頭見於山下，直摶四象，崩血濫泉，巨樹草偃。
《法顯記》曰：阿育王精舎後立石柱，作師子，柱內四邊有佛像，內外映徹，淨琉璃。有外道論師子與沙門爭此住處。時沙門理屈，於是共誓此處是沙門住處者，當有靈驗。作是言巳，柱頭師子乃大鳴吼，見證。外道懼怖，心服而還。
《國史𥙷》曰：開元末，西域獻師子。至安西道中，繫於驛樹，近井。師子哮吼，若不自安。俄頃，風雷大至，有龍岀井而去。
虞丗南《師子賦》曰：有絶域之神獸，因重譯而來擾。其爲狀也，䈥骨糺，殊姿異制。闊臆脩尾，勁毫柔毳；鈎瓜踞牙，藏鋒畜銳；弭耳宛足，伺間借勢。曁乎奮鬣䑛脣倐，來忽徃；瞋目電曜，發聲雷響。拉虎吞貔，裂犀分象；碎隨兕於齦齶，屈巴虵於指掌。踐籍則林麓摧殘，哮呼則江河振蕩。服猜心與猛氣，遂感德以依仁。
《說文》曰：麒麟，仁獸也，馬身，牛尾，肉角。
《春秋運斗樞》曰：機星得則麟生。
《春秋保乹圗》曰：歲星散爲麟。
《爾雅》曰：麟，麕身，牛尾，一角。〈麕，居筠切。〉
《禮記·禮運》曰：天不愛其道，地不愛其寳，人不愛其情，故麒麟在郊藪。
《詩·國風·麟之趾》曰：麟之趾，振振公子，於嗟麟兮。
《左傳》曰：魯哀公十四年春，西狩於大野。叔孫氏之車子鉏商獲麟，以爲不祥，以賜虞人。仲尼觀之，曰：「麟也。」然後取之。〈時所末甞見。故恠之爲不祥。麟，仁獸，聖王嘉瑞。時無明王，出而遇獲。仲尼悲周道之不興，感嘉瑞無應，故因魯《春秋》而修中興之教，絶筆於獲麟一句。所感而作，故所以爲終。〉
《家語》曰：叔孫氏之車士曰子鉏商，〈車士，將車者也。子，姓也。鉏商，名也。〉薪於大野，〈《春秋經》：哀公十四年，西狩獲麟。《傳》曰：西狩於大野。今此日採薪於大野時，實自狩鉏商，非狩者。採薪也而獲麟，瑞物時見，狩獲，故經書西狩。〉獲麟焉。折前左足，載以歸。叔孫以爲不祥，棄之於郭外，〈《傳》曰：以賜虞人。棄之郭外，將以賜虞人。〉使人告孔子曰：「有麏而角者，何也？」孔子徃而觀之，曰：「麟也，孰爲來哉？孰爲來哉！」反拭靣，涕泗沾衿。叔孫聞之，然後取之。子貢問曰：「夫子何泣矣？」孔子曰：「麟之至也，爲明王也，出非其時而見害，是以傷焉。」
《孔叢子》曰：叔孫氏子鉏商獲麟，以爲不祥，棄之。冉有告夫子，夫子將觀之。泣曰：「子之於人，猶麟之於獸，出而死，其道窮矣。」乃歌曰：「唐虞丗兮麟鳯遊，今非其時來何求？麟兮麟兮我心憂。」因此幽憤，作《春秋》焉。
《孝經右契》曰：孔子夜夢豐沛邦有赤煙氣起，顔回、子夏侶徃觀之。驅車到楚，西北范氏之廟，見芻兒捶麟，傷其前左足，束薪而覆之。孔子曰：「兒，汝來，姓爲誰？」兒曰：「吾姓爲赤松子。」孔子曰：「汝豈有所見乎？」：「吾所見一禽，如麏，羊頭，頭上有角，其末有肉，方以是西走。」孔子發薪下，麟視孔子而蒙其耳，吐三卷書。孔子精而讀之。
《春秋演孔圖》曰：蒼之滅也，麟不榮也。麟，木精也。麒麟𨶜，日無光。〈宋均注曰：麟，木精。木生於水，故曰隂。木氣好土，土黃木青，故麟色青黃。不榮，謂見絏也。麟龍少陽精，𨶜作於地，則日月亦將爭於上也。〉
《尚書中𠉀》曰：黃帝時，麒麟在囿。
《毛詩義䟽》：白麟，馬足，黃色，圎蹄，角端有肉，音中黃鍾。王者至仁則岀。
《大戴禮》曰：毛蟲三百六十，而麟爲之長。
《禮記》曰：麟鳯⻱龍謂之四靈。麟以爲畜則獸不狘〈呼厥反〉。
《漢書》曰：終軍從上幸雍。獲白麟，一角五蹄。又得木，枝旁出輙復合。上異之，終軍對曰：「野獸並角，明同本也；衆支內附，示無外也。此之應，殆將有解編髪、削左袵、襲冠帶、要衣裳而蒙至化者焉。」
《東觀漢記》曰：章帝時，麟五十一見。
《𣈆書》曰：王濬平吳被謗，上表曰：「夫猛獸當塗，麒麟恐懼；況臣脆弱，敢不悚慄？」
何法盛《𣈆中興徵祥說》曰：麟，麕身，牛尾，狼頭，一角，黃色，馬足也。
《𣈆書·載記》曰：石虎時，郡國前後送蒼麟十六，白鹿七。季龍命司虞張昌徃調之，以駕芝蓋，列乎充庭之乗。
又曰：呂光入姑臧，時麟見金澤縣，百獸從之。光以爲己瑞，以孝武太元十四年僣即三河王位。
《三國典略》曰：徐陵，東海郯人，梁石右衛率摛之子。母甞夢五色雲化而爲鳯，集左肩上，巳而誕陵。年數歳，家人攜之以𠉀寳誌。寳誌摩其頂曰：「天上石麒麟也。」
《春秋感精符》曰：麟一角，明海內共一主也。王者不刳胎，不破𡖉，則岀於郊。
又曰：王者德化旁流四表，則麒麟臻其囿。
蔡邕《月令章句》曰：凡麟，生於火，遊於土，故循其母致其子。五行之精也，視明禮脩則麟臻。
《孫卿子》曰：古之王者好生惡殺，故麒麟遊其郊野。
《牟子》曰：昔人不識麟，問人，荅曰：「麟如麟。」問者惡之。曽見者曰：「麟，麕身牛尾，鹿蹄馬背。」問者霍然而解。
何法盛《徵祥記》曰：麒麟者，毛蟲之長，仁獸也。牡曰騏，牝曰麟。牡鳴曰遊聖，牝鳴曰歸和。夏鳴曰扶㓜，秋鳴曰飬綏。
《說苑》曰：麒麟，麕身，牛尾，圓頂，一角。含仁懷義，音中律呂。行歩中䂓，折旋中矩。擇土而後踐，位平然後處。不群居，不旅行。紛兮其質文也，幽間則循循如也。
《西京雜記》曰：五柞宮前有梧桐樓，樓下皆有石騏驎二枚。刋其爲文字，是秦始皇驪山墓上物也。頭髙一丈三尺。東邊者前腳折，折處赤如血。父老謂其神，皆含血屬䈥焉。
《抱朴子》曰：麒麟壽千歳。
《論衡》曰：蝗蟲飛至萬里，麒麟湏獻乃逹闕，而蝗爲災，麟爲瑞。麟四足不能自致，人兩足安能自逹？是以呂望白首而逹也。
又曰：儒者說麟爲聖王來，此言妄也。章帝之時，騏驎五十一至，章帝豈聖人也？
《楚辭》曰：使騏驎可得羈而繫兮，又何以異乎犬羊？
班固《兩都賦》曰：乃有九真之麟、大宛之馬。
西涼武昭王《麒麟頌》曰：一角圎蹄，行中規矩。游必擇地，翔而後處。不入䧟穽，不罹網𦊙。無德而至，爲之折股。
