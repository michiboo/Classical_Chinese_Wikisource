
《抱朴子》曰：千歲之枯木，其下根如坐人，長七寸，刻之有血。以其血塗足下，可以步行水上不沒。以塗人鼻，入水，水為之開，可以止住淵底也。以塗身，則隱形，欲見則拭之。又可以治病，病在腹內，則刮服一刀圭；其腫痛在外者，隨其所在，刮一刀圭以摩之，皆手下即愈。假令左足有疾，則刮塗人左足也。
又曰：松樹枝三千年者，其皮中有聚脂，狀如龍形，名曰飛節芝，大者十斤。末服之，盡一斤，得五百歲。
又曰：樊桃芝，其木如昇龍，其花葉如丹蘿，其實如翠鳥。高不過五尺，生於名山之陰，東流泉水之上。以夏至後伺之得，末服之，一株得五千歲。
又曰：參成芝，赤色，有光。扣之枝葉，如金石之音。折而續之，即復如故。
又曰：木渠芝，寄生大水上，如蓮花，九莖一叢。其味甘而辛。建木芝，實生於都廣，其皮如纓蛇，其實如鸞鳥。此三芝得服之，白日昇天也。
又曰：黃蘆子、尋木華、玄液華，此三芝，生於泰山要鄉，及奉高。有得服之，皆令人壽千歲也。
又曰：千歲鷰，其窠戶北向，其色多白，而尾毛。掘取陰乾，末服，得五百歲。凡此百二十種，皆肉芝也。
又曰：菌芝，或生深山之中，或生大木之下，或生泉水之側。其狀或如宮室，或如車馬，或如龍虎，或如飛鳥，五色無常，亦百二十種，自有圖也。皆當禹步徃採取之。刻以骨刀，陰乾，末服方寸匕，令人昇仙，中者數千歲，下者千歲。欲求芝草，入名山，必以三月、九月，此山開出神藥之月也。勿以山浪日，必以天輔時，三奇會尤佳。出三奇吉門，到山須六陰之日，明堂之時，帶靈寶符，牽白犬，抱白雞，以白鹽一{豆丩}，及開山符檄，着大石上，執吳唐草一抱，以入山。山神喜，必得芝也。又〈採芝、服芝〉欲得王相專和之日，支幹上下相生為佳。此諸芝，名山多有之，但凡庸道士，心不精，志行穢，德薄，又不曉入山之術，雖得其圖，不知其狀，亦終不能得也。山無大小，皆有鬼神。其鬼神不以芝與人，人雖踐之，不可見也。
又曰：草芝，有獨搖芝，無風自動。其莖大如手指，赤如丹。素葉如莧。其根有大魁如斗，有細者如雞子。十二枚，周繞大根四方，似仿效十二辰也。相去丈許，皆有細根，如白髮以相連。生高山深谷之上。其所生，左右無草。得其大魁，末服之，盡則千歲。服其細者，一枚百歲。可以分他人也。壞其大根，即隱形；欲見，則左轉而出之。
又曰：牛角芝，生虎壽山，及吳陵上。狀如蔥而特生如牛角，長三四尺，青色。末服方寸匕，日三服，至百日，則得千歲矣。
又曰：龍仙芝，狀似昇龍之相負也，以葉為鱗，其根則如蟠龍。服一株，得千歲矣。
又曰：紫珠芝，其莖黃，其葉赤，其實如李而紫色。二十四枚，輙相連而垂如貫珠也。
又曰：白符芝，高四五尺，似梅。常以大雪而花，季冬而實。
又曰：朱草芝，九曲，有三葉，葉有實也。
又曰：五德芝，狀似樓殿。莖方，其葉五色各具而不雜。狀如偃蓋，中甞有甘露，紫光起數尺。
又曰：龍銜芝，常以仲春對生，三節十二枚，下根如坐人。凡此草芝，又有百二十種。陰乾服之，則令人與天地相畢，或得千歲、二千歲。
又曰：肉芝者，謂萬歲蟾蜍，頭上有角，頷下有丹書「八」字，以五月五日日中時取之，陰乾百日，以其足畫地，即為流水；千歲蝙蝠，色如白雪，集則倒懸，腦重故也。此二物，得而陰乾，末服之，令人壽四萬歲。千歲龜，五色具額上，兩骨起似角，以羊血浴之，乃剔取服之，壽千歲。行山中，見小人乘車馬，長七八寸者，肉芝也。取服即成仙。凡百二十種，皆肉芝。
《漢武內傳》曰：仙芝上蘂，有大真虹芝。
《論衡》曰：章帝時，零陵生芝草五本。
又《初稟篇》曰：朱草之莖如鍼，紫芝之栽如豆。如珠玉者，稟氣而生，亦猶此也。
《茅君內傳》曰：勾曲山上有神芝五種。第一曰龍仙芝，似交龍之相負，服之為太極仙卿。第二曰參成芝，赤色，有光。扣其枝葉，如金石之音。折而續之，即如故。服之為太極大夫。第三曰燕胎芝，其色紫，形如葵葉，燕象，如欲飛狀。光明洞徹。服一株，拜為太清龍虎仙君。第四曰名夜光芝，其色青，實正白如李。夜視其實，如月光照洞一室。服一株，為太清仙官。第五曰玉芝，色白如玉。剖食，拜三官正真御史也。
《神仙傳》曰：漆飛黃子張虛，字子黃，遼人也。行玄素之道，年二百歲，有少容。服九英、蓋芝、石象，而得道也。
又曰：刁子然服赤烏散，及夜光芝。
《仙人採芝圖》曰：芝生於名山，食之，令人乘雲，能上天觀望八極，通見神明。鳳皇芝草，生於名山之上，金玉間。文石上陰乾，治食一年，令人羽翼皆生，壽千歲，能乘雲，與鳳凰俱。
又曰：水芝，生於名山大谷之陰。治食之，能入水中，乘雲行，通神明，能使百鬼。甘露芝，生於石山之陰，有五彩覆之。
又曰：車馬芝，生於名山之中，此堯時七車馬化為之。能得食之，乘雲而行，上有雲氣覆之。萬年芝，生於名山之中，及蓬萊山。
又曰：地芝，生於名山。得食之，延年益壽，一舉千里，走越江海。
又曰：月芝，生於名山之陰，金石珠玉之間。陰乾，治食，令人有毛二尺，延壽萬歲。
又曰：土芝，生於名山之陰，黃雲覆之。此戊己中宮黃帝之精，食之，益壽八千。
又曰：黑雲芝，生於名山大谷涼泉之間。黑蓋赤裏，莖黑，味鹹苦。食之一年，能入火不燋，入水不漬。石芝，生於名山之陰。色黃，上有不死之藥，如甘露，味極美。取而食之，令人不死。赤松子所服。山芝之居，東西行三，南北行五，此為山芝，其色皆白。山芝者，韓終所食也。與天地相極，延年益壽，通神明矣。
又曰：人芝，生於名山之陰，青蓋白莖。黃龍芝，生於神仙中，狀如黃龍。雲氣芝，生於名山之中，蓋白，莖白，裏赤。天芝，生於名山之陰。千秋芝，生於大谷中，四方異色，南赤，西白，北黑，東青。食之不老，老者不死。雷芝，生於名山之陰，白石之上，有白雲覆之。黃雲芝，生於名山之中，金石間，上有黃雲覆之，食之壽千歲，令人通見神明，乘雲為車，風為馬。青雲芝，出於名山之陰。雲母芝，生於名山澤泉之旁。白虎芝，生於名山之陰，大木下，狀如虎，蓋青，味辛，食之令人有力。
又曰：東方芝，生於山東之陰。南方芝，生於神山之陽。北方芝，生於北海之山，大谷水中，狀異而澤。西方芝，生於崑崙之上，金石間。萬年芝，生於名山之陰。
又曰：夜光芝，生於名山之陰，大谷涼泉中，金石間，有浮雲翔其上。太一芝，生於名山之陽，蓋黃莖赤，得而食之，令人不老，與天地相保。
又曰：虎芝，生於名山之陰，狀如虎，食之身輕，延壽八百年。鳴鳥芝，生於名山多林之陽，狀如鳥，五色。陰乾治食，令人身輕，與風俱行。
又曰：赤龍芝，生於名山之陰，源泉澤泉中，狀如龍，其色赤白。以秋採之，便有白光。食之，壽與天地無極。黑龍芝，生於名山之中，大木下，黑色如龍。食之，便令人能入水中。
《孫氏瑞應圖》曰：芝草，常以六月生，春青，夏紫，秋白，冬黑。
《十洲記》曰：祖洲有養神丹芝，似菰苗，長三四尺。人死，以草覆之皆活。服之長生。秦始皇時，大疫，多有死者。有鳥如烏，銜此草以覆死人面，燈時皆活。始皇聞，以問北郭鬼谷先生，先生曰：「此不死草也，生瓊田中。」又有鍾山仙家，數十萬耕田種芝草。
《嵩高山記》曰：嵩高山上有神芝。人芝者，狀似小兒。地芝者，辟方一尺，如黃金色，覆以五色雲，有神龍守之。食者可以遐年。
崔豹《古今注》曰：元和二年，芝生沛，如人冠狀。又如章武，如人抱三子狀。成帝建初五年，芝生潁川。常以六月中生一葉，春青，夏紫，秋白，冬黑，十月復黃。氣出上尺五寸。
《慱物志》曰：名山生神芝，不死之草。上芝為車馬形，中芝為人形，下芝為六畜形。
《唐新語》曰：崔希嶠以孝友稱，丁內憂，哀毀過禮。為鄭縣丞，芝草生所居堂，一宿而葩，蓋盈尺。
杜寶《大業拾遺錄》曰：七年六月，東都永康門內，會昌門東，生芝草，百二十莖。散在地，周十步許。紫莖白頭，或白莖黑頭。或有枝，或無枝，亦有三枝如古出字者，地內根並如綿，大相連着。乾陽殿東東上閣前槐樹上生芝，九莖共本，相扶而生。中莖最長，兩邊八莖相次而短，有如樓閣，甚潔白。武賁郎將段文操留守，畫圖表奏。
《本草經》曰：青芝，一名龍芝。食之身輕不老，神仙。生太山山谷，亦生五嶽地上。
又曰：黃芝，一名金芝。食之神仙。生嵩高山山谷中。
又曰：赤芝，一名丹芝。食之為神仙。生霍山山谷。
又曰：黑芝，一名玄芝。生恆山山谷。
又曰：紫芝，一名木芝。久服延年作神仙。生山嶽地上，色紫，形如桑。
《吳氏本草經》曰：紫芝，一名木芝。
《九歌》曰：采三秀兮於山門，〈三秀，芝草。〉石磊磊兮葛蔓蔓。
繆襲《神芝贊》曰：青龍元年五月庚辰，神芝生乎長平之習陽。其色紫丹，其質光曜。高尺八寸五分，散為三十有六莖，枝榦連屬，有似珊瑚之形。詔御府匱而藏之，具畫其形。
《古瑞命記》曰：王者慈仁，則生食芝則延年。又，神農氏之論芝也云：山川與四時五行陰陽晝夜之精，以生五色神芝，皆為聖王休祥焉。自漢孝武、顯宗世號隆盛，而元封、永平所紀神芝，方斯蔑如也。且其枝榦條莖，本末相承，乃恊於天官之數。非神明，其數孰能如此？
《天台山賦》曰：五芝含秀而紛敷。
嵇康詩曰：煌煌靈芝，一年三秀。
太平御覽卷第九百八十六
