
《後漢書》曰：徐防卒，子衡當嗣，讓封於其弟崇。數歲，不得已，乃出就爵。
又曰：封觀者，有志節。當舉孝廉，以兄名位未顯，恥先受之，遂稱風疾，喑不能言。火起，徐出避之，忍而不告。後數年，兄得舉，觀乃稍損而仕州郡。
又曰：鍾皓字秀明，潁川長社人。皓少以篤行稱，公府連辟。爲二兄未仕，遷隱密山，以詩律教授，門徒千餘人。
又曰：袁譚欲更攻弟尚，問王修曰：「計安出？」曰：「兄弟者，左右手也。譬人將鬥而斷其右手，曰：『我必勝。』若如是者可乎？夫棄兄弟而不親，天下其誰親之？」
又曰：許荊字少長，會稽人也。祖父武，太守第五倫舉爲孝廉。武以二弟晏、普未顯，欲令成名，乃謂之曰：「禮有分異之義，家有別居之道。」於是共割財産以爲三分，武自取肥田廣宅，弟所得幷悉劣少。鄉人皆稱弟克讓，而鄙武貪婪。晏等以此幷得選舉。武乃會宗親泣曰：「吾爲兄不肖，盜聲竊位，二弟年長，未預榮祿，所以求得分財，自取大譏。今理産所增三倍於前，悉以推二弟，一無所留。」於是郡中翕然。
又曰：童恢弟翊，字漢文。名高於恢，宰府先辟之，翊陽喑不肯仕。及恢被命，乃就孝廉。
又曰：繆彤字預公。少孤，兄弟四人皆同財業。及各娶妻，諸弟遂求分異，又數有計爭之言。彤乃掩戶自撾曰：「繆彤，汝修身謹行，學聖人之法，將以齊整風俗，奈何不能正其家乎？」弟及諸婦聞之，悉叩頭謝罪，遂爲敦睦之行。
又曰：李充字大遜。家貧，兄弟六人同衣遞食。妻竊謂充曰：「今貧居如此，難以久安，願思分異。」充僞酬之，曰：「當醞酒具會。」請呼鄉里內外，充於坐中前跪白母曰：「此婦無狀，而教充離間母兄，罪合遣斥。」便呵叱其婦，逐令出門。婦銜涕而去。
又曰：王莽以崔篆爲建新大尹，篆不得已，乃嘆曰：「吾生無妄之世，值澆，〈五叫切。〉羿之君，上有老母，下有兄弟，安得獨潔已而危所生哉！」
又曰：班固以父彪所續前史未詳，乃潛精研思，欲就其業。旣而有人上書顯宗，告固私改作國史者。有詔下郡，收固系京兆獄，盡取其家書。固弟超恐固爲郡所覆考，不能自明，乃馳詣闕。上書，得召見，具言固所著述意，而郡亦上其書。顯宗甚奇之，召指校書郎，除蘭台令史。
又曰：顯宗問班固：「卿弟安在？」固對：「爲官寫書受直，以養老母。」帝乃除超爲蘭台令史。
《東觀漢記》曰：丁鴻父從征伐，鴻獨與弟盛居，憐盛幼少而共寒苦。及卒，鴻當襲封，上書讓國於盛，書不報。旣葬，乃掛衰絰於家廬而去，留書於盛曰：「鴻貪經書，不顧恩義，弱而隨師，生不供養，死不飯唅。皇天祖禰，幷不祐助，身被大病，不任茅土。前上疾狀，願辭爵，章不報。迫於當封，謹自放棄。」
又曰：趙孝字長平。建武初，�食尚少，孝得�炊將熟，令弟禮夫妻出。比還，孝夫妻共蔬食。禮夫妻歸，輒獨飯之。積久，禮心怪之，疑，後掩伺，見之，亦不肯食。遂共蔬食。兄弟怡怡，鄉里歸德。
又曰：劉愷字伯豫。以當襲父爵，讓與其弟憲，遁逃避封。久之，章和中，有司奏請絕國。上美其義，特優加之。
又曰：孔奮篤於骨肉，弟奇在洛陽爲諸生分祿，供給其器用，四時送衣，下至脂燭。每有所食，甘美輒分減以遺奇。
又曰：鄧彪字伯智，南陽人也。父邯，世祖中興，從征伐，以功封鄲侯。彪少修孝行，厲志清高，與同郡宗武伯、翟敬伯、陳綏伯、張弟伯同志好齊名，稱南陽五伯。彪以嫡長爲世子，邯薨，彪當嗣爵，讓國與異母弟鳳明。帝高其節，詔書聽許鳳襲爵，彪仕州郡。
又曰：朱勃字叔陽，年十二，能誦詩書。常候馬援兄況，勃衣方領，能行步，辭言閑雅。援裁知書，見之自失。況知其意，酌酒慰援曰：「朱勃小器速成，智盡此耳，卒當從汝稟學，勿畏也。」勃未二十，右扶風請試守渭城宰。及援爲將軍，封侯，而勃位不過縣令。援後雖貴，常恃以舊恩而卑侮之。勃愈自親。及援遇讒，惟勃能終焉。
又曰：梁商字伯夏，安定烏氏人。常曰：「多藏厚亡，爲子孫累。」每租奉到，及兩宮賞賜，便置中門外，未嘗入藏，悉鳳耠昆弟中外。
又曰：吳漢嘗出征，妻子在後買田業。漢還，讓之曰：「軍師在外，吏士不足，何多買田宅乎？」遂以鳳耠昆弟外家。
又曰：劉敞曾祖節侯買，以長沙定王子封於陵道之舂陵侯。敞父仁嗣侯，以舂陵地勢下濕，有山林毒氣，上書求減邑內徙。元帝初平四年，徙南陽之白水鄉，猶以舂陵爲國名。仁卒，敞謙儉好義，推父時金寶財産與昆弟。荊州刺史上其義行，拜廬江都尉。
又曰：郭況爲城門校尉。況，皇后弟，貴重，賓客輻湊。而況恭儉謙遜，遵奉法度，不敢驕奢。
又曰：鄭均字仲虞，任城人也。治《尚書》，好黃老，淡泊無欲，清靜自守，不慕遊宦。兄仲爲縣游僥，頗受禮遺。均數諫止，不聽。即脫身出，歲餘，得數萬錢，歸以與兄，曰：「錢盡可復得，爲坐吏贓，終身捐棄。」兄感其語，遂爲廉潔，稱清白吏。
又曰：魯恭字仲康，扶風人。父爲武陵太守，卒官。時恭年十二，弟丕年七歲，晝夜號踴不絕聲，郡中賻贈無所受。及歸服喪，禮過成人。恭憐丕小，欲先就其名，託疾不仕。郡數以禮請，謝不肯應。母強之，恭不得已而行，因留新豐教授。丕舉秀才，恭乃始爲郡吏。
又曰：鄧悝字叔昭。安帝即位，拜悝城門校尉。自延平之初，以國新遭大憂，故悝兄弟率常在中供養兩宮。比上疏自陳「愚暗糞朽，幸得遭值明盛，兄弟充列顯位，幷侍帷幄，預聞政事，無拾遺一言之助。以補萬分，而久在禁省，日月益長，罪責日深，惟陛下哀憐。」
又曰：魏霸字喬卿，爲鉅鹿太守，妻子不列官舍，常念兄嫂在家勤苦，己獨專樂，故常服粗糲，不食魚肉之味。婦親蠶桑，服機杼，子躬耕農，與兄弟子同苦樂，不得有異。鄉里慕其行化。
又曰：馬防兄弟二人，皆各六千戶。
又曰：張純封武始侯，有子根奮。及純病，敕家丞翕曰：「無功於國，猥蒙大恩，爵不當及於後嗣。」純薨，大行移書問嗣，翕上奮。中元二年，詔書封奮。奮上書曰：「不病，哀臣小，稱疾，今翕立後。臣時在河南冢廬，臣見純前告翕語，自以兄弟不當蒙襲爵之恩，願下有司。」詔不聽。奮旣嗣爵，謙儉節約，閨門和平。
《續漢書》曰：張堪字君游，南陽宛人，爲郡族姓。堪早孤，讓先父餘財數百萬與兄弟。
又曰：姜肱字伯淮。兄弟三人皆以孝行著。肱年長，與二弟仲海、季江同被臥，甚相親友。及長，各娶妻。兄弟相戀，不能相離。以繼嗣當立，乃更往就室。學皆通五經，兼明星緯。
謝承《後漢書》曰：郭賀字惠公，潁川陽翟人也。父鎮廷尉，以功封定潁侯。薨，賀當襲爵，上書讓與弟。時詔書不聽，遂竄逃匿三年。孝順皇帝下大鴻臚，切責州郡求賀，強使就封國。
《魏志》曰：袁述與紹有隙，語耠劉表不平，而北連公孫瓚。紹與瓚不和，而南連劉表。其兄弟攜貳，舍近交遠如此。
《魏略》曰：夏侯尚太祖女清河公主。在西征時，多蓄衆妾，公主由此與不和。其後群弟不遵禮度，數切責，弟懼見治，乃共構，令公主奏之。有詔收，意欲殺之。以問長水校尉京兆段默。默以爲「誹謗之言，不與實相應，此清河公主與不睦，出於譖構，冀不待實耳。且伏波與先帝有定天下功，宜加三思。」帝意解，曰：「吾亦以爲然。」乃發詔問本，爲公主作表者，果其群弟子臧子佐欲構疏，使不見信。
又曰：太傅司馬宣王久病，曹爽攝政。李豐依違，時有謗書曰：「曹爽之勢熱如湯，太傅父子冷如漿，李豐兄弟如游光。」
《吳志》曰：諸葛瑾字子瑜，琅琊陽郡人也，爲孫權長史。建安二十年，權遣瑾使蜀，與其弟亮但公會相見，退無私面。
又曰：虞翻字仲翔，會稽餘姚人也。翻少好學，有高氣。年十二，客有候其兄者不過翻。翻追書與曰：「僕聞琥珀不取腐芥，磁石不受曲針，不亦宜乎？」客得書奇之，由是見稱。
《蜀志》曰：麋竺弟芳爲南郡太守，與關羽共事，而私好攜貳，叛迎孫權。羽用覆敗，竺面縛請罪。先主慰喻，以兄弟罪不相及，崇寵如初。
《晉書》曰：衛瓘有六男，無爵，悉讓二弟，遠近稱之。
又曰：劉�字子真，平原高唐人也。弟知字子房，貞潔有兄風，爲潁川太守。平原管輅嘗謂人曰：「吾與劉潁川兄弟語，使人神思清發，昏不假寐。自此之外，殆白日欲寤矣。」
又曰：何淮罪褡道，穆章皇后父也。高尚寡慾，弱冠知名，州府交辟，幷不就。兄充爲驃騎，勸其令仕。淮曰：「第五之名，何減驃騎？」淮兄弟中第五，故有此言。
又曰：周顗字伯仁，性寬裕而友愛過人。弟嵩嘗飲酒，瞋目謂顗曰：「君才不及弟，何橫得重名？」以所燃蠟燭投之。顗神色無忤，徐曰：「阿奴火攻，固出下策耳。」
又曰：戴遁字安丘，處士逵之弟。逵勵操東山，而遁以武勇顯。謝安嘗謂遁曰：「卿兄弟志業何殊？」遁曰：「下官不堪其憂，家兄不改其樂也。」
又曰：王獻之嘗與兄徽之、操之俱詣謝安。二兄多言俗事，獻之寒溫而已。旣出，客問安，王氏兄弟優劣。安曰：「小者佳。」客問其故。安曰：「吉人之辭寡，察其言，故知之。」嘗與徽之共在一室，忽然火發，徽之遽走，不遑取履。獻之神色恬然，徐呼左右扶出。
又曰：散騎常侍祖納，初與弟約不睦，中宗甚任約疏納。納乃言於中宗曰：「約爲人，外有國士之形，內懷淩上之性，抑而使之可也。若假其權，必爲亂階。」中宗弗納。納遂以兄弟相謗免官。及後，約爲逆，論者始知納忠誠。
又曰：顔含少有操行，兄畿停喪在殯。忽夢雲復活，一門咸夢，經時不已。含時尚少，乃慨然曰：「今靈異至此，豈可孤抑？開棺之痛孰與不開？」乃共發棺，果有生驗，然氣息甚微，存亡不別。含於是絕棄人事，蓬首屏氣以就唅養。於時人士皆嘆其至行，幷饋餉之，含謝而不受。經十三年，竟不起疾。
