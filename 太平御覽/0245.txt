
《六典》曰︰太子賓客掌侍從規諫，贊相禮儀，而先後焉。凡皇太子有賓客宴會，則爲之上齒。
《漢書》曰︰高祖欲廢太子，呂後用張良計，致商山四皓，以爲賓客。又孝武帝爲太子，立博望苑以使通賓客，則其義也。
《六典》曰︰太子詹事之職，掌統東宮三寺、十率府之政令，辨其綱紀而修其職務；少詹事爲之貳。凡太子立官之典制，皆視其事而承受焉。
《俗說》曰︰江夷爲右僕射，主上欲用其領詹事，語王淮︰「卿可覓比例。」淮對曰︰「臣當出外尋訪。」淮後見主上，問︰「近所道事，卿已得比例未？」淮曰︰「惟謝琰右僕射領詹事。」琰即謝公之子。恐夷非其例，事遂不行。
應劭《漢官儀》曰︰詹事，秦官。詹，省也，給也。秩比二千石。
《漢書》曰︰竇嬰字王孫，孝景即位，爲詹事。帝弟梁孝王，母竇太后愛之。孝王朝，酒酣，上從容曰︰「千秋萬歲後傳王。」太后歡。嬰引卮酒進上曰︰「天下者，高帝天下，父子相傳，漢之約也，上何以得傳梁王！」太后由是憎嬰。
又曰︰孔光父霸，字次孺。宣帝時，以授太子經爲詹事。
又曰︰詹事，掌皇后、太子，家有丞屬，諸官皆屬焉。成帝鴻嘉三年，帝省詹事，屬大長秋。
《晉書》曰︰卞壺爲詹事，世稱卞壺裁斷切直，敦實，忠於事上也。
《晉起居注》曰︰武帝以王恭丹陽尹領詹事，恭讓表曰︰「今皇儲始建，四方是式，總司之任，崇替所由。宜妙簡才賢，盡一時之勝，豈臣最庸所可叨忝！」
《晉公卿禮秩》曰︰太始中立詹事，掌宮事。
沈約《宋書》曰︰詹事一人，初領官屬。成帝時悉屬少傅，魏氏置詹事總衆職，晉初又屬二傅，咸寧復置詹事。
《齊職儀》曰︰詹事品第三，茂陵書，秩二千石，銀章、青綬。局擬尚書令，位視領護將軍。
《陳書》曰︰後主欲以江總爲太子詹事，令管記陸瑜言之於孔奐，奐謂瑜曰︰「江有潘、陸之華，而無園綺之實，輔弼儲宮，竊有所難。」瑜具以白後主，後主深以爲恨，乃自言於高宗。高宗將許之，奐乃奏曰︰「江總，文華之人，今皇太子文華不少，無藉於總。如臣愚見，顧選敦重之才，以居輔導。」帝曰︰「即如卿言，誰當居此？」奐曰︰「都官尚書王廊，世有懿德，識性敦敏，可以居太子詹事。」奐又奏曰︰「宋朝范曄，即範泰之子，亦爲太子詹事，前代不疑。」後主固爭之，帝卒以總爲詹事。
《唐書》曰︰蘇弁改太子詹事。弁初入朝，班位失序，殿中侍御史鄒儒立對仗彈之。弁於金吾待罪數刻，特釋放。舊制︰太子詹事班次太常、宗正卿之下。貞元三年，御史中丞竇參敘定班位，移詹事在河南、太原尹之下。弁乃引舊班制立，台官詰之，乃紿雲︰「已白宰相，請依舊制。」故爲儒立彈之。
又曰︰龍朔二年，改詹事爲端尹，詹事府爲端尹府。
王瑉《答徐邈書》曰︰詹事彈一官，如尚書左丞矣。
《唐書》曰︰張行成轉太子少詹事。太宗東征，皇太子於定州監國，即行成本邑也。太子謂行成曰︰「今者送公衣錦還鄉。」於是令有司祀其先人墓。
《漢書·百官表》曰︰太子中庶子，職侍中。
《漢書》曰︰王商字子威，涿郡蠡吾人。商少爲太子中庶子，以肅敬見稱。
又曰︰歐陽地餘，字長賓，爲中庶子，授皇太子經。
又曰︰馮野王通《詩》，以父任爲太子中庶子。
《魏志》曰︰鮑勛字叔業，清白有高節，知名當世，爲中庶子。在東宮，正色不撓。
《蜀志》曰︰後主立太子璿，以霍弋爲中庶子。璿好馳射，出入無度，弋援引古事，盡言規諫，甚得切磋之體。
《吳志》曰︰孫登爲太子。時太傅張溫言於權曰︰「夫中庶子官最親密，切問近對，宜用俊彥。」於是乃用陳表等爲中庶子。後又以庶子禮拘，復令敕中侍坐。
又曰︰羊衜〈音道。〉初爲中庶子，年二十。時廷尉監隱蕃結交豪傑，自衛將軍全琮等皆傾心敬待，惟衜及宣詔郎楊迪拒絕不與通，時人怪之。而蕃後叛逆，衆乃服之。
《晉書》曰︰安平王孚，初爲魏太子中庶子。魏武帝崩，太子號哭過甚，孚諫曰︰「大行晏駕，天下恃殿下爲命。當上爲宗廟，下爲萬國，奈何效匹夫之孝！」太子良久乃止，曰︰「卿言是也。」時群臣初聞帝崩，相聚號哭，無復行列。孚厲聲於朝曰︰「今大行晏駕，天下震動，當早拜嗣君，以鎮海內，而但哭耶！」孚與尚書和洽奉太子以即位，是爲文帝。
又曰︰溫嶠爲中庶子，獻《侍臣箴》，甚見補益。
又曰︰王恂啓以桓謙爲中庶子，曰東宮之選中庶子管總門下，尤不可不得其才也。
《晉起居注》曰︰武帝咸寧元年詔曰︰「男子皇甫謐沉靜履素，守學好古，與流俗異趣，其以謐爲太子中庶子。」
《晉中興書》曰︰殷仲堪，少好學，能清言，善屬文，人士咸欽愛之，以孝行稱。烈宗聞其名，召爲太子中庶子，甚相知悅。
又曰︰溫嶠拜太子中庶子。嶠在東宮，特見嘉寵，僚屬莫與爲比。嶠與阮放等共勸太子游談老莊，不教以經史，太子甚愛之，數規諫諷議。
又曰︰肅宗之在東宮，孔演領太子中庶子。於時中興肇構，庶事草創。演經學淵博，該識舊典，朝儀軌制多取正焉。由是元、明二帝幷親愛之。
沈約《宋書》曰︰中庶子，漢置。古者世祿，卿大夫之子，即爲副倅，謂之國子。天子、諸侯世子，必有庶子官以掌教之。
《齊書》曰︰袁粲言於帝曰︰「臣觀張緒有正始遺風，宜爲宮職，復中庶子。
《陳書》曰︰王㻛父沖嘗爲㻛辭領中庶子，世祖顧謂沖曰︰「所以久留㻛於承華，正欲使太子微有㻛風法耳。」
《唐書·官品志》曰︰中庶子四人，功高者一人爲祭酒，行則負璽，前後部護駕。
《陶氏家傳》曰︰侃遷太子中庶子。君少而好學，善談玄理，尤明《詩》、《易》，以孝行聞於時。儲選殊難其人，特召君焉。
《山公啓事》曰︰中庶子缺，宜得俊茂者，以濟陰太守留儼、城陽太守石崇參選。
晉齊王攸《與山濤書》曰︰太子中庶子，東宮顯職，加侍接左右，誠宜得篤粹有行檢之人，必允衆望。
《六典》曰︰左庶子之職，掌侍從、贊相、駁正啓奏，中允爲之二。凡皇太子從祀朝會，出則版奏外辦中嚴，入則解嚴焉。凡令書下左春坊，則與中允、司議郎等覆啓以畫諾。右庶子之職，掌侍從左右，獻納啓奏；中舍人爲之二。凡皇太子監國，於宮內下令書，太子親畫日至春坊，則宣傳之。
《禮記》曰︰古者天子有庶子之官職，諸侯、卿大夫之庶子，掌其戒令，與其教理。別其等，正其位。國有大事則帥國子而致於太子，惟所用之。若有甲兵事，則授之車甲，合其卒伍，置於有司。
《漢書》曰︰成帝以傅善有志行，爲太子庶子。
《魏志》曰︰鮑勛字叔業，爲庶子，在東宮正色不撓。
《魏氏春秋》曰︰阮渾字長威，籍之子也，少知名，爲太子庶子。
《吳志》注曰︰華融字德蕤，廣陵江都人。祖父避亂，居山陰。時皇象亦寓居山陰，吳郡張溫來就象學，欲得所舍。或告溫曰︰「有華德蕤者，雖年少，美有令志，可舍也。」溫遂止融家，朝夕談講。俄而溫爲選部尚書，乃推擢融爲太子庶子，遂知名顯達。
《晉書》曰︰鄭默，武帝時與太原郭奕俱爲庶子。朝廷以太子官屬宜稱陪臣，默上言︰「皇太子體皇極之尊，無私於天下。宮臣皆受命天朝，不同藩國。」事遂不行。
《晉起居注》曰︰太康十年詔︰「尚書郎王琛，每所陳論，意在忠讜。其以爲太子庶子。」
《隋書》曰︰劉行本爲太子左庶子。時左衛率長史夏侯福爲太子所昵，嘗於閣內與太子戲。福大笑，聲聞於外。行本時在閣下聞之，待其出，行本數之曰︰「殿下寬容，賜汝顔色。汝何物小人，敢爲褻慢！」因付執法者治之。數日，太子爲福致請，乃釋之。
《隋書》曰︰劉行本爲左庶子。太子嘗得良馬，令夏侯福乘而觀之。太子甚悅，因欲令行本乘。行本不從，正色而進曰︰「至尊置臣於庶子之位者，欲令輔導殿下以正道，非爲殿下作弄臣也。」太子慚而止。
又曰︰劉行本拜太子左庶子，領治書如故。皇太子虛襟敬憚。時唐令則亦爲左庶子，太子昵狎之，每令以弦歌教內人。行本責之曰︰「庶子當匡太子以正道，何有嬖昵房帷之間哉！」令則甚慚而不能改。
又曰︰劉行本爲左庶子。卒後而太子勇廢，文帝曰︰「若使劉行本在，勇當不及於此。」
《唐書·官品志》曰︰庶子四人，掌侍從左右、獻納得失。高功者一人。與舍人共掌其坊之禁令。
又曰︰貞觀中詔曰︰「皇太子與百官書疏，未有制式。近代已來，例皆名白，無以別貴賤。今凡處分論事之書，皇太子幷畫令，左右庶子已下署名，宣奉行書案畫日，其餘與諸子親及師傅等書下不在此限。
又曰︰于志寧爲太子右庶子，撰《諫苑》二十卷，以進於太子承乾也。
又曰︰杜正倫爲太子左庶子。太宗謂曰︰「國之儲副，自古所重，必擇善人爲之輔佐。今太子年在幼沖，志意未定。朕若朝夕見之，可得隨事誡約。今既委以監國，不在目前，知卿志懷貞愨，能執直道，故輟卿於朕以匡太子，宜知委任輕重也。」
又曰︰太宗謂太子左庶子于志寧曰︰「古者太子既生，卜士負之，即置輔弼。昔成王幼小，周、邵爲傅，日聞正道，習以成性。今皇太子既幼，卿當輔之正道，無使邪僻開其心。勉之無怠，當稱所委，官賞可不次而得也。」
又曰︰李百藥授太子右庶子。時太子頗留意典墳，然閑宴之後，嬉戲過度，百藥作《贊道賦》以諷焉，詞多不載。太宗見而遣使謂百藥曰︰「朕於皇太子處見卿所獻賦，悉述古來儲二事以誡太子，甚是典要。朕選卿以輔弼太子，正爲此事，大稱所委，但須善始令終耳。」因賜彩物三百段。
又曰︰李義琰爲太子右庶子，同中書門下三品。義琰博學，多識典故。上每有顧問，言多切直。章懷太子之廢也，上慰勉官寮，盡舍罪，令復其位。薛元超等皆舞蹈謝恩，義琰獨引罪涕泣，時論美之。
《山濤啓事》曰︰東宮官屬宜得高茂者，庶子賈模缺，宜補劉粹、周蔚，惟加所裁。詔用粹。
《環濟要略》曰︰庶子主宮中，幷諸吏之適子，及支庶在版籍者也。行其秩序，作其徒役，授八次八舍之職，以僥候。
