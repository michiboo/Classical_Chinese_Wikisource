
《周書》曰：微子開者，紂之兄也。紂不道，數諫不聽。度紂終不可諫，欲死之。及去，未能決，乃問太師箕子，少師比干曰：「紂湎於酒，婦人之言是用，若涉水無津涯。」箕子曰：「今誠得治國，國治身死不恨，爲死終不治，不如去之。」琨乃爲象床。箕子曰：「彼爲玉床，則思遠方珍怪之物而禦之矣。爲人臣者，諫不聽，是彰君之惡。」乃被髮佯狂。比干曰：「君有過不以死爭，則百姓何辜矣。」乃直言諫。紂怒，刳視其心。微子曰：「父有過，三諫不聽，則號泣而隨之；臣三諫不聽，則其義可以去矣。」
又曰：許綰。魏襄王欲爲中天之台，誡曰：「敢諫者死。」綰乃負操捶而入曰：「臣聞大王將爲中天之台，願加一力焉。」王曰：「何也？」對曰：「臣聞天地相去萬五千里，今王因而半之，當高七千五百里，基址當廣八千里。盡王之地，不足以爲。大王必欲爲之，先起兵以伐諸侯，及四夷盡有，地乃足矣。然以林木之積，人徒之衆，倉廩之輸，當給其外，乃可以作。」襄王默然，無以應之，乃罷。
又曰：段規。知伯請地於韓康子，康子欲勿與，規諫曰：「不可。夫知伯之爲人，好利而鷙，復來請地而勿與，則必簡ｘ於我矣。若與之，彼又地於他國，他國不聽，必向之以兵。然則，與可以免於患，而待事之變。」康子曰：「善。」因使使者封萬家之縣一與知伯，知伯大悅。復請地於趙，不與，果陰約韓、魏而伐，圍晉陽三年。後韓、魏應之，遂滅知伯。
又曰：田嬰，齊宣王弟，封靖郭君於薛。嬰自威王以來，任職有功，故封之。靖郭君嬰將城薛，客多諫者。嬰謂謁者，有諫者勿通。於是人有請見者曰：「臣請三言而已矣，若過三言，臣則請烹。」靖郭君見之，客趨進，曰：「海大魚。」因返走。君不解，曰：「更言之。」客對曰：「君夫不聞海大魚乎？網不能止，釣不能牽，忽而失水，則螻蟻得志焉。今齊，亦君之水也。若長有齊，奚以薛爲？君若一旦失齊，雖隆薛之城到天，猶無益也。」君曰：「善。」遂不城薛。
又曰：不幸，不聞其過。福在受諫，基在愛民，固在親賢。
《戰國策》曰：齊王有幸臣九人，九人慾傷安平君田單。田單之與王，君臣無禮，陰結諸侯之雄俊，其意欲有爲也。貂勃從楚來，王觴諸前，酒酣，王曰：「召相田單。」貂勃避席稽首曰：「王惡得此亡國之言乎？人臣之功豈有厚於安平君乎？」王乃煞九子，益封安平君。
又曰：先生王歜造門而歌，欲見於宣王，宣王使謁者延入。王歜趨見王爲好勢，王趨見歜爲好士，於王何如？使者還報，宣王因趨而迎之於門，與入。曰：「寡人聞先生直言正諫不諱。」王歜曰：「生於亂世，事亂君，焉敢直言正諫？」宣王忿然作色，不說。有間，王歜曰：「昔先君桓公所好者五，天子受籍，立爲方伯。今王有四焉。」宣王說，曰：「寡人愚陋，焉能有四？」王歜曰：「先君好馬、好狗、好酒、好色，王亦好之，先君好士，王不好士。」宣王曰：「當今之世無士，寡人何好？」歜謂王曰：「世無騏驥�耳，王駟已備；世無東郭韓、盧氏之犬，王走犬已備；無毛嬙、西施之妓、王宮已充。王亦弗好士也，何患無士？」
《戰國策》曰：趙旦伐燕，蘇代爲燕王謂趙惠王曰：「今者來，過川，蚌方出曝，而鷸啄其肉，蚌合而掩其啄。鷸曰：「今日不雨，明日不雨，蚌將爲脯。」蚌亦謂鷸曰：「今日不出，明日不出，必見死鷸。」兩者不肯相舍。漁父得而幷禽之。今趙且伐燕，燕趙久相交，以弊大衆，臣恐強秦之爲漁父也。」惠王曰：「善。」乃止之。
又曰：趙太后新用事，秦急征之。趙氏求救於齊，齊曰：「必以長安君爲質，兵乃出。」太后不肯，太臣強諫。太后謂左右：「有復言令長安君爲質者，老婦必唾其面！」右師觸龍言願見太后，盛氣而須之。入而徐趨，曰：「老臣賤息舒旗，最少，不肖。而衰竊愛憐之，願令得補黑衣之數，以衛王宮。」太后敬諾，問年幾何矣？對曰：「十五歲矣。」太后曰：「丈夫亦愛憐少子。」對曰：「甚於婦人。」太后曰：「婦人異甚！」對曰：「左右臣竊以爲嫗之愛燕後，賢於長安君。」曰：「過矣。」「媼之送燕後，時祭祠則祝之曰：必不使反。豈非計長久爲子孫相繼爲王也！今媼尊長安君之位，而封之以膏腴之地，與之重器，而不及今令有功於國。山陵崩，長安君何以自托於趙？老臣以媼爲長安君計短也。故以爲其愛不若燕後。」太后曰：「諾！惟君所使之。」於是爲長安君約車百乘，質於齊，齊兵乃出。
《補逸禮傳》曰：衛靈公之時，蘧伯玉賢而不用，彌子瑕不肖而任事。史魷患之，數言蘧伯玉賢而不聽，病且死，謂其子曰：「我死則治喪於北堂，吾生不能進蘧伯玉而退彌子瑕，是不能正君也。生不能正君者，死不當成禮，而致屍於北堂於是足矣。」靈公往吊，問其故，其子以父言聞靈公，靈公失容曰：「吾失矣。」立召蘧伯玉而進之，召彌子瑕而退之，徙喪於堂，成禮而後去。衛國以治，史魷之力也。史魷以屍諫，可謂忠不衰矣。
《孝經援神契》曰：三諫，待放，復三年眷眷所以者，臣爲君諫，若言有過而放矣。所諫事遂以行者，遂去不留。凡待放者，冀君用耳。事以行，災咎將至，無爲留之。臣待放於郊，君不絕其祿者，亦不欲去。道不合，故去耳。以其宗廟，賜之環，即還之，則去。
《國語》曰：周靈王二十二年，�、雒鬥，將毀王宮。王欲壅之，太子晉曰：「不可。晉聞古之長人者，不墮山，不崇藪，不防川，不竇澤。」
《國語》曰：吳伐越，越王令諸稽郢行成於吳，曰：「君王不以鞭使之，而辱軍士，使寇令焉。〈若禦寇之號令。〉勾踐請一介嫡女執箕帚，一介嫡男奉盤，〈，沃器也。〉以隨諸禦，春秋貢獻，不懈王府。諺曰：狐埋之而狐之，是無成功也。今大王既封植越國，而又刈之，〈刈，斬。〉是無勞也。」吳王曰：「吾將許越，謝成。」申胥〈申胥，楚臣五員〉諫曰：「不可許。大夫種勇以善謀，將還玩吳國於股掌之上，以得其志，故婉約其辭以從王志。爲虺弗推，爲蛇將若何？」〈虺短蛇長。〉吳王不聽，乃許盟。
《國語》曰：魯武公以括與戲見宣王，〈武公，敖也。括，武公長子伯禦也。〉王命立戲，樊仲山父諫〈樊宣王卿士山父之所封也，仲山父樊穆仲也。〉曰：「不可立也！不順必犯王命，犯王命必誅，故出命不可不慎也。命之不行，政之不立，行而不順，民將棄上。夫下事上，少事長，所以爲順也。今天子立諸侯而違其少，是教逆也。天子其圖之！」
又曰：宣王既喪南國之師，乃料民於太原。仲山父諫曰：「民不可料也！無故而料民，天之惡也，害於政而妨於後嗣。」王卒料之，及幽王乃滅。
諷諫木。《國語》曰：晉平公射，不死，使堅襄搏之，失。公怒，拘將煞之。叔向聞之，曰：「君必煞之。昔吾先君唐叔射兕於徒林，殪，以爲大甲，以封於晉。今君嗣吾先君，射不死，搏之不得，是揚吾君之恥者也。君必速殺之，無令遠聞。」君顔忸怩，乃走赦之。
《說苑》曰：齊景公游於海上而樂之，六月不歸，令左右曰：「敢有先言歸者，致死不赦！」顔燭趨進諫曰：「君樂治海上而六月不歸，彼倘有治國者，君且安得樂此海也。」景公援戟將斬之，顔燭進，撫衣待之，曰：「君奚不斫也？昔者桀殺關龍逢，紂殺王子比干。君之賢，非比二主也；臣之材，亦非比二子也。君奚不斫？以臣參此二人者，不亦可乎？」景公說，遂歸。中道聞國人謀不內矣。
又曰：吳王欲伐荊，舍人少孺子欲諫不敢，則懷丸操彈游於後囿，露沾其衣，王曰：「何沾衣如此？」對曰：「榆上有蟬，高居而鳴，不知螳螂在其後；螳螂欲取蟬，不知黃雀在其傍；黃雀延頸啄螳螂，而不知彈丸在其下；臣欲彈雀，不知露沾衣。如此三者，皆務欲得其利，而不顧其後患也。」王曰：「善哉！」乃罷兵。
又曰：晉平公好樂，多其賦斂，不治城郭，敢有諫者死，國人憂之。有咎犯者，見門大夫曰：「臣聞主君好樂，故以樂見。」門大夫入言：「晉人咎犯欲以樂見。」平公曰：「內之。」止坐殿上，則出鐘磬竽瑟。坐有頃，平公曰：「客子爲樂。」咎犯對曰：「臣不能爲樂，臣善隱。」平公召隱士十二人，咎犯曰：「隱臣竊願昧死禦。」平公曰：「諾。」咎犯申其左臂而詘五指。平公問於隱官曰：「占之爲何？」隱官皆曰：「不知。」平公曰：「歸之。」咎犯則申其一指曰：「是一也，便游赭畫而後城門；二也，柱樑衣綉，士民無褐；三也，侏儒有餘酒而死士渴；四也，民有饑色而馬有粟秫；五也，近臣不敢諫，遠臣不得達。」平公曰：「善。」乃屏鐘鼓，除竽瑟，遂與咎犯治國。
又曰：枚乘上書諫吳王曰：「福生有基，禍生有胎，納其基，絕其胎，禍何從來哉？泰山之溜穿石，殫極之綆斷穀。水非石之鑽，繩非木之鋸也，漸摩使之然。夫銖銖而稱之，至石必差；寸寸而度之，至丈必過。石稱丈量，徑而寡失。十圍之木，始生於櫱，可分而絕，可擢而拔，據其未生，先其未形。磨{龍口}砥礪，不見其損，有時而盡；種樹畜長，不見其益，有時而大；積德循行，不知其善，有時而用；棄義背理，不知其惡，有時而亡。臣乘願大王熟計而身行之，此百王不易之道。」吳王不聽，卒死丹徒。
又曰：晉靈公造九層台，費用千億，謂左右曰：「敢有諫者斬。」荀息聞之，上書求見。靈公張弩持矢見之，謂曰：「子欲諫耶？」息曰：「不敢諫也。臣能累十二博棋，加九鶏子其上。」公曰：「子爲寡人作之。」息即正顔色，定志意，以棋子置下，加九鶏子其上，左右懾息。靈公扶伏，氣息不續。公曰：「危哉，危哉！」息曰：「是不危也，復有危於此者。」公曰：「願復見之。」息曰：「九層之台三年不成，男不得耕，女不得織，國有空虛，鄰國謀議將欲興兵，社稷亡滅，君欲何望？」靈公曰：「寡人之過，乃止於此。」即壞九層之台。
又曰：秦始皇時侯生諫，始皇望見侯生，大怒。侯生曰：「陛下之淫，萬萬丹朱而千千桀紂，臣恐陛下之千亡曾不一存。」始皇默然久之，曰：「汝何不早言？」侯生曰：「陛下之自賢自健，上侮五帝，下陵三王，棄素樸，就末伎，陛下亡徵見久矣。臣等恐言之無益而自爲取死也，故逃而不敢言。」
又曰：楚莊王伐陽夏，師久而不罷，群臣欲諫而不敢。莊王獵於�夢，椒舉諫曰：「王所以多得獸者，馬也，而廢王國亡，王之馬豈可哉？」王曰：「善。不�知屈強國之可以長諸侯也。知得地可以爲富也，亡其民之不用也。」明日，飲諸大夫酒，椒舉爲上客。罷陽夏之師。
《晏子春秋》曰：景公爲長，〈音來，舍也。〉將欲美之。有風雨作，公與晏子入坐，飲酒，致堂上之樂。酒酣，晏子作歌曰：「穗兮不得獲，秋風至兮草零落。風雨之，拂煞之，靡弊之。」歌終，顧而流涕，張掖而舞。公止之曰：「今日夫子有賜譏寡人之罪。」遂廢酒罷役。
又曰：齊景公使人養愛馬暴病死，景公怒，令人持刀欲煞養馬者。是時，晏子侍前，左右執刀而進，晏子止之而問：「古者堯舜支解人從何體始？」公懼然曰：「從寡人始。」遂止不支解。公曰：「以屬獄。」晏子曰：「請數之，使自知其罪然後煞之獄。」公曰：「可。」晏子數之曰：「爾有罪三：公使汝養馬，汝煞之，當死罪一；又煞公之所愛馬，當死罪二；使公一馬之故而煞人，百姓聞之必怨吾君，諸侯聞之必輕吾國，汝一煞公馬，使公怨積於百姓，兵弱於鄰國，汝當死罪三。令以屬獄。」公喟然曰：「赦之。」
又曰：景公築路寢之台，三年未息而又爲鄒之長塗。晏子諫，公斬板而去之。
又曰：景公有愛槐，令吏謹守之。令犯槐者刑，傷槐者死。有不聞令，過而犯之者，將加罪焉。晏子諫曰：「嬰聞窮人財力，以從嗜欲，謂之暴；崇玩好威嚴，謂之逆；形煞不稱，謂之賊。三者，守國之大殃也。君饗國德行未見於民，而三辟著於國，嬰恐其不可以蒞國子人也。」公曰：「善。」出犯槐之囚。
《晏子》曰：景公畋於署梁，十有八日而不返。晏子因後自往見公，比至，衣冠不正，不革衣冠，望游而馳。公望見晏子，曰：「何其遽，國家得無故乎？」晏子對曰：「國人皆以君安於野，不安於國，好獸而惡民。」公曰：「寡人之有子，猶心之有四支也。心有四支，故心得佚焉，豈不可哉？」晏子對曰：「嬰聞之與君言異。乃若心之有四支而心得佚焉則可，今四支無心也十有八日矣，不亦久乎？」公於是罷田歸。
又曰：楚巫微道裔款以見景公，侍坐三日，景公說之。楚巫曰：「公明神之主，帝王之君也。公即位十有七年矣，事未大濟者，神明未至也，請致五帝以明君德。」景公再拜稽首。楚巫曰：」請巡國郊以觀帝位。」至於牛山而不敢登，曰：「五帝之位在於國南，請齊具而後登之。」公命百官供齊具，裔款視事。晏子聞之，而見於公曰：「古者不慢行而繁祭，不輕身而恃巫。今政亂而行辟，棄賢而用巫。帝王之在身也，而求帝王，不亦難乎？」
又曰：景公射鳥，野人駭之。公即令吏誅之。晏子曰：「野人不知也。臣聞之，賞無功謂之亂，罪不知謂之虐，兩者先王之禁也。」公曰：「善。」自爾以來，未有鳥獸之禁。
又曰：景公爲巨冠長衣以聽朝，日晏不罷。晏子進曰：「日宴矣，君脫服就晏。」公曰：「諾，寡人受令。」退朝，遂去衣冠，不復服也。
蕭方等《三十國春秋》曰：秦王苻堅懸珠簾於正殿以朝群臣，宮宇服禦物極珍飾之奇，尚書僉部郎裴玄略諫曰：「願陛下遵采椽之不斫，鄙瓊室而不居。」堅笑曰：「非卿之忠，朕何由聞過乎？」
趙曄《吳越春秋》曰：吳王既煞子胥，問太宰曰：「子胥數以越諫，遂以喪身。從死以來，若有所亡，今欲祠之，何日可也？」曰：「三月癸未可也。」及夫差出國，祠子胥江水之濱，乃言曰：「寡人昔日不聽相國之言，至令相國遠投江海自亡。」
司馬彪《九州春秋》曰：曹公征孫權，參軍徐�諫曰：「今未承王命者，吳與蜀也，惟明公思虞舜舞干戚之義，全威養德，以道制勝，公不從軍，遂無功。」
