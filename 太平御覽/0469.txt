
《韓詩》曰：《黍離》，伯封作也。「彼黍離離，彼稷之苗。」離離，黍貌也。詩人求亡不得，憂懣不識於物，視彼黍離離然，憂甚之時，反以爲稷之苗，乃自知憂之甚也。
《韓詩外傳》曰：魯監門之女嬰相從績之，中夜而泣涕，其偶曰：「子何爲泣？」嬰曰：「吾聞衛世子不肖，是以泣也。」偶曰：「衛世子不肖，諸侯之憂也，子獨泣，爲何？」嬰曰：「禍相及也。今衛世子甚不肖，好兵，吾男弟三人，能無憂之。」
《毛詩·小弁》曰：踧踧周道，鞠爲茂草〈踧踧，平易貌也。〉我心憂傷，惄焉如扌壽。假寐永嘆，惟憂用老。〈惄，思也。扌壽，心疚。〉
《毛詩·柏舟北門》曰：北門刺仕不得志也。言衛之忠臣不得其志爾。「出自北門，憂心殷殷。」〈殷，興也。北門背明向陰。箋云：自從興者，諭已仕於暗君，猶行而北出門也，心爲殷殷然也。〉
《左傳·僖上》曰：秦伯獲晉侯以歸。秦穆夫人與太子、弘與女簡、璧登臺。舍之靈台，薦之以棘。〈在京兆縣，周之故台也。〉大夫請入，公曰：「晉人戚憂以重我，天地以要我。不圖晉憂，重其怒也。」
《左傳·宣》曰：荀林父請死，晉侯欲許之。士貞子諫曰：「不可。城濮之役，晉師三日�，文公猶有憂色。左右曰：『有喜而憂，如有憂而喜乎？』公曰：『得臣猶在，憂未歇也。困獸猶鬥，況國相乎！』」
《左傳·襄六年》曰：吳公子札來聘，請觀周樂。爲之歌《邶》、《鄘》、《衛》，曰：「美哉，淵乎！憂而不困。爲之歌《王》，曰：「美哉！思而不懼，其周之東乎？」
《左傳·昭玄年》晉盟，楚公子圍設服離衛。叔孫穆子曰：「楚公子美矣哉！」楚伯州犁曰：「此行也，辭而假之寡君。」鄭行人揮曰：「假不反矣！」伯州犁曰：「子姑憂子�之欲背誕也。」子羽曰：「當璧猶在，假而不反，子其無憂乎？」〈當璧，謂棄疾。事在昭十三年，棄疾有當璧之命。〉
《史記》曰：應侯任鄭安平，使將擊趙。安平爲趙所困，急，以兵二萬人降趙。應侯席稿請罪。秦法，任人而所任不善，各以其罪之。應侯罪當收三族。王稽爲河東太守，與諸侯通，坐誅，應侯日以不懌。昭王臨朝嘆息，應侯進曰：「臣聞主辱臣死，今大王中朝而憂，臣敢請其罪。」昭王曰：「吾聞之楚鐵劍利則士勇，倡優拙則思慮遠。夫以遠思慮而禦勇士，恐楚之圖秦也。今武安君死，鄭安平叛，內無良將而外多敵國，吾是以憂。」
《會稽典略》曰：越王近侵於強吳，遠愧於諸侯，乃脅諸臣而欲與之盟：「吾欲伐吳，奈何而有功？」群臣未對。王曰：「夫主憂臣辱，主辱臣死，何大夫而見而難使者？」計倪官卑年少，其居在後，舉手而起曰：「殆哉！非大夫易見難使，是大夫不能也。」王曰：「何謂也？」倪曰：「夫官位財弊，王之所輕使；死者，士之所重也。王愛所輕，責士所重也，王豈難哉！」
辛氏《三秦記》曰：大秦國隔海，心無憂患，遇善風二十日得過；心憂，數年不得渡。諺曰：「心無憂患，不經二旬；心若憂患，遠離三春。」土人質直，男女皆長一丈，端正。國主風雨不和，則讓賢而治。
《燕書》曰：慕容恪之威聲震於外敵。初，列祖崩，晉人喜，曰：「中原可圖矣。」桓溫曰：「慕容恪尚存，所憂方重耳。」
《列子》曰：杞國有人憂天地崩墜，身無所寄，廢寢與食。
《列子》曰：仲尼閑居，子貢入侍，而有憂色。子貢不敢問，出告顔回。顔回援琴而歌。孔子問曰：「若奚敢獨樂？」回曰：「吾昔聞之夫子曰：樂天知命故不憂。回所以樂也。」
《孟子》曰：樂人之樂，人亦樂其樂；憂人之憂，人亦憂其憂。從下忘反謂之流，從上忘反謂之連，從獸無厭謂之荒，樂酒無厭謂之忘。先王無流連之樂、荒忘之行也。
王孫子曰：趙簡子獵於晉陽，撫轡而嘆。董安於曰：「今游獵，樂也。而主君嘆，敢問何也？」簡子曰：「汝不知也。吾效廄養食谷之馬以千數，令官奉多力之士日數百，欲以獵戰也。憂鄰國養賢以獵吾也。」孔子聞之曰：「簡子知所嘆矣。」
孫卿子曰：子路問於孔子曰：「君子亦有憂乎？」孔子曰：「君子其未得也則樂其意，既得已又樂其治，是以有終身之樂，無一日之憂。小人未得也而憂不得，既得之又恐失之，是以有終身之憂而無一日之樂也。」
《淮南子》曰：楚王亡其猿，而林木爲之殘；〈楚莊王猿也，接捷參依木而處，故殘木以求。〉宋玉亡其珠，池魚爲之殫。故澤火而林木憂。
《淮南子》曰：夫捧爵酒不知於邑，〈言其輕也。〉氵契石之樽則白汗交流，〈言其重也。〉又況嬴天下之憂而任海內之事者乎！
又曰：數匝之壽憂天下之亂，猶憂河水少，泣而益之也。〈匝，猶至也，或作卒。卒，盡也。言垂盡之年不足以憂天下之亂，使水之多也。〉龜三千歲，蜉蝣不過三日，以蜉蝣而爲龜憂養生之具，人必笑之，故不憂天下之亂而樂其身之治者，可與言道矣。
《說苑》曰：智伯欲襲衛，故遺之乘馬，先之以璧。衛君大說，酌酒，諸大夫皆喜，南文子獨有憂色，曰：「無方之禮，無功之賞，禍之先也。」
又曰：魯有賢女，次室之子，年�二十，明曉經書，常侍立而吟，涕泣如雨。有識謂之曰：「汝欲嫁耶？何悲之甚！」對曰：「魯君年老，太子尚小，憂其奸臣起矣。」
《郭子》曰：王東海初過，〈王承字安期，東海內史。〉登琅山，嘆曰：「我由來不愁，今日直欲愁」太傅曰：「當爾時，形神俱往。」
又曰：初，熒惑入太微，尋廢海西。簡文既登祚，復入太微，帝惡之。時郗超爲中書郎，在直，引超入曰：「天命修短，故非所計，當無復近日事不？」超曰：「大司馬方將外固封疆，內鎮社稷，必無若斯之慮，臣爲陛下保之。」簡文因頌席仲初詩曰：「士痛朝危。臣哀主辱。」其聲甚淒愴。郗受假還東，帝曰：「致意尊公，家國之事遂至於此。由身不能以道匡衡，思患豫防，愧嘆之深，言何能譬！」因泣下。
《語林》曰：陸士衡爲河北都督，已被間構，內懷憂懣。聞衆軍驚角鼓吹，謂其司馬孫拯曰：「我聞此不如華亭鶴鳴。」
《俗說》曰：王孝伯起事王東亭，殊憂懼。時住在募士橋下，持藥酒置左側，詣其所念小人俞翼，令在門前：「若見人騎儐從來，汝便可取藥酒與我。」俄有行人乘馬過，翼便進酒。王語翼：「汝更看，定非官人。」王語翼：「汝幾誤殺我。」
《楚辭》曰：心不怡之且久，〈怡，樂。〉憂與憂其相接。〈接，續。〉惟郢路之遼遠兮，江與夏之不可涉。
又曰：望孟夏之短夜，何晦明其若歲。惟郢路之遠兮，魂一夕而九逝。
又曰：屈原放逐，憂心愁悴。仿徨山澤，仰天嘆息。楚有先王之廟及公卿祠堂，見圖畫天地山川神靈，琦瑋及古賢聖怪物行事，因書其璧，呵而問之，以泄情懣，舒寫愁思。
又曰：《漁父》者，原所作也。屈原放逐江、湘之間，憂愁嘆吟，曰：「漁父避世隱身，釣魚欣然自樂。時遇屈原川澤之域，怪而問之，遂相應答。楚人思念屈原，敘其辭以相傅焉。
揚雄《連珠》曰：臣聞天下有三樂、有三憂焉。陰陽和調，四時不忒，年�豐遂，無有夭折，災害不生，兵戎不作，天下之樂也。聖明在上，祿不遺賢，罰不偏罪，君子小人各處其位，衆臣之樂也。吏不苟暴，役賦不重，財力不傷，安土樂業，民之樂也。亂則反焉，故有三憂。
《山海經贊》曰：焉得鬼草，是樹是藝。服之不憂，樂天傲世。如彼浪舟，任波流滯。
《東觀漢記》曰：王莽前隊大夫誅謀反者李次玄聞事發覺，被馬欲出。馬駕在轅中，惶遽著鞍，上馬出門，顧見車，方自覺，乃止。
又曰：龐萌還攻蓋延，延與戰，破之。詔書勞延曰：」龐萌一夜反叛，相去不遠，營壁不堅，殆令人齒相系，而將軍聞之，夜告臨淮楚國，有不可動之節。吾甚美之。夜聞急，少能若是。」
《蜀志》曰：初，孫權以妹妻先主。妹才捷剛猛，有諸兄風。侍婢百餘人，皆親執刀侍立。先主每入，心常懍懍。
《國語》曰：驪姬告優施曰：「君既許我殺太子而立奚齊，吾懼里克，奈何！」優施曰：「爲我具特羊，從之飲酒。」中飲，優施起舞，謂里克妻曰：「主盍啖我？〈大夫稱主，妻亦如之，蓋啖我者肉也。〉我教�茲茲暇豫事君。」〈言我教里克，暇安樂事君。〉乃歌曰：「暇豫之亻吾亻吾，不若鳥鳥。〈亻吾亻吾，來遠之貌，言其知魯不如鳥鳥。〉人皆集於蔚？已獨集於枯。」〈蔚喻茂盛，枯喻衰落。〉里克笑曰：「何謂蔚？何謂枯？」對曰：「其母爲夫人，其子爲君，可不謂蔚乎？其母既死，其子又謗，可不謂枯乎？」〈言申生無母又被謗，可不謂之枯乎？〉
《吳志》曰：劉備詣京口，見孫權，求都荊州，權借之共拒曹公。〈《漢晉春秋》曰：呂范勸孫權曰：「將軍雖神武命世，然操食有威力，初幷荊州，恩信未著，宜以借備，使撫安之，多操之敵，而爲樹黨，計之上也。」權從之也。〉曹公聞以土地借備，方作書，落筆於地。
《石勒別傳》曰：勒治門閣至峻。時有醉胡乘馬徑入府門，勒問門吏馮翥：「門閣有限，走向馬入門爲是何人而不彈白？」時號胡曰「國人。」翥見問，懼設對忘諱，稱：「向有醉胡乘馬馳來，向即呵制，不可與語。胡人難與言，非小吏所制。」勒嘆曰：「故正自難與言。」恕翥不問，鞭犯門者，沒所乘。
《新序》曰：白公之難。楚人有莊善者，辭其母將往死之，其母曰：「棄其親而死其君，可謂義乎？」莊善曰：「吾聞事君者，內其祿而外其身。今所以養母，臣之祿也，身安得無死！」遂辭而行。北至公門，三廢車中，其僕曰：「子懼矣。」曰：「懼則何不反乎？」莊善曰：「懼者，吾私也。死君，公義也。吾聞君子不以私害公。」遂至公門，刎頸而死。
《幽明錄》曰：吳末，中書郎失其姓名。夜讀書，家有重門，忽聞外西門皆開，恐有急詔。戶復開，一人有八尺許，烏衣帽，持杖坐床下，與之熟相視，吐舌至膝。於是大怖，裂書爲火，至曉鶏鳴便去。門戶閉如故，其人平安。
