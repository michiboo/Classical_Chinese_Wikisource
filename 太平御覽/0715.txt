
《釋名》曰：後首飾曰副。副，覆也，以覆於首上，有垂珠，步則搖也。
《周禮》曰：王后首服為副，所以副首為飾，若今步搖也。
《續漢書·與服志》曰：皇后入廟，步搖以黃金為山，題貫白珠，桂枝相糾，八爵九華，熊虎赤熊、天鹿、辟邪。
《後漢書》曰：和熹鄧後賜馮貴人王赤綬，以未有步搖、環珮，各加賜一具。
《晉書》曰：慕容曾祖莫護跋，魏初率其諸部入居遼西，從宣帝伐公孫氏，以功拜率義王，始建國於棘城之北。時燕代多冠步搖冠，護跋見之，乃斂髪襲冠，諸部因呼之為步搖，其後音訛，遂為慕容焉。
《江表傳》曰：孫皓使尚方以金作步搖，假髻以千數，令宮人著以相撲，朝成夕敗，輒命更作。
《晉令》曰：步搖、蔽髻，皆以禁物。
《西京雜記》曰：趙飛燕為皇后，其女弟上遺黃金步搖。
宋玉《風賦》曰：主人之女，垂珠步搖。
梁沈靜妻沈氏《步搖花詩》曰：珠花縈翡翠，寶葉間金瓊。剪荷不似制，為花如自生。低枝拂衣領，微步動瑤英。
《周禮》曰：追師掌王后首服為副。
鄭玄云：副，婦人首飾，三輔謂之假髻。
《東觀漢記》曰：章帝詔東平王蒼：惟王孝友之德。今以光烈皇后假髻、帛巾各一，衣一篋遺王。可時瞻視，以慰《凱風》寒泉之思。
《晉中興書·徵祥說》曰：太元中，公主婦女緩鬢假髻以為盛飾。用髪豐多，不可恆戴，乃先於籠上扶之，名曰假髻，或名假頭。至於貧人，不能自辦，自號無頭，就人借髪。後孫思、桓玄之亂，死者萬計，被戮之家多亡頭首，至大斂時，皆以藤縛菰草為頭，是假髻之應也。
《晉令》曰：士卒百工，不得著假髻。
《釋名》曰：髲，被也，髲少者得以被助其髪也。
《詩》曰：鬒髪如雲，不屑髢也。
《傳》曰：衛莊公自城州己氏之妻髪美，使髡之以為呂姜髦，後為己氏所煞也。
《吳志》薛綜上事云：漢氏朱崖叛，以長吏睹其人好，髡取為髲，故百姓怨叛。
《南越志》曰：聞安縣出頭髲。
《異苑》曰：琅琊費縣民家恆患失物，作繩彄施穿穴口，因系得一髲，長三尺許，後不復失物。
