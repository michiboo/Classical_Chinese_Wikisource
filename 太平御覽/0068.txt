
《說文》曰：冰，水堅也。澌，流冰也。
《易》曰：初六，履霜堅冰，陰始凝也，馴致其道，至堅冰也。
又曰：乾爲寒，爲冰。
《易通卦驗》曰：大雪，魚負冰。鄭玄注曰：負冰，上近冰也。
《詩》曰：二之日，鑿冰衝衝，三之日，納於淩陰。
《周禮》曰：淩人掌冰，祭祀供冰鑒，〈鑒如瓶，大口，藏冰以禦溫氣也。〉賓客供冰，大喪供夷盤冰，〈夷盤，大盤。〉夏班冰。〈賜群臣也。〉
又曰：淩人掌冰，正歲十有二月令斬冰，三其淩。〈三其淩，三倍其冰。〉
《禮》曰：孟冬之月，水始冰，地始凍。仲冬之月，冰益壯，地坼，鶡鳥不鳴，虎始交。
又曰：立春之日，東風解凍，又五日，蟄蟲始振，又五日，魚上冰。風不解凍，號令不行；魚不上冰，兵甲不藏。
《傳》曰：楚子使薳子馮爲令尹，遂以疾辭，方暑，闕地下冰而床焉，重繭衣裘，〈繭，袍也。《禮玉藻》曰：纊爲繭，縕爲袍。〉鮮食而寢。楚子使醫視之，復曰：瘠則甚矣，而血氣未動。
又曰：春無冰。梓慎曰：「今茲宋鄭其饑乎！陰不勝陽也。
又曰：日在北陸而藏冰，西陸朝覲而出之。其藏冰也，深山窮穀，固陰冱寒，於是乎取之；其出之也，朝之祿位，賓食喪祭，於是乎用之。其藏之也，黑牡秬黍，以享司寒；其出之也，桃弧棘矢，以除其災。祭寒而藏之，獻羔而啓之，火出而畢賦。自命夫命婦，至於老疾，無不受冰。山人取之，縣人傳之，輿人納之，隸人藏之。夫冰以風壯，而以風出，其藏之也周，其用之也遍，則冬無愆陽，夏無伏陰，春無淒風，秋無苦雨，民不夭札。
《孝經援神契》曰：高山之巔無樹，深海之淵無冰，剛太燥，溫太柔也。
《家語》曰：霜降而婦功成，娶者行焉；〈季秋霜降。〉冰泮而家桑起，婚禮焉。
《史記》曰：薑嫄爲帝嚳元妃，出野見巨人跡，悅欲踐之，踐而身動如孕，期而生子，以爲不祥，棄渠冰上，飛鳥以翼覆薦之。
薛瑩《後漢書》曰：靈帝光和六年冬，北海東萊琅琊井冰厚尺餘。
又曰：光武至薊上，王郎使者至，上發薊，晨夜馳騖，至曲陽呼沱河，道吏還言，河流澌，無船，不可渡。遣王霸往視，實然。霸念恐驚衆，即還曰：「冰堅可渡。」比至，冰可乘，帝遂得渡。
《漢書》曰：晁錯上書曰：「夫胡貉之地，積陰之處也，木皮三寸，冰厚六尺。」
臧榮緒《晉書》曰：王祥，字休徵。後母朱氏思生魚，時河水冰堅，祥朝朝冒厲風於河涯伺魚，一朝忽冰開小穴，有雙鯉跳出。
王隱《晉書》曰：慕容皝上言，正月十二日躬征平郭，遠假陛下天地之威，將士竭命，精誠感靈，海爲冰結，淩行海中三百餘里。臣問故老，初無海冰之歲。〈平郭，蓋近昌黎城也。〉
《北齊書》曰：文宣時，周人常懼齊兵之西渡，恆以冬月守河椎冰，及後主即位，朝政多紊，齊人椎兵，懼周兵之逼。斛律光憂曰：「國家常有吞關隴之志，今日至此。」
東方朔《神經異》曰：北方有冰萬里，冰厚百丈，鼷鼠在冰下土中焉，其毛長八尺，可爲褥卻風寒。
王子年《拾遺錄》曰：東海員嶠山有冰蠶，長七寸，有鱗角，以霜雪覆之始爲繭，其色五采，織爲紋錦，入水不濡，投火不燎。
《南燕錄》曰：慕容德正月渡黎陽津，流澌冰合，鄴令韓軌言於德曰：「昔光武渡呼沱，冰澌自合，今大王濟河，天橋自成。」德乃大悅。
《異苑》曰：石勒伐劉曜於洛陽，從大河南濟，時河凍將合，軍至而冰自泮，舟楫無閡，遂生擒曜，謂是神靈之助。
又曰：高平閭丘孝婦，以元嘉中懷娠，生一團冰，得日便消液成水也。
《吳越春秋》曰：越王念復吳，怨非一旦也，苦思勞心，夜以接日，冬寒則抱冰，夏熱則握火。
《趙書》曰：劉曜攻石勒，將戰，曜欲乘大赤馬，馬無故蹢躅不可近，於是退赤馬。及合陣敗走，曜體素壯，馬小不勝陷冰，爲石堪所擒也。
《博物志》曰：削冰令員，舉以向日，艾承其影則有火。
《西京雜記》曰：漢制，以酒滴爲書，取其不冰，以玉爲硯，亦取其不冰也。
陸機《洛陽記》曰：冰室在宣陽門內，恆有冰，天子用賜王公衆官。
戴延之《西征記》曰：淩雲台有冰井，延之以六月持去，經日猶堅也。
《述征記》曰：冰井在淩雲臺北，古舊藏冰處。
《鄧析書》曰：明君之禦民，若乘奔而去轡，履冰而負重。
《晏子》曰：景公伐魯，得東門無澤，問之：「魯年穀何如？」對曰：「陰水凝，陽冰厚五寸。」晏子曰：「如是則寒溫節也，寒溫節則政平，政平則年穀熟。請禮魯以息怨也。」
《老子》曰：渙若冰將釋。
《莊子》曰：夏蟲不可以語於冰者，篤於時也。曲士不可以語於道者，束於教也。
又曰：朝受命而夕飲冰，我其內熱歟？
《孫卿子》曰：冰生於水而寒於水。
《淮南子》曰：淮海有不死之草，北方有不釋之冰。
又曰：夫水向冬則凝而爲冰，迎春則釋而爲水，冰弛易乎前後。
又曰：觀一葉之落，知歲將暮，睹瓶中之冰，而知天下之寒，以近喻遠也。
《論衡》曰：夫熏一炬火，爨一鑊冰，終日而不熱也。倚一尺冰，置庖廚中，終夜而不寒也。
《風俗通》曰：積水曰淩，壯冰曰凍，水流曰澌，冰解曰泮。
《魏子》曰：居危殆之國，治不善之民，是猶薄冰當白日，叢毛過猛火也。
《抱樸子》曰：五玉不染而堅，寒冰不礱而朗。
又曰：蹈薄冰以待夏日，登朽枝而須勁風。
《新論》曰：畫水鏤冰，與時消釋。
《說文》曰：潮，朝也，從水朝。
《風土記》曰：俗說鯤，一名海魷，長數千里，穴居海底，入穴則水溢爲潮，出穴則水入潮退，出入有節，故潮水有期。
祖台之《志怪》曰：隆安中，陳悝於江邊作魚䇻，〈正匪切。〉潮去，於䇻中得一女人，長六尺，有容色，無衣服，水去不能動，臥沙中，與語不應。人有就辱之，悝夜夢云：「我是江黃，昨失道，落君䇻中，小人遂見加淩，今當白尊神殺之。」悝不敢移，潮來自逐水去，奸者尋病死。
《吳越春秋》曰：吳賜子胥劍而死，乃投之江中，子胥因揚波成濤，隨潮往來。
《博物志》曰：東海中有牛魚，其魚形如牛，剝其皮懸之，潮水至則毛起，潮去則復也。
《臨海異物志》曰：石鶏清響以應潮，慧軀輕逝以遠縶。〈石鶏形似家鶏，在海中山上，海潮水將至，輒群鳴相應，若家鶏之向晨也。〉
裴淵《廣州記》曰：石洲在海中，名爲黃山，山北日一潮，山南日再潮。
《抱朴子》曰：糜氏云：潮者，據朝來也；汐者，言夕至也。一月之中，天再東再西，故潮水再大再小也。又夏時日居南宿，陰消陽盛，而天高一萬五千里，故夏潮大也。冬時日居北宿，陰盛陽消，而天卑一萬五千里，故冬潮小也。又春日居東宿，天高一萬五千里，故春潮漸起也。秋日居西宿，天卑一萬五千里，故秋潮漸減也。
又曰：天河從北極分爲兩頭，至於南極，其一經南斗中過，其一經東斗中過，兩河隨天轉入地下，過而與下水相得，又與海水合，三水相蕩而天轉排之，故激涌而成潮水。
又曰：濤水者潮，取物多者其力盛，來遠者其勢大，今潮水從東地廣道遠，乍入狹處，陵山觸岸，從直赴曲，其勢不泄，故隆崇湧起而爲濤。俗人云，濤是伍子胥所作，妄也。子胥始死耳，天地開闢，已有濤水矣。
《說文》曰：川，貫穿通流水也。
《釋名》曰：川者，穿地而流也。
《易》曰：地險，山川丘陵也，王公設險以守其國。
又曰：利涉大川。
《書》曰：予決九川，距四海。王肅曰：九川者，九州之川也。
又曰：若濟大川，用汝作舟楫。
又曰：九山刊旅，九川滌源。
《禮》曰：天降時雨，山川出雲。
《周禮》曰：揚州，其川三江。荊州，其川江漢。豫州，其川滎洛。青州，其川淮泗。兗州，其川河泲。雍州，其川涇汭。幽州，其川河濟。冀州，其川漳。幷州，其川呼沱。
又曰：兩山之間，必有川焉。大川之間，必有途焉。
《大戴禮》曰：聖人有國，則川澤不竭。
蔡邕《月令章句》曰：衆流注海曰川。
《國語》曰：幽王二年，三川皆震。
又曰：厲王虐，國人謗王。邵公告王曰：「民不堪命矣！」王怒，得衛巫使監謗者。以告，則殺之。國人莫敢言，道路以目。王喜，告邵公曰：「吾能弭謗矣，乃不敢言。」邵公曰：「是鄣之也。防民之口，甚於防川。川壅而潰，傷人必多。民亦如之。是故爲川決之使導，爲民宣之使言。」
《語》曰：子在川上曰：逝者如斯夫！不舍晝夜。
《竹書記年》曰：藍田川，有漢臨江王榮冢，景帝以罪征之，將行，祖於江陵北門，車軸折，父老泣曰：「吾王不返矣。」榮至都，中尉郅都急切責王，王年少恐而自殺，葬於是川，有燕數萬銜土置冢上，百姓憐之。
《水經注》曰：龍魚川，澤漲不測，出五色雲，俗以爲靈而莫敢采捕，因謂是水爲龍魚水，自下亦通謂之龍魚川。
又曰：祥川者，漢戚夫人所生處也。高祖得而寵之，改其地爲祥川，用表夫人載誕之休祥也。
《秦州記》曰：枹罕原北有鳳林川，川中則黃河水東流。
《莊子》曰：昔者禹之堙洪水，決江河而道四夷九州，名川三百，支川三千，小者無數。
《方輿記》曰：清涼川，在興道縣北。
《唐書》云：德宗皇帝以朱泚之難幸梁洋，中書舍人齊映從駕至此川，見旌旗蔽野，上心駭，謂泚之追兵疾路至此，見梁帥嚴震具軍容拜馬前，敘君臣離亂，流涕久之。上喜，令震登馬與朕作主人。映曰：「嚴震與至尊導馬，禦膳自有所司。」頃之，上次洋州行宮，召映責以儒生不達兵機，煙塵時務姑息主帥，映奏曰：「山南士庶，只知有嚴震，不知有陛下，且今天威親臨，令巴蜀士民知天子之尊，亦足以盡嚴震爲臣子之節。」上嘆之良久。震聞，特拜謝映，時議多之。即此川也。
