
《漢書》曰：高祖左股有七十二黑子。
又《賈誼傳》曰：今淮陽之比大諸侯，僅如黑子之著面，不足以有所禁禦。
范曄《後漢書》曰：黃昌字聖真，遷蜀郡太守。初，昌爲州書佐，其婦寧於家，遇賊被獲，遂流轉入蜀爲民妻。其子犯事，乃詣昌訟。昌疑母不類蜀人，因問所由，云：「本會稽黃昌妻也，嘗爲賊所掠至此。」昌驚曰：「何以識黃昌邪？」曰：「昌左足心有黑子，常自言當至二千石。」昌乃出足示之，因相持泣，還爲夫妻。
《楚國先賢傳》曰：來陽顧紹，字伯蕃，年十八爲郡門下�，迎太守許荊，視荊跖下而笑。荊怒問之，紹曰：「見明府跖下有黑子，紹足亦有之，欣而故笑。」
《說文》曰：汗，身液也。
《釋名》曰：汗，氵旱也。出其衣氵旱々然。
《易·渙卦》曰：渙汗其大號。
《史記》曰：蘇秦說齊王曰：「臨淄舉袂成帷，揮汗成雨。」
《東觀漢記》曰：光武詔曰：「平陽丞李善稱故令范遷於張堪，令人面熱汗出，其賜堪家雜繒百匹，以表廉吏。」
《獻帝傳》曰：舊儀三公領兵見，令虎賁執刃扶之，曹操顧左右，汗流背，自後不敢復朝請。
《江表傳》曰：孫權即尊位，請會百官，歸功周瑜。張昭舉笏欲褒贊功德，未及言，權曰：「如張公計，今已乞食矣。」昭大慚，伏地汗出。
《魏志》曰：初，太和中中護軍蔣濟上疏，宜遵古封禪。詔曰：「聞濟斯言，使吾汗晨足。」
王隱《晉書》曰：華表字偉容，平原高唐人。侍中石苞朝出，表問國家如何，苞曰：「武帝更生也。」表聞，汗出沾背。
《晉書》曰：大司馬桓溫來朝，頓丘新亭召侍中王坦之、吏部尚書謝安石，將害之。坦之恐，將欲出奔，謝安止之曰：「晉祚存亡，在此一行，君何所逃？」既見溫，之前，大懼，倉惶倒執手板，汗流沾衣。安石後至，從容高視良久，坐定，謂溫曰：「安聞諸侯有道，守在四方，明公何須壁後置人？」溫笑曰：「不能不爾。」遂卻兵歡語，移日而罷。
《續晉陽秋》曰：桓玄嘗詣會稽王道子，道子已醉，對玄張眼屬四坐云：「桓溫作賊。」玄見此辭，勢難測，伏席流汗。長史謝重斂板正色曰：「故大司馬公廢昏立明，功全社稷。風塵之論，宜絕聖聽。」
《唐書》曰：張又新等構李紳，貶端州司馬，朝臣表賀，又至中書賀宰相。及門，門者止之曰：「請少留，緣張補闕在齋內與相公談。」俄而又新揮汗而出，旅揖群臣曰：「端溪之事，又新不敢多讓。」人皆辟易憚之。
《淮南子》曰：今夫徭者，揭鍤，負籠土，〈徭，役也。籠，受土籠也。〉鹽汗交流，喘息薄喉。〈白汗鹼如鹽，故曰鹽。〉
《風俗通》曰：傳曰後稷觸冬墾田，流汗而種，田不生者，人力非不至，天時不與。
《世說》曰：鍾毓、鍾會少有令譽，年十三，魏文帝聞之，召見，問毓曰：「卿何汗？」曰：「戰戰惶惶，汗出如漿。」復問會：「卿何不汗？」對曰：「戰戰慄慄，汗不敢出。」
又曰：桓公既廢太宰父子，仍上表欲除之，簡文手答書云：「所不忍言，況過於言？」桓又重表，簡文復手答云：「若使晉祚靈長，明公便應奉行此詔；若大運去矣，請避賢路。」桓公讀詔，手戰汗流，於此而止。
《語林》曰：何晏美姿容，明帝見之，謂其傅粉，賜之湯餅。晏食之，汗出流面，以巾拭之，色轉皎然。
揚雄《長楊賦》曰：高祖是鍪生蟣虱，甲冑被沾汗。
左思《齊都賦·序》曰：連衽有�覆之陰，揮汗有雨灑之濡。
又《吳都賦》曰：流汗，則中逵泥濘。
《司馬遷書》曰：每念斯恥，汗未嘗不發背沾衣。
《說文》曰：唾，口液也。
《左傳·僖三十三年》曰：晉襄公獲秦三帥，文嬴請之。先軫朝，問秦囚。公曰：「夫人請之，吾舍之矣。」先軫怒曰：「武夫力而拘諸原，婦人暫而免諸國。隳軍實而長寇讎，亡無日矣。」不顧而唾。
《史記》曰：孟嘗既廢而復用，馮�迎之。未到，孟嘗君太息曰：「文嘗好客，遇客無所敢失。文一日廢，皆背文而莫顧文者，如復見面，文必唾面。」
《戰國策》曰：趙太后新用事，秦急攻之，求於齊，曰：「必以長安君爲質，兵乃出。」大臣強諫，太后謂左右曰：「復言長安君爲質者，老婦必唾其面。」
沈約《宋書》曰：僕射謝景仁，性矜嚴整潔，居宇清麗，每唾，轉唾左右人衣，事畢，即聽浣濯。每欲唾，左右爭來受之。
《趙書》曰：石虎娉崔氏爲夫人，無寵。所愛鄭夫人有百日女病，謂崔與藥，以告。後石虎作威問之，崔言：「外舍見小子以少唾其容，作實非藥也。」後石乃射之一箭，通中而死。
《秦記》曰：苻朗渡江，嘗與朝士宴集。時賢幷機蓐壺席，朗欲誇之，唾則令小兒跪而張口就唾而含出，坐者爲不及之遠矣。
《呂氏春秋》曰：齊莊公之時，有士曰賓卑聚，夢有壯士，白縞之冠，練布之衣，素屨，黑劍，從而叱之，唾其面，惕然而寤，徒夢也。終坐不決，明日，召其友而告之曰：「吾少好勇，無所挫辱。今夜辱，吾將索之，得之則可，不得將死。」每朝立於衢，三日不得，退而自刎。
又曰：伍員出奔過鄭，問許公，許公東向唾。員知所歸矣，乃奔吳。
《莊子》曰：玄謂蛇曰：「子見夫唾者乎？噴則大者如珠，小者如霧，雜而下者不可勝數也。」
《風俗通》曰：彭祖壽年八百歲，猶恨唾遠。
《周生烈子》曰：人君其尊重矣，音聲振於金玉，咳唾甘於醴泉。
《九州春秋》曰：公孫瓚曰：「始天下兵起，吾謂其唾掌可決。」
《樊英別傳》曰：樊英既見陳畢，西南向唾，天子問其故，對曰：「成都今日失火。」後蜀郡太守上火災，言時雲雨從東北來，故火不爲害。
《列仙傳》曰：丁次卿欲還峨眉山，語主人云：「當相爲作漆，以罌十枚，盛水覆口，從唾之。一日乃發，皆成漆。」
《神仙傳》曰：楚夫人者，劉綱妻也，俱行道術，各自言勝。綱唾盤中水即成鯉魚，夫人唾盤中水成獺，食魚。與試術，事事不如。
《述異記》曰：有人乘船從下流還縣，有一人通身黃衣，擔兩籠黃瓜，求寄載之。黃衣人乞食，船主與之。船�至岸下，乃唾盤上，徑上岸直入去。船主取向食器視之，見盤上唾悉是黃金。
《列異傳》曰：南陽宗定伯，年少時夜行逢鬼，問鬼所忌，鬼答云：「惟不喜人唾。」伯便擔鬼著頭上急持行之，徑至市中，下著地，化爲一羊，賣之。恐其變化，唾之。得錢五千。
《幽明錄》曰：漢武帝在甘泉宮有玉女降，嘗與武帝圍棋相娛。女風姿端正，帝密悅，乃欲逼之，玉女唾帝面而去，遂病瘡經年。故《漢書》雲「避暑甘泉宮」，此其時也。
趙壹《嫉邪賦》曰：勢家多所宜，咳唾自成珠。披褐懷金玉，蘭蕙化爲芻。
《說文》曰：涕，鼻液也。
《周易·離卦》曰：六五，出涕沱若，戚嗟若，吉。
《毛詩·北阝·柏舟》曰：之子於歸，遠送於野。瞻望弗及，泣涕如雨。
又《穀風·大東》曰：眷言顧之，潸焉出涕。
《禮記·檀弓上》曰：孔子合葬於防，封之，崇四尺。孔子先反，門人後。雨甚至。孔子問曰：「爾來何遲也？」曰：「防墓崩。」孔子泫然流涕，曰：「吾聞之，古不修墓。」
又曰：孔子至衛，遇舊館人之喪，入而哭之哀。出，使子貢脫驂而賻之。子貢曰：「脫驂於舊館，無乃已重乎？」夫子曰：「予向者入而哭之，遇一哀而出涕；予惡夫涕之無從也。小子行之！」
又曰：將軍文子之喪，既除喪而後越人來吊。主人練冠待於廟，垂涕淚。
又《內則》曰：父母唾涕不見。〈輒刷去之。〉
《左傳·襄四》曰：孟孫卒。臧孫入，哭甚哀，多涕。出，其禦曰：「孟孫之惡子也，而哀如是。季孫若死，其若之何？」
《公羊傳·哀公》曰：西狩獲麟。孔子曰：「孰爲來哉？孰爲來哉？」反袂拭面，涕沾袍。〈何休注曰：「袂，衣襟。」〉
《史記》曰：蘇秦說鬼谷先生，淚下沾襟。
《東觀漢記》曰：來歙、蓋延攻公孫述，蜀人大懼，使客刺歙未死。馳告蓋延，延見歙，悲哀不能仰視，歙叱曰：「欲屬以軍事，而乃效兒女之涕泣乎？」
又曰：更始害齊武王，光武飲食語笑如平常，獨居輒不禦酒肉，枕席有涕泣處。
蕭子顯《齊書》曰：魚復侯子響，字�音，世祖弟四子也。死時年二十二，上憐子響死，後游華林見猿對樹跳子鳴，上留目久之，因嗚咽流涕。
崔鴻《後燕錄》曰：秦宦人光祚先入晉，晉以祚爲河北郡。至是來歸，慕容垂見祚，流涕曰：「秦主知我理深，吾事之亦盡。淮南之敗，吾效忠節，每思疇昔之顧，未嘗不中宵忘寢。」祚亦欷。
又曰：慕容熙苻後卒，制百僚於宮內，設位哭，令沙門素服，使有司按檢哭者，有淚以爲忠孝，無則罪之。於是群臣振懼，莫不含辛以爲淚焉。
《尸子》曰：曾子每讀《喪禮》，淚下沾襟。
又曰：費子陽謂子思曰：「吾念周室將滅，涕泣不可禁也。」子思曰：「然今一人之身，憂世之不治，而涕泣不禁，是憂河水濁而泣清也。」
《邴原傳》曰：原五幼孤，過學舍而泣。師曰：「何泣？」原曰：「孤者易感。夫學者皆有父母也，〈一則顯其不孤，二則顯其學。〉故惻然涕零。」師哀原，曰：「欲書取書，不須費也。」
《管寧別傳》曰：寧身長八尺，龍鬚秀目。每祭，未嘗不伏地流涕。
《三齊略》曰：鄭司農常居其城南山中教受。黃巾亂，乃遣生徒崔琰，諸賢於此揮涕而散。所居山下，草如薤葉，長尺餘許，堅紐異常，時人名爲康成書帶。
《世說》曰：晉玄帝過江飲酒，王茂弘與帝有舊，流涕諫之。帝許之，從是遂斷。
《語林》曰：王太保作荊州，有二兒亡，一兒還葬舊塋，一兒留葬。太保垂涕曰：「不忘故鄉，仁也；不戀本土，達也。惟仁與達，吾二子有焉。」
《素問》曰：肝液爲淚。
《釋名》曰：欠，也。開張其口，唇然。
《說文》曰：欠，張口出氣也。
《禮記·曲禮》曰：侍坐於君子，君子欠伸、撰杖屨、視日之蚤暮，侍坐者請出矣。
又《內則》曰：在父母舅姑之所，不敢欠伸、跛倚、睇視。
《宋玄嘉起居注》曰：尚書僕射孟顗於後堂敕見，亢聲大欠，有違儀禮，被劾，詔無所問。
《釋名》曰：嚏，聲乍嚏而出也。
《毛詩·衛風》曰：寤言不寐，願言則嚏。
《禮記·月瘤路曰：季秋行夏令，則人多齀嚏。
又《內則》曰：在父母舅姑之所，不敢噦噫嚏咳也。〈噦，于越切。噫，於界切。咳，開代切。〉
