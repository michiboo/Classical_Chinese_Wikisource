
《三禮圖》曰：琴第一弦爲宮，次爲商，次爲角，次爲徵，次爲羽，次爲少宮，次爲少商。
《廣雅》曰：伏羲氏琴長七尺二寸，上有五弦。
《孫登別傳》曰：孫登字公和，汲郡人。清靜無爲，好讀《易》、彈琴，頽然自得。觀其風神，若游六合之外者。當魏末，居北山中，石窟爲宇，編草自覆。阮嗣宗見登被髮端坐岩下，逍遙然鼓琴。嗣宗自下趨進，冀得與言。嗣宗乃長嘯與琴音諧會，登因嘯和之，妙響動林壑。
《洞冥記》曰：帝恆夕望東邊有青雲，俄見雙白鵠集於臺上，倏忽變爲二神女，舞於樓下。握鳳管之簫，舞落霞之琴，歌《清吳春波》之曲也。
劉向《別錄》曰：雅琴之意，事皆出龍德諸琴雜事中。趙氏者，渤海趙定人也。宣帝時，元康神爵間，丞相奏能鼓琴者，渤海趙定、梁國龍德皆召入，見溫室，使鼓琴。時閑燕爲散操，多爲之涕泣者。
《樂府解題》曰：魏武帝宮人有盧女者，故將軍陰叔之姨也。七歲入漢宮，學鼓琴，琴特鳴異，善爲新聲。
阮籍《樂論》曰：漢帝聞楚琴，倚而悲，慷慨長息，曰：「善哉！爲聲若此而足矣。」昔季流向風而鼓琴，聽之者淚下。
《列仙傳》曰：稷丘公，華山道士。漢武帝封禪，公乃冠章甫，擁琴來迎。
《靈異志》曰：嵇中散神情高邁，任心遊憩。嘗行西南，出去洛數十里，有亭名華陽，投宿，夜了無人，獨在亭中。此亭由來殺人，宿者多凶。至一更中，操琴先作諸弄，而聞空中稱善聲。中散撫琴而呼之，曰：「君何以不來？」此人便雲︰「身是古人，幽沒於此數千年矣。聞君彈琴音曲清和，故來聽耳。而就終殘毀，不宜以接侍君子。」向夜彷彿漸見，以手持其頭，遂與中散共論聲音，其辭清辯。謂中散君試過琴，於是中散以琴授之。旣彈，悉作衆曲，亦不出常，惟《廣陵散》絕倫。中散才從受之，半夕悉得，與中散誓，不得教他人，又不得言其姓也。
《琴書》曰：昔者，至人伏犧氏王天下也，仰觀象於天，俯察法於地，遠取諸物，近取諸身，始畫八卦，削桐爲琴。
又曰：自堯相傳，善琴者八十餘人，有八十餘樣。雖少有差，大體相似，皆長三尺六寸，法期之數也。上圓而斂，象天也；下方相平，法地。十三徽配十二律，餘一象閏也。本五弦，宮、商、角、徵、羽也；加二弦，文、武也。至後漢蔡邕又加二弦，象九星，在人法九竅，其樣有異。傳於代，四所象鳳首、翅、足、尾。南方朱雀，爲樂之主也。五分其身，以三爲上，以二爲下，三天兩地之義也。上廣下狹，尊卑之象也。中翅八寸，象八風。腰廣四寸，象四時。軫圓，象陽轉而不窮也。臨樂承露，用棗唇，用梓，未達先賢深意也。
又曰：琴高以琴養性，初學於羅浮山，後游四海。或傳禽高，非也。
又曰：舜彈五弦之琴，以歌南風之詩。豈惟道在思親，志兼憂民，養萬物，故感之。
又曰：潁陽西北界李氏處女，年十五六。天寶八年二月，遘疾，七月不食，魂飛冥冥如升上，景在雲霧中，女仙人蘆藕苗間受琴《清風弄》等五十曲。至天寶十五載五月，留守悲迥，御史中丞蔣列，馹騎上聞，玄宗度爲女道士，賜琴三面，留內供奉。琴德弦妙，旁行不流，所感無恆也。
又曰：師涓，紂之樂官也。善鼓琴，感四馬噓天仰秣。或曰師曠。傳雖二，疑即是一。
《風俗通》曰：琴者，樂之統也。君子所常禦，不離於身。非若鍾鼓陳於宗廟，列於ね懸也。以其大小得中而聲音和。大聲不喧嘩而流漫，小聲不湮滅而不聞，適足以和人意氣，感發善心也。
《琴書》曰：堯大德。堯彈，感天神降聽，儼然言和之至也，故堯制《神人暢》。
《瑞應圖》曰：師曠鼓琴，通於神明，而白鵠翔。
《竹林七賢傳》曰：嵇康臨死，顧視日影，索琴彈之，曰：「袁孝尼嘗從吾學《廣陵散》，吾無惜固不與，《廣陵散》於是絕矣。」
司馬相如《美人賦》曰：「上客何國之公子？所從來無乃遠乎？」遂設旨酒，進鳴琴，撫弦爲《幽閑》之曲。
張茂樞《響泉記》曰：餘家世所寶琴書圖畫，廣明之亂，散失蕩盡。其中二琴，一名響泉，一名韶磬，皆希代之寶也。
宋玉賦曰：臣嘗行，僕饑馬疲，正值主人門開。主人翁出，獨有主人女在。欲置臣堂上太高，堂下太卑。乃便爲蘭房奧室，止臣其中。其中有鳴琴焉，臣援琴而鼓之，爲《秋竹積雪》之曲。
吳均《續齊諧記》曰：王彥伯，會稽餘姚人。善鼓琴，仕爲東宮扶侍。赴告還都，行至吳郵亭，維舟中渚，秉燭理琴，見一女子披幃而進，二女從焉，先施錦席於東床，乃就坐；女取琴調之，似琴而聲甚哀雅，有類今之登歌。女子曰：「子識此聲否？」彥伯曰：「所未曾聞。」女曰：「此曲所謂《楚明光》者也。惟嵇叔夜能爲此聲，自此以外，傳習數人而已。」彥伯欲受之，女曰：「此非艶俗所宜，惟岩棲穀隱可以自娛耳。當更爲子彈之，幸復聽之。」乃鼓琴且歌，歌畢，止於東榻。遲明將別，各深怨慕。女取四端錦臥具、綉臂囊一贈彥伯爲別，彥伯以大籠幷玉琴答之而去。
《說苑》曰：雍門周以琴見孟嘗君。孟嘗君曰：「先生鼓琴，亦能令我悲乎？」周曰：臣烏能令足下悲哉？所能令悲者，先貴而後賤，先富而後貧，不若身才高妙適遭暴亂，不若處之隱絕不及四鄰，屈折擯壓無所告訴，臣一爲之徵，操琴則涕零矣。令足下千乘之君，廣廈邃房，下羅帷，來清風，鬥象棋，舞鄭妾，麗色淫目，流聲娛耳。水游則連方舟載旗，野遊則馳弋獵，平原廣囿，入則撞鍾擊鼓乎深宮之中。雖有善琴者，固未能使足下悲也。然臣所爲足下悲者一也，千秋萬歲之後，宗廟必不血食。高臺旣已壞，曲池旣已{漸土}，墳墓旣已平，嬰兒竪子采樵者，躑躅其足而歌其上，曰：「夫以孟嘗君尊貴，乃若是乎？」於是孟嘗君泣焉垂臉，周引琴而鼓之，徐動宮徵，拂羽角，孟嘗君涕泣增哀，下而就之，曰：「聞先生鼓琴，立若破國亡邑之人也。」
鄭緝之《東陽記》曰：晉中朝時有王質者，常入山伐木，至石室，見童子四人彈琴而歌。質因留，趺斧柯而聽之。童子以一物與質，狀如棗核。質取而含之，便不復饑。遂復少留，亦謂俄頃，童子曰：「汝來已久，何不速去？」質諾而起，所坐斧柯爛盡。旣歸，計離家已數十年矣，舊宅遷移，室宇靡存，遂號慟而絕。
《韓子》曰：昔衛靈公之晉，於濮水之上宿。夜聞有鼓琴聲者，悅之，問左右，盡不聞。乃召師涓而告，謂之曰：「有鼓新聲者，子爲我聽而寫之。」師涓靜坐撫琴寫之，明日報曰：「臣得之矣。」公遂之晉。晉平公觴之虒祈之台，靈公召師涓令坐師曠之傍，援琴鼓之，未終，師曠曰：「此師延之作。紂爲靡靡之樂，及武王伐紂，延東走，至於濮水而自投。聞此聲者，必於濮水之上。先聞者其國削，不可遂此。」平公曰：「此何聲也？」曰：「此所謂《清商》也。」公曰：「《清商》固宜悲乎？」師曠曰：「不如《清徵》。」公曰：「《清徵》可得聞乎？」師曠曰：「不可。古之聽《清徵》者，皆有德義之君。今主君德薄，不足以聽之。」平公曰：願試聽之。師曠不得已，援琴一奏之，有玄鶴二八南方來，集於郎門之邑；再奏之，列；三奏之，延頸而鳴，舒翼而舞。平公大悅，提觴而起，爲師曠壽曰：「音莫悲於《清徵》乎？」師曠曰：「不如《清角》。」平公曰：「《清角》可得聞乎？」師曠曰：「不可。昔者，黃帝合鬼神於西山之上，駕象車六蛟龍，畢方幷轄，蚩尤居前，風伯進掃，雨師灑道，虎狼前在，蟲蛇伏地，鳳皇覆上，大合鬼神，作爲《清角》。今主君德薄，不足以聽之。」平公曰：「願試聽之。」師曠不得已而鼓之。一奏之，有雲從西北方起；再奏之，大風至，大雨隨之，裂帷幕，破俎豆，隳廊瓦，坐者散走。平公恐懼，伏於廊室，晉國大旱赤地。
《西京雜記》曰：趙後有寶琴曰鳳皇，皆以金玉隱起爲龍鳳螭鸞，古賢列女之象，亦爲《歸風送遠》之操。
《淮南子》曰：孟春，東宮禦女青色，衣青采，衣鼓琴瑟。
桓譚《新論》曰：神農氏爲琴七弦，足以通萬物而考理亂也。
又曰：八音之中，惟絲最爲密，而琴爲之首。
應劭《風俗通》曰：琴者，樂之與八音幷行，君臣以相禦也。
《孔叢子》曰：孔子晝息於室而鼓琴，閔子自外聞之，以告曾子曰：「向子之音清微而和，淪入至道。今也，更爲幽沉之聲，幽則欲上所爲發也，沉則貪德之所爲施也。夫子何所感一若斯乎？吾從子入而問焉。」曾子曰：「諾。」二子入問孔子，孔子曰：「然如是也，吾有之。向見狸方取鼠，欲其得之，故爲音。汝二人者，孰識諸？」曾子對以閔子，夫子曰：「可以聽音矣。」
《家語》曰：孔子游於泰山，見榮啓期行郕之野，鹿裘帶索，抱琴而舞。孔子問曰：「先生爲樂何也？」對曰：「天生萬物，惟人爲貴，吾旣爲人，一樂也；男尊女卑，吾旣爲男，二樂也；人生有不見日月，不免繈褓，吾行年九十五歲矣，三樂也。貧者，士之常；死者，人之終。處常得終，又何憂乎？」孔子曰：「善。」
《呂氏春秋》曰：伯牙鼓琴，鍾子期聽之。方鼓琴志在泰山，鍾子期曰：「善哉乎鼓琴！巍巍乎如泰山。」志在流水，鍾子期曰：「善哉鼓琴！湯湯乎若流水。」鍾子期死，伯牙破琴絕弦，終身不復鼓琴，以爲世無足以鼓琴也。
《列仙傳》曰：華山毛女獵即見，常居岩彈琴。
桓譚《新論》曰：神農氏繼宓羲而王天下，亦上觀法於天，下取法於地，近取諸身，遠取諸物。於是始削桐爲琴，繩絲爲弦，以通神明之德，合天人之和焉。
《琴書》曰：師曠，晉之樂官也。上於琴，能易寒暑，召風雨。爲晉平公鼓之，感玄鶴六下舞。
《西京雜記》曰：張安世十五，爲成帝侍中，善鼓琴，能爲《雙鳳離鸞》之曲。
《世說》：顧彥先平生好琴，及喪，家人常以琴置靈床上。張季鷹往哭，顧不勝慟，遂徑上床，鼓琴作數曲而去。
又曰：會稽賀思令善彈琴，常夜在月中坐，臨風鳴弦。忽有一人，形貌甚偉，著械有慘色，在中庭稱善，便與共語，自雲是嵇中散，謂賀雲︰「卿手下極快，但於古法未備。」因授以《廣陵散》，遂傳之，於今不絕。
《大周正樂》曰：勝之，逸人也，常挾琴牧羊巨澤。漢王知其賢，將聘焉，委以國政。勝之曰：「王廢牧羊之任，而委四海之務，是錯亂天地，顛倒人倫。」竟逃於陰山之中。
又曰：琴所以修身理性，反其天真也。君子所以常禦不離於身，非若鍾鼓陳於宗廟，列於ね懸也。以其大小得中而聲音和。大聲不喧嘩而流漫，小聲不湮滅而不聞，適足以和人意氣，感發善心也。
又曰：瓠巴，六國時人也。工琴好古，因夏日俯於池亭鼓之，感魚躍潛藻而聽焉。
又曰：嵇康，字叔夜。有邁俗之志，爲中散大夫。或傳晉人，非也。常宿王伯通館，忽有八人云︰吾有兄弟爲樂人，不勝羈旅，今授君《廣陵散》。甚妙，今代莫測。
又曰：凡琴曲和樂而作，命之曰暢。暢者，言其道之美暢從不敢自安也。憂愁而作，命之曰操。操者，言困厄危迫猶不失其操也。
又曰：清角，黃帝之琴，鳴廉修況藍脅，自鳴空中。號鍾，齊桓公琴。繞梁，莊王琴。綠綺，司馬相如琴。焦尾，蔡邕琴。鳳凰，趙飛燕琴。
又曰：賀韜，吳人也。常夜彈琴，感鬼神見舞數曲，斯亦妙之至也。
《十二國史》曰：周師經仕魏文侯，善鼓琴，文侯耽之，起舞。經怒，以琴撞文侯。文侯怒，使人曳下殿，將殺之。經曰：「乞申一言而死。」文侯曰：「何？」經曰：「臣撞桀紂之君，不撞堯舜之主。」文侯曰：「寡人過矣。」乃舍之，懸琴於壁以爲戒。
《晉紀》曰：孫登字公和，不知何許人。散�宛地，行吟樂天，居白鹿、蘇門二山。彈一弦琴，善嘯，每感風雷。嵇康師事之，三年不言。
《樂纂》曰：趙耶利居士，唐初天水人也。以琴道見重子海內，帝王賢貴，靡不欽風。舊錯謬十五餘弄皆削，凡歸雅無一徵玷不合於古。述《執法象》及《胡笳五弄》譜兩卷。弟子達者三人，幷當代翹楚。貞觀十年，終於曹，壽七十六。弟子宋孝臻、公孫常，數百年內常傳於馬氏。
《國史補》曰：張弘靜少時會名客，觀鄭宥彈琴。宥調二琴至切，各置一榻，動宮則宮應，動角則角應。稍不切，乃不應。宥師董庭蘭，尤善泛聲。
又曰：李公勉雅好琴。常斫桐，又取漆筩爲之，多至數百張，求者與之。有絕代者，一名響泉，一名韻磬，自寶於家。京師又以樊氏、路氏爲第一。路氏有房太尉石枕，損之不理。蜀氏斫琴，嘗自品第一。上者以玉，次者以琴瑟，又次以金徽、螺蚌。
《唐書·樂志》曰：趙師字耶利，天水人也。在隋爲知音，至唐貞觀初，獨步上京，遽入琴苑。疇之嵇氏，累代居曹。遂令曹郡琴者，所修五弄，具列於曹，妙傳濮州司馬氏，琴道不墜於地也。師雲︰吳聲清宛，若長江廣流，綿綿徐逝，有國士之風。蜀聲躁急，若擊浪奔雷，亦一時俊決也。
《世說》曰：晉戴�字仲若。父逵高尚不仕。�年十六遭憂，不忍傳父之琴，與兄勃各造新弄。勃五部，�十五部。又制長弄一部，幷傳於世。
