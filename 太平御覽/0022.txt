《莊子》曰：井魚不可以語海，夏蟲不可以語冰。
《文子》曰：政失於夏，熒惑逆行。夏政不失，則降時雨。
《列子》曰：鄭師文學琴於師襄，當夏而叩羽弦以召黃鐘，霜雪交下，川池暴沍。
《管子》曰：夏日不煬，非愛火也；冬日不盥，非愛水也，爲不適於身，不便於體也。夫明王不美宮室，非喜小也，爲傷本也。
又曰：南方，其時曰夏，夏氣陽，陽生火，其德施捨，是謂曰德。
又曰：春不收枯骨朽胔，伐枯木而去之，則夏旱至矣。
《鄒子》曰：季夏取桑柘之火。
《尸子》曰：夏爲樂，南方爲夏，夏，興也。南，任也。是故萬物莫不任興蕃殖充盈，樂之至也。
《韓子》曰：季孫相魯，令五月掘長溝，子路私秩飲之。孔子覆其飲，曰：「魯有民焉，汝輒擾之，何也？」
《淮南子》曰：明庶風後四十五日，清明風至，則出幣帛，使諸侯。〈立夏長養布恩惠，故聘問諸侯。巽卦之風。〉
《抱樸子》曰：洪從祖仙公，每大醉，夏輒入源泉底，一日許乃出。能閉氣胎息故耳。
又曰：謂夏必長而蒜麥枯，謂冬必雕而竹柏茂。日盛陽宜暑，夏天未必無涼；日極陰宜寒，隆冬未必無暫溫也。
又曰：世之豪士，暑夏之日，露首袒身，惟在樗蒲彈棋，不離綺紈之側也。
又曰：或問不熱之道。答曰：「或以立夏日服六壬六癸之符，或服玄冰之丸，或服飛霜之散。」
《幽求子》曰：扇翣微動，涼風夏生。
《範子》曰：計然曰：「德取象於春夏，刑取象於秋冬。」
《周書時訓》曰：六月節，溫風至；溫風不至，即時無緩政。蟋蟀居壁；若不居壁，即恆急之暴。
又云：門戶不通，鷹乃學習；若不學習，即寇戎不備。
又曰：六月中氣後五日，腐草化爲螢；若不化螢，即穀實鮮落。土潤溽暑；若不溽暑，即急應之罰。大雨時行；若不時行，即恩不及下。
又曰：夏取棗杏之火。
《符瑞圖》曰：麟夏鳴曰養綏。
《隱訣》曰：四月戌日，天地凶門日，不可入山建創。四月十一日，地破日，不可開山動土。
又曰：立夏之日，日中五帝會諸仙人於紫微宮，見四真人，論求道之功罪。
董勛《問禮俗》曰：五月俗稱惡月，俗多持齋放生。案《月令》仲夏陰陽交，死生分，君子齋戒，止聲色，節嗜欲。
《素問》曰：歧伯曰：「夏三月，此謂蕭季，天地氣交，萬物華實，夜臥蚤起，毋厭於日，使志毋怒，使英華成秀，使氣得泄。若所愛在外，此夏氣之應也，養生之道也。逆之則傷心，秋爲痎瘧，冬至重疾。〈夏三月，天地陰陽之氣交合者，萬物華實，故言夏生長，於萬物成實者也。夜臥早起，是貪於夏氣，不厭於日者也。是夜臥早起，明於陽氣之盛者也。人志氣毋怒，陽氣成結，秀實以成，其氣得泄，陽者也萬物成結，於夏受之，因此夏陽氣之所應也。能合其氣，則是養生之道也。逆之，則陽損於心，心者，夏王也。故言傷心，傷心則秋必病喑虐，故言夏傷於暑，秋病喑虐者，不從其氣則火爲逆也。是故傷逆深皆損於陽氣，故冬至陰盛必重病。〉
《大衍星分圖》曰：五月午日，日月會於鶉首。
又曰：六月，日月會於鶉火。
《嶺表錄異》云：枹木履，其輕如通草，夏月著之，隔卑濕地氣，如杉木。今廣州諸郡牧守，初到任，下檐皆有枹履。
又曰：南中夏秋多惡風，彼人謂之颶，〈《南越志》云：風起則人心恐懼。或雲，風來則四面具足。二義皆有理也。〉壞屋折樹，不足喻也，甚則吹屋瓦如飛蝶。或三二年不一風，或二年兩三風，亦繫廉帥政德之否臧者。然發則自午及酉，夜半必止，此乃「飄風不終朝」之義也。
《南荒錄》曰：新州男子婦人，皆縝髮如雲，謬洛，以灰投水中，遂就水而沐之，以彘膏塗其髮，五六月秔秫未獲時，民饑，盡髡，取髮鬻於市，既髡，即復以彘膏塗之，來年五六月又可鬻矣。
《投荒錄》：嶺南方盛夏，率一日十餘陰十餘霽。雖大雨傾注，頃即赫日，已復驟雨。大凡嶺表夏之炎熱，甚於北土，且以時熱多又蒸鬱，此爲甚惡。自三月至九月皆蒸熱。
《梁元帝纂要》曰：夏曰朱明，〈氣赤而光明。〉亦曰長贏。〈以征切。〉朱夏、炎夏、三夏、九夏。天曰昊天。〈言氣浩汗。〉風曰炎風。節曰炎節。草曰茂草、雜草。木曰蔚林、茂林、密樹、茂樹。孟夏亦曰維夏、首夏。季夏亦曰徂暑。〈徂，往也。言暑始往。〉
《四時纂要》曰：四月也，是謂乏月。冬穀既盡，宿麥未登，宜賑乏絕，救饑窮，九族不能自活者救之。無固蘊畜而忍人之貧，貪貨殖之宜，忘種福之利，君子弗取也。
陸機《纂要》曰：夏樹名連陰，夏雨名綿雨。
《攝生月令》曰：四月爲乾，〈生氣卯，死氣酉。〉是月也，萬物已成，天地化生。勿冒極熱，勿大汗後當風，勿暴露星宿，皆成惡病。勿食大蒜，勿含生薤，勿食鶏肉，勿食蛇蟮。是月肝藏以病，神氣不行，火氣漸臨，水力漸衰，稍補腎助肺，調和元氣，無失其時。是月八日，不遠行，宜安心靜念，沐浴齋戒，必得福慶。
《齊人月令》曰：四月八日，不宜殺草木，始服生衣，宜進溫酒，服溫藥。是月也，無壞麛卵，無伐大樹。是月也，宜以夙興。
《酉陽雜俎》曰：俗忌五月上屋。言人五月蛻精神，如上屋，即自見其形，魂魄則不安矣。
《窮神秘苑幽明錄》曰：漢武帝與群臣宴於未央殿，方食棗，帝見樑上有一老翁，長八九寸，仰觀屋宇，俯視帝腳。東方朔曰：「此水木之精，其名藻兼，夏乃巢林，冬即居河。此來訴爾，所視殿名未央，下視腳者，足於此也。」上乃悉罷諸役。
徐整《長曆》曰：北斗當崑崙，氣注天下，春夏爲露，秋冬爲霜。
《兵書》曰：夏出兵，赤旗在前，執前行。
《地鏡經》曰：五月中，草木葉有專厚而無汁，枝下垂者，其地有玉。
《師曠占》曰：春夏一日有霜雪者，君父治政大殿大殺，天以示之。何以言之？霜威殺萬草，坐大殺也。見變如此，宜損威殺，重人之命也。
焦贛《易林》曰：仲春孟夏，和氣所在，生我嘉福，國無殘賊。
又曰：六月種黍，歲晚不雨，秋不縮酒，神失其所。
趙自勉《造化權輿》云：潮者，陰陽之氣所激。五月無潮，陰氣微也；八月最大，則陰盛也。
陸機《要覽》曰：昔羽山有神人焉，逍遙於中嶽，與左元放共遊子訓所，坐欲起，子訓應欲留之，一日之中三雨。今呼五月三時雨亦爲留客雨。
桓譚《新論》曰：漢中送王仲都，時夏大暑，使曝日坐，又環以十爐火，不言熱，而身不汗出。
《五行大義論》曰：未者昧也，陰氣已長，萬物稍衰，其體曖昧於未，又時物向成，皆有氣味也。
《五行體性論》云：土在四時之中，處季夏之末，陽衰陰長，居位之中，總於四德，〈謂金木水火。〉積塵成實。積則有間，有間故水火成實所能持也。故土以含散持實爲體，稼穡爲性。
又曰：土包四德，故其體能兼虛實也。
《論衡》曰：夫虎出有時，猶龍見有期也。陰物以冬見，陽蟲以夏出，出應其氣，氣動其類。參、伐以冬出，心、尾以夏見。參、伐則虎星，心、尾則龍象，星出而物見，氣至而類動，天地之性也。
又曰：盛夏之時，當風而立，隆冬之月，向日而坐。其夏欲得寒，冬欲得溫也。或當風鼓翣，向日燃爐，然而天終不爲冬夏易氣者，寒暑有節，不爲人變改也。
又曰：陽燧取火，於五月丙午日中之時，消煉五石，鑄以爲器，摩勵生光，仰以向日，則火來至，此取真火之道也。
又曰：陽燧取火於天，消煉五石，五月盛夏，鑄以爲氣，乃能得火。今又但取刀劍銅鈎之屬，摩以向日，亦得火焉。
又曰：以夏進爐，以冬奏〈奏亦進也。〉扇，此無益人君，不遇災患，幸矣。
又曰：方今盛夏，雷雨時至，龍多登雲，雲雨與龍相應，乘雲雨而行，物類相致，非有爲也。
又曰：夏末蜻蛚鳴，〈蟋蟀也。〉寒螿啼，感陰氣也。雷動而雉驚，啓蟄而蛇出，感陽氣也。
又曰：世俗之事，亦有緣也。夫正月歲始，五月陽盛，子以此月生，精盛熾熱烈，厭勝父母，父母不堪，將受其患，相仿效莫謂不然。有空諱之言，無實凶之效，世俗惑之，誤非之甚也。諱舉正月五月子，以爲正月五月子殺父與母，不得舉也。以舉之，父母偶死，則信而謂之真矣。夫正月五月子，何故殺父與母，人之含氣在腸腹之內，其生十月而産，共元氣也。正月與二月何殊？五月與六月何異？而謂之凶，世傳此言久矣。
又曰：實說雷者，太陽之微氣也。何以明之？正月始雷，五月陽盛，故五月雷迅，冬乃雷潛。盛夏之時，太陽用事，陰氣乘之，陰陽分爭則相激射爲毒，毒中人輒死，中木木折，中屋屋壞。
諸葛亮《出師表》曰：五月渡瀘，深入不毛之地。
《陶潛集》曰：潛常言，五月六月中，北窗下臥，涼風暫至，自謂羲皇上人。
《穆天子傳》曰：季夏丁卯，天子北升於舂山之上，以望四野。曰：「舂山是惟天下之高山也。」孳木華不畏雪，天子乃取孳木華之實，持歸種之。
又曰：天子四月休於濩澤，〈今平陽濩澤縣是也。濩音獲。〉於是射鳥獲獸。
宋躬《孝子傳》曰：何子平事母至孝，母喪，年六十，有孺子之慕，夏避清涼。
《永昌郡傳》曰：朱提郡有堂狼山，山多毒草，盛夏之月，飛鳥過之不能得去。
嵇康《高士傳》曰：被裘公者，吳人。延陵季子出遊，見道中有遺金，顧而謂公曰：「取彼金。」公投鎌瞋目拂手而言曰：「何子之高而視之卑，五月被裘而負薪，豈取金者哉！」季子大驚，既謝而問姓名。公曰：「吾子皮相之士，而安足語姓名也？」
《襄陽耆舊傳》曰：黃穆，字伯開，博學，爲山陽守，有德政。弟奐，字仲開，爲武陵太守，貪穢無行。武陵人諺曰：「天有冬夏，人有二黃。」〈言不同也。〉
周處《風土記》曰：仲夏雨濯枝蕩川。注云：此節常有大雨，名濯枝。
又曰：梅熟時雨，謂之梅雨。
又曰：仲夏長風扇暑。注云：「此節東南常有風至，俗名黃雀長風。」
盛弘之《荊州記》曰：宜都銀山縣有風穴，穴口大數尺，名爲風井，夏則風出，冬則風入。樵人有冬過者，置笠穴口，風吹之，經日還，涉長陽溪而得其笠。
又曰：橘州在郡南四里，對南津，常看如下，及至夏水懷山，諸洲皆沒，橘洲獨在。
《荊楚歲時記》曰：四月也，有鳥名獲穀，其名自呼，農人候此鳥鳴，則雲犁根岸。〈《爾雅》云：鳴鳩鴶鶵。郭璞云：今布穀也。江東呼獲穀，崔實《正論》云：夏扈趣耘鋤，即竊脂，玄鳥，鳴獲穀則其夏扈也。〉
又曰：俗忌五月曝床薦席。
《異苑》云：新野庾實，嘗以五月曝席，忽見一小兒死在席上，俄失之，其後實子遂亡，或起於此。〈或問董勛曰：俗五月不上屋，雲五月人脫上屋見影魂便亡。勛答曰：蓋秦時王自爲之禁夏不得行，漢魏未改，案《月令》仲夏可以居高明，可以遠眺望，可以升山陵，可以處台榭。鄭玄云：順陽在上也。今云：不得上屋，正與禮反。敬升雲見死小兒而禁曝薦席，何以與於此乎？俗人月諱，何代無之，但當矯之歸於正。〉
《洞冥記》曰：東方朔母田氏寡，夢太白星臨其上，因有娠。田氏嘆曰：「無夫而孕，人得棄我。」乃移向代郡之東方里，五月生朔，仍以所居爲姓。
《搜神記》曰：夫金錫之性一也，以五月丙午日中鑄，爲陽燧；以十一月壬子夜半鑄，爲陰燧。〈言丙午日鑄爲陽燧，可取火。壬子日鑄爲陰燧，可取水。〉
又曰：吳猛性至孝，小兒時在父母邊臥，時夏月多蚊虻，而不搖扇，懼蚊虻去我，及父母。
王子年《拾遺記》曰：洞庭之山浮於水上，其下有金堂數百間，帝女居之。四時聞金石絲竹之音，徹于山頂。楚懷王時，舉群才賦詩於水湄。故云瀟湘洞庭之樂，聽者令人難去，雖咸池、簫韶，不能比焉。每四仲之節，王常繞山以游宴，各舉四仲之氣以爲樂章。推仲夏律中夾鍾，乃作輕風流水之詩，宴于山南。時中蕤賓，乃作皓露秋霜之曲。
《武昌記》曰：樊山東有小溪，盛夏時凜然，常有寒氣，故謂之寒溪。
《洽聞記》云：歡州安遠縣西北百六十里，有溫山。其山冬夏常雨，山傍有水，冬夏常熱，小氣腥臭至寒時，野獸依集水邊，取其暖氣。
《西京雜記》曰：天子夏設羽扇。
宋王元謨《壽陽記》曰：明義樓南有明義井，夏有冷漿、甜飲、米飲、羅扇、羽扇，有三浴室，上以清王侯宰吏，中以涼君子士流，下以涼庶類也。
《楚辭》曰：滔滔孟夏兮，草木莽莽。〈滔滔孟夏四月，純陽用事，煦然蒸萬物草木之類，莫不莽莽然盛茂。〉傷懷永哀兮，汩徂南土。〈汨，行貌。徂，往也。〉
