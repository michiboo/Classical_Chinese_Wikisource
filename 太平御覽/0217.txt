
《六典》曰︰兵部尚書、侍郎之職，掌天下武官選授及地圖、輿馬、甲仗之政令。其屬有四︰一曰兵部，二曰職方，三曰駕部，四曰庫部，總其職務而行其制命。凡中外百司之事，由於所屬，鹹質正焉。
《五代史·晉史》曰︰王權轉兵部尚書，高祖德契丹屈節以事之，馳馹乘軺，道路交織。一日，敕權爲使，權以前世累爲將相，未嘗自稱臣於戎虜者。謂人曰︰「我雖不才，年今耄矣，豈能稽顙於穹廬之長乎？違詔得罪，亦所甘心。」由是停任。
《唐書》曰︰太宗以楊弘禮有文武材，擢拜兵部侍郎，專典兵機之務。弘禮每入參謀議，出則統衆攻戰。駐蹕之陣領馬步二十四軍，出其不意以擊之，所向摧破。太宗自山下見弘禮所統之衆人皆盡力，殺獲居多，甚壯之，謂許敬宗等曰︰「越公兒郎，故有家風矣。」
又曰︰崔遷兵部侍郎，父挹爲禮部侍郎，父子同爲南省副貳，有唐以來未有其事。
《六典》曰︰兵部郎中二人，一人掌判帳及天下武官之階品、衛府之名數；一人掌判簿，以總軍戎差遣之名數。員外郎二人。
《六典》曰︰職方郎中、員外郎、掌天下之地圖及城隍、鎮戍、烽候之數，辨其邦國、都鄙之遠近及四夷之歸化者。〈外夷有每有蕃客至，委鴻臚訁凡其人本國山川風土，修圖以進。〉
《周禮》曰︰《夏官》職方氏，中大夫之職，掌天下地圖，主四方之職貢。
《六典》曰︰駕部郎中、員外郎，掌邦國輿輦、車乘、傳驛、廄牧官私馬牛雜畜之簿籍，辨其出入，司其名數。
《北史》曰︰馮子琮爲尚書駕部郎中，攝庫部。孝昭曾閱簿領試，令口陳，子琮暗對，無有遺失。
《隋書》曰︰辛公義爲駕部郎，勾檢馬牧，所獲十餘萬匹。帝喜曰︰「惟我公義，奉國竭心。」
《六典》曰︰庫部郎中、員外郎，掌邦國軍州戎器、儀仗，凡元正、冬至陳設，幷祠祭、喪葬所供之物，皆辨其出入之數，量其繕造之功，以分給焉。
《宋書》︰文帝宴會，有荒外歸化人，帝問尚書庫部顧琛曰︰「庫中仗有幾許？」琛詭對曰︰「有十萬人仗，舊武庫仗多，秘不言。」帝既問失言，及琛跪對，甚善之。
又曰︰江智泉除尚書庫部郎。時高流官序不爲台郎，智泉問孤援寡獨有此選，意甚不悅，固辭不拜。
《唐書》曰︰孔若思遷庫部郎中。若思常謂人仕至郎中足矣，至是持一石止水滿於座右，以示有止足之意。
《六典》曰︰戶部尚書、侍郎之職，掌天下田戶、均輸錢�之政令。其屬有四︰一曰戶部，二曰度支，三曰金部，四曰倉部，總其職務而行其制命。凡中外百司之事，由於所屬，皆質正焉。
《漢書》曰︰成帝置尚書五人，其三曰民曹，主人吏上尚書事。
《吳志》曰︰孫休初即位，戶部尚書階下讀奏。
《梁書》曰︰到溉爲左民尚書。溉身長八尺，美風儀，善容止，所蒞以清白自修。性又率儉，不好聲色，虛室單床，傍無姬侍；自外車服，不事鮮華，冠履十年一易，朝服或至穿補。傳呼清路，示有朝章而已。
又曰︰何胤，字子季，爲左民尚書，後辭官，隱於若邪山�門寺。敕給白衣尚書祿，胤固辭。
又曰︰到洽爲御史中丞，兄溉爲左民尚書。舊制中丞不得入尚書下舍，洽引服親不應有礙，刺省詳決乃許入溉省，亦以其兄弟素篤，不能相別也。
又曰︰周弘正爲左民尚書，夏月著犢鼻禈，衣朱衣，爲有司所彈。其放達如此。
《唐書》曰︰李林甫引蕭炅爲戶部侍郎，嘗與何挺之同行慶吊。客次有《禮記》一卷，炅讀之曰︰「蒸嘗伏臘。」炅早從宦，無學術，不識「伏臘」之意，誤讀之。挺之戲問，炅對如初，挺之白張九齡曰︰「省中豈得有伏獵侍郎！」由是出爲岐州刺史。
又曰︰李絳爲戶部侍郎，嘗因次對，憲宗曰︰「戶部比有進獻，至卿獨無何也？」絳曰︰「將戶部錢獻入內藏，是用官物以結私恩。」上聳然，益嘉其直。
又曰︰長慶中孟簡代崔群爲戶部侍郎。是官有二員，其判使案者別居一署，謂之左戶。元和以還號爲清重之最，宰輔登用多由此而去。
又曰︰張平叔長慶中爲戶部侍郎。平叔狡險大言，因王播以進。既掌財用，常屈公利，以便嬖倖多狎之。既有寵於上，進退便僻雜以優諧，或自稱老奴，無復大臣之體。嘗奏事畢，降階復升。又有論奏佻蕩輕脫，上每爲笑容之，在班列間，玩狎郎吏，嘩肆無忌。請變榷鹽法，請宰相爲之使，因以自求樞機之任。每月內制出，輒疑授已，整衣冠以俟，後人多笑之。
又曰︰庾敬休字順之，爲戶部侍郎，奏兩川米價騰踴，百姓流亡，請糶兩川闕官職田祿米以救貧人。從之。
《六典》曰︰戶部郎中、員外郎，掌分理戶口、井田之事，凡天下十道，任土所出而爲貢賦之差。
《隋書》曰︰高構征拜比部侍郎，尋轉民部。時內史侍郎晉平東與兄子長茂爭嫡，尚書省不能斷，朝臣三議不決。構斷而合理，上以爲能，召入內殿，勞之曰︰「我聞尚書郎上應列宿，觀卿才識，方知古人之言信矣。嫡庶者，禮敬之所重，我讀卿判數過，詞理愜當，意所不能及也。」賜米百石。由是知名。
《唐書》曰︰韋維少習儒業，博涉文史，舉進士，自大理丞累至戶部郎中，善於剖判。時員外郎宋之問工於詩，時人以爲戶部有二妙。
《唐新語》曰︰呂太一遷戶部員外。戶部與吏部鄰司，吏部移牒戶部，令墻宇悉竪棘以防令史交通。太一報牒曰︰「眷彼吏部銓綜之司，當須簡要清通，何必竪籬插棘？」省中賞其俊拔。
《晉書》曰︰初，魏文帝置度支尚書，專掌軍國支計，朝議以征討未息，動須節量。及明帝嗣位，欲用安平王孚，問左右曰︰「有兄風不？」答曰︰「似兄。」帝曰︰「吾得司馬懿二人，復何憂哉！」轉爲度支尚書。
又曰︰當陽侯杜元凱爲度支尚書，內以利人，外以救邊，備物致用，以濟當時之益者五十餘條。
朱鳳《晉書》曰︰文帝立度支尚書，軍糧計校一由之，以司馬孚爲之。
《晉起居注》曰︰咸寧五年詔曰︰「一年不收，使公私俱匱；不惟天時，乃人事有不盡也。故總要者，正在度支尚書也。其以散騎常侍中書令張華爲度支尚書。」
《後魏書》曰︰陽平王子匡除度支尚書。匡與尚書令高肇不平，常無降下之色。時世宗委政於肇，朝廷傾憚，惟匡與肇抗衡。先自造棺置於廳事，意欲輿棺詣闕論肇罪惡。
《隋書》曰︰長孫平，開皇三年徵拜度支尚書。平見天下州縣多罹水旱，百姓不給，奏令民間每秋家出粟麥一石已下，貧富爲差等，儲之閭里以備凶年，名曰義倉。
《唐書》曰︰崔仁師爲度支郎中，嘗奏度支財物數千言，手不執本，太宗怪之。令黃門侍郎杜正倫賫本，仁師對唱，一無差殊。太宗大奇之。
《六典》曰︰度支郎中、員外，掌判天下租賦少多之數、物産豐約之宜、水陸道路之利，每歲計其所出而支其所用。凡物之精與地之近者以供國，物之固與地之遠者以供軍，皆料其遠近、時月、衆寡、好惡而節制之。
《唐書》曰︰張爲度支員外郎，黃巢將逼關輔。託疾，請告侍其母，挈族避亂商州。賊犯京師，僖宗出幸，途無供須，衛軍不得食。漢陰令李康獻糗餌數百騾綱，軍士始得食。僖宗召康問之曰︰「卿爲縣令，安操心及此？」康對曰︰「臣爲塵吏，安敢有此進獻。張員外教臣也。」帝異之。
《隋書》曰︰盧昌衡字子均，爲僕射祖孝征所薦，遷尚書金部郎。孝征每曰︰「吾用盧子均爲尚書郎，自謂無愧幽明矣。」
《六典》曰︰金部郎中、員外郎，掌判天下庫藏錢帛出納之事，頒其節制，而司其簿錄。
《六典》曰︰倉部郎中、員外郎，掌判天下倉儲，受納租稅，出給祿廩之事。凡中外文武官品秩有差，歲再給之。
《唐書》曰︰畢П曆駕部員外郎、倉部郎中。故事，勢門子弟鄙倉、駕二曹，居之者不悅，惟П受命，恬然恭遜，口無異言，執政多之。
《唐書》曰︰長慶中孟簡遷倉部員外郎，屬順宗登極，王叔文竊政，驟爲戶部侍郎。簡爲其屬，中立正色，挺然不附。叔文心忌而不敢退黜，言於宰相韋執誼，換刑部員外郎。
