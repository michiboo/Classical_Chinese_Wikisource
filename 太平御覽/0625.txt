
《家語》曰：哀公問政於孔子。孔子對曰：「政之急者。莫大乎使民富且壽也。」公曰：「爲之奈何？」孔子曰：「省力役，薄賦斂，則民富矣；敦禮教，遠罪戾，則民壽矣。」
又曰：子貢問於孔子曰：「昔者齊君問政於夫子，夫子曰：『政在節財』；魯君問政於夫子，夫子曰『政在諭臣』；葉公問政於夫子，夫子曰：『政在悅近而來遠』。三者之問一也，夫子應之不同。然則政有異端乎？」孔子曰：「各因其事也。齊君爲國。奢於台榭，淫於苑囿，伎樂不懈於時，一旦而賜人以千乘之家者三。故曰『政在節財』。魯君有三人，〈孟叔、叔孫、季叔。〉內比周以愚其君，外仇諸侯之賓以蔽其明，故曰『政在諭臣』。夫荊之地廣而教狹，民有離心，莫安其居，故曰『政在悅近而來遠』。此三者，皆所以爲政。」
又曰：閔子騫爲費宰，問政於孔子。孔子曰：「以德以法。夫德法者，禦民之具，猶御馬之銜勒也。」子騫曰：「敢問古之政。」孔子曰：「古之政者，天子以內史爲左右手，〈內史掌王之八柄及敘事之法受納訪，以詔王聽治。〉以德爲銜勒，以百官爲轡，以刑罪爲策，以萬民爲馬，故禦天下數百年而不失。善御馬者正銜勒、齊轡策，善禦民者一其德法，正其百官，刑不用而天下治。」
又曰：子游問於孔子曰：「子亟言子産之惠，可得聞乎？」孔子曰：「惠在愛民而已。」子游曰：「愛民之謂德教，何翅於惠哉？」孔子曰：「夫子産者，猶衆子之母也，食之弗能教也。」子游曰：「其事可言乎？」孔子曰：「子産以其乘車濟冬涉者，盡愛而無教也。」
又曰：孔子謂宓子賤曰：「子治單父，衆悅，子何施而得之？」對曰：「不齊之治也。父恤其子，其子恤諸孤而哀喪紀。」孔子曰：「善。小節也。小民附矣，猶未足也。」曰：「不齊，所父事者三人，所兄事者五人，所友事者十一人。」孔子曰：「父事三人，可以教孝矣；兄事五人，可以教悌矣；友事十一人，可以舉善矣。中節也。中節，人附矣，猶未足也。」曰：「此地民有賢於不齊者五人，不齊事之而稟度焉，皆教不齊所以之之治道。」孔子嘆曰：「其大者乃於此乎有矣。」
又曰：孔子初仕爲中都宰，〈中都，魯邑名也。〉爲養生送死之節，長幼異食，〈如五十異糧。〉強弱異任，〈謂力行之事，各從所任弱困也。〉男女別塗。路不拾遺，器不雕僞，市不二價。〈各如其貨，不相欺誑。〉爲四寸棺，五寸槨，因丘陵爲墳，不封不樹。行之一年，而四方諸侯皆則焉。
又曰：宓子賤者，仕魯爲單父宰，恐魯君聽讒，使己不得行其政，於是辭行。故請君之近吏二人與之俱至官，令二吏書。方書，輒掣其肘，書不善，則從而怒之。二吏患焉，辭請歸魯。宓子賤曰：「子之書不善，子歸勉之矣。」二吏歸報於君曰：「宓子賤使臣書而掣臣肘，書惡而又怒臣，邑吏皆笑之，此臣所以去之而來也。」魯君以問孔子。孔子曰：「宓不齊，君子也。其才任霸王之佐，屈節而治單父，將以自試。意者，宓子以此諫乎？」公寤，太息曰：「此寡人之不肖也。寡人亂宓子之政而責其善者數矣。微二吏，則寡人無以知過；微夫子，則寡人無由自寤。」遽發所愛之使告宓子曰：「自今以往，單父非魯有也，從子之制。躬便於人者，子決之，五年一言其要。」宓子敬奉詔，遂得行其政。於是單父治焉。教敦厚明親親，尚篤敬施，至仁加懇，誠致忠信，百姓化之。
又曰：孔子兄之子蔑者，與宓子賤皆仕。孔子往過蔑而問之曰：「自子之仕，何得何亡？」對曰：「未有所得，而亡者三：王事若聾，〈聾宜爲襲，言前後相因襲。〉學焉得習，〈言不得學習也。〉是學不得明也；奉祿少飠亶粥不及親戚，是骨肉益疏也；公事多急，不得吊死問疾，是朋友道闕也。其亡者三，即謂此也。」孔子不悅。往過子賤，問如孔蔑。對曰：「自來仕，無所亡，而所得者三：始誦之，今得而行之，是學信明也；奉祿所供，被及親戚，是骨肉益親；有公事而兼以吊死問疾，是朋友益篤也。」孔子喟然謂子賤曰：「君子哉若人！〈若人猶是人也。〉魯無君子，於焉取斯。」
《國語》曰：齊桓公親逆管仲於郊而與之坐，問焉，曰：「昔吾先君襄公，築台以爲高位；〈居高臺以自尊。〉田狩畢弋，不聽國政；卑聖侮士，而惟女是崇；九妃六嬪，〈正適稱妃。言九者，尊之如一，明其淫侈，非禮制也。至娣之屬皆稱望嬪婦官也。〉陳妾數百；〈陳，列〉食必梁肉，衣必文綉；戎士凍餒，戎車待游車之裂，戎士待陳妾之餘；〈戎車，兵車。游車，游戲之車。裂，殘也。〉優笑在前，賢材在後。〈優笑車倡非。〉是以國家不日引，〈引申。〉不月長，〈長，益。〉恐宗社之不掃除，社稷之不血食，敢問爲此若何爲治？」管子對曰：「昔吾先王昭王、穆王，世法文、武遠績以成名，〈周官之先績功也。言昭王雖有所闕，猶能世法文王武王之典，以成其功名也。〉合群叟，比校民之有道，〈合，會。叟，老。比，方。校，考也。謂考其德行道藝而興賢。〉設象以爲民紀，式權以相應，〈式，用也。權，平也。治正用民使平均相應。〉比綴以度，〈比其衆寡。綴，連以。度，法也。〉端本肇末；〈端，等，肇，正也。謂先等其本以正其末。〉勸之以賞賜，糾之以刑罰，班序顛毛，以爲民紀統。」〈班，次。序，列。顛，等也。毛，�也。統，經也。言次列使長幼有序，以爲治民之經紀也。〉桓公曰：「爲之若何？」管子對曰：「昔者聖王之治天下也，參其國而伍其鄙；〈參，三國也。郊以內也。伍，五也。鄙郊以外謂三分國都以爲三軍，五分其鄙以爲五屬。聖主謂若湯武。〉定民之居，成民之事。〈使四民各居其職，若公就官府，農就田野，所以成其事。〉陵爲之終，〈以爲葬地。〉而慎用其六柄焉。」〈柄本六柄，生、殺、貧、富、貴、賤。〉
又曰：齊桓公問管仲曰：「國安矣，吾欲事於諸侯，其可乎？」管子對曰：「未可。君若正卒伍，修甲兵，〈《周禮》五人爲伍，百人爲卒。今《管子》亦以五人爲伍，而以三百人爲卒。〉則大國亦將正卒伍，修甲兵，則難以速得志矣。君有攻伐之器，小國諸侯有守禦之備，則難以速得志矣。君若欲速得志於天下諸侯，則事可以隱，令可寄政。」〈事，戎事。隱，匿。寄，托也。匿軍令托於國政，若有征伐，鄰國不知。〉桓公曰：「爲之若何？」管子對曰：「作內政而寄軍令焉。」〈內政，國政。以治正以寄軍令。〉桓公曰：「善。」管子於是制國。五家爲軌，軌爲之長；〈軌中一人爲之長。〉十軌爲里，里有司；〈爲立有司。〉四里爲連，連爲之長；十連爲鄉，鄉有良人焉。〈良人，鄉人，又爲大夫也。〉以爲軍令；〈爲軍常令。〉五家爲軌，故五人爲伍，軌長帥之；〈居則爲軌，出則爲伍，所謂寄政。〉十軌爲里，故五十人爲小戎，里有司帥之；〈小戎，兵車。此有司之所乘，故曰小戎。《詩》雲︰小戎伐收。古者戎車一乘步卒二十二人，令齊五十人。〉四里爲連，故二百人爲卒，連長帥之；十里爲鄉，故二千人爲旅，鄉良人帥之。五鄉一帥，故萬民爲一軍，五鄉之師帥之。〈五鄉，每一軍有五鄉也。鄉師鄉也。萬人爲軍，齊制也。周則萬二千五百人爲軍。帥，長。〉三軍故有中軍之鼓，有國子之鼓，有高子之鼓。春以蒐振旅，〈春田曰蒐。振旅，整衆也。《周禮》仲春教振旅，遂以蒐田。〉秋以治兵。〈秋田曰。《周禮》仲秋教治兵，遂以田也。〉是故卒伍整於里，軍旅整於郊。內教旣成，令勿使遷徙。〈遷徒猶改正。〉伍之人祭祀同福，死喪同恤，〈恤，憂。〉禍災共之。人與人相疇，〈疇，匹。〉世同居，少同游，故夜戰聲相聞，足以不乖；晝戰目相見，足以相識，其歡欣足以相死。〈致使以相救。〉居同樂，行同和，〈與和同。〉死同哀，是故守則同固，戰則同強。君有此士也三萬人，方行於天下，〈方，橫。〉以誅無道，以屏周室，〈屏，蕃。〉天下大國之君莫之能禦。」〈禦，當。〉
又曰：晉文公元年春，屬百官賦職任功，〈屬，會；賦，授也。授職事，任有功。〉棄責薄斂，施捨分寡。〈棄責，除宿責也。施，施德也。舍，舍禁也。分寡，分少財也。〉救乏振滯，匡困資無，〈救，救乏絕。振極淹滯之士。匡正困窮之人。資無，與無財。〉輕關易道，通商寬農，〈輕關，輕其稅。易道，除盜賊。通商，利旅。寬農，寬其政不奪其時。〉懋穡勸分，省用足財，〈茂勉稼穡也。勸有分無也。省減國用。足財備凶年。〉利器明德，以厚民性，〈利，利器用。明，其德教。厚民性，厚其性情也。〉舉善授能，官方定物，〈方，常。物，事。亡其常官，以定百事。〉正名育類。〈正名，正上下服位之名。育類，長育善類。〉昭舊族，〈昭明舊臣有功者之善。〉愛親戚，明賢良，〈明，顯。〉尊貴寵，〈國之貴臣尊禮之。〉賞功勞，事老，禮賓旅，〈旅，客。〉友故舊。〈故舊，公子時。〉胥、籍、狐、箕、欒、卻、柏、先、羊舌、董、韓，實掌近官。〈舊十一姓，晉之舊族。近官，朝廷。〉諸姬之良，掌其中官，〈諸姬，同姓。中官，內官。〉異姓之能，掌其遠官。〈遠官，縣鄙。〉公食貢，大夫食邑，士食田，〈受公田。〉庶人食力，〈各由其力。〉工商食官，〈工，百工。商，商賈。《周禮》藏皆有賈人以知物賈。食官官稟之。〉皂隸食職，〈士臣皂，皂臣輿，輿臣隸。食職，各以其職大小食祿也。〉官宰食加。〈官宰，家臣。加，大夫之加田也。《論語》原憲爲之宰。〉政平民阜，財用不匱。〈阜，安。〉
《呂氏春秋》曰：吳起行，魏武侯自送之，絕河，謂吳起曰：「先生將何以治之西河？」對曰：「以忠，以信，以勇，以敢。」武侯曰：「四者足矣。請以四者恃先生。」
又曰：宓子賤治單父，彈鳴琴，身不下堂而單父治。巫馬期以星出，以星入，日夜不居，以身親之，而單父亦治。巫馬期問其故於宓子。宓子曰：「我之謂任人，子之謂任力。任力者固勞，任人者固逸。」宓子則君子矣。
又曰：使民無欲，上雖賢，不用失。無欲者，其視爲天子與隸同，彭祖與殤子同。天子至貴也，天下至富也，彭祖至壽也，誠無欲，則三者不足勸。故人之欲多者，其可得用亦多也。人之欲少者，其可得用亦少也。無欲者，不可得而用之。善爲上者，能令人得欲無窮，故人亦可得用而無窮。然欲不正，以治身則夭，以治國則亡。群狗相與居，皆靜；投以炙鶏，則相與爭，或折其骨，或絕其筋，爭術在也。凡治國，令其民爭行義也；亂國，令其民爭不義也；強國，令其民爭樂用也；弱國，令其民競不用也。
又曰：桀、紂以去之之道致之，罰雖重刑雖嚴，何益？大寒，民暖是利；熱在上，民清是利走。故民無常處，見利則去。欲爲天子者，民之所走不可不察。今之世至寒矣，至熱矣，而民無走，聚則行鈞也。〈等於暴亂。〉民無走則王者廢矣，暴君幸矣，民絕望矣。
《家語》曰：子路治蒲三年，孔子過之，入其境，三稱善。子貢執轡而問：「其善可得聞乎？」孔子曰：「吾入其境，田疇盡易，草萊甚辟，溝洫深浚。此恭敬以信，故其民盡力。入其邑，墉屋宅固，樹木甚茂，此其忠信而寬，故其民不偷也。至其庭甚清閑，諸不用命，此其言明察以斷，故其政不擾也。以此觀之，雖三稱善，庸盡其美乎？」
