
《釋名》曰：健，建也。能有所建爲也。
《左傳·莊公》曰：宋萬弒閔公於蒙澤，曹師伐之。南宮長萬奔陳，以乘車輦其母，一日而至。〈乘車，非兵車也。駕人曰輦。宋去陳二百六十里，言萬之多力。〉宋人請南宮長萬於陳，陳人使婦人飲之酒，而以犀革裹之，比及宋，手足皆見。
又曰：初，雩，講於梁氏，女公子觀之。圉人犖自墻外與之戲。子般怒，使鞭之。公曰：「不如殺之，是不可鞭。犖有力焉，能投蓋於稷門。」〈蓋，覆地。稷門，魯南城門。走而自投接其屋之桷，反覆門上。〉
又《宣公下》曰：晉魏顆見老人結草以抗杜回。〈杜回，秦之力人也。〉
又《成公上》曰：高固入晉師，磔石以投人，禽之而乘其車，系桑本焉，以徇齊壘。
又《成公下》曰：晉楚交戰，叔山冉搏人以投，中車，折軾。晉師本焉，以徇齊壘。
又《襄公十年》曰：晉荀偃、士丐請釩黨陽，Τ陽人啓門，諸侯之士門焉。〈見門開，故攻之。〉懸門發，鄒人紇抉之以出門者。〈紇，鄒邑大夫，仲尼父叔梁紇也。〉狄虒彌建大車之輪而於之以甲以爲櫓，〈狄虒彌，魯人。蒙，覆也。櫓，大盾也。〉左執之，右拔戟，以成一隊。〈百人曰隊。〉孟獻子曰：「《詩》所謂有力如虎者也。」主人懸布，堇父登之，及堞而絕之。墜則又縣之，蘇而復上者三。主人辭焉，乃退。
又《哀公下》曰：楚白公作亂，劫惠王。子西以袂掩面而死。子期曰：「昔者吾以力事君，不可以弗終。」抉豫章以殺人而後死。〈以效其多力。豫章，大木。〉
《史記》曰：秦王有力好戲，士任鄙、烏獲、孟說皆至大官。王與說舉龍文赤鼎，絕臏而死。
又曰：范雎說秦昭王曰：「烏獲、任鄙之力，成荊、孟賁、慶忌、夏育之勇。」
又曰：張良常學淮陽，東見滄海君，得力士，爲鐵椎重百二十斤。秦皇東游，良與客俱擊秦皇博浪沙中，誤中副車。秦皇大怒，大索天下，求賊甚急。張良乃更姓名，亡匿於下邳。
《漢書》曰：項羽在鴻門，沛公與張良在坐。樊噲聞事急，乃拔盾入。初入營，營衛止噲，噲直撞入，立帳下。羽見之，問：「爲誰？」良曰：「沛公參乘樊噲也。」羽曰：「壯士！賜之卮酒、彘肩。」噲既飲酒，拔劍切肉食之。羽曰：「能復飲乎？」曰：「臣死且不辭，豈特卮酒也。」
又曰：甘延壽字君況，北地鬱郅人。少以良家子善騎射，爲羽林，投石拔距絕於等倫，常超逾羽林亭樓，由是遷爲郎。
又曰：淮南王長，力能扛鼎，廣陵王胥手搏熊羆。
又曰：上官桀從武帝上甘泉，天大風，車不得行，解蓋授桷攏桀奉蓋，雖風常屬車；雨下，蓋禦。上奇其才力，遷未央廄令。
又曰：彭城王翌，身長八尺七寸，驍幹過人，能手舉殿梁，超過平陽。
《楚漢春秋》曰：項梁嘗陰養士，最高者多力拔樹以擊地。
《東觀漢記》曰：蓋延字巨卿，身長八尺，彎弓三百斤，以氣勢聞。
又曰：陰興字君陵，爲期門僕射。從上出入，常操小蓋，疾風暴雨，屏翳左右，泥塗隘狹，自投車下，脫袴解履，涉淖至膝。
又曰：祭彤字次孫，力貫弓三百斤，入爲大僕。從至魯，帝指子路室曰：「此太僕室也。」
范曄《後漢書》曰：虞延字子太，陳留人。延生時有物如匹練直升天。長八尺六寸，力能扛鼎。
又曰：董卓膂力過人，雙帶兩鞬，左右馳射，爲羌胡所畏。
《魏志》曰：許褚字仲康，長八尺餘，大十圍，容貌雄毅，勇力絕人。漢末，聚宗琢裴壁以禦寇賊。賊攻壁，褚令男女聚石如蓋者。褚飛石擲之，所值皆碎。以牛與賊易食，牛奔還，褚一手逆曳牛尾，行百步，賊遂不敢取牛。褚後事太祖，以力如虎而痴，號曰「痴虎」。
又曰：典韋，陳留人，形貌魁梧，膂力過人。
又曰：呂布字奉先，五原人也。以驍武給幷州刺史丁原。爲騎都尉，便弓馬，膂力過人，號爲飛將。
《英雄記》曰：袁紹父成，字文開。名壯健，貴戚權豪自大將軍梁冀以下，皆與交結恩好，言無不從，故京師諺曰：「事不諧，詣文開。」
《江表傳》曰：太祖與馬超單馬會語，超負其多力，常置六斛米囊，東西走馬，輒掣米囊以量太祖輕重。許褚瞋目瞪盼，超曰：「聞君有健將虎侯那在？」太祖指褚，超乃止。太祖尋知之，嘆息良久，曰：幾爲狡虜所欺。」
王隱《晉書》曰：吳彥字士則，吳郡人。有文武才幹，長八尺餘，膂力如虎。
《晉中興書》曰：庾闡父東，以勇力聞。世祖時，西域遣一使胡，趫䟁〈音巢。〉勇果，自謂無敵，晉人不敢與校。世祖募求勇敢之士，惟東應選，遂懪殺胡，勇聞殊俗。晉令曰：「選三部司馬，皆限力舉千二百斤以上；前驅司馬，取使大戟；由基司馬，取能挽一石七斗以上弓。」
沈約《宋書》曰：丁旿驍勇有氣力，時人爲之語曰：「勿跋扈，付丁旿。」
蕭子顯《齊書》曰：張敬兒爲持節，督雍梁二州刺史。部伍泊沔口，敬兒舴艋過江，詣晉熙王燮。中江遇船覆，左右丁壯者各走，餘二小吏沒，艙下呼叫，張敬兒兩掖挾之，隨船覆仰，常得在水上。如此翻覆行數十里，方得迎接。
又曰：東昏侯有膂力，能擔白虎幢。自製雜色錦伎衣，綴以金花玉鏡，衆寶逞諸意態。
崔鴻《十六國春秋·秦錄》曰：姚興將軍王奚仲，驍悍有膂力。去其弓槊，持短兵出堡，與赫連勃勃力戰，衆多傷。勃勃乃羈縻圖之，斷其水路，堡民執奚仲出降，勃謂奚仲曰：「卿忠臣也，朕方與卿共平天下。」奚曰：「若蒙大恩，速死爲惠。」乃與所親數十人自刎而死。
又《前趙錄》曰：郭默字玄雄，河內懷人，世以屠沽爲業。默壯勇拳捷，能貫甲跳三丈塹，時人咸異之，曰：「此兒必興郭氏。」河內陸允，世之豪民，望見以女妻之。
又曰：陳安字虎侯，家世農民。安少慷慨，曰：「大丈夫當乘軒杖節，安能久執犁鋤乎？」遂東游京師，頗學書𥫫，讀《魏書》見許褚而慕之，乃自字虎侯。遇晉室喪亂，遂憑結司馬賓。驍壯果毅，武幹過人，多力善射，持七尺刀貫甲，奔及馳馬。
又《前秦錄》曰：張蚝〈音刺。〉本姓弓，上黨泫氏人也。膂力過人，能卻曳牛走，張平愛而子之。淫於平妾，知而責之。蚝慚，割陰以自誓，遂爲閹人。堅甚寵之，常侍左右，終爲名將。所在有殊功，稱鄧羌、張蚝「萬人敵」也。
又《後趙錄》曰：張彌，字巨秦，汲郡人。晉永嘉中，與梁臣戍武德城，石勒攻之，城潰，彌隨例當坑，大呼曰：「官當活健兒，何以殺也？」勒曰：「有何健事而求活也？」彌曰：「武德西城上，大聲督戰，時警備嚴設，使賊不入，正是張彌。」勒笑曰：「降兒能爾，正自奇健。」乃赦之。
《趙書》曰：汲桑，清河則丘人。年二十餘，力扛百鈞，呼聞數里，時人服之。
又曰：劉靈，陽平人，年二十餘，常期役於縣，力制奔牛，走及馳馬。
《後魏書》曰：孝文帝有膂力，年十餘歲，能以指彈碎羊髀骨。
又曰：玄淑字買仁，有膂力，彎弓三百斤，善騎射。
又曰：陳留王虔，姿氣魁傑，膂力絕人。每以常矛短刀大作之，猶患其輕，後綴銅鈴於刃下，其弓力倍如常人，以其殊異於世。虔常臨陣以槊刺人，遂貫胸高舉，以示於衆。又嘗以一手頓槊於地，騎馬僞退，敵人爭取，引不能出。虔引弓射之，一箭殺其二人，搖槊之徒，亡魄奔散，乃命人取槊而反。每從征伐，乃率偏將先登陷陣，勇冠當時。
又曰：衛王儀，長七尺五寸，容貌甚偉，美鬢髯，有算略。少能舞劍騎射，膂力過人，弓將十石。陳留公虔槊大見稱異，時人云「衛王弓，桓王槊」也。
又曰：韓茂字玄興，嘗從太宗征丁零。時大風，旌旗皆偃僕，茂於馬上持幢，初不傾倒。太鬃訝其膂力。
又曰：伊馥，代人也，善射多力，曳牛卻行。
《三國典略》曰：周賀若敦嘗從太祖校獵於甘泉宮，圍人不齊，獸多越逸，太祖大怒。圍內惟有一鹿，俄亦突圍而走，敦躍馬馳之，鹿上東山，敦棄馬步逐山半，掣之而下，太祖大悅。
《周書》曰：韓雄，河東垣人也。少敢勇魁岸，膂力絕人。工騎射，有將帥才略。
又曰：竇熾字光成，性寬明有偉略，美鬢髯，身長八尺二寸，善騎射，膂力過人。
《隋書》曰：魚俱羅，馮翊下邽人也。身長八尺，膂力雄壯，言聞數百步。
《墨子》曰：紂有勇力之人，生捕兕虎，指畫殺人。
《晏子》曰：昔夏之衰也，有推侈大戲；殷之衰也，有費仲、惡來，足走千里，手制兕虎。
《子思子》曰：中行穆伯手捕虎。
《列子》曰：公儀伯以力聞諸侯，周宣王備禮聘之。公儀伯至；觀形，懦夫也，宣王心惑，曰：「汝之力何以？」對曰：「臣之力能折春螽之股，勝秋蟬之翼。」王作色曰：「吾之力者能分犀兕之革，曳九牛之尾，猶憾其弱。」公儀伯曰：「臣之師有商丘子者，力無敵於天下，而六親弗知，未嘗用其力故也。」
又曰：魏黑夘殺丘邴章，邴章之子來丹謀復仇。丹氣甚猛，形甚露，計粒而食，從風而趨，誓手劍以屠黑夘。黑夘悍志絕衆，力抗百夫，筋骨皮肉，非人類也。延頸承刃，披胸受矢，芒鍔摧屈，而體無痕。負其才力，視來丹猶鶵鷇也。
《孟子》曰：有馮婦，善搏虎。
《尸子》曰：中黃伯余左執太行之𢖒，〈音猱。〉右搏雕虎，惟象未與吾試，願爲牛與象鬥以自試。
又曰：飛廉、惡來力角犀兕，勇搏熊虎也。
《孔叢子》曰：孔鮒謂陳王曰：「梁人有陽由者，其力扛鼎，伎巧過人，骨騰肉飛。
《淮南子》曰：孔子勇復孟諸，足蹀狡兔，不以力聞。
《六韜》曰：紂之卒握炭流湯者十八人，崇侯虎等舉五百石重沙二十四人。
《山海經》曰：中曲之山有懷木，食之多力。
《穆天子傳》曰：有虎在於葭中，七萃之士曰高奔戎，生捕以獻天子，乃命爲柙而畜之東虞，是曰虎牢。
《呂氏春秋》曰：孔子之勁能招國門之關。〈抬，舉也。《淮南子》同也。〉
又曰：趙氏，中山之多力者，曰：「吾兵衣鐵甲，操鐵杖以戰，所擊無不碎，所沖無不陷，以車投車，以人投人。」
《春秋外傳》曰：少室吻簡子右，聞牛談有力，請與之戲，不勝，致右焉，簡子許之。使少室爲宰，曰：「知賢而讓，可以訓矣。」
《蜀王本紀》曰：秦王知蜀王好色，乃獻女五人。蜀王遣五丁迎女，還梓潼，見大蛇入山穴，一丁引其尾不出，五丁共引蛇，山乃崩。
《說苑》曰：勇士孟賁，水行不避蛟龍，陸行不避虎狼，發怒吐氣，聲響動於天。
王充《論衡》曰：語稱紂力能索鐵伸鈎，撫梁易柱，言其多力也。
《風俗通》曰：潁川張欽，字孟孝。吳楚反，與亞夫常爲前鋒，陷陣潰圍，傍人觀曰：「壯哉此君！」欽聞自矜，遂死軍。
《方言》曰：蹶，膂力也。東齊曰展，宋魯曰膂，膂力也。〈郭璞曰：律蹶，多力貌。〉
《通俗文》曰：強健曰支。〈音翅。〉
《曹肇別傳》曰：肇之弟纂，字德思，力舉千鈞，明帝寵之，寢止恆同。嘗與戲，賭衣物，有所獲，輒入禦帳取而出之。
《石虎別傳》曰：虎字季龍，勒從弟，年十七八，身長七尺五寸，好弓馬射獵，迅健有勇力。同時等類多畏憚之。
《異苑》曰：荊州上明浦常有蛟殺人，死者不脫歲。昇平中，鄧遐爲太守，素勇健，入水覓蛟，曳出斬之，至今不復有患。
《博物志》曰：石蕃，衛臣也，有勇力，背負千二百斤沙。
《西京雜記》曰：江都王勁捷，能超七尺屏風。
任豫《益州記》曰：玄帝爲丞相，有力士鍾齊，本吳人，百斛米分爲三擔，擔從渚入市五六里。
《世說》曰：周處年少時，凶強使氣，爲鄉里所患。時義興水中有蛟，山中有虎，幷皆犯暴百姓。義興人謂爲「三橫」，而處尤極。或說處使殺蛟虎，遂入擊蛟，或沒或出，行數十里，經三日夜，鄉里皆謂死，更相慶，處竟殺蛟而出，始知爲人情所患。處遂自爲改勵，終爲忠臣孝子。
《楚辭》曰：魂兮來歸無上天，一夫九首，拔木九千。〈言有一丈夫身有九段，強梁多力，從朝至幕，能拔木九千也。〉
張衡《西京賦》曰：烏獲扛鼎，都廬尋橦。
《說文》曰：羸，痿也。
《釋名》曰：羸，累也，恆累於人也。
《東觀漢記》曰：和喜太后遭新野君喪，悲傷思慕，贏瘦骨立，不能自勝。
王隱《晉書》曰：皇甫謐表從武帝借書，上送一車書與謐，謐羸病，手不釋書，曆觀今古，無不皆綜。
又曰：尚書令傅勖久羸瘦，上令太官給乳酪。
《吳越春秋》曰：子胥與要離見於吳王，要離對曰：「臣吳國之東阡陌人，細微無力，迎風則偃，背風則僕，大王有命，臣不敢盡死。」
《呂氏春秋》曰：吳王欲殺王子慶忌而莫之能殺，吳王患之。吳王之友曰要離謂王曰：「臣請殺之。」吳王曰：「汝拔劍不能舉臂，上車不能登足，汝能殺之？」要離曰：「請必能。」吳王曰：「諾」。
《世說》曰：何晏字平叔，體弱不勝重服。
又曰：李欽是茂曾第六子，清貞有遠操，而少羸病，不肯婚宦。居住臨海，常往兄侍中墓下。既有高名，王丞相辟爲公府掾。欽得板命，笑曰：茂弘乃復以一爵假人。
又曰：丞相去見衛洗馬，曰：「居然有羸形，雖復終日調暢，猶若不堪羅綺。」
