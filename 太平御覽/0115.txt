
《唐書》曰：文宗昭獻皇帝，諱昂，穆宗第二子也。母曰貞獻皇后蕭氏。元和四年十月生。長慶元年封江王，初名涵。寶曆二年十二月，敬宗遇弒，賊蘇佐明等矯制立絳王勾當軍國事。樞密使王守澄、中尉梁守謙率禁軍討賊，誅絳王，迎上於江邸。癸卯，見宰臣於閣內，下教處分軍國事。宰臣百寮三上表勸進。乙巳，即位於宣政殿。景午，上赴西宮成服。丁未，宰臣百寮上表請聽政，三表，許之。戊申，尊聖母爲皇太后。乙酉，敕鳳翔、淮南先進女樂二十四人，幷放歸本道。庚戌，以兵部侍郎、翰林學士韋處厚爲中書侍郎、同中書門下平章事。太和元年二月乙巳，禦丹鳳樓，大赦，改元。六月，詔：「元和、長慶中，皆因用兵，權以濟事，所下制敕，難以通行。宜令尚書省取元和已來制敕，參詳刪定訖，送中書門下議定聞奏。」甲戌，以旱放繫囚。七月，李同捷除兗海，不受詔，結幽鎮謀叛。徐州王智興請全軍討之。帝自撰集《尚書》中君臣事跡，命畫工圖寫於太液亭，朝夕觀覽。三年五月己卯朔。柏耆斬李同捷於將陵，滄景平。丁亥，禦興安樓，受滄州所獻俘。九月，敕兩軍、諸司、內官不得著紗縠綾羅等衣服。帝性儉素，不喜華侈。駙馬韋處仁著夾羅巾，帝謂之曰：「比慕卿門地清素，以之選尚。如此巾服，從他諸戚爲之，惟卿非所宜也。」十一月甲午，帝親祀昊天上帝於南郊，禮畢，禦丹鳳門，大赦。禁止奇貢。四方不得以雜樣織成非常之物爲獻。十二月，蠻陷邛、雅等州。戊午，以右領軍衛大將軍董重質充神策西川行營都知兵馬使。蠻陷成都府，入梓州西郭門下營。又詔促諸鎮兵馬救援兩川。乙巳，郭釗奏蠻退，遣使賜蠻帥蒙巔國信。四年四月，詔曰：「儉以足用，令出惟行，著在前經，斯爲理本。朕自臨四海，湣元元之久困，日昃忘食，宵興疚懷。雖絕文綉之飾，尚愧茅茨之儉。示喻卿士，形於詔條。如聞積習流弊，餘風未革。車服第室，相尚以華靡之制；資用貨寶，固啓於貪冒之源。有司不禁，侈俗滋扇。蓋朕教導之未敷，使兆庶昧於恥尚也。其何以足用行令，臻於致理歟！永念慚嘆，迨茲申敕。自今內外班列職位之士，各務素樸，弘茲國風。有僭差尤甚者，御史糾上。主者宣示知朕意焉。」上承長慶、寶曆奢靡之風，銳意懲革，躬行儉素，以率厲之。五年春正月庚子朔，以積陰浹旬，罷元會。太原旱，賑粟十萬石。二月，神策中尉王守澄奏宰相宋申錫與漳王謀反，即令追捕。庚子，詔貶宋申錫爲太子右庶子。壬寅，左常侍崔玄亮及諫官等四十人伏奏玉階：「北軍所告事，請不於內中鞫問，乞付法司。」帝曰：「吾謀於公卿矣，卿等且退。」崔玄亮泣涕陳諫久之，帝改容勞之曰：「朕即與宰臣商議。」玄亮等方退。癸卯，詔漳王庭湊可降爲巢縣公，宋申錫開州司馬同正。初，京師忄凶忄凶，以宰相實聯親王謀逆，三四日後，方知誣構。人士側目於守澄、鄭注，故諫官號泣論之，申錫方免其禍。六年春正月乙未朔，以大雪廢元會。壬子，詔曰：「朕聞天聽自我人聽，天視自我人視。朕之菲德，涉道未明，不能調序四時，導迎和氣。自去冬已來，逾月雨雪，寒氣尤甚，頗傷於和。念茲庶氓，或罹凍餒，無所假貸，莫能自存。中宵載懷，旰食興嘆，怵惕若厲，時予之辜。思弘惠澤，以順時令。天下死罪囚，除官典犯贓，故意殺人外，幷降從流，流已遞降一等。」七年正月詔曰：「朕承上天之眷佑，荷列聖之丕圖，宵旰憂勞，不敢暇逸，思致康乂，八年於茲。而水旱流行，疾疫作，兆庶艱食，扎瘥相仍。蓋德未動天，誠未感物，一夫失所，其過在予。載懷罪己之心，深軫納惶之慮。如聞關輔、河東，去年亢旱，秋稼不登，今春作之時，農務尤切，若不能賑救，懼至流亡。京兆府賑粟十萬石，河中府、絳州各賜七萬石，同、華、陝、虢、晉等州各賜十萬石，幷以常平義倉物充。」七月，以旱，命京城諸司疏決繫囚。閏七月乙卯，詔曰：「朕嗣守丕圖，覆嫗生類，兢業寅畏，上承天休。而陰陽失和，膏澤愆候，害我稼穡，災於黔黎。有過在予，敢忘咎責。從今避正殿，減供膳，停教坊樂，廄馬量減芻粟，百司廚饌亦宜權減。陰陽鬱湮，有傷和氣，宜出宮女千人，五坊鷹犬量須減放。內外脩造事非急務者，幷停。」八月甲申，禦宣政殿，冊皇太子永。是日降詔：「應犯死罪降從流，流已下遞減一等。」九年冬十月，內出曲江新造紫雲樓采霞亭額，左軍中尉仇士良以百戲於銀台門迎之。時鄭注言秦中有災，宜興土功以厭之，乃浚昆明、曲江二池。上好爲詩，每誦杜甫《曲江行》云：「江頭宮殿鎖千門，細柳新蒲爲誰綠？」乃知天寶已前，曲江四岸皆有行宮台殿、百司廨署，思復昇平故事，故爲樓殿以壯之。王涯獻榷茶之利，乃以涯爲榷茶使。茶之有稅，自涯始。十一月壬戌，中尉仇士良率兵誅宰相王涯、賈飠束、舒元輿、李訓、王藩、郭行餘、鄭注、羅立言、李孝本、韓約等十餘家，皆族誅。時李訓、鄭注謀殺內官，詐言金吾仗舍石榴樹有甘露，請上往觀之。內官先至金吾仗，見幕下伏甲，遽扶帝輦入內，故訓等敗，流血塗地。京師大駭，旬日稍安。十二月庚辰，上御紫宸殿，謂宰相曰：「坊市之間，人漸安未？」李石奏曰：「人情雖安，然刑殺過多，致此陰。又聞鄭注在鳳翔募兵不少，今皆被刑戮，臣恐乘此生事，切宜原赦以安之。」上曰：「然。」鄭覃又陳理道。上曰：「我每思貞觀、開元之時，觀今日之事，往往憤氣填膺耳。」開成元年正月辛丑，帝常服禦宣政殿受朝賀，遂宣詔大赦天下，改元。乙巳，上御紫宸對宰臣，李石奏曰：「陛下改元禦殿，人情大悅，全放京兆一年租賦，又停四節進奉，恩澤所該，實當要切。」帝曰：「朕務行其實，不欲崇長空文。」石曰：「赦書須內留一本，陛下時看之。又十道黜陟使發日，更付與公事根本，令向外與長吏詳擇施行，方盡利害之要矣。」二年三月戊辰夜，彗長八丈有餘，西北行，東指，在張十四度。壬申，詔曰：「朕嗣守丕構，對越上玄，虔恭寅畏，於今一紀。何嘗不宵衣念道，昃食思愆，師周文之小心，慕《易·乾》之夕惕，懼德不類，貽列聖羞。將欲俗致和平，時無殃咎。然誠未格物，謫見於天，仰愧三靈，俯慚庶匯，思獲攸濟，浩無津涯。昔宋景發言，星因退舍，魯僖納諫，饑不害人。取鑒往賢，深惟自勵。載軫在予之責，宜降恤辜之恩，式表殷憂，冀答昭誡。天下死罪降從流，流已下幷釋放。」三年九月，上以皇太子慢游敗度，欲廢之，中丞狄兼謨垂涕切諫。是夜，移太子於少陽院，殺太子宮人左右數十人。十月，皇太子薨於少陽院，謚曰莊恪。十一月乙卯夜，彗孛東西竟天。壬戌，詔曰：「上天蓋高，感應必由乎人事；寰宇雖廣，理亂盡系乎君心。從古以來，必然之義。朕嗣膺寶位，十有三年，常克己以虔恭，每推誠於衆庶。將以導迎休應，漸致輯熙，期克荷於宗祧，思保寧於華夏。而德有所未至，信有所未孚，災氣上騰，天文謫見，再周期月，重擾星躔。當求衣之時，睹垂象之變，兢懼惕厲，若蹈泉穀。是用舉成湯之六事，念宋景之一言，詳求譴咎之端，采聽銷禳之術。必有精理，蘊於衆情，冀屈法以安人，爰恤刑而原下。應犯死罪，幷降從流，流已下遞減一等。」五年春正月戊寅，上不康，不受朝賀。辛巳，崩於大明宮之太和殿，謚曰元聖昭獻皇帝，廟號文宗，葬章陵。
《唐書》曰：武宗昭肅皇帝，諱炎，穆宗第五子也，母曰宣懿皇后韋氏。元和九年六月十三日生於東宮。長慶元年三月封穎王，本名。初，文宗追悔莊恪太子殂不由道，乃以敬宗子陳王成美爲皇太子，開成四年冬十月宣制，未遑冊禮。五年正月，文宗暴疾，宰相李玨、樞密劉弘季奉密旨，以皇太子監國。兩軍中尉仇士良、魚弘志矯詔迎潁王於十六宅，曰：「朕自嬰疾疹，有加無瘳，懼不能躬總萬機，日厘庶政。稽於古訓，謀及大臣，用建親賢，以貳神器。親弟潁王昔在藩邸，與朕常同師訓，動成儀矩，性稟寬仁。俾奉昌圖，必諧人慾。可立爲皇太弟，應軍國政事，便令權勾當。百辟卿士，中外庶臣，宜竭乃心，輔成予志。陳王成美先立爲皇太子，以其年尚衝動，未漸師資，比日重難，不遑冊命，回踐諸邸，式協至公，可復封陳王。」四日，文宗崩，宣遺詔：皇太弟宜於柩前即皇帝位，宰臣楊嗣復攝冢宰。十四日，受冊於正殿，年二十七。二月，制穆宗妃韋氏追謚宣懿皇太后，帝之母也。上御正殿，降德音，以開府、右軍中尉仇士良封楚國公，右軍中尉魚志弘爲韓國公，太常卿崔鄲、戶部尚書判度支崔珙，幷本官同中書門下平章事。帝在藩邸時，頗好道術脩攝之事。是秋，召道士趙歸真八十一人刀禁中，於三殿修金道場，乃幸三殿，於九天壇親受法。右拾遺王哲上疏，言王業之初，不宜崇信過當，疏奏不省。
會昌元年正月庚戌，有事於南郊，禮畢，禦丹鳳樓，大赦，改元。二月，以淮南節度使李紳爲中書侍郎、同平章事。二年四月，司空、平章事李德裕等上章，請加尊號曰仁聖文武至神大孝皇帝。戊寅，禦宣政殿受冊。八月，回鶻烏介可汗過天德，至杞頭峰北，俘掠雲朔、北川，詔劉沔出師守雁門諸關。回鶻首領屈武降幽州，授左武衛將軍。詔以「回鶻犯邊，漸侵內地，或攻或守，於理何安？令少師牛僧孺、陳夷行與公卿集議可否以聞。」僧孺曰：「今百寮議狀，以固守關防，俟其可擊則用兵。」宰相李德裕議以「回鶻所恃者け沒、赤心耳，今已離叛，其強弱之勢可見。戎人獷悍，不顧成敗，以失二將，乘忿入侵，出師急擊，破之必矣。守險恃弱，虜無由退。擊之爲便。「天子以爲然。乃徵發許、蔡、汴、滑等六鎮之師，以太原節度使劉沔爲回鶻南面招討使；以張仲武爲幽州盧龍節度使，充回鶻東面招討使；以李思忠爲回鶻西南面招討使：皆會軍於太原。十月，幸涇陽，校獵白鹿原。諫議大夫高少逸、鄭朗等於閣內論：「陛下校獵太頻，出城稍遠，萬機廢弛，晨出夜歸，方用兵師，且宜停止。」上優勞之。諫官出，上謂宰相曰：「諫官甚要，朕時聞其言，庶幾減過。」三年春正月，以宿師於野，罷元會。二月，太原劉沔奏：「昨率諸道之師至大同軍，遣石雄襲回鶻牙帳，大敗回鶻於殺胡山，其烏介可汗被瘡而走。已迎得太和公主至雲州。」是日，禦宣政殿，百寮稱賀。三月，太和公主至京師，百官班於章敬寺迎謁，仍令所司告憲宗、穆宗二室。四月，昭義節度使劉從諫卒，三軍中以從諫侄稹爲兵馬留後，上表請授節度。尋遣中使賫詔路府，令稹護從諫之喪歸洛陽。稹拒朝旨，尋以成德軍節度使王元逵、魏博節度使何弘敬，幷以本官充招討澤潞使。四年三月，以道士趙歸真爲左右街道門教授先生。時帝志學神仙，師歸真。歸真乘寵，每排毀釋氏，言非中國之教，蠹耗生靈，宜盡除去，帝頗信之。七月，王元逵奏邢州刺史裴問、別將高元武以城降。州刺史王釗、磁州刺史安玉皆以城降何弘敬。山東三州平。潞州大將郭誼、張谷、陳揚廷遣人至王宰軍，請殺劉稹以自贖。王宰以聞，乃詔石雄率軍三千入潞州，郭誼斬劉稹首以迎雄，澤、潞五州平。八月，王宰傳稹首與大將郭誼等一百五十人，露布獻於京師，上御安福門受俘，百寮樓前稱賀。十月，車駕幸縣。十一月幸雲陽。五年正月，宰臣李德裕、杜棕等率文武百寮上徽號曰仁聖文武章天神功盛德明道皇帝。辛亥，有事於郊廟，禮畢，禦承天門，大赦天下。秋七月庚子，敕幷省天下佛寺。所拆寺四千六百餘所，還俗僧尼二十六萬五百人，收充兩稅戶，拆招提、蘭若四萬餘所，收膏腴上田數千萬頃，收奴婢爲兩稅戶十五萬人。六年三月壬寅，上不豫，制改御名曰炎。帝重方士，頗服食修攝，親授法。至是藥躁，喜怒失常，既篤，旬日不能言。宰相李德裕等請見，不許。中外莫知安否，人情危懼。是月二十三日，宣遺詔以皇太叔光王柩前即位。是日崩，年三十三。謚曰至道昭肅孝皇帝，廟號武宗，葬端陵。
《唐書》曰：宣宗獻文皇帝，諱忱，憲宗第十三子，母曰孝明皇后鄭氏。元和五年六月，生於大明宮。長慶元年三月，封光王，名怡。會昌六年三月，武宗疾篤，宣遺詔立爲皇太叔，權勾當軍國政事。翌日，即帝位，改今名，時年三十七。帝外晦而內明，嚴重寡言，視瞻特異。幼時宮中以爲不慧。十歲時，遇重疾沉綴，忽有光輝燭身，蹶然而興，正身拱揖，如對臣寮。乳媼以爲心疾，穆宗往視之，撫其背曰：「此吾家英物，非心憊也。」賜以玉如意、禦烏、金帶。嘗夢乘龍幷天，言之於鄭太后，乃曰：「此不宜人知，毋幸勿復言。」曆太和、會昌朝，愈事韜晦，群居游處，未嘗有言。文宗、武宗幸十六宅宴集，強誘其言，以爲戲劇，謂之「光叔」。武宗氣豪，尤不以禮。及監國之日，哀毀滿容，接待群寮，決斷庶務，人方見其隱德焉。四月辛未，釋服，尊母鄭氏曰皇太后。以兵部侍郎、翰林學士承旨白敏中，同中書門下平章事。大中元年正月，有事於郊廟，禮畢，禦丹鳳樓，大赦，改元。帝雅好儒士，留心貢舉。有時微行人間，采聽輿論，以觀選士之得失。每山池曲宴，與學士詩什屬和，公卿出鎮，亦賦詩餞行。凡對臣寮，肅然拱揖，鮮有輕易之言。大臣或獻章疏，即燒香盥手，受而覽之。當時以大中之政有貞觀之風焉。閏三月，敕：「會昌季年，幷省寺宇。雖雲異方之教，無損爲理之原。中國之人，久行其道，釐革過當，事體未弘。其靈山勝境、天下州府，應會昌五年四月所廢寺宇，如有宿舊名僧，復能脩創，一任住持，所由不得禁止。」七月，太子少保分司東都、衛國公李德裕爲人所訟，貶潮州司馬員外置。二年春正月，宰相率文武百寮上徽號曰聖敬文思和武光孝皇帝，禦宣政殿受冊。三年春正月，涇原節度康季榮奏，吐蕃宰相倫恐熱以秦、原、樂安三州及石門等七關之兵民歸國。詔太僕卿陸耽往喻旨，仍令靈武節度使朱叔明、邠寧節度使張景緒各出本道兵馬應接。六月，康季榮奏收復原州城及石門、驛藏、木峽、制勝、六盤、石峽等六關訖。邠寧張景緒奏收復蕭關。敕於蕭關置武州，改樂安爲威州。七月三日，七關軍人百姓，皆河、隴遺黎，數千人見於闕下。上御延喜門撫慰，令其解辮，賜之冠帶，共賜絹十五萬匹。八月，鳳翔節度使李奏收復秦州，制曰：「自昔皇王之有國也，何嘗不文以守成，武以集事，參諸二柄，歸於大寧。朕猥荷丕圖，思弘景運，憂勤戒惕，四載於茲。每念河、湟土疆，綿亙遐闊。洎天寶末，犬戎乘我多難，無方禦奸，遂從腥膻，不遠京邑。事更十葉，時近百年。進士試能，靡不謁其長策；朝廷下議，皆亦聽其直詞。盡以不生邊事爲永圖，且守舊地爲明理，荏苒於是，收復無由。今者天地儲祥，祖宗垂祐，左衽輸款，邊壘連降，刷恥建功，所謀必克。實賴樞衡妙算，將師雄棱，副玄元不爭之文，絕漢武遠征之悔，甌脫頓空於內地，斥堠全據於新封，莫大之休，指期而就。況將士等櫛沐風雨，暴露郊原，披荊榛而刁斗夜嚴，逐豺狼而穹廬曉破。動皆如意，古無與京，念此誠勤，宜加寵賞。涇原宜賜絹六萬匹，靈武五萬匹，鳳翔、邠寧各四萬匹。嗚呼！七關要害，三都膏腴，候館之殘恥可尋，唐人之遺風尚在。追懷往事，良用興嗟。夫取不在廣，貴保其金湯；得必有時，詎計於遲速。今則便務修築，不進干戈，必使足食足兵，有備無患，載洽愛育之道，永置生靈之安，中外臣寮，宜體朕意。」十二月，追謚順宗曰至德大聖大安孝皇帝，憲宗曰昭文章武大聖孝皇帝。初以河、湟收復，百寮請加徽號，帝曰：「河、湟收復，繼成先志，朕欲追尊祖宗，以昭功烈。」白敏中等對曰：「非臣等愚昧所能及。」至是，上御宣政殿行事，及冊出，上俯僂自送，流涕嗚咽。四年春正月，以追尊二聖，禦正殿，大赦天下。五年八月，汝州刺史張義潮遣兄義潭以瓜、沙、伊、肅等十一州戶口來獻，自河、隴陷蕃百餘年，至是悉復隴右故地。八年正月，陝州黃河清。二月，南蠻進犀牛，詔還之。十一年九月，右補闕陳瑕、左拾遺王譜、右拾遺薛廷傑上疏諫遣中使往羅浮山迎軒轅先生。上曰：「朕以萬機事繁，躬親庶務，訪聞羅浮山處士軒轅集，善能攝生，延齡益壽，乃遣使迎之，或冀有少保理也。朕每觀前史，見秦皇、漢武爲方士所惑，常以之爲誡。卿等位當論列，職在諫司，閱示來章，深納誠意。」仍謂崔慎由曰：「爲吾言於諫官，雖少翁、欒大復生，不能相惑。如聞軒轅生高士，欲與之一言耳。」十二年春正月，羅浮山人軒轅集至京師，上召入禁中，謂曰：「先生遐壽而長生可致乎？」曰：「徹聲色，去滋味，哀樂如一，德施周給，自然與天地合德，日月齊明，何必別求長生耶！」留之月餘，堅求還山。十三年五月，上不豫，月餘不能視朝。八月，宣遺詔立鄆王爲皇太子，勾當軍國事。是日，崩於大明宮，聖壽五十。謚曰聖武獻文孝皇帝，廟號宣宗，葬貞陵。
《唐書》曰：懿宗恭惠皇帝，諱漼，宣宗長子，母曰元昭皇太后晁氏。大和七年十一月，生於藩邸。會昌六年十月，封鄆王，本名溫。大中十三年八月，遺詔立爲皇太子監國，改今名。十三日，即帝位，時年二十七。帝姿貌瑰傑，有異稠人。藩邸時嘗經重疾，郭淑妃侍醫藥，見黃龍出入於臥內。既間，妃以異告，帝曰：「慎勿復言。」又嘗大雪數尺，而帝寢室之上獨無，人皆異之。宣宗制《泰邊陲樂曲詞》有，「海岳晏咸通」之句。又大中末，京城小兒疊布漬水，紐之向日，謂之投暈。帝果以鄆王即大位，以咸通爲年號。九月，釋服，追尊母后晁氏爲太后，謚曰元昭。咸通元年春正月，上御紫宸殿受朝。十一月丁未，有事於郊廟，禮畢，禦丹鳳樓，大赦，改元。二年九月，林邑蠻寇安南府，遣神策將軍康承訓率禁軍及江西、湖南之兵赴援。三年春正月，左僕射、門下侍郎、平章事杜率百寮上徽號曰睿文明聖孝德皇帝。四年春正月庚午，有事於圓丘，禮畢，禦丹鳳門，大赦。五年四月，南蠻寇邕管，以秦州經略使高駢率禁軍五千赴邕管，會諸道之師禦之。五月，制：「朕以寡昧，獲承高祖、太宗之丕構，六載於茲矣。罔畋游是娛，罔聲色是縱，罔刑戮是濫，罔邪佞是惑。蚤夜悚惕，以憂以勤，庶幾乎八表用康，兆人以泰。而西戎款附，北狄懷柔，獨惟南蠻，奸宄不率。侵陷交趾，突犯朗寧，爰及州，亦用攘寇。勞我士卒，興吾甲兵，騷動黎元，役力飛挽，每一軫念，憫然疚懷。顧惟生人，罹此愁苦，宜布自天之澤，俾垂及物之仁。如聞湖南、桂州，是嶺路系口，諸道兵馬綱運，無不經過，頓遞供承，動多差配，雕傷轉甚，宜有特恩。應潭、桂兩路，各賜錢三萬貫，以助軍錢，以充館驛息利本錢。其江陵、江西、鄂州三道，比於潭、桂，徭配稍簡，宜令本道觀察使詳其間劇，准此例與直本錢。黎等州，因蠻寇殺傷，宜令本道收拾埋痤。」六年秋，高駢自海門進軍破蠻軍，收復安南府。自李琢失政，交趾陷沒十年，蠻軍北寇邕容界，人不聊生，至是方復故地。七年十月，安南都護高駢奏蠻寇悉平。十一月，禦宣政殿，大赦，以復安南故地。九年七月，徐州赴桂林戍卒五百人，官軍許佶、趙可立殺其主將王仲甫，以糧料判官龐勛爲都頭，剽掠湘潭、衡山兩縣，有衆千人，擅還本鎮。九月甲午，龐勛陷宿州。知州判官焦璐奔歸於徐。乙未，龐勛陷徐州。十年九月，賊宿州守將張弘稔以城降，有兵萬人，馬舉率兵赴之。龐勛聞之，以其衆將攻玄稔。玄稔，賊之勁將也，遂與舉合勢，急圍徐州。許佶登城拒守者三日，佶敗出走，稔收復徐州。龐勛方來赴援，聞城已破，欲南趨濠州，馬舉追及渙河，擊敗之，勛溺水而死。蕭縣主將又斬許佶首來降，徐寇悉平。十一月，南詔蠻驃信坦綽酋龍率衆二萬寇州。十二月，敕荊南節度使杜崇：「據司天奏，有小孛星氣經歷分野，恐有外夷兵水之患。緣邊藩鎮，最要擔防，宜訓習師徒，增築城堡。凡關制置，以其事聞。」十一年八月，同昌公主薨，追贈衛國公主，謚曰文懿。主，郭淑妃所生，上尤鍾念，悲惜異常。以待詔韓宗紹等醫藥不效，殺之，收捕其親族三百餘人，系京兆府。宰相劉瞻，京兆尹溫璋上疏論諫行法太過，上怒。十二年春正月，宰相路岩率文武百寮上徽號曰睿文英武明德至仁大聖廣孝皇帝，禦含元殿，受冊禮畢，大赦。五月庚申，敕：「慎恤刑獄，大《易》格言。《詔》曰：如得其情，則哀矜而勿喜。而獄吏苛刻，務在舞文，守臣因循，罕聞視事。以此械繫之輩，溢於狴牢；追捕之徒，繁於簡牘。實傷和氣，用致氛。況時屬槁蒸，化先茂育，幷赦罪戾，式順生成。應天下所禁系罪人，除十惡五逆、故意殺人外，餘幷宜疏理釋放。」十四年六月，帝不豫。七月戊寅，疾大漸。制立晉王儼爲皇太子，權勾當軍國政事。辛巳，遺詔曰：「皇太子儇性稟寬和，生知忠孝，德包睿哲，聖表徇齊，必能揚祖宗之重光，荷邦家之丕構。宜令所司具禮，於柩前即皇帝位。」是日，崩於咸寧殿，聖壽四十一。謚曰睿文昭聖恭惠孝皇帝，廟號懿宗，葬於簡陵。
