
《左傳》曰：帥師以來，固敵是求，敵至不擊，將何俟矣。
又曰：晉師至於靡笄之下，齊侯使請戰。
又曰：子玉使伯棼請戰，曰：「非敢必有功也。願以間執讒慝之口。」
又曰：晉侯逆秦師，使韓簡視師，〈韓簡，晉大夫，韓萬之孫。〉復曰：「師少於我，鬥士倍於我。」公曰：「何故？」對曰：「出因其資，〈謂奔梁求秦也。〉入用其寵，〈爲秦所納。〉饑食其粟，三施而無報，是以來也。今又擊之，我怠秦奮，倍猶未也。」公曰：「一夫不可狃，況國乎？」〈狃，忄太也。言辟秦則使忄太來。〉遂使請戰，曰：「寡人不佞，能合其衆而不能離也。君若不還，無所逃命。」秦伯使公孫枝對曰：「君之未入，寡人懼之；入而未定列，猶吾憂也；苟列定矣，敢不承命！」
又曰：子玉使鬥勃請戰，曰：「請與君之士戲，君憑軾而觀之，得臣與寓目焉。」晉侯使欒枝對曰：「煩夫子謂二三子，戒爾車乘，敬爾軍事，詰朝將見。」
《豰梁傳》曰：請一戰，不克請再，再不克請三，三不克請四，四不克請五，五不克舉國而授，於是而與之盟。
《史記·楚世家》曰：六年，秦使白起伐韓於伊闕，大勝，斬首二十四萬。秦乃與楚王書曰：「楚倍秦，秦且率諸侯伐楚，爭一旦之命。願王之飭士卒，得一樂戰。」楚頃襄王患之，乃謀與秦平。
《後漢書·王霸傳》曰：霸軍中壯士路潤等數十人，斷穀請戰。
《孫子》曰：忿速可侮。〈急疾之人可忿怒而致死。忿速，易怒者也。〉主不可以怒而興軍，將不可以慍而致戰。合於利而用，不合於利而止。〈人主聚衆興軍，以道理勝負之計，不可以己之私。舉兵則以策，不可以慍恚之故而合戰也。〉怒而可以復喜，慍而可以復悅，亡國不可以復存，死者不可以復生。〈主怒興伐，人無素謀明計，則破亡矣。將慍怒而鬥，倉卒而合戰，所殺傷必多。怒忿復可以悅喜，言亡國不可以復存，死不可以復生，言當須憤之也。〉故曰：明王愼之，良將儆之，此安危之道也。〈儆，戒也。〉
《左傳》曰：趙旃求卿未得，且怒於失楚之致師者。請挑戰，弗許。請召盟，許之。
《左傳》曰：楚許伯禦樂伯，攝叔爲右，以致晉師。許伯曰：「吾聞致師者，禦靡ユ摩壘而還。」〈靡，近也。靡於馳也。〉樂伯曰：「吾聞致師者，代禦執轡，禦下兩馬，掉鞅而還。」攝叔曰：「吾聞致師者，右入壘，折馘，〈馘，斷耳也。〉執俘而還。」皆行所聞而復。晉人逐之，左右角之。樂伯左射馬而右射人，角不能進，矢一而已。麋興於前，射麋麗龜。
《戰國策》曰：魏武侯問吳起曰：「兩軍相常，不知其將欲擊，何如？」起曰：「令賤而勇者，將而擊銳，交和而北，告而勿罰，觀敵進取，一來一起，其政以理，奔北不追，見利不取，此將有謀。若其衆追北，旗幟雜亂，自止自行，或縱或橫，貪利務得，凡若此類。將令不行。」
《史記》曰：《吳世家》曰：夏，吳伐越，越王勾踐迎擊之李。〈賈逵曰：越地也。〉越使死士挑戰，三行造吳師，自剄。〈《左傳》曰：使罪人三行屬劍於頸。〉吳師觀之，越因伐吳，敗之姑蘇。
又曰：漢王項羽相與臨廣武間而語。項羽欲與漢王獨身挑戰。漢王數項羽十罪，項羽大怒，伏弩射中王胸，漢王捫足曰：「虜中吾指！」
又曰：王剪代李信擊荊，荊兵數挑戰，終不出。久之，剪使人問：「軍中戲乎？」曰：「方投石超距。」翦曰：「士卒可用矣。」
《漢書》曰：項羽使人謂漢王曰：「天下匈匈，以吾兩人。願與王挑戰，決雌雄，無徒罷天下父子爲。」漢王笑謝曰：「吾寧鬥智，不鬥力。」羽令壯士出挑戰。三合，樓煩輒射殺之。羽大怒，自被甲挑戰。樓煩欲射，羽瞋目叱之。樓煩目不能視，手不能發，走還入壁，不敢復出。漢王使問之，乃羽。漢王大驚。
又曰：楚漢相持彭城，數絕楚糧道。項羽欲討越，謂其將曹咎曰：「謹守皋，即漢欲挑戰，愼勿與戰，無令得東。我十五日必誅彭越，定梁地。」漢果數挑戰，楚軍不出，使大辱之。五六日，曹咎怒，度兵汜水，漢擊之，大破楚軍，盡得楚國貨賂。曹咎自刎汜水上。
《後漢書》曰：張堪爲謁者。使送委輸縑帛，幷領騎七千匹，詣大司馬吳漢代公孫述，在道追拜蜀郡太守。時漢軍餘七日糧，陰具船欲遁去。堪聞之，馳往見漢，說述必敗，不宜退師之策。漢從之，乃示弱挑敵，述果自出，戰死城下。
又曰：王霸討蘇茂，賊聚衆挑戰，霸堅不出，方饗士作倡樂。茂矢射營中，中霸前酒樽，霸安坐不動。軍吏皆曰：「茂前日已破，今易擊也。」霸曰：「不然。蘇茂客兵遠來，糧食不足，故數挑戰，以僥一切之勝。〈徼，要也。一切猶權時也。〉今閉營休士，所謂不戰而屈人之兵，善之善者也。」茂旣不得戰，乃引還營。
又曰：李憲叛，馬成拜揚武將軍，發會稽、丹陽、九江、六安四郡兵擊李憲，進圍憲於舒，令諸軍各深溝高壘。憲數挑戰，成堅壁不出，守之歲餘，至六年春，城中食盡，乃攻之。遂屠舒。斬憲。
《魏志》曰：公西征馬超，進軍度渭。超等數挑戰，不許。公乃克日會戰，先以輕兵挑之，戰良久，乃縱虎騎夾擊，大破之。
《魏氏春秋》曰：諸葛亮遇司馬宣王，因挑戰，致巾幗婦人之飾，以怒宣王。
《魏略》曰：太祖在漢中，而劉備棲于山領，使劉封下挑戰，太祖駡曰：「賣履舍長，使假子拒汝公乎？呼我黃須兒來，令擊之。」乃召曹彰晨夜進追，西到長安，而太祖已還。
崔鴻《十六國春秋》曰：姚襄據黃落，前秦苻堅遣將黃眉、鄧羌等率步騎討之。襄深溝高壘，固守不戰。鄧羌說黃眉曰：「傷弓之鳥，落於虛發。襄頻爲晉將桓張平所敗，銳氣喪矣。今固壘不戰，是窮寇也。襄性剛狠，易以剛動。若長驅鼓行，且壓其壘，襄必忿而出師，可一戰擒也。」黃眉從之。遣羌追騎三千軍於襄壘。果怒，盡銳出戰。羌僞不勝，引騎而退。襄追至於三原，羌回騎拒襄。俄而，黃眉至，大戰，斬之，盡俘其衆。
《宋書》曰：沈攸之反，自江陵舉兵東下，分兵出夏口，據魯山。攸之旣至郢，以郢城弱小足攻，〈宋郢州，今江夏郡。〉遣人告郢州守將柳世崇曰：「被太后令，當還都，卿旣相與奉國，想行此意。」世崇答曰：「東下之師，久承聲聞，郢城小鎮，自守而已。」攸之將去，世崇遣軍於西渚挑戰。攸之果怒，令諸軍登岸燒郭邑，築長圍攻之。世崇隨宜拒應，衆皆披卻，攸之軍日久敗潰。
《隋書》曰：陳茂從高祖與齊師戰於晉州。賊甚盛，高祖將挑戰，茂固止不得，因捉馬。高祖忿之，拔刀斫其額，流血被面，詞氣不撓。高祖感而謝之，厚加禮敬。
又曰：竇榮定之擊突厥也，史萬歲詣轅門請自效。榮定素聞其名，見而大悅。因遣人謂突厥曰：「士卒何罪過，令殺之。但當各遣一壯士決勝負耳。」突厥許諾，因遣一騎挑戰。榮定遣萬歲出應之，萬歲馳斬其首而還。突厥大驚，不敢復戰，遂引軍而去。
《唐書》曰：高祖初起，師次霍邑，隋將宋老生拒之。上謂諸將曰：「老生若嬰城自守，當即攻之。主客勢懸，卒難致力，其計若何？」太宗進曰：「老生勇而無謀，請以輕兵挑之。必出戰，則成擒矣。」從之。太宗以數騎詣其城下，舉鞭指麾，若將圍城者。老生果怒，開門出兵。太宗馳白高祖曰：「事諧矣。」高祖因謂隴西公建成曰：「汝看兩陣將交，引左軍直趨東門。」令太宗引右軍直趨南門，以斷其歸路。老生之軍背城而陣，高祖以中軍與建成合陣於城東，太宗及柴紹陣於城南。老生麾兵疾進，先薄高祖，而建成墜馬，老生乘之，中軍與左軍咸卻。太宗自南原遙見塵起，知義師退，率二百騎馳下峻阪，殺一賊將，遂橫斷其軍，出於陣後，表裏齊訁，響若崩山，隋師大潰，各舍杖而走。縣門發，老生不得入城，乃棄馬投塹，甲士斬之，致其首於麾下，流血數里，僵死屍相枕，四面乘勝進薄其城。時無攻具，士卒緣槊而上，一時攀堞，無敢當者，遂平霍邑，撫其餘衆而用之。
又曰：杜伏威旣敗隋師，煬帝又遣將軍陳棱討之，棱不敢戰，伏威知其怯懦，因遺棱婦人之服以激怒之，棱果大怒恚，率衆而至。伏威逆拒，殺數千人，棱僅以身免。
又曰：竇建德自滎陽西上，太宗以數百騎出武牢關二十餘里以挑之。往往設伏，比至賊營才四騎而已，謂左右曰：「賊見我而旋是其上計，乘險逐我，是其下策，」賊初見騎少，疑爲斥候。太宗謂曰：「我秦王也。」因引弓射之，斃其一將。賊以兵六十騎幷援槍而至，從者咸失色。太宗謂之曰：「爾但前去，我自殿後。」於是按轡徐行，賊至，引弓射之，斃一將，賊懼而止。止而復來，如是再三，每來必斃，賊乃不敢復逼。太宗且挑且還，伏兵相次而發，合擊破之，獲其大將殷秋、石瓚，斬首數百級。
《六韜》曰：周武王將伐紂，問太公曰：「今敵人圍我，斷後絕糧，吾欲徐以爲陣，以敗爲勝，奈何？」太公曰：「不可。」此天下困兵也，暴用之則勝，徐用之則敗。可爲四沖陣，以驍騎驚其三軍，左軍疾左右，右軍疾右，中軍迭前迭後，往敵之空。吾軍疾擊鼓而當之。」
又曰：「敵疏其陣，又遠其後，跳我流矢以弱我弓弩，勞我士卒，爲之奈何？」太公曰：「發我銳士先擊其前，軍騎獵其左右，引而分隊，以隨其後，三軍疾戰。凡以少擊衆，避之於易，要之於險，避之以晝，取之以夜。故曰：以一擊十，莫善於厄；以十擊百，莫善於險；以千擊萬，莫善於阻。用衆者務易，用少者務厄也。」
《左傳》曰：晉師伐齊，陣於莘。〈所臻切。〉晉解張禦郤克，鄭丘緩爲右。及戰，郤克傷於矢，流血及屨，未絕鼓音。〈中軍將自執旗鼓，故雖傷而擊鼓不息也。〉曰：「餘病矣！」張侯曰：「自始合，而矢貫餘手及肘，餘折以禦，左輪朱殷，豈敢言病。吾子忍之。」丘緩曰：「自始合，苟有險，餘必下推車，子豈識之？然子病矣！」〈以其不識己推車也。〉張侯曰：「師之耳目，在吾旗鼓，進退從之。此車一人殿之，可以集事，〈殿，鎮也。集，成也。〉若之何以病敗君之大事也？擐甲執兵，固即死也。〈擐，貫。即，就也。擐，音患。〉病未及死，吾子勉之！」左幷轡，〈幷，畢正切。〉右援孢〈音桴。〉而鼓，馬逸不能止，師從之。〈晉師從郤克車。〉齊師敗績。
又曰：齊侯伐晉夷儀。敝無存之父將室之，辭，以與其弟，〈無存，齊人也。室之，爲取婦。〉曰：「此役也不死，反，必娶於高、國。」〈高氏、國氏，齊貴族也。無存欲必有功還，取卿相之女也。〉先登，求自門出，死於ニ下。〈旣入城，夷儀人不服，故鬥死於門屋ニ下也。〉齊侯克夷儀，謂夷儀人曰：「得敝無存者，以五家免。」〈給五家不使役。〉乃得其屍。公三襚之；〈襚，衣也。比殯三加襚，深厚禮之也。〉與之犀軒直蓋，〈犀軒，卿車。直蓋，高蓋也。〉親推之三。〈齊侯自推喪輪三轉也。〉
《國語》曰：齊莊公且伐莒，爲車五乘之兵，而杞梁、華舟獨不與焉，故歸而不食。其母曰：「汝生而無義，死而無名，則雖非五乘孰不汝笑也；生而有義，死而有名，則五乘之兵盡汝下也。」趣食乃行，杞梁、華周同車侍於莊公，而行至莒，莒人逆之。杞梁、華舟下鬥，獲甲首三。莊公止之曰：「子止與子同齊國。」杞梁、華舟曰：「君爲五乘之兵，而舟、梁不與焉，是少吾勇也；臨敵涉難，止我以利，是惡吾行也；深入多殺者，臣之事也。齊國之利，非吾所知也。」遂進鬥，壞軍陷陣，三軍不敢當。
《戰國策》曰：齊上將田單率師將攻狄，魯仲連子曰：「將軍攻狄，必不能下也。」單曰：「單以破亡餘卒破萬乘之燕，今攻狄而不能下，何也？」上車不謝而去。遂攻狄，三月不克。齊嬰兒謠曰：「大冠若箕，修劍柱歸。」單乃懼，問仲連子。對曰：「將軍在即墨之時，坐即織簣，立即杖插，爲士卒倡，當此之時，將軍有死之心，而士卒無生之氣。聞是言莫不掩泣奮臂而欲戰，此所以破燕也。當今將軍東有掖邑之封，西有淄土之寶，是以樂生而惡死。此以不勝也。」田單明日結勵�氣，立於矢石間，引孢而鼓之，狄人乃下。
《漢書》曰：御史大夫韓安國曰：「魏其言灌夫父死事，荷戟驅不測之吳軍，身被數十創，名冠三軍，此天下壯士也。非有大惡，爭杯酒，不足引他過以誅之。」
《後漢書》曰：劉伯升起兵，光武守昆陽，莽將王尋、王邑來討，兵號百萬。先至昆陽以十萬，圍數重。時伯升已拔宛三日，而光武尚未知，乃僞使持書報城中，雲宛下兵到而佯墮其書，尋、邑得其書，不喜。諸將旣經累捷，膽氣益壯，無不一當百。光武乃與敢死者三千人從西城水上沖其中堅，尋、邑陣亂，乘勢崩之，遂殺王尋。城中亦鼓譟而出，中外合勢，震呼動天，莽兵大潰，走者相騰踐。
又曰：郟令馮魴力戰死，帝曰：「此健令。」
又曰：吳漢率兵圍蘇茂於廣樂。劉永將周建來救，漢將輕騎迎戰，不利，墮馬傷膝，還營。諸將謂漢曰：「大敵在前而公傷臥，衆心懼矣。」漢乃勃然裹瘡而起，椎牛饗士，令衆軍曰：「賊衆雖多，皆劫掠群盜，勝不相讓，敗不相救，非有杖節義者也。今日封侯之秋，諸君勉之！」於是軍士激怒，人倍其氣。明日，建、茂出圍兵漢。選四部精兵三千餘人，齊鼓而進，建軍大潰，還，奔城。漢長驅追擊，大破之。
李陵《答蘇武書》曰：昔先帝授陵步卒五千，出征絕域，五將失道，陵獨遇戰。單于謂陵不可復得，便欲引還，而賊臣教之，遂便復戰，故陵不得免耳。
司馬遷《報任少卿書》曰：且李陵提步卒不滿五千，深踐戎馬之地，足曆王庭，垂餌虎口。橫挑強胡億萬之師，與單于連戰十有餘日，所殺過當。
