
《廣雅》曰：講，讀也。
《說文》曰：講，和解也。
《易》曰：麗澤兌，君子以朋友講習。
《論語》曰：德之不修，學之不講，聞義不能徙，不善不能改，是吾憂也。
《漢書》曰：夏侯勝每講，常謂諸生曰：「士病不能明經，經術苟明，其取青紫如俯拾地芥。學經不明，不如歸耕。」
又曰：孔光居公輔位，前後十七年，時會門下諸生講問疑難，舉大義。其弟子多成就爲博士。
又曰：董仲舒治《春秋》，孝景時爲博士。下帷講誦，弟子以次授業，或莫見其面。
又曰：班伯爲中常侍。成帝方向學，鄭寬中與張禹朝夕入說《尚書》、《論語》於金華殿中，詔伯授焉。
又曰：元帝時，少府五鹿充宗貴幸，爲《梁丘易》。充宗乘貴辯口，諸儒莫能與抗，皆稱疾不敢會。有薦朱雲者，召入，攝齋升堂，抗首而說，音動左右。旣論難，連柱五鹿君。〈文穎曰：柱，閣也。〉諸儒爲之語曰：「五鹿嶽嶽，朱雲折其角。」由是爲博士，遷杜陵令。
又《西京雜記》曰：長安有儒生惠莊，聞朱雲折五鹿充宗之角，乃嘆息曰：「繭栗犢反能爾耶！吾終恥溺死溝中。」遂裹糧從�。�與言，莊不能對。逡巡而去，拊心語人曰：「吾口不能遽談，此中多有。」
《東觀漢記》曰：朱祐字仲先。初，光武學長安，時過朱祐，祐嘗留上。須講竟，乃談語。及車駕幸祐家，問：「主人得無去我講乎？」
又曰：建初四年，詔諸儒會白虎觀，講五經同異。
又曰：桓榮爲博士。顯宗即位，乘輿幸太常府，令榮坐東面，設几杖，會百官數百人，天子親自執業。
又曰：桓榮拜議郎，入侍太子，每朝會，輒令榮於公卿前敷奏經書。帝稱善。
又曰：顯宗親於辟雍自講所制《五行章句》，已復令桓鬱說一篇。上謂鬱曰：「我爲孔子，卿爲子夏，起我者，商也。」又問鬱曰：「子幾能傳學？」鬱曰：「臣子皆未能傳。覺孤兄子一人學方起。」上曰：「努力教之，有起者即白之。」
又曰：楊政字子行，治《梁丘易》，與京兆祁聖元同好，俱名善說。京師號曰：「說經鏘楊子行，論難亻番々祁聖元。」又周舉字宣光，姿貌短陋，而博學洽聞，爲儒者所宗。京師語曰：「五經縱橫周宣光」也。
又曰：井丹字大春，通五經。時人爲之語曰：「五經紡綸，井之大春。」
又陳囂字君期，明《韓詩》。時語曰：「關東說詩陳君期。」
又曰：魯平字叔陵，兼通五經。關東號曰：「五經復興魯叔陵」也。
又曰：賈逵字景伯，能講《左氏》及五經本文，以大小夏侯《尚書》教授。諸儒爲之語曰「問事不休賈長頭」。
《後漢書》曰：鄭玄西入關，因涿郡盧植事扶風馬融。融門徒四百餘人，升堂者五十餘生。融素驕貴，玄在門下三年不得見。乃使高業弟子傳授於玄。玄日夜尋誦，未嘗怠倦。會融集諸生考論圖緯，聞玄善算，乃召見於樓下。玄因質諸疑義，問畢辭歸。融喟然謂門人曰：「鄭生今去，吾道東矣。」又盧植於馬融受學，融列女樂於前，植侍講數年，未曾轉眄。馬融是以敬之。
又曰：大將軍袁紹總兵冀州，造使要鄭玄，大會賓客。玄最後至，乃延升上座。玄身八尺，飲酒一斛，秀眉明目，容儀溫偉。紹客多豪俊，見玄儒者，未以通人許之。競設異端，百家互起。玄依方辯對，咸出問表，皆得所未聞，莫不嗟服。
謝承《後漢書》曰：董春字紀陽。少好學，究極聖旨。後還歸，立精舍，遠方門徒學者常數百人。諸生每升講堂，鳴鼓三通，橫經捧手請問者百人，追隨上堂難問者百餘人。
又曰：戴馮字次仲，征拜郎中。公卿大會，群臣就席，馮獨立。世祖問之，對曰：「博士說經者皆不如臣，坐居臣上，是以不得就席。」正旦朝賀，帝令群臣說經義，有不通，輒奪其席，以益通者。馮重五十席。京師諺曰「解經不窮戴侍中」。
《後漢書》曰：丁鴻字孝公。少好《尚書》，十六能論難。永平中引見，說《文侯》一篇，賜衣被。章帝會諸儒白虎觀，上善鴻難說，號之曰「殿中無雙丁孝公」。
《魏書》曰：文帝初在東宮，氛癘大起，時人雕傷。帝深感難，與素所敬者大理王朗書雲︰「人生有七尺之形，死爲一棺之土，惟立德揚名可以不朽。其次莫如著篇籍。疫癘數起，士人雕落，余獨何人，能全其壽？」故論撰所著《典論》，詩、賦蓋百餘篇，集諸儒於肅成門內講論大義，侃侃無倦。
《晉書》曰：鄭沖爲散騎常侍光祿勛，嘉平三年拜司空。及高貴鄉公講《尚書》，沖執經親授。
沈約《宋書》曰：魏齊王每講肄經通，輒使太常釋奠先聖先師於辟雍。
又曰：元嘉十五年，徵雷次宗至京師開館聚徒授教，使丹陽尹何尚之立玄學，太子率更令何承天立史學，司徒參軍謝元立文學。凡四學幷建之。
《梁書》曰：中宗於敬賢殿講《老子》，僕射王褒執經，百僚皆預講席。中宗談折扌連辯，間以嘲謔，在座者相顧解頤。
又曰：沈峻字士嵩，武康人也。博通五經，尤長《周禮》。時吏部郎中陸亻垂與僕射徐勉書，薦峻曰：「凡聖可講之書，必以《周官》立義。然則《周官》一書，實爲群經源本。此學不傳，多歷年所，惟助教沈峻特精此書。」比日開講，群儒劉、沈熊之徒皆執經下座，北面受業。莫不嘆服，人無間言也。」
又《伏曼容傳》曰：宋明帝好《周易》，常集朝臣於清暑殿講，詔曼容執經。曼容素美風采，明帝恆以方嵇叔夜，使吳人陸探微畫叔夜像以賜之。爲尚書外兵郎。嘗與袁粲罷朝會言玄理，時論以爲一台絕。
又曰：盧廣，范陽涿人。少明經，有儒術。天監中歸梁，位步兵校尉，兼國子博士，遍講五經。時北來人儒學者有崔靈恩、孫詳、蔣顯，幷聚徒講說，而音辭鄙拙，惟廣言論清雅，不類北人。僕射徐勉兼通經術，深相賞好。後爲尋陽太守、武陵王長史，卒官。
又曰：賀琛字國寶。幼孤，伯父㻛授其經業，一聞便通義理。㻛異之，常曰：「此兒當以明經致貴。」㻛卒後，琛家貧，常往還諸暨，販粟以養母。雖自執舟楫，閑則習業，尤精《三禮》。年二十餘，㻛之門徒稍從問道。初，㻛於鄉里聚徒教授，四方受業者三千餘人。㻛天監中亡，至是復集琛矣。琛乃築室郊郭之際，茅茨數間。年將三十，便事講授。旣世習禮學，究其微精，占術先儒，吐言辯潔。坐之聽受，終日不疲。
《後周書》梁晉熙郡王蕭大圜，當元帝時，以世多忌，恐讒訴生焉，乃屏絕人事，門客左右不過兩三人。不妄游狎，恆以講《詩》、《書》、《易》爲事。梁元帝嘗自問五經要事數十條，大圜辭約指明，應答無滯。梁元帝甚嘆美之。因曰：「昔河間好學，爾旣有之；臨淄好文，爾亦兼之。然東平爲善，彌高前載，吾重之愛之，爾當效焉。」
《北史》曰：後魏元善遷國子祭酒，上嘗親臨釋奠，令善講《孝經》。於是敷陳義理，兼之以諫，上大悅，曰：「聞江陽之說，列起朕心。」賚絹一百匹，衣一襲。
又曰：盧景裕博通經典。齊文襄入相，於第開講，招延時俊，今景裕解所注《易》。景裕理義精微，吐發閑雅。時有問難，或相詆呵，大聲厲色，言至不遜，而景裕神彩儼然，風調如一，從容往復，無隙可尋。由是士君子嗟美之。
《後周書》曰：呂思禮，東平壽張人也。性溫潤，不雜交遊。年十四，受學於徐遵明。長於論難，諸生爲之語曰「講《書》論《易》鋒難敵」。
《隋書》曰：後齊將講於天子，先定經於孔父廟，置執經一人，侍講二人，執讀一人，摘句二人，錄義六人，奉經二人。講之旦，皇帝服通天冠，玄紗袍，乘象輅至學，坐廟堂上。講訖，還便殿，改服絳紗袍，乘象輅還宮。講畢，以一太牢釋奠孔父，配以顔回，列軒懸樂，六佾舞。行三獻禮畢，皇帝服通天冠，絳紗袍，升阼即座，宴畢還宮。皇太子每通一經，亦釋奠。
又曰：馬光爲太子博士。嘗因釋奠，高祖親幸國子學，王公以下畢集，光升座，講《禮》，啓發章句。已而，諸儒生以次論難者十餘人，皆當時碩學，光剖析凝滯，雖辭非俊辯，而理義弘贍。論者莫測其淺深，咸共推服。上嘉而勞焉。
又曰：元善通博在何妥之下，然以風流醞藉，俯仰可觀，音韻清明，聽者忘倦。由是爲後進所歸。妥每懷不平，心欲屈善，因善講《春秋》，初發題，諸儒畢集。善私謂妥曰：「名望已定，幸無相苦。」妥然之。及就講肆，妥遂引古今滯義以難善，多不能對。善深銜之。二人由是有隙。
《唐書》曰：太宗幸國子學，視釋奠，祭酒孔穎達講《孝經》。右庶子趙弘智問之曰：「夫子門人曾、閔俱稱大孝，而今獨爲曾說，不爲閔說，何耶？」答曰：「曾孝特優，門人不能逮也。」制旨駁之曰：「朕聞《家語》雲︰昔曾�使曾參鋤瓜，而誤斷其本，�怒，授大杖以擊其背。參手撲地，絕而後蘇。孔子聞之，告門人曰：參來勿內。旣而曾子請焉，孔子曰：舜之事父也，使之常在側，欲殺乃不可得，小則受，大杖則走。今參誤於父，委身以待暴怒，陷父於不義，不孝莫大焉。由斯而言，孰愈於閔子騫也。」穎達不能對。太宗又謂侍臣曰：「諸儒各生異意，皆非聖人論孝之本旨也。夫孝者，善事父母，自家刑國，忠於其君；戰陣勇，朋友信，揚名顯親，此之謂孝。具在經典而論者多離其文，迥出事外。以此爲教，勞而非法，何謂孝之道耶？」
《語林》曰：劉真長與桓公宣武共聽講《禮記》，桓公雲︰「時有入心處，便覺咫尺玄門。」
《殷氏世傳》曰：殷亮，建武中征拜博士。諸儒講論，勝者賜席，亮重至八九。
《三國典略》曰：東魏崔暹子達拏年十三，暹令儒者教其說《周易》兩字。乃集朝貴名流，達升高座開講。趙郡睦仲讓陽屈服之，暹大悅，擢仲讓爲司徒中郎。鄴下爲之語曰：「解義兩行得中郎」。
