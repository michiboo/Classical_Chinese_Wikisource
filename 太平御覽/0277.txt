
《左傳》曰：晉謀元帥，趙衰曰：「郤縠說禮樂而敦詩書，以將中軍。」
《漢書》曰：馮奉世以良家子選爲將，年四十餘乃學《春秋》，涉大義，讀史書。
《後漢書》曰：馬援閑於進對，尤善述前世行事。每言及三輔長者，下至閭裏少年，皆可觀聽。自皇太子、諸王侍聞者，莫不屬耳忘倦。又善兵策，帝常言：「伏波論兵，與我意合。」每有所謀，未嘗不用。
又曰：祭遵爲將軍，取士皆用儒術，對酒設樂，必雅歌投壺。雖在軍旅，不忘俎豆。
又曰：賈復少好學，習《尚書》。事舞陰李生，李生奇之，謂門人曰：「賈君之容貌志氣如此，而勤於學，將相之器也。」
又曰：賈復知帝欲偃干戈，修文德，不欲功臣擁衆京師，乃與高密侯鄧禹幷剽甲兵，敦儒學。〈《廣雅》曰：剽，削也。謂除甲兵。《東觀漢記》曰：復闔門養威，重授《易經》，起大義。〉帝深然之，遂罷左右將軍。復以候就第，加位特進。
《吳書》曰：魯肅爲人方嚴。寡於玩飾，內外節儉，不務俗好，治軍整頓，禁令必行，雖在軍陣，手不釋書。又善談論，能屬文辭。思弘遠，有過人之明。周瑜之後，肅爲之冠也。
《晉書》曰：杜預身不跨馬，射不穿札，而每有大事，輒居將帥之列。
又曰：劉毅征盧循，敗歸。帝大宴於西池，有詔賦詩，毅詩云：「六國多雄士，正始出風流。」毅自以武功不競，故示文雅有餘也。
又《載記》曰：石勒雅好文學，雖軍旅，常令儒生讀史書而聽之，每以其意論古帝王善惡，朝賢儒士，聽者莫不美焉。嘗使人讀《漢書》，聞酈食其勸立六國後，大驚曰：「此法當失，何得遂成天下！」至留侯諫，乃曰：「賴有此耳。」
《宋書》曰：沈慶之嘗對上爲詩，令僕射顔師伯執筆，慶之口占曰：「微生值多幸，得逢時運昌。老朽筋力盡，徒步還南崗。辭榮此聖代，何愧張子房。」幷嘆其辭意之美。
《梁書》曰：曹景宗大破魏軍，振旅凱入，帝於華光宴飲，因令左僕射沈約賦韻。景宗不得韻意，色不平，啓求賦詩。帝曰：「卿伎能甚多，人才英拔，何必止在一詩！」景宗已醉，求作不已，詔令約賦韻已盡，惟餘「競」「病」二字。景宗便操筆，斯須而成，其辭曰：「去時兒女悲，歸來笳鼓競。借問路行人，何如霍去病！」帝欣然不已，約及朝賢驚嗟竟日，詔令上史。
《北史》曰：周文帝宴群公，卿士仍賦詩言。高琳詩末章云：「寄言竇車騎，爲謝霍將軍。何以報天子，沙漠靜妖氛。」帝大悅曰：「犬熏獫陸梁，未時款塞。卿言有驗，國之福也。」
《後魏書》曰：韋爲東豫州刺史。以蠻俗荒梗，不識禮儀，乃表立太學，選諸郡生徒於州檢教。又於城北置崇武館以習武焉。境內清肅，還遷大將軍。
又曰：征虜將軍劉藻涉獵群籍，美談笑，善與人交，飲酒至一石不亂。
《後周書》曰：宇文顯和性矜嚴，頗涉經史，膂力絕人，彎弓數百斤，能左右馳射。
又曰：賀拔勝長於喪亂之中，尤工武藝，走馬射飛鳥，十中其五六。太祖每云：」諸將對敵，神色皆動，惟賀拔公臨陣如平常，眞大勇也。」自居任始愛墳籍，乃招引文儒討論義理。性又通率，重義輕財，身死之日惟隨身兵仗及書千餘卷。
《隋書》曰：高祖有平南之志，訪可任者。高熲曰：「朝臣之內，文武才幹無出賀若弼者。」高祖曰：「得之矣。」於是拜弼爲吳郡總管，委以平陳之事。弼忻然，以爲己任與壽州總管源雄幷爲重鎮。弼遺雄詩曰：「交河驃騎幕，合浦伏波營。勿使麒麟上，無我二人名。」獻取陳十策，上稱善，賜以寶刀。
又曰：周羅初仕陳，爲太子左衛率，信任逾重，時參宴席，陳主曰：「周左率武將，詩每前成，文士何爲後也？」都官尚書孔范對曰：「周羅執筆制詩，還如上馬入陣，不在人後。」自是益見親禮。
又曰：于仲文討高麗，大破之。至鴨綠水，高麗將乙支文德詐降，來入其營。仲文先奉密旨「若遇高乙支文德者必擒之。」至是文德來，仲文將執之。時尚書右丞劉士龍爲慰撫使，固止之，仲文遂舍文德。尋悔，遣人紿文德曰：「更有言議，可復求也。」文德不從，遂濟，仲文選騎渡水追之，每戰破賊。文德遺仲文詩曰：「神策究天文，妙算窮地理。戰勝功旣高，知足願雲止。」仲文答書諭之，文德燒柵而遁。
《唐書》曰：調露元年，突厥阿史德溫傅叛，單于府所管二十四州皆叛應之。單于都護蕭嗣業率兵討之，被阿史德掠其糧車，兵多餓死，由是大敗。朝廷憂之，遣禮部尚書裴行儉爲定襄道行軍大總管，率諸軍三十萬進討。行儉至朔州，知賊掠嗣業糧運得勝，乃爲糧車三百乘，每車伏猛士五人，持陌刀勁弩，又以羸兵數百援之，兼伏精兵於險厄處。虜見糧車果大至，羸兵才鬥，棄車而走，賊驅車就泉井解鞍牧馬，方擬取糧，車中壯士齊發，敵衆大駭，奔散。伏兵險發，虜騎擒戮殆盡。自是續遣糧車，虜望之不敢逼。糧餉即通，進兵屢捷。行儉終擒溫傅，再平突厥。
又曰：婁師德，弱冠進士擢第，累補監察御史。上元初，吐蕃犯塞，有詔募勇士以討之，師德抗表應募，請爲猛士擊虜。高宗大悅，特假朝散大夫，從軍西討，頻立戰功，遷殿中，改授金吾將軍、豐州都督。則天降書勞之，曰：「卿受委北陲，總司軍任，往還靈、夏，檢校屯田，收率旣多，京坻遽積。不煩和糴之費，無復轉輸之勞，兩軍鎮兵鹹得支給，覽以嘉尚，忻悅良深。」召爲夏官侍郎，俄拜鳳閣侍郎，同平章事，改納言。
又曰：婁師德頗有學術，器量寬厚，喜怒不形於色。專綜邊任三十餘年，恭勤接下，孜孜不怠。當危亂之際，族滅者相繼，師德出將入相，能以功名始終，識者多之。
又曰：永徽中，薛仁貴平百濟，高宗令別將攝帶方州刺史劉仁軌留兵鎮守，詔仁貴班師還。高宗勞問之，曰：「卿在海東，前後奏請，皆合事宜，而雅有文理。卿本武將，何得然也？」對曰：「非臣所能，皆劉仁軌之所爲也。」帝深加嘆賞，超仁軌六階正，授帶方州刺史。仁貴初平百濟，合境雕殘，殭屍相屬。仁軌始令收斂骸骨，瘞埋弔祭之。校計戶口，署置官長，開通道路，整理村落，補葺堤堰，修復陂塘，勸課耕種，賑貸貧乏，存問孤老。頒宗廟忌諱，位皇家社稷。百濟餘衆，復安生業。仁軌位至中書令。
又曰：御史大夫唐休璟有文武才幹。貞觀元年爲隴右大使，大破吐蕃大將麯莽布支於涼州洪源穀。凡六戰六捷，破虜築京觀而還。後吐蕃使來朝，嘗因侍宴蕃使屢覘休璟。則天問其故，對曰：「往歲洪源戰時，此將軍雄猛無比，殺臣將士甚衆，今願識之。」則天大加嘆異。休璟尤諳練邊事，自碣石西逾四鎮，綿亙萬里，山川要害，皆能記之。長安中，西突厥與諸蕃不和，舉兵相持，安西道阻，表疏相繼。則天召休璟與宰相商度事勢，俄頃間草奏便施行。後十餘日，安西諸州請兵應接，一如休璟所畫。則天謂之曰：「恨用卿晚。」用遷夏官尚書、同中書門下三品，仍謂魏元忠曰：「休璟諳練邊事，卿等十不當一也。」
又曰：宰相張說出爲幷州大都督府長史，兼天兵軍大使。開元九年，胡賊康待賓據長泉鎮叛，與党項連結，攻陷蘭池等六胡州。詔說與朔方軍大使王晙合勢進討。賊攻銀城、連穀，以據倉糧。說統馬步萬人出合河關掩擊，大破之。追至駱駝堰，胡及党項自相疑貳，乃散。說招集党項，復其居業。副使史憲請盡誅党項，說曰：「先王之道，推亡固存，如盡誅之，是逆天道。」因奏置麟川，安置党項餘衆。其年，說自兵部尚書進同平章事。十年，又敕說爲朔方軍節度大使，往巡五城，處置兵馬。時降胡康願子自立爲可汗，舉兵掠監牧馬，西河涉出塞。說收兵討而擒之，以獻，徙其家屬於木盤山。其黨悉平，獲男女三千人。於是移河曲六胡州殘胡五萬餘口配之於許、汝、唐、鄧、仙豫等州，始空河南朔方地。先是，緣邊鎮兵常六十萬，說以邊寇漸平，奏罷二十餘萬，勒還農畝。玄宗頗以爲疑，說奏曰：「臣久在疆埸，具悉邊事，禦敵制勝不在多驅閑冗。陛下若以爲疑，臣請闔門百口保之。以陛下之明，四夷畏服，必不慮減兵而招寇也。」玄宗從之。時當蕃衛士，浸以貧弱，逃亡略盡，說建策請一切罷之，別召募強壯，令其宿衛，不簡色役，優爲條例，逋逃者必爭來應募。上從之，旬日，得精兵十三萬人，分擊諸衛，廣騎是也。
又曰：吳元濟據蔡州叛，王師討伐，詔柳公綽以鄂兵五千隸安州刺史李聽，率赴行營。公綽曰：「朝廷以吾儒生不知兵耶？」即日上奏。願自征行。許之。公綽自鄂濟江，直抵安州，李聽以廉使之禮事之。公綽謂之曰：「公所以屬�負弩者，豈非爲兵事耶？若去戎容，被公服，兩郡守耳，何所統攝乎？以公名家曉兵，若吾不足以指麾，則當赴闕。不然，吾且署職名，以兵法從事矣。」聽曰：「惟公所命。」即署聽爲鄂岳都知兵馬使、中軍先鋒、行營馬步都虞候，三牒授之。乃選卒六千屬聽，戒其部校曰：「行營之事，一決都將。」聽感恩畏威，如出麾下。其出權制變，爲當時所稱。入爲刑部尚書，出授太原尹、河東節度使。陘北有沙陀部落，自九姓、六州皆畏憚之。公綽至鎮，召其酋朱耶執宜，安置於�、朔塞下，治廢柵十一，募兵三千，令沙陀屯守，由是遂無邊患。
又曰：元和十二年，憲宗召宰臣議兵曰：「王師伐蔡，首尾三年，雖捷奏頻來，窠巢未殄，度支供饋，其何以濟？」李逢吉、崔群、王涯各有奏對，多言罷兵爲便。惟裴度不言利害，議曰：「臣請身自往行營督戰。」明日延英復對，宰臣俱退，上獨止度，謂之曰：「卿必能爲朕行乎？」度頓首流涕而奏曰：「臣誓不與此賊俱全。」上亦爲之感動。度奏曰：「賊已力困，但以群帥不一，故未降耳。」上深嘉之，遂欲加度招討使，度奏曰：「韓弘已爲都統，臣不欲受招討之名，但奉使即得。」乃下詔以度爲彰義軍節度，蔡、申、光觀察等使，仍淮西行營宣慰處置使。其年八月一日，度發京師，仍賜禁軍三百爲衛兵。憲宗禦通化門餞軍，度銜涕辭。至蔡州，度傳上慰勞之旨，躬督戰陣，卒伍立功，即時論賞，諸將奮勵，無敢退留。至十月十一日拔蔡州，擒吳元濟，仗節而還。
又曰：元和中，以裴度征淮西，詔曰：「輔弼之臣，軍國是賴。興化致理，秉鈞以居；取威定功，則分閫而出。所以同君臣之體，一中外之任焉。屬者問罪汝南，致誅淮右，蓋欲刷其污俗，吊彼頑人。雖挈地求生者實繁有徒，而嬰城執迷者未剪其類，何獸困而猶鬥，豈鳥窮之無歸歟？由是遙聽鼓鼙，更張琴瑟，煩我台席，董茲戎旃。朝議大夫、守中書侍郎、同平章事、飛騎尉、賜金魚袋裴度，爲時降生，協朕夢卜，精辦宣力，堅明納忠。當軸而才謀老成，運籌而智略有定。司其樞務，備知四方之事；付以兵要，必得萬人之心。是用禱於上玄，揀此吉日，帶丞相之印綬，所以尊其名；賜諸侯之斧鉞，所以重其命。爾宜布清問，恢壯猷，感勵連營，蕩平多壘，招懷孤疾，字撫夷傷。況淮西一軍，素效忠節，過海赴難，史冊書勛。建中初，攻破襄陽，擒滅崇義。比者脅於凶逆，歸命無由。每念前勞，常思安撫。所以內輟輔臣，俾爲師率，實欲保全慰諭，各使得宜。汝往欽哉！無越我丕訓。」
《唐書》曰：太尉李光弼，禦軍嚴峻而有禮，士卒望風畏憚。乾元中，郭子儀會九節度之師，不利於相州，詔以光弼代子儀爲河北副元帥。子儀寬恕，朔方將士多不奉法。時僕固懷恩引回紇內助，累立戰功，將帥多假借之。及光弼統師，懷恩爲右廂都知兵馬使。光弼出關，會諸軍於汜水，左廂都知兵馬使張用濟後至，斬於纛下，懷恩見而憚之，不敢惕息。光弼在河陽，令懷恩攻泰清於懷州，官軍頻不利。光弼怒，將斬之，懷恩出奇爲地道，偷得賊號，詐傳號令，賊軍大亂，遂撥懷州擒泰清而還。光弼舍之。泰清妻有美色，城破被俘，泰清從光弼求之，即命還泰清。議者稱自艱難已來，惟光弼行軍理戎沉毅有籌略，將帥中第一。
又曰：鳳翔將野詩、良輔，涇原將郝，各以名雄邊上，吐蕃嘗謂漢使曰：「唐國旣與吐蕃和好，何忘語也？」問曰：「何謂？」曰：「若不忘語，何因遣野詩、良輔作隴州刺史？」其畏憚如此。
