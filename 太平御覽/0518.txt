
《易·蠱卦》曰：�父之蠱，有子，考無咎，厲終吉。
又《家人卦》曰：家人槁々，悔厲吉；婦子嘻嘻，終吝。
《儀禮》曰：父爲長子。傳曰：何以三年也？正體於上，又乃將所傳重也。
《禮記·內則》曰：由命士以上，父子皆異宮。
又《祭義》曰：身也者，父母之遺體也。行父母之遺體，敢不敬乎！
《左傳·隱公》曰：衛莊公之子州吁有寵而好兵，公弗禁。石�昔諫曰：「臣聞愛子教之以義方，不納於邪。」
又《宣上》曰：楚司馬子良生子越椒，子文曰：「必殺之。是子也，熊虎之狀而豺狼之聲，不殺，必滅若敖氏矣。」
《論語》曰：陳亢問於伯魚曰：「子亦有異聞乎？」對曰：「未也。」嘗獨立，鯉趨而過庭，曰：「學詩乎？」對曰：「未也。」曰：「不學詩，無以言。」他日，又獨立，鯉趨而過庭，曰：「學禮乎？」對曰：「未也。」「不學禮，無以立。」鯉退而學禮。陳亢退而喜曰：「問一得三，聞詩聞禮，又聞君子之遠其子也。」
《孝經》曰：父子之道，天性也。
《周書》曰：周公三撻，伯禽往見商子。商子曰：「南山有橋，父道也；北山有梓，子道也。盍往觀之？」而伯禽往視橋梓。明日，朝，伯禽俯而趨。周公迎而撫之曰：「汝安見君子哉？」
《史記》曰：吳起，衛人，好用兵。嘗學於曾子，事魯君。出衛郭門，與其母決，嚙臂而盟曰：「起不爲卿相，不復入衛也。」
又曰：司馬談爲太史，天子建漢家之封，而太史公留滯周南，不得從事，發憤而卒。子遷適見父於河洛之間，太史公執遷手下泣曰：「其先即周之太史，後世中衰，絕於餘乎？汝後爲太史，則續吾祖矣。」
《漢書》曰：張湯，杜陵人。父爲長安丞。父出，湯爲兒守舍，遭鼠盜肉。父還，怒之，笞湯。湯掘地熏鼠，得鼠及餘肉，劾鼠，掠治傳爰書，訊鞫論報，取鼠與肉具獄磔堂下。父忽視其文辭，如老吏，大驚異，遂使書獄焉。
又曰：王遵字子貢，涿人。遷益州刺史。先是，王陽爲益州，至邛崍九折阪，嘆曰：「奉先人遺體，奈何數乘此險？」後以疾去。及遵至此阪，問吏曰：「此非王陽所畏道耶？」吏曰：「是。」遵叱其馭，曰：「驅之！王陽爲孝子，王遵爲忠臣。」
又曰：曹參代蕭何爲相國，日夜飲酒。子爲中大夫，惠帝怪之，令言曰：「無以請事，何以憂天下？」洗沐歸，具言。參怒之，乃笞二百，曰：「趣入侍！天下事，非汝所當言。」
又曰：路溫舒字長君，鉅鹿人。父爲里門監使。溫舒牧羊，因取澤中蒲截爲牒，編之寫書。
又曰：揚雄，蜀人。自揚季至雄，五代一子也。
又曰：韋賢字長孺，魯人。質樸少欲，篤志於學，通《詩》、《書》、《易》，以教受，號鄒魯大儒。爲丞相，薨。少子玄成，字少翁，以明經歷位丞相。故鄒魯諺曰：「遺子黃金滿籝，不如教之一經。」
又曰：張禹字子文，河內軹人。父徙家蓮勺，禹爲小兒，數至市。卜相者奇其面貌，謂禹父曰：「此兒多智，可令經學矣！」
又曰：疏廣字仲翁，東海蘭陵人也。明《春秋》，爲太子太傅。知止足，與兄子受上疏乞骸骨。上賜黃金二十斤，太子贈五十斤。歸鄉里，請故舊賓客爲樂。歲餘，子孫竊謂昆弟老人，勸說買田宅，廣曰：「吾豈不念子孫哉！顧有田廬，足供衣食，今更增益，以爲盈餘，教子孫怠惰耳。賢而多財損其志，愚而多財，益以爲其過。富者，衆之怨也。吾旣無教化於子孫，不欲益生於怨也。」
又曰：朱邑字仲卿，廬江人。少時爲桐鄉嗇夫，病且死，囑其子曰：「我爲桐鄉吏，其民愛我，死必葬之。後世子孫奉祀我，不如桐鄉死且葬之。」民爲起冢祠。
又曰：石奮從高祖，至景帝時爲九卿，子等四人官至二千石。景帝尊寵，號爲萬石君，以上大夫祿歸老於家。子孫有過，不誚讓，爲便坐，對案不食。
《後漢書》曰：馮勤字偉伯，魏郡人。曾祖楊，宣帝時爲弘農太守。有子八人，皆爲二千石，魏趙間號爲萬石君。
又曰：周華字宣光，汝南人。子勰字巨勝。自曾祖楊至勰孫恂，六代一子，皆知名。
又曰：吳祐字季英，陳留人。父恢爲南海太守，祐年十二，隨父到官。夥覃殺青簡竹以寫書，祐諫曰：「今大人逾越五嶺，遠在海濱，其俗誠陋，舊多珍怪，上爲國家所疑，下爲權威所望。此書若成，即載之而歸。昔馬援以薏苡興謗，王陽以衣囊僥名。嫌疑之間，先賢所慎。」恢奇之，乃撫其首曰：「吳氏世不乏季子矣。」
又曰：崔烈，涿郡人。靈帝開鴻都門榜賣官爵，烈入錢五百萬，得爲司徒。及拜日，天子臨軒，百僚畢會，帝欣謂親幸曰：「悔不至三公。」後聲譽日滅，烈不自安，問子釣曰：「吾爲三公，於議何如？」釣曰：「嫌大人銅臭。」烈舉杖擊之。釣時爲虎賁中郎，服虎弁載鶡尾，狼狽而走。烈駡曰：「死卒，父撾而走，豈孝乎？」釣曰：「舜之事父也，小杖受，大杖走。此恐陷父於不義，非不孝也。」烈慚而讓官。
《魏志》曰：張廣字嗣宗，魯第二子也。魯雅爲魏武所寵，諸子未勝纓，幷遣中使，拜授官爵。南鄭城碑曰：「位尊上將，體極人臣。五子十室，榮幷爵均。童年嬰稚，抱拜王人。命婚帝族，或尚或嬪。」
又曰：胡威字伯庸。父質操厲清白，爲荊州太守。威至荊州省之，十餘日歸，質賜絹一匹。威跪問曰：「大人清高，何得此物？」質曰：「俸祿之餘耳。」武帝問威曰：「卿清何如父清？」威曰：「臣不如父遠矣。」帝曰：「何？」對曰：「父清畏人知，臣清畏人不知，是以不如也。」
又曰：賈充字公閭。父逵晚生充，言充後當有充閭之度，故名充字公閭。
又曰：羊祜字叔子。年數歲，令乳母取所棄金環，乳母曰：「汝先無此物。」祜即指鄰人李氏東垣桑樹中，探得之。主人驚曰：「此吾亡兒所失物也。」時人謂祜前身爲李氏之子。
又曰：華嶠字叔駿。才學深博，爲秘書監。性嗜酒，率常沉醉。撰《漢紀》九十七卷，其十典未成而終。秘書監何邵奏嶠子徹爲佐著作，續成之，亦未竟而卒。
又曰：王隱字處叔，陳人。世寒素，父銓曆陽令，有著述志。每私錄晉事及功臣行狀，未就而卒。隱儒素自守，不交權貴，博學多聞，受遺業爲著作郎令，撰《晉史》。
又曰：孫盛字安國。次子放字齊莊，幼稱令惠。年七八歲，在荊州與父俱從庾亮出獵，亮謂曰：「君亦來耶？」放應聲答曰：「無小無大，從公於邁。」亮曰：「欲齊何莊？」放曰：「齊莊周。」亮曰：「不慕仲尼耶？」放曰：「仲尼生而知之者，非所企及。」亮大奇之，曰：「王輔嗣不過也。」
又曰：庾翼字稚恭，孫盛字安國。翼子愛客，常候孫盛。盛不在，見盛子放，謂之曰：「安國何在？」放曰：「往瘐稚恭家。」愛客曰：「孫氏大盛，有兒如此。」放曰：「不如諸庾之翼翼。」旣而語人曰：「我固得重呼奴公字。」
又曰：袁宏爲《東征賦》，幷列過江諸名德，獨不載桓彝，其子溫怒焉。宏一時之文宗，爲文不欲令人顯問。時幷游青山，飲歸，溫命宏同載，因問曰：「君作《東征賦》，何獨不及家君？」宏對曰：「尊公稱謂，非下官敢專。旣未遑啓，不敢顯之。」溫疑其不實，乃曰：「欲謂何？」宏曰：「風鑒散朗，或搜或引；身雖可亡，道則不殞；宣城之節，信而爲允也。」溫泫然而止。又不及陶侃，子胡奴嘗於曲室抽刀，逼問宏曰：「家君勛績如此，云何相忘？」宏急答曰：「精明百煉，在割能斷。功以濟時，職以靜亂。長沙之勛，爲史所贊。」胡奴乃止。
又曰：謝尚字祖仁，豫章太守鯤之子也。八歲，神悟夙成，鯤嘗攜之。或曰：「此兒一座顔回也。」尚應聲曰：「座無尼父，誰識顔回？」一席之賓莫不驚異。
又曰：王述字懷祖。遷尚書僕射。述每受職，不爲虛讓。其子坦之諫曰：「故事應讓。」述曰：「汝爲，我不堪也。」坦之曰：「非也，克讓自美耳。」述曰：「旣雲堪，何爲復讓也？」坦之爲桓溫府長史，溫子欲求婚於王，因坦之言其父。坦之乃還家省父。而述愛坦之，雖長大猶抱之於膝上。坦之乃言婚事於述，大怒，遽推坦之於膝下曰：「汝竟痴也！詎可視面女妻兵。」乃止。
又曰：阮籍謂王渾曰：「浚仲清賞，非卿倫也。共卿言不如共阿戎談。」及戎子邁有美名，少而肥大。戎日令食糠，轉益肥也。
又曰：王祥二子烈、芬幷知名，爲祥所重愛。同時而病，將亡遺囑，烈欲還葬舊土，芬欲留葬京邑。祥涕泣曰：「不忘鄉，仁也；不戀本，達也。惟仁與達，二子有焉。」
又曰：王衍喪幼子，山簡吊之，衍悲不自勝。簡曰：「孩抱中物，何至於此？」衍曰：「聖人忘情，最下不及於情。然則情之所鍾，正在吾輩也。」簡服其言，更爲之慟。
又曰：魏舒字陽元，爲司徒。子混字延廣，有才行，爲太子舍人，年二十七卒，朝野咸爲舒惜。舒每哀慟，退而嘆曰：「吾不及莊生遠矣，豈以無益自損！」更不復哭。
又曰：胡毋輔之字彥國，嗜酒。子謙之字子光，才學不及父而傲縱過之，至酣醉時，嘗自呼其父字。輔之不以介意，世以爲狂。
又曰：石崇字季倫，渤海南皮人，苞之少子也。生於青州，故小名齊奴。少敏惠，勇而有謀。父苞臨終分財與諸子，獨不及倫。其母爲言之，苞曰：「此兒雖小，後自能致。」
又曰：郤超字景興，一字嘉賓。父愔爲司徒。愔事道，超奉佛。愔又好聚積，錢數千萬，嘗開庫任超所取。超性好施，一日之中，散與親故，都盡。桓溫辟爲征西大將軍掾。溫懷不軌，超爲之謀，轉司徒左長史而卒。初雖黨桓氏，以愔忠於王室，不軌之事不令愔知。將亡，出一箱書付門生曰：「本欲焚之，恐公年老，老必傷憫爲弊。我亡後，若大損寢食，可呈此箱，不爾即便焚之。」愔後果哀悼成病，門生依旨呈之，則悉與溫往反密計悉見。愔於是大怒曰：「小子死恨晚矣！」更不復哭。
又曰：庾冰字季堅。都督江荊七郡軍事。子襲常貸官絹一匹，冰怒捶之，市絹十匹還官。
又曰：王�字仲祖。父�字文開，爲淦令。美容姿，嘗覽鏡自照，稱其父字曰：「王文開生如此兒！」
又曰：王導字茂弘。子悅字長豫，弱冠有高名。事親色養，導甚愛之，常與悅奕棋爭道。導笑曰：「想與有瓜葛，那得爾耶？」導性儉，帳下甘果爛敗，令棄之，雲勿使大郎知。悅爲中書郎，先導卒。導先夢人以百萬錢買悅，潛爲祈禱者備矣。尋掘地得錢百萬，意甚惡之，一一皆藏閉。及悅疾篤，導憂念，時至不食。積日，忽見一人，形狀甚偉，被甲持刀。導問是何人，曰：「僕蔣侯也。公兒不佳，欲爲請命，故來耳。」導因求之，食至數斗。食畢，謂導曰：「中書命盡，非可救也。」言訖不見。悅亦殞絕。
又曰：劉殷字長盛，新興人。有子七人，五人各授一經，其一子授《太史公記》，一子授《漢書》。一門之內七業俱興，北州之學，殷最爲盛門。
又曰：索靖子琳，字巨秀。少有逸群之才。靖每曰：「琳，宗廟之器，非簡札之用，州縣之任不足污吾兒也！」
又曰：戴若思，廣陵人。父昌，會稽太守。若思往武陵，時郡人潘京素有理筌識鑒。父遣若思與語，潘稱若思有公輔之才。
又曰：王獻之字子敬，羲之子也。謝安甚欽之，請爲長史，因問獻之曰：「君書何如家君？」答曰：「固不同。」安曰：「外論不爾。」對曰：「人那得知。」獻之嘗書，羲之自後掣其筆不得，嘆曰：「此兒當有大名。」又以掃帚沾泥書大字，方一丈，甚以爲工。
《宋書》曰：戴�字仲若，淮南人。父逵喜琴，�及兄勃幷受琴於父。父歿，所傳之聲不忍復奏，各造新弄五部。�又制長弄一部，幷傳於世。
《齊書》曰：世祖常問王儉：「當今誰能作五言詩？」對曰：「謝朏得父之膏腴。」
《梁書》曰：謝朏祖弘微，宋太常卿。父莊，齊光祿。朏十歲能屬文。莊多游山水賦詩，使朏命篇，覽筆便就。王京文謂莊曰：「賢子足稱神童。」莊笑曰：「真吾家幹金。」
又曰：王僧孺父延年，加爲常侍。孺五歲，父友饋延年柰者，先與僧孺。孺曰：「大人未見，不敢先嘗。」不受之。
又曰：柳惲字文暢。父世隆善彈琴，爲士流第一。惲每奏其聲，嘗感傷憂思。後因之變體寫古曲。
《家語》曰：吳延陵季子聘於上國，其長子死，葬於贏博之間，斂以時服。其坎深不至泉，其高可隱。孔子曰：「延陵季子之合於禮者也。」
《列子》曰：魏人有東門吳者，年四十，有一子，喪之而不憂。其相室曰：「公之愛子也，天下無有。今子死不憂，何也？」東門吳曰：「吾嘗無子之時不憂，今子死，乃與向無子同，又奚憂焉。」
《呂氏春秋》曰：晉平公問祁黃羊曰：「國無尉，其誰可？」乃雲其子年。君子聞之，曰：「祁黃羊可謂至公矣。」
《三輔要錄》曰：韋康字元將，京兆人。孔融與康父端書曰：「前見元將來，淵才亮茂，雅度弘毅，偉世之器也。昨日又見仲將來，懿性貞實，文敏志篤，誠保家之主也。不意雙珠出於老蚌。」
《郭子》曰：楊修字德祖。九歲聰惠。孔文舉詣其父，父不在，乃呼修。修爲設果，果有楊梅，融指示兒曰：「此君之家果耶？」修應聲曰：「未聞孔雀是夫子之家禽獸。」
《姓氏英賢錄》曰：宋顔竣字士遜，少有令名。太祖問其父延之曰：「諸子誰有卿風？」延之曰：「峻得臣筆，測得臣文，�得臣義，濯得臣酒。」
《世說》曰：豫章太守顧邵，雍之子也，在郡卒。雍時盛集賓客，自與客棋，而信至，無兒書。雖神色不變，而心了其故，以爪扌舀掌，流血沾襟。客散，方嘆已無延陵之高，豈有喪明之痛。於是豁然神氣自若。
又曰：客有問陳季方曰：「足下家君有何功德而荷天下重名？」季方曰：「吾家君譬如桂樹，生於太山之阿，上有萬仞之高，下有不測之淵，上爲甘露所沾，下有淵泉所潤。當此之時，焉知太山之高，淵泉之深，不知有功德與無也。」
