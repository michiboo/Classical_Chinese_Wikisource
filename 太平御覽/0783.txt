
范曄《後漢書》曰：高句驪國，節於飲食，而好治宮室。其俗淫，皆潔淨自喜，夜輒男女群聚為倡樂。
《魏略》曰：高句麗國，在遼東之東千里。其王都於丸都之下，地方二千里，戶三萬。多山林，無源澤，其國貧儉土著。為宮室宗廟，祠靈星社稷。其俗吉凶喜寇抄。其國置官，有相加軍盧、沛者、古鄒加，尊卑各有等。本捐奴部為王，稍微弱，今桂婁部代之。大家不田作，下戶給賦稅，如奴。俗好歌舞。其人自喜跪拜申一腳，與夫餘異，行步皆走。又以十月會祭天，名曰東盟。有軍事亦祭天，殺牛觀蹄，以占吉凶。大加著幘，如幘無後；其小加著折風，形台弁。無牢獄，有罪者即會加評議，便殺之，沒入妻子為奴婢；盜一責十二。婚姻之法，女家作小屋於大屋之後，名為婿屋，婿暮至女家戶外，自名跪拜，乞得就女宿，女家聽之，至生子，乃將婦歸。其俗淫，多相奔誘。其死葬有槨無棺，停喪百日。好厚葬，積石為封，列種松柏。兄死，亦報嫂。俗有氣力，便弓矢、刀矛，有鎧，習戰。又有小水㹮，俗出好弓，其馬小，便登山。夫餘不能臣也，沃沮、東穢皆屬之。其國都依大水而居。王莽時，發句麗以伐胡，不欲行，亡出塞，為寇害。莽更名為下句麗。
《後魏書》：高句麗者，出於夫餘。自言先祖朱蒙，母河伯女，夫餘王閉於室中，為日所照，引身避之，日影又逐，既而有孕，生一卵，大如五升。夫餘王棄之，與豕，豕不食；棄之於路，牛馬避之；又棄之野，眾鳥以毛茹之。夫餘王剖之，不能破，遂還其母。其母以物裹之，置於暖處，有一男破殼而出。及其長也，字之曰朱蒙。其俗言朱蒙者，善射也。夫餘國人以朱蒙非人所生，將有異志，請除之。王不聽，命之養馬。朱蒙每私試，知其善惡，駿者減食令瘦，駑者善養令肥。夫餘王以肥者自乘，以瘦者給朱蒙。後狩於田，以朱蒙善射，射給以一矢。朱蒙雖一矢，殪獸甚多。夫餘之臣又謀殺之。朱蒙母陰知，以告朱蒙。朱蒙與烏餘二人棄夫餘東南走。中道遇一大水，欲濟無梁，夫餘人追之甚急。朱蒙告水曰：「我是日子，河伯外孫。今日逃走，追兵垂及，如何得濟？」於是魚鱉並浮，為之成橋。朱蒙得度，魚鱉乃解，追騎不得度。朱蒙至普述水，遇見三人，其一人衣著麻，一人著納衣，一人著水藻衣，與朱蒙至紇升骨城，遂居焉。號曰高句麗，因以高為氏焉。
《北史》曰：朱蒙，在夫餘時，其妻懷孕，朱蒙逃後生子。始閭諧，及長，知朱蒙為國王，即與母亡歸之，名曰閭達，委之國事。朱蒙死，至孫莫來立，乃並夫餘。漢武帝元封四年，滅朝鮮，置玄菟郡，以高句麗為縣以屬之。漢時，賜之衣幘、朝服、鼓吹，常從玄菟郡受之。後稍驕，不復詣郡，但於東界築小城受之，遂名此城為幘溝婁。溝婁者，句麗城名也。
又曰：公孫度之雄海東也，高句麗伯固與之通好。伯固死，伊夷模立。伊夷摸數寇遼東，建安中，公孫康出軍擊之，大破其國，焚燒邑落。伊夷模更作新國於九都山下。
又曰：高句麗伊夷模死，其子位宮立。始，位宮曾祖宮，生而目開能視，國人惡之。及長，凶虐，國以破殘。及位宮生，亦能視人。高麗呼相似為位，以為似其曾祖宮，故名位宮。亦有勇力，便鞍馬，善射獵。魏正始中，位宮寇遼西。安平五年，幽州剌史毋丘儉將萬人，出玄菟討位宮，大戰於沸流，敗走。儉追至頳峴，懸車束馬登丸都山，屠其所都。位宮單將妻子遠竄。六年，儉復討之，位宮輕將諸加奔伏沃沮。儉使將軍王頎追之，絕沃沮千餘里，到肅慎南界，刻石紀功。又刊九都山銘不耐城而還。
又曰：後魏太武帝時，高麗王釗曾孫璉始遣使者詣安東，奉表貢方物，並請國諱。太武嘉其誠款，詔下帝系名諱於其國，使員外散騎侍郎李敖拜璉為都督遼海諸軍事、高句麗王。敖至其所居平壤城，訪其方事，雲去遼東一千餘里至柵城，南至小海，北至舊夫餘，人戶三倍於前。後魏時，貢使相尋，歲致黃金二百斤、白銀四百斤。
又曰：後魏文明太后以獻文六宮未備，敕璉令薦其女。璉奉表云：「女已出，求以弟女應旨。」朝廷許焉。會獻文崩，乃止。
又曰：後魏太和十五年，璉死，其孫雲立，復賜以衣冠服物車旗之飾。自此歲常貢獻。至大統十年，其王成遣使至西魏朝貢。及齊受東魏之禪，又朝於齊文宣，加成使持節侍中、驃騎大將軍，高麗王如故。
又曰：北齊天保三年，文宣至營州，使博陵崔柳使於高麗。求魏末流人。敕柳曰：「若不從者，以便宜從事！」及至，不見許。柳張目叱之，拳擊成，墜於床下，成左右雀息不敢動，乃謝服。柳以五千戶反命。
又曰：高句麗東至新羅，西度遼二千里，南接百濟，北鄰鞂鞨一千餘里。人皆土著，隨山谷而居，衣布帛及皮。土田薄瘠，蠶農不足以自供，故其人節飲食。其王好修宮室，都平壤城，亦曰長安城。其城隨山屈曲，南臨氵貝水。城內惟積倉儲器備，寇至方入固守，王別為宅於其側，不常居之。其外復有國內城及漢城，亦別都也，其國中呼為三京。復有遼東、玄菟等數十城，皆置官司，以相統攝焉。其置官有大對盧已下凡十二等分，掌內外事。復有內評五部褥薩，人皆頭著折風，形如弁，士人加插二鳥羽。貴者其冠曰蘇骨多，用紫羅為之，飾以金銀。服大袖衫、大口褲、素皮帶、黃革履。婦人裙襦加襈。書有五經、三史、《三國志》、《晉陽秋》。兵器與中國略同。及春秋校獵，王親臨之。稅布五匹、谷五石。遊人則三年一稅，十人共細布一匹。其刑法峻，罕有犯者。樂有五弦琴、箏、篳篥、橫吹、蕭、鼓之屬，吹蘆以和曲。每年初，聚戲氵貝水上，王乘腰輿，列羽儀觀之。事畢，王以衣入水，分為左右二部，以水石相濺擲，喧呼馳逐，再三而止。性多詭伏，言辭鄙穢，不簡親疏，父子同川浴，共室寢。好歌舞。常以十月祭天，其公會，衣服皆錦繡，金銀以為飾。好蹲踞，食用俎豆。出三尺馬，雲本朱蒙所乘馬種，即果下也。風俗尚淫，不以為愧。俗多游女，夫無常人，夜則男女群聚而戲，無有貴賤之節。有婚嫁取，男女相悅即為之。男家送豬、酒而已，無財聘之禮；或有受財者，人共恥之，以為賣婢。死者殯在屋內，殯三年，擇吉日而葬。居父母及夫喪皆三年，兄弟三月。初終哭泣，葬則鼓舞作樂以送之，埋訖，取死者生時玩好車馬置墓側，會葬者爭取而去。
又曰：隋開皇中，高麗王元率鞂鞨萬餘騎寇遼東西，營州總管韋世沖擊走之。帝大怒，命漢王諒為元帥，總水陸討之，下詔黜其爵位。元亦惶懼，遣使謝罪，上表稱「遼東糞土臣元」云云。上於是罷兵，待之如初，元亦歲遣朝貢。煬帝嗣位，天下全盛，高昌王、突厥啟人可汗並親詣闕貢獻。於是徵元入朝，元懼，蕃禮頗闕。大業七年，帝將討元罪，車駕度遼水，止營於遼東。又敕諸將：高麗若降，即宜撫納，不得縱兵入城。城陷，賊輒言降。諸將奉旨，不敢赴機，每先馳奏，比報，賊守御亦備，復出拒戰，如此者三。帝不悟，由是食盡師老，轉輸不繼，諸軍多敗績，於是班師。
又曰：隋大業九年，煬帝復親徵高麗。敕諸軍以便宜從事。諸將分道攻城。賊勢日蹙。會楊玄感作亂，帝大懼，即日六軍並還。十年，發天下兵，會賊盜蜂起，所在阻絕，軍多失期。至遼水，高麗亦困弊，遣使乞降。帝許之，頓懷遠鎮受其降，仍以俘囚軍實歸至京師。
《南史》曰：高麗本有五族，有消奴部、絕奴部、慎奴部、灌奴部、桂婁部。本消奴部為王，微弱，桂婁部代之。其置官，有對盧則不置沛者，有沛者則不置對盧焉。晉安帝義熙九年，高翼奉表獻赭白馬。宋元嘉十五年，馮弘為魏所攻敗，奔高麗北豐城，表求迎接。文帝遣使王白駒、趙次興迎之，並令高麗資遣。璉不欲弘南，乃遣將孫漱、高仇等襲殺之。白駒等率所領七千餘人生擒漱，殺仇等二十人。十六年，文帝欲侵魏，詔璉獻馬八百匹。大明二年，又獻肅慎矢及楛矢、石砮。曆齊、梁，並授爵位，遣使奉表獻方物不絕。
《唐書》曰：高麗者，出自扶餘之別種。其國都於平壤城，即漢樂浪郡之故地，在京師東五千一百里。其官大者號大對盧，比一品，總知國事。三年一代，若稱職者，不拘年限。交替之日，或不相祗服，皆勒兵相攻，勝者為之。其王但閉宮自守，不能制御。次曰太大兄，比正二品。對盧以下，官總十二級。外置州縣六十餘城，大城置傉薩一人，比都督。諸城置道使，比剌史。其下各有僚佐，分掌曹事。衣裳服飾，惟王五彩，以白羅為冠，白皮小帶，其冠及帶咸以金飾。官之貴者，則青羅為冠，次以緋羅，插二鳥羽及金銀為飾。衫筒袖，褲大口，白韋帶，黃革履。國人衣褐戴弁，婦人首加巾幗。好圍棋、投壺之戲，人能蹴鞠。食用籩豆簠簋樽俎罍洗，頗有箕子之遺風。其所居必依山谷，皆以茅草葺舍，惟佛寺神廟及王宮官府乃用瓦。其俗貧窶者多冬月皆作長坑，下燃火，溫以取暖；種田、養蠶略同中國。城東有大穴，名神隧，皆以十月王自祭之。俗愛書籍，至於衡門廝養之家，各於街衢造大屋，謂之局堂，子弟未婚之前，晝夜於此讀書、習射。
又曰：武德二年，高麗王建武遣使來朝。四年，又遣使朝貢。高祖感隋末戰士多陷其地，五年賜建書云：「在此所有高麗人等，已令追括尋即遣送；彼處有此國人者，王可放還，務盡綏育之方，共弘仁恕之道。」於是建武悉搜括華人，以禮賓送，前後至者萬數，高祖大喜。七年，遣使往冊建武為上柱國、遼東郡王、高麗王，仍將天尊像及道士往彼，為之講《老子》，其王及道俗等觀聽者數千人。貞觀二年，破突厥頡利可汗，建武遣使奉賀，並上封域圖。五年，詔遣廣州都督府司馬長孫師往，收瘞隋時戰亡骸骨，毀高麗所立京觀。
又曰：貞觀十六年，高麗西部大人蓋蘇文有罪，其王建武議欲誅之。蘇文乃召部兵於城南，雲將校閱，諸大臣皆來臨視，蘇文勒兵盡殺之。因馳入王宮，殺建武，立其弟大陽子臧為王，自立為莫離支，猶中國兵部尚書兼中書令之職也，自是專國政。蘇文姓泉氏，須面甚偉，形體魁傑，身佩五刀，左右莫敢仰視。恆令其屬官俯伏於地，踐之上馬，下亦如之。出必先布隊仗，導者長呼，以辟行人，百姓畏避，皆自投坑谷。太宗聞之，遂出師弔伐。十九年，命刑部尚書張亮為平壤道行軍大總管，領將常何等率江淮嶺硤勁卒四萬、戰船五百艘，自萊州泛海趨平壤；又以英國公李勣為遼東道行軍大總管，江夏王道宗為副，率步騎六萬趨遼東。兩軍合勢，太宗親御六軍以會之。夏四月，李勣軍渡遼，進攻蓋牟城，拔之，以其城置蓋州。五月，渡遼水，詔徹橋梁，以堅士卒志。帝既至遼東城下，見士卒負擔以填塹者，帝分其尤重者，於馬上載之。從官悚動，爭齎以送城下。高麗聞我有拋車，飛三百斤石於一里之外者，甚懼之，乃於城上積木為戰樓，以拒飛石。勣列車發石，以擊其城，所遇盡潰。又推撞車，撞其樓閣，無不傾倒。拔其城為遼州。初，帝自定州命每十里置一烽，屬於遼城，與太子約：克遼東當舉烽。是日，帝命舉烽。師次白崖城，右衛太將軍李思摩中弩矢，帝親為吮血，將士聞之莫不感勵。城主孫戊音遂乞降，以其城置岩州，授伐音為剌史。我軍之渡遼也，莫離支遣加戶城七百人戍蓋牟城，李勣盡虜之。其人並請隨軍自效，太宗謂曰：「詎不欲爾之力？爾家悉在加屍，爾為吾戰，彼將為戮矣。破一家之妻子，取一人之力用，吾不忍也！」悉令放還。車駕進次安市城，高麗北部耨薩高延壽、南部高惠真，率高麗、鞂鞨之眾十五萬來救，引軍直進。太宗夜召諸將，躬自指麾，因令所司張受降幕於朝堂之側，曰：「明日午時納降虜於此矣！」遂率軍而進，至時，果敗二帥之眾。太宗因按轡觀賊營壘，謂侍臣曰：「高麗傾國而來，存亡所系，一麾而敗，天祐我也。」因下馬再拜以謝天，名所幸山為駐蹕山，令中書侍郎許敬宗為文，勒石以紀其功。八月，移營安市誠東，李勣等攻拔之，乃詔班師。初，攻陷遼東城，其中應沒為奴婢者一萬四千人，並遣集幽州，將分賞將士。太宗憫其父母妻子一朝分散，令有司准其直以布帛贖之，赦為百姓，其眾歡叫之聲三日不息。
又曰：貞觀二十年，高麗遣使來謝罪，並獻二美女。太宗謂其使曰：「歸謂爾主：美色者，人之所重。爾之所獻，信為美麗。憫其離父母兄弟，於本國留其身而忘其親，愛其色而傷其心，我不取也。」並還之。
又曰：乾封元年，高麗遣其子入朝，陪位於太山之下。其年，蓋蘇文死，其子男生代為莫離支，與弟男建、男產不睦，為其所逐，走據國內城，使其子獻城，詣闕求哀。十一月，命英國公李勣率郭侍封等以徵之。二年二月，勣至城，謂諸將曰：「新城是高麗西境鎮城，最為要害。若不先圖，余未易可下。」遂引兵於城西南，據山築柵，且攻且守。城中窘急，數有降者。自此所向克捷，高藏及男建遣男產將首領九十八人持帛幡出降，請使入朝，勣以禮延接。男建猶閉門固守。十一月，拔平壤城。虜高藏、男建等至京師，獻俘於含元宮。乃分其地，置都督府九，州四十二，縣一百。又置安東都護府以統之。擢其酋渠有功者，授都督、刺史及縣令，與華人參理。仍遣左武衛將軍薛仁貴總兵鎮之。自是高氏君長遂絕。
