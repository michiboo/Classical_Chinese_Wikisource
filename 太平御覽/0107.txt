
《隋書》曰：恭皇帝諱侑，元德太子之子也。母曰韋妃。性聰敏，有器度。大業三年。立爲陳王。後數載，徙爲代王，邑萬戶。及煬帝親征遼東，令於京師總留事。十一年，從幸晉陽，拜太原太守。尋鎮京師。義兵入長安，尊煬帝爲太上皇，奉帝纂業。大業十三年十一月壬戌，上即皇帝位於大興殿，詔大赦天下，改義寧元年，大辟罪已下，咸赦除之。甲子，以光祿大夫、大將軍、太尉唐公爲假黃鉞、使持節、大都督內外諸軍事、尚書令、大丞相，進封唐王。二年三月丙辰，左屯衛將軍宇文化及弒太上皇於江都宮，立秦王浩爲帝。戊辰，詔唐王備九錫之禮，加璽紱、遠游冠、綠糸戾綬，位在諸侯王上。唐國置丞相以下，一依舊式。五月，戊午，詔曰：「天禍隋國，大行太上皇遇盜江都，酷甚望夷，釁深驪北。憫予小子，奄逮不愆，哀號永感，心情麋潰，仰惟荼毒，仇復靡申，形影相弔，罔知啓處。相國唐王，膺期命世，扶危拯溺，自北租南，東征西怨，總九合於一匡，決百勝於千里，糾率夷夏，大庇氓黎，保乂朕躬，繄王是賴。德侔造化，功格蒼，兆庶歸心，歷數斯在，屈爲人臣，載違天命。在昔虞、夏，揖讓相推，苟非重華，誰堪命禹！當今九服崩離，三靈改卜，大運去矣，請避賢路，兆謀布德，顧已莫能，私重命駕，須歸藩國。予本代王，及予而代，天之所廢，豈其如是！庶憑稽古之聖，以誅四凶，幸值維新之恩，預充三恪。雪冤恥於皇祖，守禋祀於孝孫，朝聞夕殞，及泉無恨，今遵故事，遜於舊邸。庶官群辟，改事唐朝，宜依前典，趣上尊號。若釋重負，感泰兼懷，假手真人，俾除醜逆。濟濟多士，明知朕意。」仍敕有司，凡有表奏，皆不得以聞。是日，上遜位於大唐。唐以上爲雋阝國公。武德二年夏五月崩，時年十五。
史臣曰：「恭帝年在幼沖，遭家多難，一人失德，四海土崩。群盜蜂起，豺狼塞路，南巢遂往，流彘不歸。既鍾百六之期，躬踐數終之運，謳歌有屬，笙鏞變響，雖欲不遵堯舜之跡，其庸可得乎！」
《唐書》曰：李密，字玄邃，本遼東襄平人也。父寬，隋上柱國、蒲山公。密以父蔭爲左親侍，常在仗下，煬帝顧見之，退謂許公宇文述曰：「向者在仗下小兒爲誰？」許公對曰：「故蒲山公李寬子密也。」帝曰：「{棝}黑色小兒視瞻異常，勿令宿衛。」他日，述謂密曰：「弟聰令如此，當以才學取官，王衛■脞，非養賢之所。」密大喜，因謝病，專以讀書爲事，時人希見其面。嘗欲尋包愷，乘一黃牛，被以蒲存，仍將《漢書》一帙掛於角上，一手捉牛靷，一手翻卷書讀之。尚書令、越國公楊素見於道，從後按轡躡之。既及，問曰：「何處書生，耽學若此？」密識越國公，乃下牛再拜，自言姓名。又問所讀書，答曰：《項羽傳》。越公奇之，與語大悅，謂其子玄感等曰：「吾觀李密識度，汝等不及。」於是玄感傾心結。大業九年，煬帝伐高麗，使玄感於麗陽監運。時天下騷動，玄感將謀舉兵，潛遣人入關迎密，以爲謀主。密至，謂玄感曰：「今天子出征，遠在遼外，今公擁兵出其不意，長驅入薊，直扼其喉。前有高麗，退無歸路，不過旬朔，賫糧必盡。舉麾一召，其衆自降，不戰而擒，此計之上也。關中四塞，天府之國，若西入長安，掩其無備，天子雖還，失其襟帶。據險臨之，故當必克，萬全之勢，此計之中也。若隨近逐便，先向東都，頓堅城之下，勝負殊未可知，此計之下也。」玄感曰：「公之下計，乃上策也。」密計遂不行。及玄感敗，密乃間行入關，爲捕者所獲。時煬帝在高麗，密與其黨俱送帝所，及出關外，防禁漸弛，密請通市酒食，每夜宴飲，喧嘩竟夕，使者不以爲意。行至邯鄲，密等七人夜穿墻而遁。詣淮陽，隱姓名，自稱劉智遠，聚徒教授。經數月，密鬱鬱不得志，爲詩曰：「金風蕩初節，玉露雕晚林。此夕窮途士，鬱陶傷寸心。野平葭葦合，村落藿藜深。眺聽良多感，徙倚獨沾襟。沾襟何所爲，悵然懷古意。秦俗猶未平，漢道將何冀？樊噲市井屠，蕭何刀筆吏。一朝時運會，萬古傳名謚。寄言世上英，虛名其可愧。」詩成而泣下數行。會東都賊帥翟讓者聚黨萬餘人，密往歸之。密因王伯當以策幹讓曰：「當今主昏於上，人怨於下，銳兵盡於遼東，和親絕於突厥，方乃巡遊揚、越，委棄京都，此亦劉、項奮起之會。以足下雄材大略，席捲二京，誅滅暴虐，則隋氏不足亡也。」翟讓深加敬異，遣說諸小賊，所至皆降。密又說讓曰：「今兵衆既多，糧無所出，若直取滎陽，休兵館穀，待士勇馬肥充，然後可與人爭利。」讓以爲然。於是破金堤關，掠滎陽諸縣堡城，多下之。滎陽太守楊慶及通守張須陁以兵討讓，讓大懼，將遠避之。密曰：「須陁勇而無謀，兵又驟勝，既驕且狠，可一戰而擒之。公但列陣以待，爲公破之。」將戰，密分兵千餘人於林木間設伏。讓與戰不利，稍卻，密發伏自後掩之，須陁衆潰，與讓合擊，大破之，遂斬須陁於陣。讓於是令密別統所部。密尋復說讓曰：「昏主蒙塵，播蕩吳、越，群兵競起，海內饑荒。明公以英傑之才，統驍雄之旅，宜當廓清天下，誅剪群凶，豈可求食草間，常爲小盜而已。今東都士庶，中外離心，留守諸官，政令不一。明公親率大衆，直掩興洛發倉，發粟以賑窮乏，遠近孰不歸附？百萬之衆，一朝可聚，先發制人，此機不可失也！」讓曰：「請君先發，僕領諸軍便爲後殿。得倉之日，當別議之。」大業十三年春，密與讓領兵七千人出陽城北，逾方山，自羅口襲興洛倉，破之。開倉恣人所取，老弱繈負，道路不絕，衆至數十萬。隋越王侗遣虎賁郎將劉長恭率步騎二萬五千討密，密一戰破之，長恭僅以身免。讓於是推密爲主，號爲魏公。二月，於鞏南設壇場，即位，稱元年，其文書行下稱行軍元帥魏公府。拜翟讓爲司徒，封東郡公。於是城洛口以居之。隋虎賁郎將裴仁基率其子行儼以虎牢歸密，因遣仁基與孟讓率兵二萬餘人襲興洛倉，破之。入東都郛郭，掠居人，燒天津橋，東都出兵乘之，仁基等大敗，密復親率兵三萬逼東都，將軍段達等出兵七萬拒之，戰於故都城，隋軍敗走。密復下興洛倉而據之，大修營塹，以Τ東都，仍作書數煬帝十罪以移郡縣。密兵鋒甚銳，每入苑與隋軍連戰，會密爲流矢所中，臥於營內，東都復出兵乘之，密衆大潰，棄興洛倉，歸於洛口。煬帝遣王世充率勁卒五萬擊之。密與戰不利，世充營於洛西，與密相拒百餘日，大小六十餘戰。武陽郡丞元寶藏、黎陽賊帥李文相、平原賊帥郝孝德幷歸於密，共襲破黎陽倉，據之。翟讓部將王儒信勸讓爲大冢宰，總統衆務，以奪密之權。讓兄寬復謂讓曰：「天子止可自作，安得與之人！若汝不能作，我當爲之。」密聞其言，陰有圖讓之計。會世充列陣而至，讓出拒之，爲世充所擊，讓軍少失利，密率精銳赴之，世充敗走。明日，讓至密所，欲爲宴樂，具饌以待之。密引讓而座，以良弓示讓，讓方引滿，密遣壯士自後斬之，幷殺其兄寬及王儒信。讓部將徐世、單雄信等頓首求哀，密幷釋而慰喻之。乃命徐世、單雄信、王伯當分統其衆。未幾，世充襲倉城，密復破之。世充復移營洛北，造浮橋，悉衆以擊密，密與千餘騎拒之，不利而退。世充因薄其城下，密簡銳卒數百人以邀之，世充大潰，乘勝陷偃師，於是修金墉城居之，有衆三十餘萬。將作大匠宇文愷叛東都，降於密。東至海、岱，南至江、淮，郡縣莫不遣使歸密。竇建德、朱粲、楊士林、孟海公、徐圖朗、盧祖尚、周法明等幷遣使通表於密勸進，於是密下官屬咸勸密即尊號，密曰：「東都未平，不可議此。」及義旗建，密負其強盛，欲自爲盟主，乃致書於高祖爲兄請合從以滅隋，高祖覽書笑曰：「李密陸梁放肆，不可以折簡招之。吾方安輯京師，未遑東討，即相阻絕，此便是更生一秦。密今適所以爲吾拒東都之兵。令作書報密曰：「今日鑾輿南幸，恐同永嘉之勢。順此中原，鞠爲茂草，興言感嘆，實疚於懷。脫知動靜，遲數貽報，未面虛襟，用增勞軫。名利之地，鋒鏑縱橫，深慎垂堂，勉茲鴻業。」密得書甚悅，示其部下曰：「唐公見推，天下不足定。」於是不虞義師而專意於世充。
俄而宇文化及率衆自江都北指黎陽，兵十餘萬，密乃自將步騎二萬拒之。隋越王侗稱尊號，遣使者授密太尉、尚書令、東南道大行台行軍元帥、魏國公，令先平化及，然後入朝輔政。密將與化及相抗，恐前後受敵，因卑辭以報謝焉。化及至黎陽，與密相遇，密遣徐世守倉城，化及攻之不能下。密知化及糧且盡，因僞與和，以弊其衆。化及弗之悟，大喜，恣其兵食，冀密饋之。後知其詐，化及怒，與密大戰於衛州之童山下，密爲流矢所中，頓於汲縣。化及力竭糧盡，衆多叛之，掠汲縣，北趣魏縣。密引兵而西，遣使朝於東都，執弒煬帝者於弘達以獻越王侗。侗召密入朝，至溫縣，聞世充作難而止，乃歸金墉城。密雖據倉而無府庫，兵數戰皆不獲賞，又厚撫初附之兵，由是衆心漸怨。武德元年九月，世充以其衆五千來決戰，密留王伯當守金墉，自引精兵就偃師，北阻邙山以待之。世充軍至，密遂敗績，至是萬餘人馳向洛口。密將入洛口倉城，邴元真已遣人潛引世充，密陰知之，不發其事，欲待世充兵半渡洛水，然後擊之。及世充軍至，密候騎不時覺，比將出戰，世充軍已濟矣。密自度不能支，引騎而遁，往赴武平，元真以城降於世充。密將如黎陽，或謂密曰：「殺翟讓之際，徐世凡至於死，今向其所，安可保乎？」時王伯當棄金墉，保河陽，密以輕騎自武平歸之，謂伯當曰：「兵敗矣，久苦諸君！我今自刎，請以謝衆。」伯當抱密，號叫慟絕，衆皆泣，莫敢仰視。密復曰：「諸軍幸不相棄，當共歸關中，密身雖無功，諸君必保富貴，」於是，從入關者尚二萬人。高祖遣使迎勞，相望於道，密大喜，謂其徒曰：「我有衆百萬，一朝至此，命也。今事敗歸國，幸蒙殊遇，當思竭忠，以奉所事耳？且山東連城數百，知吾至此，遣使招之，盡當歸國。比於竇融，勛亦不細，豈不以一台司見處乎？」及至京師，禮數益薄。尋拜光祿卿，封邢國公。未幾，聞其所部將帥，皆不附世充，高祖使密領本兵往黎陽，招集故時將士，經略世充。時王伯當爲左武衛將軍，亦令爲副。密行至桃林，高祖復征之，密大懼，謀將叛。伯當頗止之，密不從，因謂密曰：「義士之立志也，不以存亡易心。伯當荷公恩禮，期以性命相報。」乃簡驍勇數十人，著婦人衣，載冪，藏刀裾下，詐爲妻妾，自牽之入桃林縣舍。須臾，變服突出，因據縣城，驅掠畜産，直趣南山。時右翊衛將軍史萬寶留鎮熊州，遣副將盛彥師率步騎數千追躡，至陸渾縣南七十里，與密相及。彥師伏兵山谷，密軍先渡，橫出擊，敗之，遂斬密，時年三十七。
《唐書》曰：王世充，字行滿，本姓支，西域胡人也。世充頗涉經史，尤好兵法及龜策，推步之術，開皇中，以軍功拜儀同。善敷奏，明習法律，然舞弄文法，高下其心。或有駁難之者，世充利口飾非，辭義鋒起，衆雖知其不可而莫能屈。大業中，累遷江都郡丞，兼領江都宮監。時煬帝數幸江都，世充善候人主顔色，阿諛順旨，每入言事，帝必稱善。乃雕飾池台，陰奏遠方珍物，以媚於帝，由是益昵之。十年，齊郡賊帥孟讓自長白山寇掠諸郡，至盱眙，有衆十餘萬。世充以兵拒，大破之。煬帝以世充有將帥才略，復遣領兵討諸小盜，所向盡平。十一年，突厥圍煬帝於雁門。世充盡發江都人將往赴難，在軍中蓬首垢面，悲泣無度，曉夜不解甲，藉草而臥，煬帝聞之，以爲忠，益信任之。十二年，遷江都通守。及李密攻陷洛口倉，進逼東都，煬帝特詔世充大發兵於洛口，以拒密。又遣就軍拜世充爲將軍，趣令破賊。世充引軍渡洛水與李密戰，世充軍敗績，乃率餘衆歸河陽。時天寒大雪，兵土在道凍死者數萬，比至河陽，才以千數。世充自系獄請罪，越王侗遣使赦之，征還洛陽，置營於含嘉倉城，收合亡散，復得萬餘人。俄而宇文化及作難，越王侗嗣位於東都，拜世充爲吏部尚書，封鄭國公。進拜尚書左僕射，總督內外諸軍事。世充去含嘉城，移居尚書省，專宰輔政。以其兄世輝爲內史令，入居禁中，子弟鹹擁兵馬，鎮諸城邑。未幾，李密破，宇文化及還，其勁兵民馬多戰死，士卒疲倦。世充欲乘其弊而擊之，恐人心不一，乃假託鬼神，言夢見周公。乃立祠於洛水，遣巫宣言周公欲令僕射急討李密，當有大功，不〈音否〉則兵皆疫死。充兵多楚人，俗信妖言，衆皆請戰。世充簡練精勇，得二萬餘人，馬二千餘匹，軍於洛水南。密軍偃師北山上。世令軍人秣馬蓐食，遲明而薄密。密軍潰，以數十騎走河陽，率餘衆入朝。世充盡收其衆，振旅而還。侗進世充太尉，以尚書省爲府，備置官屬。世嘗於侗前賜食，還家，遂大嘔吐，疑遇毒所致，自是不復朝請，與侗絕矣。遣雲定興、段達入奏於侗，請加九錫之禮。二年三月，遂策授相國，總百揆，封鄭王，加九錫備物。段達、雲定興等入見於侗曰：「天命不常，鄭王功德甚盛，願陛下揖讓告禪，遵唐、虞之跡。」侗怒。四月，假爲侗詔策禪位，遣兄世輝廢侗於含涼殿，世充僭即皇帝位，建元曰開明，國號鄭。立子玄應爲皇太子。世充每聽朝，必殷勤誨諭，言詞重復，千端萬緒。或輕騎游歷街衢，亦不清道，百姓但避路而已，按轡徐行。謂百姓曰：「昔時天子深坐九重，下情無由聞徹。世充非貪寶位，本欲救時，今當如一州刺史，每事親覽，當與士庶共評朝政。今止於順天門外，置座聽朝。」又令西朝堂抑屈，東朝堂受直諫。於是獻書上事，日有數百，條疏既煩，省覽難遍，數日後不復更出。
世充遣其侄行本鴆殺侗，謚曰恭皇帝。十月，世充率衆東徇地，至於滑州，仍以兵臨黎陽。世充屯兵不散，倉粟日盡，城中人相食。七月，秦王率兵攻之，陳兵於青城宮，世充悉兵來拒，隔澗而言曰：「隋末喪亂，天下分崩，長安、洛陽各有分地，世充唯願自守，不敢西侵。王乃盛相侵軼，遠入吾地，三崤之道，千里饋糧，以此出師，未見其可。」太宗謂曰：「四海之內，皆承正朔，惟公執迷，獨阻聲教，東都士庶，亟請王師，關中義勇，咸思致力。至尊重違衆願，有斯吊伐。若轉禍來降，則富貴可保，如欲相抗，無假多言。」世充無以報。太宗分遣諸將攻其城鎮，所至輒下。九月，王君廓攻拔世充之に轅縣，於是河南州縣相次降附。十一月，竇建德遣人結好，幷陳救援之意。世充乃遣其兄子琬及內史令長孫安世報聘，且乞師。四年二月，世充率兵出方諸門，與王師相抗，世充兵敗，因乘勝追之，屯其城門，世充不復敢出，但嬰城自守，以待建德之援。三月，秦王擒建德幷王琬、長孫安世等於虎牢，回至東都城下以示之，且遣安世入城，使言敗狀。世充惶惑，不知所爲，將潰圍而出，南走襄陽，問於諸將，皆不答，乃率其將吏詣軍門請降。秦王以世充至長安，高祖數其罪，世充對曰：「計臣之罪，誠不容誅，但陛下愛子秦王許臣不死。」高祖乃釋之。與兄芮、妻、子同徙於蜀，將行，爲仇人獨孤修德所殺。世充自篡位，凡三歲而滅。
《唐書》曰：竇建德，貝州漳南人也。少時頗以然諾爲重。初，爲里長，犯法亡去，會赦得歸。父卒，送葬者千餘人，有所贈，皆讓而不受。大業七年，募人討高麗，本郡遂補建德爲二百長。時山東大水，人多流散，同縣有孫安祖家爲水所漂，妻子餒死。縣以安祖驍勇，亦選在行中。安祖辭貧，自言於漳南令，令怒笞之。安祖刺殺令，亡投建德，建德舍之。是歲，山東大饑，建德謂安祖曰：「丈夫不死，當立大功，豈可爲逃亡之虜也。我知高鶏泊中廣大數百里，莞蒲阻深，可以逃難，承間而去虜掠，足以自資。既得聚人。且觀時變，必有大功於天下矣。」安祖然其計。建德招誘逃亡兵及無産者，得數百人，令安祖率之，入泊中爲群盜，安祖自稱將軍。時俞阝人張金稱亦結聚得萬人，在河阻中。�人高士達又得兵數千餘人，在清河界中。時諸盜往來漳南者，所遇皆殺掠居人，焚燒舍宅，獨不入建德之閭。由是，郡縣意建德與賊徒交結，收系家屬，無少長皆殺之。建德聞其家被屠滅，乃率麾下二千人亡歸於士達。士達自稱爲東海公，以建德爲司兵。後安祖爲張金稱所殺，其兵數千人又盡歸於建德。自此漸盛，兵至萬餘人，猶往來高鶏泊中。十二年，涿郡通守郭絢率兵萬餘人來討士達，士達自以智略不及建德，乃推爲軍司馬，咸以兵授焉。建德既初董衆，欲立奇功以威群賊，請士達守輜重，自簡精兵七千人以拒絢，大破絢軍。絢以數十騎遁走，遣將追及於平原，斬其首以獻士達。由是，建德之勢益振。隋遣太僕卿楊義臣率兵萬餘人討張金稱，破之於清河，所獲賊衆皆屠滅，餘散草澤間者復相聚而投復建德。義臣乘勝至平原，欲入高鶏泊，建德謂士達曰：「吾觀隋將，善用兵者惟義臣耳。新破金稱，遠來襲我，其鋒不可當，請引兵避之，令其欲戰不得，空延歲月。必將疲倦，乘便襲擊，可有大功。今若爭鋒，恐公不能敵也。」士達不從其言，因留建德守壁，自率精兵迎擊義臣，義臣果大破士達於陣前，斬之，乘勝追奔，將圍建德。守兵既少，聞士達敗，衆皆潰散。建德率百餘騎亡去。義臣既殺士達，以爲建德不足憂。建德急還平原，招集士卒，得數千人，軍復大振，始自稱將軍。此後，隋郡縣長吏稍以城降之，軍容益盛，勝兵十餘萬人。十三年正月，築壇場於河間樂壽界中，自稱長樂王，年號丁丑，置官屬。於是建德進攻河間，頻戰不下。其後城中食盡，又聞煬帝被殺，郡丞王琮率士吏發喪，建德遣使吊之，琮因使者請降，建德退舍具饌以待焉。始都樂壽，號曰金城宮，自是郡縣多下之。
武德二年，宇文化及僭號於魏縣，建德即日引兵討化及，連戰大破之，化及保聊城，建德四面攻城，陷之。建德入城，先謁隋蕭皇后，與語稱臣，悉收弒煬帝元謀者斬之，梟首轅門之外。囚化及幷其二子同載以檻車，至大陸縣斬之。攻陷洛州，虜刺史袁子幹。遷都於洛州，號萬春宮。又與王世充結好，遣使朝隋越王侗於洛陽。後世充爲侗自立，乃絕之。始自尊大，建天子旌旗，出入警蹕，下書言詔。追謚隋煬帝爲閔帝，然猶依附突厥。隋義城公主，先嫁突厥，又傳化及首以獻公主。既與突厥相連，兵鋒益盛。南侵相州，河北大使淮安王神通不能拒，退奔黎陽，相州陷。又進攻衛州，陷黎陽。九月，建德自帥師圍幽州，羅藝出與戰，大破之，斬首千二百級。先是，曹州濟陰人孟海公擁精兵三萬，據周橋城以掠河南之地。其年十一月，建德自率兵渡河以擊之。四年二月，建德克周橋，虜海公，留其將范願守曹州，悉發海公及徐圓朗之衆來救世充。軍至滑州，世充行台僕射韓洪開城納之，遂進逼元州、梁州、營州，皆陷之。屯於滎陽。三月春，秦王入武牢進薄其營，多所傷殺，幷擒其將殷秋、石瓚。時世充弟世辯爲徐州行台，遣其將郭士衡領兵千人從之，合衆十餘萬，號爲三十萬。次成皋，築宮於阪堵，以示必戰。又遣間使約世充共爲表裏。秦王遣將軍王君廓領輕騎千餘，抄其糧運，獲其大將張青特，虜獲其衆。建德數不利，人情危駭，將帥已下破孟海公，皆有所獲，思歸州。淩敬進說曰：「宜悉兵濟河，攻取懷州河陽，使重將居守。更率衆鳴鼓建旗，逾太行，入上黨，先聲後實，傳檄而定。漸趨壺口，騷駭蒲津，收河東之地，此策之上也。行此必有三利：一則入無人之境，師有萬全；二則招土得兵；三則鄭圍自解。」建德將從之，而世充之長史長孫安世陰賫金玉啖其諸將，以亂其謀。衆鹹進諫曰：「淩敬書生耳，豈可與言戰乎？」建德從之。敬固爭，建德怒，扶出焉。於是悉衆進逼武牢，官軍按甲挫其銳。建德結陣於汜水，秦王遣騎挑之，建德進軍而戰，竇杭當之。建德少卻，秦王馳騎深入，大破之。建德中瘡，竄於牛口渚，車騎將軍白士讓、楊武威生獲之。建德所領兵衆，一時奔潰。妻曹氏及其左僕射齊善行將數百騎遁於州，餘黨欲立建德養子爲主，善行曰：「夏王平定河朔，士馬精強，一朝既被擒如此，豈非天命有所歸也？不如委心請命，無爲塗炭生人。」遂以府庫財物悉分與故將，各令散去。善行乃與建德右僕射裴矩、行台曹旦及建德妻率僞官屬，舉山東之地，奉傳國八璽來降。七月，秦王俘建德至京師，斬於長安市，年四十九。自起軍至滅，凡六歲，河北悉平。
