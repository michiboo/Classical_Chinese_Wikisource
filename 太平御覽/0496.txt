
《漢晉春秋》曰：諸葛亮卒，楊儀整軍而出，宣王不敢逼，百姓諺曰：「死諸葛走生仲達。」
梁祚《魏國統》曰：王昶，字文舒。戒兄子云：諺曰：「救寒無若重裘，止謗莫若自修。」斯言信矣。
張勃《吳錄》曰：陸稠，字伯羸。爲廣陵太守，奸吏斂手。廣陵諺曰：「解結理煩，我國陸君。」
《韓詩外傳》曰：夫知惡往古之所以危亡，而不知簀其所以安存，則無以異乎卻行而求逮於前人也。鄙語曰：「不知爲吏，視已成事。」或曰：「前車覆，後車戒。」
《江表傳》曰：諸葛亮表都護李嚴：嚴少爲郡職吏，用性深克，苟利其身。鄉里爲嚴諺曰：「難可狎，李鱗甲。」
又曰：典韋容貌魁傑，名冠三軍，其所持手戟，長幾一尋。軍中爲之語曰：「帳下壯士有典君，手提雙戟八十斤。」
又曰：郭典，字君業，爲鉅鹿太守。與中郎將董卓攻黃巾賊張寶於曲陽。典作圍塹，卓不肯，典獨於西當賊之沖，晝夜進攻，寶由是城守不敢出。時人爲語曰：「郭君圍塹，董將不許。幾令狐，化爲豺虎。賴我郭君，不畏強禦；轉機之間，敵爲窮虜。猗猗惠君，保完疆土。」
又曰：柳琮，字伯騫。所拔進，皆爲時所稱，致位牧守。鄉里爲諺曰：「得黃金一笥，不如爲柳伯騫所識。」
皇甫謐《達士傳》曰：繆斐，字文雅。代修儒學，繼踵六博士，以經行修明，學士稱之。故時人謂之語曰：「素車白馬繆文雅。」
《王祥別傳》曰：晉受禪。時廊廟之士。莫不歡容，而祥色不加怡。時人爲之語曰：「王公恨恨，有送故之情也。」
張方賢《楚國先賢傳》曰：諺曰：「黃尚爲司隸，奸慝自弭；左雄爲尚書令，天下慎選舉。」
《荀氏家傳》曰：荀邃夫人有至行。時歲荒，每來糴者，夫人恆叩其斛，糴者歸量，輒過其本，時人號曰「掾斛夫人」。
《陳留風俗傳》曰：許晏字偉君，授《魯詩》於琅琊。王改學曰：「許氏章句，列在儒林。」故諺曰：「殿上成群許偉君。」
《曹操別傳》曰：呂布梟勇，且有駿馬。時人爲之語曰：「人中有呂布，馬中有赤兔。」
《文士傳》曰：江應玄，時人諺曰：嶷然希言江應玄。
又曰：留侯七世孫張贊，字子卿，初居吳縣相人里，時人諺曰：「相里張，多賢良，積善應，子孫昌。」
習鑿齒《襄陽記》曰：黃承彥謂諸葛亮曰：「身有醜女，才堪相配。」即載送之，鄉里語曰：「孔明擇婦，正得外醜也。」
和苞《漢趙記》曰：陳安奮刀，左右俱發。隴上語曰：「隴上壯士有陳安，丈八蛇矛左右盤。」
《西京雜記》曰：韓嫣好彈，以金爲丸，一日所失者十餘。長安爲之語曰：「若饑寒，逐彈丸。」京師兒童每聞嫣出彈，輒隨之，望丸所落，便拾取焉。
《英雄記》曰：袁紹父成，字文開，貴盛，自梁冀以下，皆爲交言，無不從。京師諺曰：「事不諧，詣文開。」
《三輔決錄》曰：馮豹，字仲文，後母遇之甚酷，豹事之愈謹。時人爲之語曰：「道德彬彬馮仲文。」
又曰：五門子孫，凡民之伍門。今在河南四十里，澗�洛三水之交。傅聞馬氏兄弟五人共居此地，作五門客舍，因以爲名。主養豬賣豚。故民爲之語曰：「苑中三公，館下二卿。五門�々，但聞豚聲。」
又曰：賈彪兄弟三人幷有高名，彪最優，故天下稱曰：「賈氏三虎，偉節最怒。」
又曰：游殷，字幼齊，爲胡軫所害。月餘，軫得病，但言伏伏游幼齊將鬼來，於是遽死。關中諺曰：「生有知人之明，死有貴神之靈。」
《臨海異物志》曰：安家夷皆好啖猴頭羹。諺言人寧負人千石之粟，不願負人猴頭羹�霍。
又曰：{制魚}魚肥，炙食甚美，諺曰：「寧去累世田宅，不去{制魚}魚額」
《風俗通》曰：趙王好大眉，人間半額；楚好廣領，國人沒項；齊王好細腰，後宮有餓死者。
又曰：延嘉中，中常侍單超、左、徐璜、具瑗、唐衡在帝左右，縱其奸逸。時人爲之語曰：「左回天，徐轉日，具獨坐，唐應聲。」言信用甚於轉圓也。
又曰：里語曰：「縣官漫漫，怨死者半。」
《六韜》曰：天下攘攘，皆爲利往；天下熙熙，皆爲利來。
《列子》曰：周諺曰：「田父可坐殺。」晨出夜入，自以性之恆；啜菽茹藿，自以味之極；一朝處以軟毛糸弟，薦以粱肉蘭味，心體煩，內熱生病矣。
又曰：楊朱曰：「古語有之，生相憐，死相捐，此語至矣。」
又曰：趙子文曰：「國諺有言，察見淵魚者不祥，智料隱逸者殃。且君欲無盜，莫若舉賢而任之。」
《孟子》曰：齊人有言：「雖有智慧，不如乘勢；雖有基，不如待時。」〈齊人之諺語也。乘勢，居富貴之勢也。基，田器耒耜之屬也。〉
《孔叢子》曰：平原君與子高飲，強子高酒曰：「昔有遺諺：堯舜千鐘，孔子百觚。子路嗑嗑，尚飲百榼。古之賢聖，無不能飲也。吾子何辭焉？」
《韓子》曰：鄙諺曰：「長袖善舞，多錢善賈。」此言多資之易爲工。
又曰：古有諺曰：「爲政猶沐也。」雖有棄�之廢，而有長�之利也。
慎子曰：諺云：「不聰不明，不能爲王；不瞽不聾，不能爲公。」
蔣子《萬機論》曰：學者如牛毛，成者如麟角。
又曰：猛虎不處卑勢，勁鷹不立垂枝。
《抱朴子》曰：桓靈曰：舉秀才，不知書；察孝廉，父別居。寒素清白濁如泥，高第良將怯如蠅。
又曰：古人慾達勤誦經，今世圖官勉治生。
《商君書》曰：公孫鞅謂秦孝公曰：臣聞之，疑行無名，疑事無功。君亟定變法之慮，殆猶天下之議。語曰：「愚者暗於成事，智者見於未萌。」
邯鄲氏《笑林》曰：桓帝時有人辟公府掾者，倩人作奏記文，人不能爲作，因語曰：「梁國葛龔者，先善爲記文，自可寫用，不煩更作。」遂從人言，寫記文，不去龔名姓。府公大驚，不答而罷歸。故時人語曰：「作奏雖工，宜去葛龔。」
賈誼《新書》曰：鄙諺曰：「欲投鼠而忌器。」此善喻也。鼠近於器，尚憚而弗投，恐傷器也。況貴大之臣近於主帝乎？
桓子《新論》曰：關東諺語曰：「人聞長安樂，則出門而西向笑，知肉味美，則對屠門而大嚼。」又諺曰：「侏攘披一節而長短可知，孔子言舉一隅足以三隅反。」觀吾小時二賦，亦足以揆其能否。
崔實《政論》曰：每詔書所欲禁絕，雖重懇惻駡詈極，筆由復廢舍，終無悛意。故里語曰：「州郡記，如霹靂；得詔書，但掛壁。」
又曰：一歲再赦，奴兒噫。況不軌之民，孰不肆意？
應劭《漢官儀》曰：里語云：「仕宦不止車生耳。」
蔡邕《獨斷》曰：古幘無巾，王莽頭禿，乃始施巾，故語曰：「莽頭禿，幘如屋。」
王朗《貧窶語》曰：諺曰：「魯班雖巧，不能爲乞丐者顔。」
魏武選令曰：諺曰：「失晨之鶏，思補更鳴。」昔季闡在白馬，有受金取婢之罪，棄而弗問，後以爲濟北相，以其能故。
曹植令曰：諺云：「相門有相，將門有將。」夫相者文德昭，將者武功烈。
《左傳·隱公》曰：鄭伯將伐許，授兵於太宮，公孫閼與潁考叔爭車，潁考叔挾輈以走，〈輈，車轅也。〉子都拔戟以逐之。
又《襄五年》曰：秦伯之弟針如晉修成，叔向命召行人子員。〈欲使答秦。〉行人子朱曰：「朱也當禦。」〈禦，進也。言當次行。〉三雲，叔向不應，子朱怒曰：「班爵同，〈同爲大夫。〉何以黜朱於朝？」撫劍從之。叔向曰：「秦晉不和久矣！今日之事幸而集，晉國賴之。不集，三軍暴骨。子員道二國之言無私，子常易之。奸以事君者，吾所能禦也。」拂衣從之。人救之。平公曰：「晉其庶乎！〈庶幾於治。〉吾臣之所爭者大。」師曠曰：「公室懼卑，臣不心競而力爭，不務德而爭善，私慾已侈，能無卑乎？」
又《襄五年》曰：楚伐鄭，至於城麇。鄭皇頡戍之。出，與楚師戰，敗。穿封戌囚皇頡，公子圍與之爭之。正於伯州犁，〈正曲直也。〉伯州犁曰：「請問於囚。」乃立囚。伯州犁曰：「所爭，君子也，其何不知？」上其手，曰：「夫子爲王子圍，寡君之貴介弟也。」下其手，曰：「此子爲穿封戍，方城外之縣尹也。誰獲子？」〈上下手以道囚意。〉囚曰：「頡遇王子，弱焉。」〈弱，敗也，言爲王子所得。〉戍怒，抽戈逐王子圍。
《史記》曰：藺相如功大，拜爲上卿，位在廉頗右。頗曰：「我爲趙將，有攻城野戰之功，相如徒以口舌爲勞，位居我上。吾不忍爲之下，必辱之。」相如聞之，不肯與會。每朝，常稱病，不欲與頗爭列。於是，舍人請辭去。相如曰：「強秦不敢加兵於趙者，徒以吾兩人在也。今兩虎共鬥，勢不俱生。吾所以爲此者，先國家之急而後私仇也。」
又曰：彭越，字仲。常漁鉅野中爲群盜。陳勝、項梁起，少年或謂越曰：「豪傑相立叛秦，仲可效之。」越曰：「兩龍方鬥，且待之。」
又曰：婁敬說上曰：「夫與人鬥，不扼其亢，〈張晏曰：亢，喉嚨。〉拊其背，未能全其勝也。今陛下入關而都，案秦之故地。此亦扼天下之亢而拊其背也。」
又曰：孔子去陳，過蒲，會公叔氏以蒲叛，蒲人止孔子。弟子公良孺者，有勇力，謂曰：「昔從夫子遇難於匡，今遇難於此，命也。吾寧鬥而死。」鬥甚疾。蒲人懼，謂曰：「無�衛，吾出子也。」
《漢書》曰：項羽謂漢王曰：「天下凶凶，徒以吾兩人，願與王挑戰決雌雄。」漢王笑曰：「吾寧鬥知，不能鬥力也。」
又曰：大將軍霍光秉政，諸霍在平陽奴客持刀兵入市，吏不能禁。及尹翁歸爲市吏，莫敢犯者。
又曰：邴吉常出，逢群鬥者，死傷橫道。吉過之不問，掾史獨怪之。吉曰：「民鬥相殺傷，長安令京兆尹職所當禁也。宰相不親小事。」
又曰：原涉遣奴至市買肉，奴乘涉氣與屠者爭言，斫傷屠者。
又《漢書·張耳贊》曰：張耳、陳餘，世所稱賢，始居約時，相然信死，豈顧問哉！及據國爭權，卒相滅亡，勢利之交，古人羞之。
《續漢書》曰：孝靈皇帝於後宮，人爲列肆販賣，使相偷盜爭鬥，上臨視之以爲樂
《東觀漢記》曰：執金吾賈復在汝南，部將殺人潁川，捕得，寇恂乃戮之於市。復以爲恥，過潁川，謂左右曰：「吾今見恂，必手劍之。」恂知其謀，不欲與相見。恂曰：「昔藺相如屈於廉頗者，爲國也。」乃敕屬縣盛供具，一人皆兼二人之饌。恂乃出迎於道，稱疾還。賈復勒兵欲追之，而吏士皆醉，遂過去。恂以狀聞，上乃徵恂。恂至引見，時復先在座，欲起相避。上曰：「天下未定，兩虎安得私鬥？」
又曰：周黨，字伯況，太原人。鄉佐發黨徭道，於人中辱之。黨學《春秋》長安，聞復仇之義，輟講下辭歸，到，與鄉佐相聞，期鬥日。鄉佐多從兵往，使鄉佐先拔刀，然後與相擊。鄉佐服其義勇。
袁山松《後漢書》曰：劉盆子居長樂宮，赤眉諸將日會論功名，自言欲爲某王，欲得某官。爭言號呼，拔劍相擊。
《英雄記》曰：呂布，字奉先。劉備屯小沛，袁術遣將紀靈步士三萬攻備。備求救於布，布率騎千餘馳赴之，遣人招備幷請靈等響，因謂靈曰：「布性不喜合鬥，但喜解鬥耳。」
《蜀志》曰：劉封與孟達分爭不和，封奪達鼓吹，達遂降魏。
《山海經》曰：刑夭與帝爭神，帝斷其首，葬之常羊之山。
《神異經》曰：東北荒中有獸焉，其狀如羊，一角，毛青，四足似熊。性忠而直，見人鬥則觸不直，聞人論咋不正。名曰獬豸，一名任法，今御史用法冠，俗曰：「獬豸冠」也。
《續搜神記》曰：晉太原中，北地人陳良與沛郡民李焉共爲賈，後大得利焉。殺良取物，死十許日，良忽蘇活，得歸家，說死時見周旋人劉舒。舒久已亡，謂良曰：「去年春社日祠祠，家中鬥爭，吾實忿之，作一兕於庭前。」良故往報舒家，其怪亦絕。
皇甫士安《逸士傳》曰：高鳳鄰里有爭財鬥者，兵刃相加。鳳脫衣巾爲叩頭曰：「仁義遜讓不可廢也。」爭財者投兵謝之而罷。〈《東觀漢記》又載。〉
又曰：管寧所居屯落，會有汲者，或男女雜錯，或爭井鬥鬩。寧患之，乃買器分置井傍，汲以待之，各自相責，不復鬥也。
《會稽典錄》曰：夏香，字曼卿。門側有大井，上有瓦盆，里中兒童各競飲牛，爭水共鬥。香豫爲汲，多置盆器，由是無爭。
《費禕別傳》曰：魏延與楊儀幷坐爭論，延或舉刃擬儀，儀涕泣橫集。禕常入坐其間，諫喻分別。
《石勒別傳》曰：勒微時居與邑人李陽相近，陽性剛愎，每輕勒，與爭漚麻池，共相打�，互有勝負。
《吳越春秋》曰：伍子胥始吳時，遇專諸於途。專諸方與人鬥，將就之，�其怒，有萬人之氣。其妻一呼即還，子胥怪而問其狀。專諸曰：「夫屈一人之下，必伸萬人之上。」
《列子》曰：昔共工與顓頊爭爲帝，怒觸不周之山，折天柱，絕地維。
《胡非子》曰：胡非子修墨子教，有屈將子恃勇，聞墨者非鬥，帶劍危冠往見胡非子。劫而問之曰：「將聞先生非鬥而好勇，有說則可，無說則死。」胡非子爲言五勇，屈將子悅服。
《尸子》曰：魯人有孝者三爲母北，魯人稱之。彼其鬥則害親，不鬥則辱嬴矣，不若兩降之。
《韓子》曰：鄭人有相與爭年者。一人曰：「吾與堯同年。」一人曰：「吾與黃帝兄同年。」訟此不決，以後息爲勝。
《呂氏春秋》曰：楚之邊邑名曰卑梁，其處女爭桑於境上，戲而傷卑梁之女。卑梁人以讓吳人，吳人應之不恭，怒而殺之。吳人往報之，盡屠其家。於是吳楚大爭。
《淮南子》曰：佐祭者得嘗救，鬥者得傷。
又曰：三人同舍，二人相與爭，爭者各自以爲直，不能相聽。一人雖愚，必從而決之，非以智也，以不爭也。
《說苑》曰：秦始皇太后不謹，幸郎�毒，封爲長信侯，專國事，與侍中左右貴臣俱博，飲酒醉，爭言而鬥，瞋目大呼。
桓子《新論》曰：余前爲典樂大夫，有鳥鳴於庭樹上，而府中門下皆爲憂懼。後余與典樂謝俟爭鬥，俱坐免去。
《風俗通》曰：臨淮有一人持一匹縑到市賣之，道遇雨，披戴。後人求共庇蔭，授與一頭。雨霽當別，因共爭，各雲我縑，詣府自言。丞相薛宣呼騎吏中斷縑，各與半。後人濫受，因前撮之，縑主稱怨。宣然後知，責之具服。
又曰：俗說：二人共澡手，令人爭鬥，良無異器，當共澡者。其祝曰：「人相愛，狗相嚙。」言狗鬥時，灑之以水，便自解也。
又曰：坐不移樽。俗說，移樽令人鬥爭。
《典論》曰：汝南許劭與族兄靖俱避地江東，保吳郡，爭論於太守許貢座，至於手足相及。
郭璞《易洞林》曰：殷鴻喬令吾作卦，得《大壯》之《》，語之云：「慎勿與許姓者共事田作也，必鬥相傷。」殷還宣城，遂與許姓共田，田熟有所爭。此人舉杖欲撞之，喬退思中間之戒，辭謝，僅乃得休。
《夢書》曰：鶉爲鬥。夢見鶉，憂閑鬥也。
嵇康《太師箴》曰：若會酒坐見人爭語，其形勢似欲轉盛，便當捨去。此鬥之兆也。
