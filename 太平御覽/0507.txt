
皇甫士安《高士傳》曰：荷蕢者，衛人也。避亂不仕，自匿姓名。孔子擊磬於衛，乃荷蕢而過孔氏之門，曰：「有心哉，擊磬乎？」既而曰：「乎莫已知，期已而已矣。深則厲，淺則揭。」孔子聞之，曰：「果哉，蔑之難矣！」
又曰：石門守者，魯人也。亦避世不仕，自隱。又名爲魯守石門，主晨夜開閉之。子路從孔子入石門而宿，問之路曰：「奚自？」子路曰：「自孔氏。」遂譏孔子曰：「是知其不可而爲之者與？」時人賢焉。
又曰：東郭順子者，魏人也。脩道守真。田子方師事之，而爲魏文侯師友。侍坐於文侯，數稱溪工。文侯曰：「溪工子師耶？」子方曰：「非也，無擇之里人也。稱道數當，無擇稱之。」文侯曰：「然則子無師耶？」子方曰：「有。」文侯曰：「子師誰？」子方曰：「東郭順子也。」文侯曰：「然則夫子何故未嘗稱之？」子方曰：「其爲人也，直情而容物。物無道，則正容以悟之，使人意也消。無擇何也以稱之！」子方出，文侯曰：「遠哉，全德之君子！始吾以聖智之言、仁義之行爲至矣。吾聞子方之師，形解而不敢動，口鉗而不知言語，所學真士梗耳。夫魏，真爲居累矣。」
又曰：壺丘子林者，鄭人也。道德甚優，列禦寇師事之。
又曰：列禦寇者，鄭人也，隱居不仕。鄭穆公時，子陽爲相，專任刑。列禦寇乃絕跡窮巷，面有饑色。或告子陽曰：「列禦寇蓋有道之士也，居君之國而窮，君無乃不好士乎？」子陽聞而悟，使官載粟數十乘以與之。禦寇出見使，再拜而辭之。入見其妻，妻憮心而怒曰：「聞爲有道者，妻子皆得樂。今子之妻子有饑色，君遺先生食，先生不受，豈非命也哉？」禦寇笑曰：「君非自知而遺我也，以人之言而遺我。至於其罪我也，又必且以人之言。此吾所以不受也。」居一年，鄭人殺子陽，其黨皆死，禦寇安然獨全。終身不仕。著書八篇，言道家之意，號曰《列子》。
又曰：段幹木者，晉人也。少貧目賤，心志不遂，乃怡清節，游西河，師事卜子夏。與田子方、李克、翟璜、吳起等居於魏，皆爲將，惟幹木守道不仕。魏文侯就造其門，段幹木逾墻而避之。文侯尊以客禮，出過其廬而軾。其僕問曰：「幹木布衣也，君軾其廬，不以甚乎？」文侯曰：「段幹木不趨勢利，隱處乎窮巷，聲馳千里，敢不軾乎？」文侯以名過齊桓公者，蓋能尊段幹木、敬卜子夏、友田子方故也。
又曰：公儀潛，魯人。與子思爲友。穆公因子思而致命，欲以爲相。子思曰：「公儀子逾所以不至也，君若饑渴待賢，納用其謀，雖蔬食飲水，�亦願在下風。如以高官厚祿爲釣餌，而無信用之心，公儀子智若魚者可也。不爾，則不逾君之庭。且臣不佞，又不能爲君操竿下釣，以傷守節之士。」潛竟終身不屈。
又曰：王鬥，齊人也。脩道不仕，與顔歜幷時。曾造齊宣王門，欲見宣王。宣王使謁者延鬥入，鬥曰：「趨見王爲好勢，趨見鬥爲好士，於王何如？」謁者還報。王曰：「先生徐之，寡人請從。」王趨而迎之於門，曰：「寡人奉先君之宗廟社稷，願聞先生直言正諫。」鬥曰：「王之憂國愛民，不若王之愛尺之縠。」王曰：「何謂？」鬥曰：「王使爲冠，不使左右便辟，而使工者，何也？爲能之也。今王治齊國，非左右便辟則無使也。臣故曰不如愛尺之縠也。」王乃謝曰：「寡人有罪於國家矣。」於是舉士五人，任之以官。齊國大治，王鬥之力也。
又曰：黔婁先生者，齊人也。修身清節，不求進諸侯。魯恭公聞其賢，遣使致禮，賜粟三千鍾，欲以爲相。辭不受。齊王又禮之，以黃金百斤聘以爲卿，又不就。著書四篇，言道家之務，號曰《黔婁子》。終身不屈，以壽終。
又曰：原憲居環堵之室，瓮牖桑樞，上漏下濕，衣無表，手足胼胝，三日不舉火，十年不製衣，坐而彈琴。子貢相衛，結駟連騎，排藜藿，入窮閭，巷不容軒，來見憲。憲韋冠杖藜而出，應門，正冠則纓絕，斂衽則肘見，納履則踵決。子貢曰：「嘻！先生何病也？」憲笑曰：「憲聞之，無財謂之貧，學道而不能行者謂之病。若憲，貧也，非病也。若夫仁義之慝，車馬之飾，憲不忍爲。」子貢逡巡，面有慚色，終身恥其言之過也。
又曰：曾參字子羽。魯哀公致邑焉，參辭不受，曰：「吾聞受人者常畏人，與人者常驕人。縱君不我驕，我豈無畏乎？」
又曰：陳仲子，齊人。其兄戴爲齊卿，食祿萬鍾。仲子以爲不義，將妻子適楚，居于于陵，自謂於陵子。仲窮，不苟求不義之食。遭歲饑，乏糧三日，乃匍匐而食井上李實之蟲者，三咽而食視。身自織屨，妻擘瀘以易衣食。楚王聞其賢，欲以爲相，遣持金百鎰至於陵，聘仲子。仲子入謂妻曰：「楚王欲以我爲相，今日爲相，明日結駟連騎，食方丈於前，意可乎？」妻曰：「夫子左琴右書，樂在其中矣。結駟連騎，所安不過一肉，而懷楚國之憂，竟可乎？」於是謝使者。遂相與逃，而爲人灌園。
又曰：披裘公者，吳人。延陵季子出遊，見道中有遺金，顧而睹公曰：「取彼金。」公投鐮，瞋目，拂手而言曰：「何子處之高而視之卑？五月披裘而負薪，豈取金者哉！」季子大驚，既謝而問姓名。公曰：「子皮相之士，何足語姓名哉！」
又曰：江上丈人者，楚人也。楚平王以費無忌之讒殺伍奢，奢子員士將奔吳，至江上，欲渡無舟，而楚人購員甚急。自恐不脫，見丈人得渡，因解所佩劍以與丈人，曰：「此千金之劍也，願獻之。」丈人不受，曰：「楚國之法，得伍胥者，爵執�，金千鎰，吾尚不取，何用劍爲？」不受而別，莫知其誰。員至吳爲相，求丈人不能得，每食輒祭之，曰：「名可得聞而不可得見，其惟江上丈人乎？」
又曰：漁父者，楚人也。見楚亂，乃匿名隱釣於江濱。楚頃襄王時，屈原爲三閭大夫，名顯於諸侯。爲上官靳尚所譖，王怒，遷之江濱，被髮行吟於澤畔。漁父見而問之曰：「子非三閭大夫歟？何故至於斯？」原曰：「舉世混濁而我獨清，衆人皆醉而我獨醒，是以見放。」漁父曰：「夫聖人不凝滯於萬物，故能與世推移。舉世混濁，何不隨其流，揚其波，汩其泥？衆人皆醉，何不其糟，ヱ其ㄤ？何故懷瑾握瑜，自令放焉？」乃歌曰：「滄浪之水清，可以濯吾纓；滄浪之水濁，可以濯吾足。」遂去，深自閉匿，人莫知焉。
又曰：河上丈人者，不知何國人也。明老子之術，自匿姓名，居河之湄，著《老子章句》，故世號曰河上丈人。當戰國之末，諸侯交爭，馳說之士咸以權勢相傾，惟丈人隱身脩道，老而不虧，專業於安期先生，爲道家之宗焉。
又曰：樂臣公者，宋人也。其先宋公族，其後別從趙趙其族樂毅顯名於諸侯，而臣公獨好黃老，恬靜不仕。及趙爲秦昭王滅，臣公東之齊，以《老子》顯名，齊人尊之，號稱賢師。趙人田叔等皆師事之。
又曰：蓋公者，齊之膠西人也。明《老子》，師事樂臣公。楚漢之起，齊人爭往於世主，惟蓋公獨遁居不仕。及漢定天下，曹參爲齊相，延問諸儒數百人，何以治齊。人人各殊，參不知所從。蓋公善黃老，乃使人厚幣聘之。公爲言治道貴清淨則民定，遂推此爲類，爲參言之。參悅，乃避正堂舍之，師事焉。齊果大治。及參入相漢，導蓋公之道，故天下歌之。蓋公雖爲參師，然未嘗仕，以終壽。
又曰：四皓者，皆河內軹人也。或在汲。一曰東園公，二曰角里先生，三曰綺里季，四曰夏黃公。皆脩道潔已，非義不動。秦始皇時，見秦政虐，乃退入藍田山而作歌曰：「莫莫高山，深谷逶迤；曄曄紫芝，可以療饑；唐虞世遠，吾將何歸？駟馬高蓋，其憂甚大。富貴之畏人，不如貧賤之肆志。」乃共入商洛，隱地肺山，以待天下定。及秦敗，漢高聞之，征之不至。深自匿終南山，不能屈也。
又曰：黃石公者，下邳人也。遭秦亂，自隱姓名，時人莫能知者。初，張良易姓爲張，自匿下邳，步游沂水圯上，與黃石公相遇，衣褐衣而老，墜履圯下，顧謂良曰：「孺子取履！」良素不知，乍愕然，欲毆之。爲其老也，強忍下取履，因跪進焉。公笑以足受而去。良殊驚。公行里許，還，謂良曰：「孺子可教也。後五日平明，與我期此。」良愈怪之，復跪曰：「諾。」五日平旦，良往，公怒曰：「與老人期，何後也？後五日早會！」良鶏鳴往，公又先在，怒曰：「何後？復五日早會！」良夜半往，有頃，公亦至，喜曰：「當如是。」乃出一篇書與良，曰：「讀是，則爲王者師。後十二年，孺子見濟北�城山下黃石即我。」遂去不見。良旦視其書，乃是《太公兵法》。良異之，因講習以說他人，莫能用。後與沛公遇於陳留，沛公用其言，輒有功。後十三年，從高祖過濟北�城山下，得黃石公，良乃寶祠之。及良死，與石幷葬焉。
又曰：魯二徵士者，皆魯人也。高祖定天下，即皇帝位，博士叔孫通白征魯諸儒三十餘人，欲定漢儀禮。二士獨不肯，駡通曰：「天下初定，死傷者未起，而欲起禮樂。禮樂所由起，百年之德而後可舉。吾不忍爲公所爲也。公所爲不合古，吾不行也。公往矣，無污我！」通不敢致而去。
又曰：安期先生者，琅琊人。受學河上丈人，賣藥海邊，老而不仕。時人謂之千歲公。秦始皇東游，請與語三夜，賜金璧，值數千萬。出，置阜鄉亭而去，赤玉舄爲報，留書與始皇曰：「後數十年，求我於蓬萊山下。」及秦敗，安期先生與其友蒯通同往見項羽。羽欲封之，卒不肯受。〈見《列仙傳》。〉
又曰：東郭先生者，與其友梁石君俱修道，隱居不仕。曹參爲齊相，尊禮士。范陽人蒯通爲參客，入見參曰：「婦人有夫死三日嫁者，有幽居守寡不出門者，足下即欲求婦，何取？」參曰：「取不嫁者。」通曰：「然則求臣亦由是也。彼東郭先生、梁石君，齊之雋士也。今隱，未嘗卑節下意以求仕，願足下禮之。」遂致禮聘，二人終不仕。齊人美焉。
又曰：田何字子莊，齊人也。自孔子授《易》，世傳至何。及秦焚學，以《易》爲卜筮之書，獨不焚。故何傳之不絕。漢興，何以齊諸田徙社，故號曰社田生。以《易》受弟子東武王仲、洛陽周王孫丁寬、齊服生、梁項生等，皆顯當世。惠帝時，何年老家貧，守道不仕，帝親幸其廬。以受業。終爲《易》者宗。
又曰：王生者，漢文景時人也。善爲黃老，退居不仕，與南陽張釋之交。當時釋之爲公車令，太子與梁王共入朝，不下司馬門。釋之劾奏太子不敬。文帝善之，遷至廷尉，及文帝崩，太子代立爲帝，是謂景帝。釋之懼，稱病欲去。用王生計，乃見上謝之，景帝不過也。王生平常與釋之及公卿會庭中立，生襪解，顧謂釋之，前跪而系之。既退，或讓生曰：「獨奈何辱張廷尉，使跪系襪乎？」生曰：「吾年老，老且賤矣。自度終無益張廷尉。廷尉方爲天下名臣，吾豈敢恥廷尉使系襪乎？欲重之。」諸公聞之，皆賢王生而重張廷尉。
