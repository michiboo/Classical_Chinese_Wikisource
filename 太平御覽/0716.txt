
《漢名臣奏》曰：王莽斥出王閎，太后憐之，閎伏泣失聲，太后親自以手巾拭閎泣。
《英雄記》曰：在尊者前，宜各具一手巾，不宜借人巾用。
《江表傳》曰：孫權克荊州，將吏悉皆歸附，而潘涕泣交橫，慰勞與語，使親近手巾拭其面。
《東宮舊事》曰：太子納妃，有百濟白手巾也。
《廣志》曰：炎州以火浣布為手巾。
《博物志》曰：魏文帝善彈棋，能用手巾角。
《竹林七賢論》曰：王戎雖為三司，率爾私行，巡省園田，不從一人，以手巾插腰。戎故吏多大官，相逢輒下道避之。
《名山略記》曰：郁州道祭酒徐誕常以治席為事，有吳人姓夏侯來師誕，忽暴病死。終冬涉春，有長沙門從北來，於道中見夏侯云：「被崑崙召，不得辭師，寄手巾為信。」誕得手巾，乃本所送入棺者。
《志怪》曰：會稽人吳詳見一女子溪邊洗腳，呼詳共宿。明旦別去，女贈詳以紫巾，詳答以白布手巾。
《神仙服食經》曰：伏苓如拳，著手巾中，百鬼消滅。
秦嘉婦《與嘉書》曰：今奉越布手巾二枚。
《漢書儀》曰：皇后親蠶絲絮，織室作祭服，皇后得以作絮巾。
《魏略》曰：趙歧避難至北海，著絮巾，市賣餅。
《鄴中記》曰：石虎皇后出，以女騎一千為鹵簿，冬月皆絮綸巾。
《博物志》曰：蜀人以絮巾為帽絮。
