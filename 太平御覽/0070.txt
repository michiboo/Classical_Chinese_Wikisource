
《說文》曰：淵，回水也。
《尚書》逸篇曰：堯子丹朱不肖，舜使居丹淵爲諸侯。
《韓詩外傳》曰：東海之上有士曰災丘訢，以勇游於天下，過神淵飲馬，馬果沉，災丘訢朝服拔劍而入，三日三夜，殺三蛟一龍而出，雷電隨而擊之十日十夜，眇其左目。
《大戴禮》曰：聖人有國，則淵不涌。
《傳》曰：鄭子産曰：「昔堯殛鯀於禹山，其神化爲黃熊，以入於羽淵。」
又曰：鄭大水，龍鬥於時門之外洧淵。〈時門，鄭城門也。〉
《水經注》曰：白鹿淵，南北三百步，東西千餘步，深三丈餘，其水冬清而夏濁，淡然不流。
《九州記》曰：樂壽縣有房淵，方三百里，石勒建安三年水忽變爲赤，燕慕容雋二年，水忽生鹽如印形。其淵一日再長再減，不失其度。居近者時見龍狗之狀戲於旁。葉落於淵者，輒有群燕銜出。
盛弘之《荊州記》曰：新野城北有柴山，山上有清冷之淵，耕父楊光之處。
又曰：魚復縣有神淵，北有白鹽崖，天旱火燃崖上，推其灰燼下降淵中，尋則降雨。西有龍淵，清深不測，傳雲漢祖伐秦經途於此，見淵中白壁赤柱，狀若官府，因名龍淵。
《宜都山川記》曰：鄉下村有淵，淵有神龍，每旱，百姓輒以菵草投淵上流，魚死龍怒，應時天雨。
《齊地記》曰：琅琊臺上有神淵，污之則竭，齋戒即出。
《莊子》曰：舜以天下讓其友北人無擇。無擇曰：「異哉！欲以其污漫我，我羞之。」自投於清冷之淵。
《管子》曰：水出於地而不流者，命之曰淵。
《隋巢子》曰：夏桀德衰，岱淵沸。
《尸子》曰：龍淵有玉英。
司馬相如《上林賦》曰：丹水更其南，紫淵經其北。
《說文》曰：泉，水源也。
《易蒙卦》曰：山下出泉，蒙，君子以果行育德。
《詩序》曰：泉水，衛女思歸也。《詩》曰：毖彼泉水，亦流於淇。有懷於衛，靡日不思。
又曰：爰有寒泉，在浚之下。
又曰：泉源在左，淇水在右。
又曰：莫高匪山，莫浚匪泉。
又曰：相彼泉水，載清載濁。
又曰：原隰既平，泉流既清，召伯有成，王心則寧。
又曰：觱沸檻泉。
《傳》曰：鄭伯置姜氏於城潁而誓之曰：「不及黃泉，無相見也。」既而悔之。潁考叔問公，公語其故。對曰：「君何患焉？若闕地及泉，隧而相見，其誰曰不然？」公從之。
《論語撰考讖》曰：水名盜泉，仲尼不漱。
應劭《漢官儀》曰：酒泉城，城下有金泉，味如酒，故曰酒泉郡。〈《三秦記》曰：酒泉郡中有井，味如酒也。〉
《晉書安帝紀》曰：吳隱之，字處默，性廉操，桓玄欲救嶺南之弊，以隱之爲刺史，州界有一水，父老雲，飲此水者，廉士皆貪。隱之始踐境，先至水所酌而飲之，因賦詩以言志，清操愈厲。
沈約《宋書》曰：王彭，盱眙人，少喪母，元嘉初，父又亡。家貧力弱，營葬，鄉人助作磚，須得水，天旱，穿井數十丈無水。一旦磚灶前忽生泉，用之，事畢復竭，助者嗟嘆。
《隋書》曰：豆盧績，武帝嗣位，拜渭州刺史，甚有惠政，華夷悅服，德澤流行，大致祥瑞。鳥鼠山谷呼爲高武隴，其下渭水所出，其山絕壁千尋，由來乏水，諸羌苦之，績馬足所踐，忽飛泉湧出，有白鳥翔止廳前，乳子而後去，又有狼見於襄武，民爲之謠曰：「我有丹陽，山出玉漿，濟我民夷，神鳥來翔。」百姓因號其泉爲玉漿泉。
《唐書》曰：安金藏，京兆長安人，爲太常丞。初，玄母寓葬於都南闕口之北，廬於墓側，躬造石墳石塔，晝夜不息，原上舊無水，忽有湧泉自出。
《遁甲開山圖》榮氏解曰：女狄暮汲石紐山下，泉水中得月精如鶏子，愛而含之，不覺而吞，遂有娠，十四月生夏禹。
《水經注》曰：若耶溪東又有寒溪，溪北有鄭公泉，泉方數丈，冬溫夏涼，漢太尉鄭公弘宿居潭側，因以名泉。
又曰：橫流溪，溪水甚小，冬夏不乾，俗亦爲貪泉，飲者輒冒於財賄，同於廣州石門貪泉矣。廉介爲二千石則不飲之，昔吳隱之挹而不亂，豈謂能渝其真乎？蓋亦惡其名也。
又曰：汲縣城北三十里有太公泉，泉上又有太公廟，廟側高林秀木，翹楚競茂，相傳雲太公之故居也。
又曰：土谷縣故城西水源方百步，百泉俱出，故謂之百脈水。
又曰：霍太山上有岳廟，廟甚有靈，鳥雀不棲其林，猛虎常守其廷，又有靈泉供祭事，鼓動則泉流，聲絕則水竭也。
又曰：長城背山面澤，謂之白道城，北出有高阪謂之白道嶺，沿路惟土穴出泉，挹之不窮，古詩「飲馬長城窟」，非虛言也。
《風土記》曰：陽羨縣西南有泉，常有紫黃色浮見水上，出金之地也。
《益都耆舊傳》曰：薑詩母好食生魚，飲江水。詩至誠之感，一朝湧泉在於門側，流引江魚，以給膳羞。
《十洲記》曰：瀛洲青玉膏山，泉如酒味，名之爲玉泉也。
《玄中記》曰：東方有柴渚焉，在齊國山，山泉如井狀，深不測。至春時，雹從井中出，出常敗五穀，人常以林木柴塞則不出，故名爲柴渚焉。
《魏土地記》曰：頌陽縣東八十里有駁牛山，山下有百泉競發，有一神牛駁身，自山而下飲泉竭，故山得其名。
《魏記》曰：洛城東南六十里，有涿鹿城，城東一里有阪泉，泉上有黃帝祠。
《三輔舊事》曰：昔有犢失母，哀鳴甚苦，地爲發泉，因名鳴犢泉，今天旱祭之降雨，在馮翊。
又曰：薑泉在歧山縣。
皇甫謐《帝王世紀》云：炎帝神農氏母有喬氏女登，爲少典妃，游華陽，感神而生炎帝，長於姜水，因以氏焉。
酈元注《水經》云：炎帝長於姜水，即此水是焉。
《義興記》曰：國山縣有金硎，硎中沙石有灼灼如金者，舊名金泉，時獲真金也。
《漢水記》曰：漢水有泉，方員數十步，夏常沸涌，望見白氣沖天，能差百病，常有數百人浴之。
《宣城記》曰：臨城縣南四十里有蓋山，登百許步，有舒姑泉。昔有舒氏女與其父斫薪，於泉處坐，牽挽不動，父還告家，比還，惟見清泉，女母曰：「吾女本好音樂。」及弦歌，泉涌回流，見朱鯉一雙。今作樂嬉戲，泉故湧出。
周景式《廬山記》曰：山西有龍泉精舍，初，遠法師遣諸道人行卜地，息此而渴。法師因以杖掘地，即泉出，天旱，法師令道人讀《海龍王經》，泉中有物如蛇而出角，騰空中去，須臾而雨。
《括地圖記》曰：昆丘之上有赤泉，飲之不老，神宮有美泉，飲之眠三百歲乃覺，不死。
盛弘之《荊州記》曰：城東北三百步有孔子泉，其水甘馨，雖帝漿無以過也。
又曰：宜都夷陸縣南勾將山下有三泉，傳雲本無此泉，居者苦於汲水，有一女子孤貧，忽有一乞人瘡痍竟體，村人無不稱惡，此女哀矜飴之。乞人乃腰中出刀，刺山下三處，即飛泉湧出。
《潯陽記》曰：莫山有澗，深丈餘，朝夕輒有湧泉溢出如潮，號爲潮泉。
《外國圖》曰：員丘有赤泉，飲之不老。
《郡國志》曰：蘭州有梁泉，昔梁輝者爲羌所圍，無水，輝以鞭扣地，以青羊祈山神，湧泉出而榆木成林。
又曰：肅州延壽城有山出泉注地，水肥如肉汁，燃之極明，與膏無異，但不可食，此方人謂名漆，得水愈熾。
《呂氏春秋》曰：太公釣於滋泉。
又曰：水之美者，崑崙之井，高泉之山，有湧泉焉。
《淮南子》曰：正土之氣仰乎埃天，〈正土中也，其氣上水。埃，天中央也。〉埃天五百歲生蚨，〈蚨，石名也。中央數五天，故五歲而一化。〉蚨五百歲生黃澒，〈黃澒英，水銀也。〉黃澒五百歲生黃金，〈黃澒英五百歲化而爲黃金也。〉黃金千歲生黃龍，〈黃金之精爲黃龍也。〉黃龍入藏生黃泉，〈黃泉，黃龍之精汋也。〉黃泉之埃上爲黃雲，〈其氣上至天也。〉陰陽相薄爲雷，激陽爲電，〈言黃氣之相激薄也。〉上者就下，〈其氣傷，復於天下也。〉流水就通而合乎黃海。〈言水從天下，則通流入于海也。〉偏土之氣仰乎青天，〈偏土，方土也。〉青天八百歲生青增，〈青增，青石也。東方數八，故八百歲而一化。〉青增八百歲生青澒，青澒八百歲生青金，青金千歲生青龍，青龍入藏生青泉，青泉之埃上爲青雲，陰陽相薄爲雷，激陽爲電，上者就下，流水就通而合乎青海。壯土之氣仰於赤天〈壯土，南方土也。〉赤天七百歲生赤丹，〈赤丹砂也。南方數七，故七百歲而一化也。〉赤丹七百歲生赤金，〈丹沙不化爲沙而可以爲金，故氣赤澒也〉赤金千歲生赤龍，赤龍入藏生赤泉，赤泉之埃上爲赤雲，陰陽相薄爲雷，激陽爲電，上者就下，流水就通而合乎赤海。弱土之氣仰乎白天，〈弱土，西方土也。〉白天九百歲生白礜，〈白礜，白石也。西方數九，故九百歲而一化也。〉白礜九百歲生白澒，白澒九百歲生白金，白金千歲生白龍，白龍入藏生白泉，白泉之埃上爲白雲，陰陽相薄爲雷，激陽爲電，上者就下，流水就通而合乎白海。牝土之氣仰乎玄天，〈牝土，北方土也。〉玄天六百歲生玄𪿖，〈𪿖，石也。北方數六，故六百歲而一化也。〉玄砥六百歲生玄澒，玄澒六百歲生玄金，玄金千歲生玄龍，玄龍入藏生玄泉，玄泉之埃上爲玄雲，陰陽相薄爲雷，激陽爲電，上者就下，流水就通而合乎玄海。
又曰：崑崙四水者，帝之神泉，以和百藥，以潤萬物也。
傅咸《神泉賦》曰：余所居庭，庭前有湧泉，在夏則冷，涉冬而溫，每夏遊之，不知歲之有暑。
《抱樸子》曰：崑崙及蓬萊，其上鳥獸飲玉井泉，皆長生不死也。
李華《雲母泉詩序》曰：洞庭湖西玄石山，俗謂之墨山，山南有佛寺，寺倚松嶺，松嶺下有雲母泉，泉出石，引流分渠，周遍庭宇，發源如乳，源末派如淳漿，烹茶灌園漱濯皆用之。大浸不盈，大旱不耗，自墨山西北至石門，東南至東陵，廣二十里，盡生雲母，墻階道路，光彩如列星，井泉溪澗，色皆純白，鄉人皆壽考，無癖痼疥搔之疾，華深樂之。
