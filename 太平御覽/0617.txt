
《史記·儒林傳》雲︰清河王太傅轅固以治《詩》，孝景時爲博士。與黃生爭論，黃生曰：「湯、武非受命，乃弒也。」轅固曰：「不然。桀、紂虐亂，天下之人心歸湯、武，湯、武誅桀、紂，非受命謂何？」黃生曰：「冠雖弊必加於首，履雖新必關於足。何者？上下之分也。今桀、紂雖失，君上也；湯、武雖聖，臣下也。臣下不能匡過以尊主而誅代，非弒而何？轅固曰：「必若雲，是高祖代秦耶？」於是帝曰：「食肉不食馬肝，不爲不知味也；學者不言湯、武受命，不爲非也。」
《漢書·儒林傳》曰：武帝時，江公與董仲舒幷通五經，能持論，善屬文。江公訥於口，上使與舒議，不如仲舒。
又曰：揚雄爲人簡易佚蕩，不能劇談而好深沉之思也。
又曰：賈生征見，孝文帝方受，坐宣室，上因鬼神事而問鬼神之本，賈具道所以然之狀。至夜半，帝前席，旣罷，曰：「吾久不見賈生，自以爲之，今不及也。」
《東觀漢記》曰：尹敏與班彪相厚，每相與談，常奠案不食，晝即至暝，夜即徹旦。
《晉書》曰：潘京字世長。舉秀才，到洛。尚書令樂廣，京州人也，共談累日，深嘆其才，謂京曰：「君天才過人，恨不學耳。若學，必爲一代談宗。」京感其言，遂勤學不倦。時武陵太守戴昌亦善談論，與京共談，假借之。昌以爲不如己，笑而遣之，令過其子若思。京方極其言論，昌竊聽之，乃嘆曰：「才不可假。」遂父子俱辱焉。
又曰：郭象，字子玄。少有才理，好老、莊，能清言。太尉王衍每雲聽象語如懸河瀉水，注而不竭。
又曰：樂廣嘗與裴清言，欲以理服之，而辭論豐博，廣笑而不言。時人謂爲「言談林藪」。
又曰：朝賢嘗上巳禊飲，或問王濟「昨游有何言談」，濟曰：「張華善說《史》、《漢》；裴論前言往行，靡靡可聽；王戎，子房、季札之間，超然玄箸。」
又曰：王衍妙善玄言，唯談《老》《莊》爲事。每捉玉柄麈尾，與手同色。義理有所不安，隨即改更。世號曰：「口中雌黃」。朝野翕然，謂之一世龍門矣。
又曰：胡母輔之宇彥國，與王澄等爲友。澄嘗與人書曰：「彥國吐佳言如鋸木屑，霏霏不絕，誠爲後進領袖也。」
又曰：趙孟字長舒。爲尚書都令史，善於清談，其面有疵黯。時人言：諸事不決，皆當問疵面。
又曰：裴遐善言玄理，音辭清暢，泠然若琴瑟。嘗與河南郭象談論，一座嗟服。
又曰：殷仲堪能清言，每雲︰「三日不讀《道德論》，便覺舌本間強。」
《晉中興書》曰：殷浩弱冠與京兆杜人幷有美譽，善言玄理。又庾元規少好黃老，能言玄理，時人方之夏侯泰初。
又曰：謝弈女道韞，王凝之妻也。凝之弟獻之嘗與賓客談議辭理，將屈，道韞遣婢白獻之曰：「欲爲小郎解圍。」乃以青綾步障自蔽，申獻之前義，客不能屈。
又曰：孫盛年十歲，避難渡江，及長，博學善理。於時殷浩擅名一時，與抗論者惟盛。嘗詣浩談論，對食奮尾，毛悉落飯中，食冷而復暖者數四，至暮忘食，理竟不定。
沈約《宋書》曰：高祖少事戎旅，不涉經學。及爲宰相，頗慕風流，時或談論，人皆依違不敢難也。鄭解之難必切至，未嘗假借，要須高祖辭窮理屈，然後置之。高祖或時慚恧變色動容，旣而謂人曰：「我本無術學，談義尤淺，比時言論，諸賢多見寬容，惟鄭不爾，獨能盡人之意。甚以此感之。」時人謂之「格佞」。
《宋書》曰：謝靈運辯博，辭義鋒起。王惠嘗與之談，時然後言。時荀伯子在座，退而告人曰：「靈運固自蕭散，直上王郎，有如萬頃陂焉。」
又曰：《謝瞻傳》曰：靈運好臧否人物。混患之，欲加裁折，未有其方。謂瞻曰：「非汝莫能。」乃與晦、曜、弘微等共游戲，便使瞻與靈運共車。靈運登車便商較人物，瞻謂曰：「秘書早亡，談者亦互有同異。」靈運默然，言論自此衰止。
又曰：張敷好讀玄言，兼屬文論。弱冠，初父邵使與高士南陽宗少文談系象，往復數番，少文欲屈。握麈尾嘆曰：「吾道東矣。」於是名價日重。
《後周書蘇綽傳》曰：屬太祖與公卿往昆明池觀漁，行至城西漢故倉地，顧問左右，莫有知者。或曰：「蘇綽博物多通，請問之。」太祖乃召綽，具以狀對。太祖大悅。因問天地造化之始，歷代興亡之跡，綽旣有口辯，應對如流。太祖益喜，乃與綽幷馬徐行。至池，竟不設網罟而還。遂留綽至夜，問以治道，太祖臥而聽之。綽於是指陳帝王之道，兼述申韓之要。太祖乃起，整衣危坐，不覺膝之前席，語遂達曙不厭。詰朝，謂周惠達曰：「蘇綽真奇士也。」
又曰：裴文舉字道裕。少忠謹，涉獵經史。總管韋孝寬特相欽重，每與談論，不覺膝前於席。
又曰：寇雋字祖俊，上谷平昌人也。世宗尚儒重德，特欽賞之。與相見，同席而坐，因顧訪洛陽故事。俊容止端詳，音韻清朗，帝與之談，不覺爲之前席。
《齊書·劉繪傳》曰：永明末，都下人士盛爲文章談義，皆湊竟陵西邸。繪爲後進領袖。時張融以言辭辯健，周�稱爲「清綺」，而繪音采贍麗，雅有風則。時人爲之語曰：「三人共宅夾清漳，張南周北劉中央。」言其處二人間也。
又曰：張緒性清淡，善談玄。王儉嘗雲︰「緒過江所未有，北士可求之耳。不知陳仲弓、黃叔度能過之不？」
《三國典略》曰：陳袁憲，樞之弟也。幼聰敏好學。梁武帝修建庠序，別開五館。其一館在憲宅西，常招弘諸生與之談論，每有新義，出人意表。國子博士周弘正謂憲父君正曰：「賢子今茲欲策試不？」君正曰：「經義猶淺，未敢令試。」居數日，君正遣門下客岑文豪與憲候弘正，將登講座，弟子畢集，乃授憲麈尾。時謝歧、何妥在坐，弘正謂曰：「二賢雖窮奧賾，得無憚此後生耶？」何、謝遞起義端，憲酬對閑敏，神色自若。弘正因謂文豪曰：「卿還諮袁，吳郡此郎已堪見代爲博士矣。」
《梁書》曰：沈約，齊初爲征虜記室，帶襄陽令，所奉主即齊文惠太子。太子入居東宮，爲步兵校尉，管書記。時東宮多士，約特蒙親遇。時王侯列宮或不得進，約每以爲言。太子曰：「吾平生懶起，是卿所悉，得卿談論，然後忘寢。卿欲我夙興，可恆早入。」
又曰：簡文在東宮召戚袞講論，又嘗置宴，集玄儒之士，先命道學互相質疑，次令中庶子徐ゼ騁大義，間以劇談。ゼ辭辯從橫，難以答抗，諸儒懾氣。時袞說朝聘義，ゼ與往復，袞精采自若，應答如流，簡文深嘉嘆之。
《隋書》曰：辛彥之拜禮部尚書，與秘書監牛弘撰《新禮》。吳興沈重名爲碩學，高祖嘗令彥之與重論議，重不能抗，於是避席而謝之，曰：「辛君所謂金城湯池，無可攻之勢。」高祖大悅。
《唐書》曰：楊綰凡所知友皆一時名士，或造之者，清談終日，未嘗及名利；或有客欲以世務幹者，綰言必玄遠，不敢發詞，內愧而退。大曆中，德望日崇，天下雅正之士爭趨其門，至有數千里來者。
《莊子》曰：孔子見老聃歸，三日不談。弟子問曰：「夫子見老聃，將何規哉？」孔子曰：「吾與汝處於魯之時，人用意如飛鴻者，吾走狗而逐之；用意如井魚者，吾爲鈎繳以投之。吾今見龍合而成體，散而成章，乘乎雲氣而養乎陰陽，余口張不能�翕，舌出不能縮，又何視哉？」
《戰國策》曰：蘇秦說李兌，明日復見，抵掌而談。兌送秦明月之珠，和氏之壁。
《抱朴子》曰：王充所作《論衡》，北方都未有得之者。蔡伯喈嘗到東江，見之，嘆其高文，度越諸子，恆愛玩，而獨秘之。及還中國，諸儒覺其談論更遠，嫌得異書。或搜求其隱處，果得《論衡》，捉取數卷將去。伯喈曰：「惟我與爾共之，勿廣也。」
《管輅別傳》曰：輅父爲琅琊長。輅時年十五，琅琊太守單子春雅有才度，聞輅一時之俊，欲得相見。輅父即遣輅造之。大會賓客百餘人，坐上有能言之士，輅問子春：「府君多嘉客，有雄貴之姿。輅旣年少，膽志未剛，若相觀，懼失精神。先飲三升清酒，盡之然後而言。」子春大喜，便酌三升酒，獨使飲之。酒盡之後，問子春：「今欲與輅爲對者，府君耶？四坐之士耶？」子春曰：「吾自欲與卿旗鼓相當。」輅言始讀《詩》、《論》、《易》，學問微淺，未能上引聖人之道，陳周漢之事，但論金木水火土鬼神之情耳。子春言：「此最難者，而卿以爲易耶？」於是唱大論之端，遂造陰陽，文彩泛流，枝葉橫生，少引聖籍，多發天然。子春及衆士互相攻劫，請難風起，而輅人人答對，言皆有餘。至日向暮，酒食不行。於是發聲徐州，號之「神童」。又冀州刺史裴徽召輅爲文學從事，相見清論，終日不覺罷倦。再相見，轉爲治中。四相見，轉爲別駕。前至十月，舉爲秀才。
《物理論》曰：夫虛無之談，無異春蛙秋蟬，聒耳而已。
《荊州先德傳》曰：龐士元師事司馬德操。德操蠶月躬採桑後園，士元往助之，因與共談。元善神，遂移日忘餐。德操於是異之。
《世說》曰：何晏爲吏部尚書，有位望。時談客盈坐，王弼年未弱冠，往見之。晏聞來，倒履出戶迎之。因條向者勝理語，弼曰：「此理僕以爲理極，可得復難不？」弼作難，一坐便以爲屈。於是弼自爲客主數番，皆一坐所不及也。
又曰：衛�字叔寶。少有名理。琅琊王平子高氣不群，遺世獨遨，每聞君之語議至乎理會之間，要微之際，輒絕倒於坐。前後三聞，爲之三倒。時人遂曰：「衛君談道，平子三倒。」及君年長，論者以爲出於王武子之右，世咸謂「王家三子，不如衛家一兒。」�於武昌見大將軍王敦，與之談論，彌日信宿。敦顧謂僚屬曰：「昔何王吐金聲於中朝，此子復玉振於江表。微言之緒絕而復續，不意永嘉之末復有正始之音。清言勝詠，入微，平叔在，當復倒矣。」
又曰：孝武將講《孝經》，謝太傅與諸人私逆講師。車武子謂袁彥伯曰：「不問則德音有遺，多問則重勞二謝。」袁曰：「必無此嫌。」車曰：「何以知爾。」袁曰：「何嘗見明鏡疲於屢照，清流撓於惠風也？」
郭子曰：張憑舉孝廉，出京，負其才氣，謂必參時彥。欲詣劉真長，鄉里及同舉者咸共哂之。張遂徑往詣劉。旣前，處之下坐，通寒溫而已。真長方洗濯料事，神意不接。良久，張欲自發而未有其端。頃之，王長史諸賢來詣，言各有隔而不通處，張忽遙於末座判之，言約皆遠便，足以暢彼我之懷。舉坐皆驚。真長延之上坐，遂清言彌日。因留宿，遂復至曉。張退，劉曰：「卿且前去，我正爾往取卿共詣撫軍。」〈撫軍，簡文。〉張旣還船，同旅笑之曰：「卿何許宿還。」張笑而不答。須臾，真長至，遣教覓張孝廉船。同旅惋愕。旣同載，俱詣撫軍。至門，劉謂撫軍曰：「下官今日爲公得一太常博士妙選。」旣前，撫軍與之語言，諮嗟稱善，數日乃止。曰：「張憑勁粹，爲理之窟。」即用爲太常博士。
又曰：范玄平〈字玄平。〉在簡文坐，談欲屈，引長史曰：〈長史，王仲祖。〉「卿助我。」王曰：「此非拔山之力所能助也。」
《異苑》曰：陸機初入洛，次河南偃師，時久結陰，望道左人居，因往投宿。見一年少置《易》投壺，與機談，機心伏之，而無以酬抗。旣曉便去。稅驂逆旅，問嫗，嫗曰：「此東數十里無村落，正是山陽山王家墓耳。」機乃怪，還睇昨路，空野霾�，拱木蔽日。知所遇者信王弼也。
又曰：陸�獨於空草中，忽見一家墻院整頓。�時饑乏，因而詣前。見一年少可二十餘，風姿可嘉，論敘平生，不異於人。尋其說《老子》，極有辭致。�出，臨別語雲︰「我是山陽王輔嗣。」�出門，還望向處，正是一冢。�始謂俄頃，已經三日。
《幽明錄》曰：阮瞻素秉無鬼論，世莫能難。每自謂理足可以辯正幽明。忽有一鬼通姓名作客詣阮，寒溫畢，聊談名理。客甚有才情，末及鬼神事，返覆甚苦，遂屈。乃作色曰：「鬼神古今聖賢所共傳，君何獨言無？即僕便是鬼。」於是忽變爲異形，須臾消滅。阮默然，意色大惡。後年餘病死。
