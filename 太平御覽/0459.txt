
《鬻子》曰：昔周公使康叔守商，戒之曰：「無殺不辜，寧失有罪。亦有無罪而見誅，亦有有功而不賞，慎之！」
《管子》曰：齊桓公、管仲、鮑叔牙、寧戚飲，公曰：「何不爲寡人壽！」鮑叔牙奉杯而起曰：「使公無忘在莒，管仲無忘束縛於魯，寧戚無忘飯牛車下。」公避席再拜。
《晏子》曰：夫爵益高者意益下，官益大者心益小，祿益厚者施益博也。
又曰：君子居必擇鄰，游必就士，可以避患也。
又曰：人之將疾，必先不甘梁肉之味；國之將亡，必先思忠臣之語。
《列子》曰：孤丘丈人謂孫叔敖曰：「人有三怨，子知之乎？」孫叔敖曰：「何謂也？」對曰：「爵高者，人妒之；官大者，主惡之；祿厚者，患處之。」孫叔敖曰：「吾爵益高志益下，吾官益大吾心益小，吾祿益厚吾施益博，以是免三怨可乎？」
《莊子》曰：夫畏途十殺一人，則父子兄弟相戒，必盛卒徒而後敢出。衽席之上，飲食之間，而不知爲之戒，過也。
《文子》曰：其文好者身必剝，其角美者身見殺。甘泉先竭，直木必伐。
《荀子》曰：魯哀公問政於孔子曰：「寡人生於深宮之中，長於婦人之手，未嘗知哀，未嘗知憂，未嘗知勞，未嘗知懼，未嘗知危。」孔子曰：「君之問也，丘，小人也，何以知之？」曰：「無吾子無所聞之。」孔子曰：「君入廟門而右，登自阼階。仰見欀棟，俯察機筵，其器存，其人亡，君以此思則哀至焉。昧爽而櫛冠，未明而聽朝，一物失所，亂之端也。君以此思，則憂至焉。君平明而聽朝，日昃而退，諸侯之子孫必有在君之庭者。君以此思，則勞至焉。君出魯之四門以望四郊，亡國之墟則必有類焉。君以此思，則懼至焉。且丘聞之，君者舟也，民者水也，水能載舟，亦能覆舟，君以此思，則危至焉。」
又曰：慶封爲亂於齊，而將之越，其族人曰：「晉近，奚不之？」慶封曰：「越遠利以避難。」族人曰：「變是心也，居晉而安；不變是心，雖越其可以安乎？」
又曰：桓公往問管仲曰：「仲父有病，即有不幸，政將遷誰？竪刁何如？」曰：「不可。人情莫不愛其身。竪刁自宮而爲君治內，身之不愛，何能愛君？」公曰：「衛公子開封何如？」管仲曰：「齊衛之間不過十日之行，開封事君，十年不歸，不見父母，非人心也，父母之不親，安能親君？」公曰：「易牙何如？」曰：「夫易牙爲君主味，君之所未嘗食惟人肉，而易牙蒸首子而進之，其子不愛，焉能愛君？」公曰：「孰可？」管仲曰：「隰朋可。其爲人堅中而廉外，少欲而多信。堅中足以爲表，廉外可與大任，少欲則能臨其衆，多信則能親鄰國。此霸王之佐也，君其用之。「管仲死，桓公不用隰朋，而用竪刁。三年，桓公南遊堂邑，竪刁、易牙、衛公子開封及大臣爲亂，桓公餒而死。
《荀子》曰：伯禽將歸於魯，周公謂伯禽曰：「君子力如牛，不與牛爭力；走如馬，不與馬爭走；知如士，不與士爭智。」
《韓子》曰：西門豹性急，佩韋以自緩；董安於心緩，佩弦以自急。故能以有餘補不足，以長續短，之謂明至。
《淮南子》曰：奔車之上無仲尼，覆舟之下無伯夷。
《韓子》曰：天下有至貴而非勢位也，有至富而非金玉也，有至壽而非千歲也。願恕反性則貴矣，適情智足則富矣，明生死之分則壽矣。
《韓子》曰：秦昭王謂左右曰：「今時韓與魏孰強？」對曰：「魏強。」秦昭王曰：「其無奈寡人何。」左右皆然。中旗伏瑟而對曰：「王之料天下過矣。當六晉之時，智氏最強，滅範、中行氏，又率韓、魏之兵以圍趙襄子於晉陽，決晉水以灌晉陽之城，城不沒者三板。智伯行水，魏宣子禦，韓康子驂乘，智伯曰：『吾始不知水可以亡國也，乃今知之：汾水可以灌安邑，絳水可以灌平陽。』魏宣子肘韓康子，韓康子覆魏宣子之足，接於車上，而智氏身死國亡，爲天下笑。今秦雖強，不過知氏，韓、魏弱，尚賢其在晉陽之下也。此方其用肘足之時，願王勿易也。」於是秦王恐。
又曰：吳鐸以聲自毀，膏燭以明自鑠。
又曰：魏武侯浮西河而下中流，謂吳起曰：「美哉，山河之固，魏國之寶也！」對曰：「在德不在險。昔三苗氏左洞庭而右彭蠡，德義不修而禹滅之；夏桀之居，左河濟而右太華，伊闕在其南，羊腸在其北，修政不仁，湯放之；商紂之國，左孟門、右太行，常山在其北，大河經其南，修行不德而武王滅之。王恃儉而不修德，舟中之人盡敵國也。」武侯曰：「善！」
《說苑》曰：昔成王封周公，周公辭不受，乃封周公子伯禽於魯。將辭去，周公戒之曰：「去矣，子其無以魯國驕士矣。我文王之子也，武王之弟也，今王之叔父也，又相天子。吾於天下亦不輕矣，嘗一沐而三握髮，一食而三吐哺，猶恐失天下之士。吾聞之曰：德行廣大而守以恭者榮，土地博裕而守以儉者安，祿位尊盛而守以卑者貴，人衆兵強而守以畏者勝，聰明睿知而守以愚者益，博聞多記而守以淺者廣。此六守者謙德也。夫貴爲天子，富有四海，不謙者失天下，亡其身，桀紂是也，可不慎乎！故《易》曰：『天道虧盈而益謙，地道變盈而流謙，鬼神害盈而福謙，人道惡盈而好謙。』誡之哉！子其無以魯國驕士矣。」
又曰：《春秋》有忽然而足以亡者，國君不可以不慎也。妃妾不一足以亡，公族不親足以亡，大臣不任足以亡，國爵不用足以亡，親佞近讒足以亡，舉百事不時足以亡，使民不節足以亡，刑罰不中足以亡，內失衆心足以亡，外大國足以亡。
《說苑》曰：田子方侍魏文侯坐，太子擊趨而入見，賓客群臣皆趨，田子方獨不起，文侯有不說之色，太子亦然。田子方稱曰：「爲子起與？無如禮何！不爲子起與？無如罪何！請爲子誦楚恭王之爲太子也，將出之�夢，遇大夫工尹，工尹遂趨避家人之門中，太子下車從之家人之門中，曰：『子大夫何爲其若是？』吾聞之，尊其父者不兼其子，兼其子者，不祥莫大焉。子大夫何爲其若是？』工尹曰：『向吾望見子之面，今而後記子之心。』」文侯曰：「善！」太子擊前，誦恭王之言而習之。
又曰：孫叔敖爲楚令尹，一國吏民皆來賀。有一父衣粗衣、冠白冠，後來吊。孫叔敖正衣冠而出見之，謂老父曰：「楚王不知臣不肖，使臣受吏民之垢，人盡來賀，子獨來吊，豈有說乎？」父曰：「有說。身已貴而驕人者，民去之；位已高而擅權者，君惡之；祿已厚而不足者，患處之。」孫叔敖再拜曰：「謹受命。願聞餘教。」父曰：「位已高而意益下，官益大而心益小，祿已厚而慎不取。君守此三者，足以治楚矣。」
《說苑》曰：魏公子牟東行，穰侯送之曰：「先生將去冉之山東矣，獨無一言以教冉乎？」魏公子曰：「微君言之，牟幾忘語君。君知夫官不與勢期而勢自至乎？勢不與富期而富自至乎？富不與貴期而貴自至乎？貴不與驕期而驕自至乎？驕不與罪期而罪自至乎？罪不與死期而死自至乎？」穰侯曰：「善！謹受明教。」
《說苑》曰：高上尊賢，無以驕人；聰明聖知，無以窮人；資給疾速，無以先人；剛毅勇猛，無以勝人。不知則問，不能則學。雖知必質，然後辯之；雖能必讓，然後爲之。故士雖聰明聖智，自守以愚；功被天下，自守以讓；勇力距世，自守以怯；富有四海，自守以廉。此謂高而不危，滿而不溢者也。
《說苑》曰：齊桓公爲大臣具酒，期以日中。管仲後至，桓公舉觴以飲之。管仲半棄酒，桓公曰：「期而後至，飲而棄酒，於禮可乎？」管仲對曰：「臣聞酒入舌出，舌出者言失，言失者身棄。臣計棄身，不如棄酒。」桓公笑曰：「仲父起就坐。」
《說苑》曰：常樅有疾，老子往問焉，曰：「先生疾甚矣，無遺教可以語諸弟子者乎？」常樅曰：「子雖不問，吾將語子。曰：過故鄉而下車，子知之乎？」老子曰：「過故鄉而下車，非謂其不忘故鄉耶？」常樅曰：「嘻，是已。」常樅曰：「過喬木而趨，子知之乎？」老子曰：「過喬木而趨，非謂其敬老耶？」常樅曰：「嘻。是以。」張其口而示老子曰：「吾舌存乎？」老子曰：「然。」「吾齒存乎？」老子曰：「亡。」常樅曰：「子知之乎？」老子曰：「夫舌之存也，豈非以其柔耶！齒之亡也，豈非以其剛耶！」常樅曰：「嘻。是以。天下之事已盡矣，無以復語子哉！」
《說苑》曰：桓公曰：「金剛則折，革剛則裂，人君剛則國家滅，人臣剛則交友絕。」夫剛則不和，不和則不可用。是故四馬不和，取道不長；父子不和，其世破亡；兄弟不和，不能久同；夫妻不和，家室大凶。《易》曰：「二人同心，其利斷金。」因不剛也。
又曰：老子曰：「得其所利，必慮其害；樂其所樂，必顧其敗。」人爲善者，天報以福；人爲不善者，天報以禍也。故曰：「禍兮福所倚，福兮禍所伏。」戒之慎之，君子不務，何以備之？夫上知天則不失時，下知地則不失財。日夜慎之，則無害矣。
《太公金匱》曰：武王問師尚父曰：「五帝之戒可復得聞乎？」師尚父曰：「舜之居民上，兢兢如履薄冰；禹之居民上，慄慄如恐不滿；湯之居民上，翼翼乎懼，不敢息。」
《呂氏春秋》曰：出則以車，入則以輦，務以自逸，命之曰招蹶之機；肥肉厚酒，務以自強，命之曰爛腸之食；靡曼皓齒，鄭、衛之音，務以自樂，命之曰伐性之斧。三者富貴之所致者也。
《新序》曰：楚恭王有疾，召令尹曰：「常侍苑蘇與我處，忠我以義。吾與其處，不見不思也。雖然，吾有以得也，其功不細，必爵之。申侯伯與我處，吾所樂者，勸吾爲之，吾所好者，勸吾服之。嘗與處，不見思之。雖然，吾終無得也，其過也不細，必亟遣之。」令尹曰：「諾。」明日，王薨，令尹即拜苑蘇爲上卿，而逐申伯出於國。
《諸葛亮集》先主遺詔敕後主曰：勿以惡小而爲之，勿以善小而不爲。惟賢惟德，能服於人。汝父德薄，勿效之。讀傅必可讀《漢書》、《禮記》，閑暇曆視諸子及《六韜》、《商君書》，益人意知。吾終之後，汝兄弟父事丞相。
《鄭玄別傳》曰：玄病困，戒子益恩曰：「吾家舊貧，爲父母群弟所容，去廝役之吏，游周秦之都，往來幽、幷、兗、豫之役。候覲通人大儒，得意者咸從捧手，有所受焉。遂博稽六藝，究覽傅記。今我告爾以事，將閑居以安性，覃思以終業。自非國君之命，問親族之憂，展孝墳墓，觀省野物，曷常扶杖出門乎？家事大小，汝一承之。吾煢煢一夫，曾無同生相依，其勖求君子之道，研鑽勿替，恭慎威儀，以近有德。顯譽成於僚友，德行立於己志，若致聲稱，亦有榮於所生耳。」
《曹植別傳》曰：植博學有高才，年十餘歲，誦《詩》、《論》及賦十萬言。性簡易，不事華麗。太祖征孫權，使植留守鄴，戒之曰：「吾昔爲潁令，年二十三。思此時所行，無悔於今。今汝年二十三矣，可不勉與！」
《文士傳》曰：陸景誡盈曰：「重臣貴戚，隆盛三族，莫不罹患構禍，鮮以善終。大者破家，小者滅身，惟金、張子弟，世履忠篤，故能保貴持寵，祚鍾昆季。其餘禍敗，可爲痛心。」
《東方朔集》曰：朔將仙，戒其子曰：「明者處世，莫尚於中庸；優哉游哉，與道相從。首陽爲拙，柱下爲工；飽食安步，以仕代農。依隱玩世，詭時不逢。」
《劉向集·誡子書》曰：告歆謙之，無忽若！未有異德，蒙恩甚厚，將何以報？董生有云：吊者在門，賀者在閭，有憂則恐懼慎事，慎事則必有善功而遺福也。
蔡邕《女誡》曰：心猶首面也，是以甚致飾焉。面一旦不修，則塵垢穢之；心一朝不思善，則邪惡入之。咸知飾其面，不修其心。夫面之不飾，愚者謂之醜；心之不修，賢者謂之惡。愚者謂之醜猶可，賢者謂之惡，將何容焉？故覽照拭面則思其心之潔也，傅脂則思其心之軟也，加粉則思其心之鮮也，澤�則思其心之順也，用櫛則思其心之理也，立髻則思其心之正也，攝鬢則思其心之整也。
蔡邕《廣連珠》曰：臣聞目耳鳴，近夫小戒也；狐鳴犬嗥，家人小妖也。猶忌慎動，作封鎮書苻以防其禍。是故天地示異災、變橫起，則人主恆恐懼而修政。
魏文帝誡子曰：父母於子日雖肝腸腐爛，爲其掩蔽，不欲使鄉黨士友聞其罪過；然行之不改，久久人自知之。用此仕官，不亦難乎！
王修《誡子書》曰：我實老矣，所恃汝等也。汝今逾郡縣、越山河、離兄弟、去目下者，欲令見舉動之宜，以觀高人遠節，聞一得三。父欲令子善，惟不能殺身，其餘無惜也。
諸葛亮誡外生曰：夫志當存高遠，慕先賢，絕情慾，棄疑滯，使庶幾之志，揭然有所存，惻然有所感。忍屈伸，去細碎，廣諮問，除嫌吝，雖有淹留，何損於美趣，何患於不濟。若志不強毅，意不慷慨，徒碌碌滯於俗，默默束於情，永竄伏於凡庸，不免於下流矣！
又誡子曰：夫君子之行，靜以修身，儉以養德。非淡薄無以明志，非寧靜無以致遠。夫學欲靜也，才須學也，非學無以廣才，非志無以成學。淫慢則不能勵精，險躁則不能治性。年與時馳，意與日去，遂成枯落，多不接世，悲守窮廬，將復何及！
崔瑗《座右銘》曰：無道人之短，無說己之長。施人慎勿念，受施慎勿忘。世譽不足慕，惟仁吻紀綱。隱心而後動，謗議庸何傷。
