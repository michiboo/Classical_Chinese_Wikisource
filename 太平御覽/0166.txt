
《圖經》曰：晉安郡，《禹貢》梁州之域。秦之蜀郡。漢屬廣漢郡之梓橦縣。
《華陽國志》曰：諸葛亮相蜀，鑿石架空，爲飛閣道以通蜀漢，即此郡。
《三國志》曰：鄧艾伐蜀，自陰平縣景谷步劍閣道，懸車束馬，徑出油江而至廣漢，是此地也。
《蜀記》曰：梓橦縣有五婦山，一名五婦台。秦遺蜀美女五人。蜀遣五丁迎女，至梓橦，五丁蹋地，大呼，驚五女，幷化爲石。
《郡國志》曰：梓橦縣北有華容，水則《蜀都賦》曰「卻背華容」是也。
《十道志》曰：綿州，巴西郡。《禹貢》梁州之域。周幷梁入雍州地。春秋戰國，屬蜀侯國。秦爲蜀郡。漢廣漢郡，令州即廣漢郡之涪縣也。
《九州記》曰：綿州之ク人，濮人，皆夷也。
《郡國志》曰：ク人勁勇銳氣而善舞，故古有巴渝舞。
《蜀記》曰：左綿緋紅，三川所尚。〈綿州左綿郡縣有小江，所染緋紅於此水，濯後益鮮，人之所重。〉
《宋書》曰：范柏年，梓橦人。明帝問：「卿鄉有貪泉不？」柏年曰：「臣梁、益之地有廉泉、讓水，不聞有貪泉。」帝嘉之，即以爲蜀郡太守。〈廉，讓水，在昌期縣。〉
《郡縣志》曰：神泉縣，有泉十四，甘香異常，錮疾飲之即差，故曰神泉。
《漢書·志》曰：涪，屬廣漢郡。有孱亭。莽曰統睦。劭曰：涪水出廣漢，南入漢。
《十道志》曰：梓州，梓橦郡。《禹貢》梁州之域。漢武分置廣漢郡。
《漢書》曰：文帝以蜀道銅山賜鄧通鑄錢，即今銅山縣也。
《蜀志》曰：先主入蜀攻劉璋，遣諸葛亮等分定州郡，略地至郪，百姓以牛酒勞軍。
又曰：姜維聞諸葛瞻破，乃引軍由廣漢郪道以審虛實。
《十道志》曰：廣漢之地有鹽井、銅山之富。本《禹貢》南夷，周末，秦幷爲郡。有蔬食果實之饒。
《九州要記》曰：玄武山，一名赤雀山，一名宜君山。山有鹿尾入貢。
又《華陽國志》曰：玄武山，一名三�山。山出龍骨，傳雲龍升不達墜此，民取以入藥用。玄武縣因山得名。
《十道志》曰：遂州，遂寧郡。《禹貢》梁州之域。漢分梁州置廣漢郡，今州又爲廣漢縣。
《九州要記》曰：青石縣有青石山，天下青石無佳於此，可爲鐘磬。
又《郡國志》曰：昔巴、蜀爭界，曆歲不決。漢高八年，山自裂，如索所界。巴、蜀之民懼天戒，乃息所爭。
《十道志》曰：益州，成都府。古梁州巴、濮、庸、蜀之地。在秦爲漢中、巴、蜀三郡地。
《釋名》曰：益，扼也；所在之地險厄。
應劭《地裏風俗記》曰：疆壤益廣，故號益州。
《史記》曰：周太王逾梁山，之岐山，一年成邑，二年成都，故有成都之名。
又曰：秦惠王時，苴、蜀相攻，各告急於秦。秦欲先伐韓，司馬錯曰：「不如先伐蜀。夫蜀，戎狄之長也，有桀之亂。以秦攻之，譬使豺狼逐群羊也。又有禁止暴亂之名。今攻韓，周自知失九鼎，韓自知亡三川，二國幷力合謀，而求解於楚、魏。臣竊危之。」王曰：「善。」遂滅蜀。
《漢書》曰：宣帝時，方士上言益州部有金馬碧鶏神，帝令王褒入蜀祀之。
揚雄《蜀王本紀》曰：蜀之先，稱王者有蠶叢、折權、魚易、俾明。是時椎髻左衽，不曉文字，未有禮樂。從開明已上至蠶叢，凡四千歲。次曰伯雍，又次曰魚尾。尾田於湔山，得仙。後有王曰杜宇，出天墮山；又有朱提氏女名曰利，自江源而出，爲宇妻；乃自立爲蜀王，號曰望帝，移居郫邑。
《十三州志》曰：當七國稱王，獨杜宇稱帝於蜀，以褒斜爲前門，熊耳、靈關爲後戶，玉壘、峨眉爲城廓，江、潛、綿、洛爲池澤，汶山爲畜牧，南中爲園苑。時有荊人，是後荊地有一死者名鱉冷，其屍亡至汶山，卻更生，見望帝。帝以爲蜀相。時巫山壅江，蜀地洪水，望帝使鱉冷鑿巫山，治水有功。望帝自以德薄，乃委國禪鱉冷，號曰開明。遂自亡去，化爲子規，故蜀人聞鳴曰：「我望帝也」。
又云：望帝使鱉冷治水，而淫其妻。冷還，帝慚，遂化爲子規。杜宇死時�二月，而子規鳴，故蜀人憐之皆起。自開明以下五葉，始立宗廟。時蜀有五丁力士，能徙山嶽，每一王死，五丁輒爲立大石以志墓。今石井是也，號曰井裏。
《成都記》曰：郡城即秦惠王使張儀築，以象咸陽沃野千里，號曰陸海。
《九州記》曰：益州城初累築不立，忽有大龜周行旋走，因其行築之，遂得堅固，故曰龜城。
《南史》曰：宋太始初，益州市橋忽生一洲，有道士柳石見之曰：「當有貴王臨州，必王勝喜也。」及齊永明二年，武帝遣始興王爲益州。勝喜者即始興反語也。
《續漢書·郡國志》曰：益州部：漢中、巴、廣漢、蜀、犍爲、越�、牂柯、益、永昌，凡九郡。
《華陽國志》曰：成都夷裏橋南岸道西有城，即錦城，一曰錦宮，又曰錦裏。
又曰：蜀初少文教，文翁爲蜀郡太守，立精舍學堂以隸其俗，因是文教聿興。今有文翁堂在大城內。
《圖經》曰：漢州，德陽縣。土地同益州。秦屬蜀郡。漢屬廣漢郡，後漢因之，兼置益州，領郡十二。
《蜀記》曰：益州謂之三蜀，廣漢其一也。
《後漢書》曰：雒城南每陰雨常有哭聲，和帝時，陳寵爲太守，聞之，有敕令收葬骸骨，哭聲遂絕。
《蜀記》曰：金堂縣，古有金舡沉江之東岸，民於水中往往見之。
《十道志》曰：彭州，�陽郡。本漢繁縣。宋置。《晉壽陽圖經》曰：唐垂拱二年，以九隴縣置彭州，取古天彭關以爲名。
《周地圖記》曰：宋元嘉九年，有樵人逐ば，所趨險絕，進入石穴，行數十步，豁然平博，問是何所？人答云：「小成都」。後更爲求之，不知所在。
《地理志》曰：九隴縣，晉置。以縣有九曲山爲名。
《十道志》曰：蜀州，唐安郡。本漢江源縣，屬蜀郡。莽曰邛原。
《魏志》曰：蜀州鳴鶴山，張陵客蜀，學道於此山，造作符書以惑百姓。
又《益州記》曰：張道陵登仙之所，傳雲陵爲腹蛇所吸，人以爲登仙。
《蜀記》曰：青城縣因山得名，山上有黃帝授道壇。
又《玄中記》云：山有穴，潛行分爲三道，各通一處。
《十道志》曰：卭州，臨邛郡。《禹貢》梁州之域。漢武置十三州，在益州之部。
《周地圖記》曰：梁武陵王蕭紀於蒲水口置邛州。南郡邛來山，因以爲名。
《史記》曰：蜀卓氏之先，趙人。秦破趙，卓氏獨夫妻推輦而行，曰：「吾聞汶山之下，沃野，有蹲鴟。」乃求遠遷。致之臨邛，因銅山鑄錢此也。
《蜀記》曰：漢張騫奉使尋河源，得高節竹植於邛山，號曰邛竹。今緣山皆是，可爲杖。
《蜀志》曰：臨邛有火井，諸葛亮一窺更盛。
《博物志》曰：後人以家火投之，火即滅，至今不然。
《十道志》曰：普州，安岳郡。《禹貢》梁州之域。漢武十三州，在益州之部。今州境則漢之資中、牛鞞、墊江，後漢之德陽等四縣。
《十道志》曰：雅州，盧山郡。《禹貢》梁州之部。漢武十三州，在益州之部，即秦嚴道縣也。
《蜀記》曰：秦滅楚，徙楚嚴王之族於此，故謂之嚴道。
《漢志》曰：嚴道，屬蜀郡。邛來山，邛水所出，東入青衣。王莽曰嚴治。
《郡國志》曰：漢源縣有離崖，即蜀守李冰所鑿離堆，即古雅也。
又曰：嚴道縣有九折阪，即王陽回轡之所。
《十道志》曰：瀘州，瀘川郡。《禹貢》梁州之域。春秋戰國時，爲巴子國。秦屬巴郡。漢屬犍爲郡。
《漢志》曰：江陽，屬犍爲郡。
《十道志》曰：瀘州，本漢江陽縣地。
諸葛亮《出師表》曰：五月渡瀘，深入不毛。
《十道志》曰：茂州，通化郡。《禹貢》梁州之域。本冉ζ國，漢以爲郡。
《史記》曰：南越破後，冉ζ等皆震懼，請臣置吏。以冉ζ爲汶山郡守。
《圖經》曰：翼州，臨翼郡。秦之土地與益州同。二漢屬蜀郡，本漢之蠶陵也。
《漢志》曰：蠶陵，屬蜀郡。王莽曰步昌。
《十道志》曰：當州，江源郡。《禹貢》梁州之域。周爲雍州之境。
《後周書》曰：天和元年，雁門公紇幹略於此討渾胡，因置同昌郡。
《十道志》曰：悉州，歸誠郡。《禹貢》梁州之域，古西羌地。
《圖經》曰：唐顯慶三年，割當州三十里左封縣，界內有悉唐川，因立爲悉州。
《圖經》曰：靜州，靜川郡。土地與當州同。唐永徽四年，置靜州於唐縣，以理夷落。
《圖經》曰：拓州，蓬山郡。土地與當州同。唐顯慶三年，於此置拓州。取其開拓封疆爲名。
《圖經》曰：恭州，恭化郡。北接土蕃，土地與當州同。唐顯慶中，置恭州。取恭慕王化爲郡之名。
《十道志》曰：維州，維川郡。
《蜀志》曰：姜維、馬忠督將軍張嶷北討汶山叛羌。即此也。
《圖經》曰：武德中，白苟羌首領以地內附，因於羌故維城置維州以領之。
《圖經》曰：奉州，�山郡。本蠻夷之地，南接土蕃，爲夷落之極塞。武德中，羌夷內附，因立奉州。取其奉順王命爲名。
《十道志》曰：�州，越�郡。本益州西外夷，漢初爲邛都國。
《史記》曰：西南夷滇以北君長十數，邛都最大。
《漢志》曰：越�郡，武帝元鼎六年開。莽曰集�。屬益州。應劭曰：故邛都國也。有�水。言越以此水彰休盛也。
《九州要記》曰：�之西，夷人身青而有文如龍鱗。
《博物志》曰：越�國有牛，稍割取肉，經日必復生如故。又《玄中記》曰：割而復生，名曰及牛。
《十道記》曰：越�有瀘水，四時多瘴氣。三四月間發，人沖之立死。非時，中人多悶絕。唯五月上伏即無害。故諸葛亮征越�，上疏曰：「五月渡瀘，深入不毛。」
又《地記》曰：今昆明道渡所，見有武侯道在。
又《十道記》曰：水浚而石，土人以牛皮爲船，方涉津。
《九州要記》曰：台登縣有奴諾川、鸚鵡山，黑水之間，若水出其下。即黃帝子昌意降居若水是此。
《漢志》曰：旄牛，屬蜀郡。鮮水出僥外，南入若水。若水亦出僥外，南至大莋。〈旄牛，即今台登縣。〉
《十道志》曰：姚州，雲南郡。蓋夷越之地，亦爲滇王國。漢武開之，置益州郡。有滇池澤。後因爲益州之雲南、弄揀二縣也。
《漢志》曰：益州郡，武帝元封二年開。王莽曰新就。故滇王國也。有滇池大澤，又有弄揀縣焉。
《華陽國志》曰：滇濮、勾町、夜郎、葉榆、同師�唐侯王國以十數。編�左衽，隨畜遷徙，莫能相禦。楚頃襄王遣將軍莊喬溯沆水，出苴蘭，以伐夜郎；而秦奪楚黔中地，無路反，遂留王之，是爲莊王。
《圖經》曰：黎州，洪源郡。漢爲沉黎郡。宋、齊以來，幷爲沉黎郡。後周破羌夷，立黎州。
《十道志》曰：龍州，江油郡。秦、漢至魏，不置郡縣。
《魏志》曰：景元四年，諸軍征蜀，鄧艾自陰平行無人之地七百餘里，鑿山通道，造作橋閣。山高穀深，至爲險難，艾以氈自裹，轉推而下；將士皆攀木緣崖，魚貫而進，先登至江油。即此地也。
《周地圖經》曰：江油帥楊、李二姓，各自稱藩於梁。至後魏武帝得其地，置江油郡。西魏於此立龍州。
《十道志》曰：松州，交川郡。《禹貢》梁州之域，又爲雍州之域。秦、漢，諸羌居焉。
《圖經》曰：郡有甘松嶺，因以名郡。
《山海經》曰：甘松嶺，亦謂之松桑嶺，江水發源於此。
《江源記》曰：平康縣有羊腸嶺，大江發源之所。
《十道志》曰：嘉州，犍爲郡。《禹貢》梁州之域。漢犍爲郡之南安縣。
《史記》曰：漢武使唐蒙伐西戎，得夜郎國，遂立犍爲郡。
《漢志》青衣，屬蜀郡。順帝改名漢嘉。
《十道志》曰：周武保定元年，於此置青州，遙取漢青衣縣爲名。宣政二年，改爲嘉州。
《華陽國志》曰：青衣有沫水。
《漢志》：蜀李冰鑿離�追，避沫水之害。又《益州記》曰：青衣神號雷�追廟，班固以爲離�追。
《益州記》曰：峨眉山兩山相對，望之如峨眉。
《十道志》曰：簡州，陽安郡。《禹貢》梁州之域。漢犍爲之郡牛鞞縣地。
《華陽國志》曰：牛鞞縣，有陽明鹽井。今在郡北十里。
《九州要記》曰：簡州，在赤水之北。〈今有絳水，在州南。〉
《周地圖記》曰：晉義熙末，刺史朱齡石率建平人征蜀，仍於東山立金戍。後魏平蜀，改爲金水郡。
《十道志》曰：陵州，仁壽郡。《禹貢》梁州之域。漢犍爲郡之武陽縣東境也。
《郡國志》曰：昔張道陵於此得鹽井，祠玉女於井內，因謂之陵井。郡因井得名。
《益州記》曰：郡有東隅，三山相對，去陵井百里。
《郡國志》曰：有鼎鼻山，周之九鼎，淪一於此，故後人往往見鼎耳，因名之。
又曰：郡有朝女山，昔有朝祖女於此山得道，今足跡尚存，故名朝女山。
《十道志》曰：眉州，通義郡。《禹貢》梁州之域。犍爲郡之武陽南境。
《周地圖記》曰：梁武帝太清二年，武陵王蕭紀開通外水，立青州於通誼郡南安縣北。後魏二年，平蜀。三年，改青州爲眉州。〈用峨眉山爲名。〉
《蜀記》曰：秦惠王使張儀、司馬錯伐蜀，蜀主開明拒之，不利，退至武陽見獲。〈彭山縣即其地。〉
《郡國志》曰：青城縣當羌蜀之要，漢武使唐蒙破西南夷，路即始於此。
《十道志》曰：榮州，和義郡。《禹貢》梁州之域。漢爲南安縣地，屬犍爲郡。
《九州要記》曰：和義郡，古夜郎之地，有成都市。漢武中時，南中令使通道無功，唐蒙因殺之，令曰：「恨不見立成都市而死！」蒙即立市如成都以殺之，故曰成都市。
《益州記》曰：旭川縣有馬鳴戍。漢刺史韋枝夜過此地，有神馬嘶，漢中馬皆嘶以應之，故以此名戍。
《蜀記》曰：昔有女人於溪浣沙，有大竹流水而觸之，因有孕。後生一子，自立爲王，因以竹爲姓。漢武使唐蒙伐牂柯郡。竹王因有此地，人不忘其本，立竹王廟祀之。
《十道志》曰：資州，資陽郡。《禹貢》梁州之域。漢爲犍爲郡之資中縣地。
《周地圖記》曰：後魏廢帝二年，於武康郡之陽安縣置資州。〈陽安在今州北簡州界。〉
《郡國志》曰：內江縣有水深百丈，實群川總會之所。
《十道志》曰：戎州，南溪郡。春秋侯國。秦惠王破滇池，始通五尺道。漢武得蜀，故使唐蒙理道於此，而破牂柯，即此道也。後爲道縣，以屬犍爲郡。
《郡國志》曰：南溪縣西三十里有魚津，津南有鴛鴦坼。
《益部耆舊傳》曰：道有張真者，娶黃氏女名帛。真因乘船過江，船覆沒，帛求夫屍不得，自沉於水，積十四日，乃抱夫屍出於灘下，故名鴛鴦坼。
