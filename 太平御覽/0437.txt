
盛弘之《荊州記》曰：襄陽城北，河水極深，先有蛟，年常爲害。太守鄧遐，氣果謙人，拔劍入水，蛟繞其足，遐因揮劍截蛟數段，流血丹水，自此無復蛟患。
干寶《搜神記》曰：東越閩中有虛領，高數十里。下北隰中有大蛇，長七八丈，大十餘圍，常病都尉及長吏。下夢巫覡，欲得啖童女。常八月朝祭送蛇穴，蛇輒吞之，已用九女。將樂縣李誕有小女名寄，應募而行。乃請好劍、咋蛇犬，作數斛糍，〈疾資切。〉蜜灌之，以置穴口。蛇出，頭大如囷，目如二尺鏡，先啖糍，寄便放犬嚙蛇，以劍斫殺，得九女髑髏。越王乃以寄爲後。
《漢末英雄記》曰：公孫瓚，除遼東屬國長史，連津＿寇，每有驚，輒厲色憤怒，如赴仇敵，望塵奔，繼之夜戰。虜識瓚聲，憚其勇，莫敢犯之。〈與《魏書》語別，故兩出。〉
《越絕書》曰：越王請臣於吳，吳王許之。子胥大怒，目若夜光，聲若哮虎，曰：「此越未戰而服，天以賜吳，其逆天乎！臣惟君王急制之。」吳王不聽，遂許之。
又曰：闔閭惡王子慶忌，問於伍子胥，子胥曰：「臣有所厚於國，其人細小也，曰要離，臣嘗見其辱壯士災丘訢。訢東海上人也，爲齊王使於吳，過淮津欲飲馬，水神出取災丘訢，訢大怒，偏袒操劍入水與戰，殺兩蛟一龍，連日乃出，眇其左目。遂之吳，會於友人之座。訢恃其與神戰之勇，輕士大夫。要離與之對座，即謂之曰：'吾聞勇士之戰也，與日戰者不移表，與鬼戰者不旋踵，與人戰者不達聲，生往死還，不受其辱。今子與神戰於泉水之中，亡馬失禦，又受眇目之病，形殘名辱，勇士所恥，自驕於友人之旁，何其忍負也？'於是，災丘訢卒於結恨勢怒，未及有言，座衆分解，災丘訢宿怒遣恨，冥，往攻要離。要離戒其妻曰：'曩日吾辱壯士災丘訢於大衆之座，彼勇士，有受不還報答之怒，餘恨忿志，冥必來矣，慎毋閉門。'災丘訢果往，入門不閉，登堂不關，入室不守，放發僵臥，訢乃手拔劍而捽要離，曰：'子有三當死之過，子知之乎？'要離曰：'吾不知也。'菑丘訢曰：'子辱吾於大座之衆，一死也；歸不閉門，二死也；臥不守衛，三死也。子有三死之過，雖欲勿怒，其得乎哉！'要離曰：'吾無三死之過，子有三不肖之愧，子知之乎？'菑丘訢曰：'吾不知。'要離曰：'吾辱子於千人之衆，子不報答，是一不肖也。入門不駭，登堂無聲，是二不肖也。先拔劍，手持頭乃敢有言，是三不肖也。子有三不肖之愧而欲滅我，豈不鄙哉！'於是，災丘訢仰天嘆曰：'吾之勇也，人莫敢有，訾吾者若斯，要離乃加吾之上！'此天下壯士也。」
劉彥明《敦煌實錄》曰：索苞有文武材，舉孝廉，除郎中，每征伐克敵，勇冠三軍，時人比之關羽。宋澄於金城，爲步羌三千人所圍，窮守孤堆，垂當破沒，苞以完騎五千，奮劍突陣，徑入與澄對坐，捶頭拊掌大笑。羌皆佩盾、擢刀四面直前。苞謂澄曰：「君但安心，觀我擊之。」乃除彄弓接矢，繞捶射之，莫不應弦而倒，皆陷盾通中，立殺三十餘人，創夷者百計，羌即散走。稱神。
《嚴玄三將論》曰：王剪爲秦將滅燕，燕王喜奔逃東夷。秦王曰：「齊楚何先？」李信曰：「楚地廣，齊地狹，楚人勇，齊人怯，請先從事於易。」
袁准《正論》曰：兵有三勇：主愛其民者勇，有威刑者勇，賞信於民者勇。故仁愛加於下，則有必死之民。
劉向《新序》曰：田恆將弒君，勇士六人劫子川捷，曰：「子與我，請分齊之半以予子；不吾與，今此是已。」子川捷曰：「子之欲與我也，以我爲知乎？臣弒君，非知也；以我爲仁乎？見利而倍君，非仁也；以我爲勇乎？劫我以兵，懼而與子，非勇也。使吾無此三者，與子，無恆矜子；若有此三者，終不從夫子。」乃舍之。
又曰：勇士一呼，三軍皆辟易，士之誠也。夫勇士孟賁，水行不避蛟龍，陸行不避虎狼，發怒吐氣，聲響動天，至其死矣，頭行斷絕。夫不用仁而用武，當時雖快，身必無後，是以孔子勤勤行仁。
又曰：齊遣淳于髡到楚。髡爲人短小，楚王甚薄之。謂之曰：「齊無人耶？而使子來，子何長也？」髡對曰：「臣無所長，腰中七尺之劍，欲斬無狀王。」王曰：「止，吾但戲子耳。」與髡共飲酒。
又曰：秦王以五百里地封鄢陵君，鄢陵君辭不受，使唐且謝秦王，王忿然變色，怒曰：「未嘗見天子之怒乎？」且曰：「臣未嘗見。」王曰：「夫天子之怒，伏屍百萬，流血千里。」且曰：「大王亦嘗見布衣韋帶士之怒乎？」王曰：「布衣韋帶士之怒，解冠徒跣，以頭搶地耳，何難知者？」且曰：「此乃庸夫庶人之怒耳，非布衣韋帶士之怒也。夫專諸刺王僚，彗星襲月，奔星晝出；要離刺王子慶忌，倉鷹擊於臺上；聶政刺韓王，白虹貫日。此三者皆布衣怒也。與臣將四士，無怒則已，一怒伏屍二人，流血五步。」即案其匕首，起視秦王曰：「今將是矣。」王色變長跪曰：「先生就坐，寡人喻矣。」鄢陵獨以五十里在者，徒用先王故乎？〈《史記》鄒陽上書曰：白起長平之謀，太白食昂；荊軻慕燕丹之義，白虹貫日。〉
又曰：林既衣韋衣而朝齊景公。景公曰：「此君子之服耶？小人之服耶？」林既作色曰：「夫服事何足以揣士行乎？昔荊爲長劍危冠，令尹子西出焉；齊桓短衣而遂溝之冠，管仲、隰朋出焉；越文身剪發，范蠡、大夫種亦出焉；西戎左衽而組結，由餘亦出焉。如君言衣大裘者當大號，衣羊裘者當羊鳴，今君衣狐裘而朝得無爲變乎？」景公曰：「子自以爲勇悍乎？」曰：「登高臨危而目不眴而足不淩者，此工匠之勇悍也。入深泉取蛟龍，拘黿而出者，此漁夫之勇悍也。入深山刺虎豹抱熊而出者，此獵夫之勇悍也。夫下難斷頭裂腹暴骨流血中野者，此武士之勇悍也。今臣居廣廷，作色而辯，以犯生君之怒，前雖有乘軒之賞，未爲之動也，後雖有斧鑕之威，未爲之恐也，此既之所以爲勇悍也。」
劉敬升《異苑》曰：荊州上明江浦常有蛟，浴汲者死不脫歲。昇平史陳郡鄧遐，字應延，素勇健，憤而入水覓蛟，得便與拳，即曳著岸，欲斫殺。母語云：「蛟是神物，寧忽殺之，今可咒，令勿復爲害。」遐咒而放焉，自茲迄今，絕無此患。〈盛弘之《荊州記》云：「揮劍截蛟，血流舟水。」餘同。〉
《太公六韜》曰：大勇不勇。
又曰：以死取人謂之勇。
又曰：文王問太公曰：「守士奈何？」公曰：「危之而不恐者，勇也。」
又曰：武王問太公曰：「陳士之道奈何？」太公曰：「軍中有大勇暴強者，聚爲一卒，名曰陷陳之士；有枝格強良多力，能潰破金鼓，絕滅旌旗者，聚爲一卒，名曰勇力之士。」
《老子》曰：勇於敢則殺，勇於不敢則禍攏
《莊子》曰：孔子游於宋，匡人圍數匝而弦歌不輟，子路入見，問曰：「圍者數重，弦歌不輟，何也？」子曰：「由來，吾語爾。夫水行不避蛟龍者，漁父之勇也。陸行不避兕虎者，獵夫之勇也。白刃交於前，視死若生者，烈士之勇也。知窮之有命、知勇之有時、臨大難而不懼者，聖人之勇也。由處矣！吾命有所制矣！」無幾何，持甲者進，辭曰：「以爲陽虎，故圍之。今非，請辭而退。」
又曰：田光答太子曰：「竊觀太子客，無可用者：夏扶，血勇之人，怒而面赤；宋臆，脈勇之人，怒而面青；武陽，骨勇之人，怒而面白。光所知荊軻，神勇之人，怒而色不變。」
又曰：闔廬試其民於五湖，劍皆加於肩，地流血，幾不可止。
又曰：大勇不鬥，大兵不寇。
又曰：齊之好勇者，其一人居東郭，其一人居西郭。卒然相遇於途，曰：「姑相與飲乎？」觴數行曰：「姑求肉乎？」一人曰：「子肉也，我肉也，尚胡求肉？」於是酒而已。因抽刀而相啖，至死而止。勇若此，不若無勇。
又曰：齊莊公時，有士曰賓卑聚，夢有壯士，白縞之冠，束布之衣，素屨墨劍，從叱之，唾其面，惕然而寤，徒夢也。明，召其友而告之曰：「吾少好勇，年六十而無所挫辱；今夜辱，吾將索之。得之則可，不得將死之。」每朝立乎衢，三日不得，退而自殺。
又曰：兵，天下之兇器也；勇，天下之凶德也。舉兇器行兇德，由不得已也。
《呂氏春秋》曰：荊有佽飛者，得寶劍於江幹，遂還反，涉江至於中流，有兩蛟夾繞其船。佽飛曰：「子嘗見兩蛟繞船而活者乎？」船人曰：「未之嘗見也。」佽飛攘臂祛衣拔寶劍曰：「此江中之腐肉朽骨也。」持劍赴江刺蛟，殺之而復上船，舟中之人皆得禍攏荊王聞之，仕以執圭。
《抱朴子》曰：赴白刃而忘生，格兕虎於穀者，勇人也。
《韓子》曰：越勾踐欲民輕死。出見怒蛙，乃爲之軾曰：「爲其有氣故也。」明年，民以頭獻十餘人。由此觀之，譽足殺人矣。
《孟子》曰：晉有馮婦者，善搏虎。野有衆搏虎，虎負隅莫敢攖，馮婦趁而迎之，攘臂而下車，衆皆悅之。〈趙歧曰：馮，姓；婦，名也。〉
又曰：梁惠王曰：「寡人有疾，寡人好勇。」孟子對曰：「王請無好小勇。撫劍疾視，曰：「彼惡敢當我哉！此匹夫之勇，敵一人者也。《詩》云：'王赫斯怒，爰整其旅。以遏徂莒，以篤周祜，以對於天下。'此文王之勇也。一人衡行於天下，武王恥之，此武王之勇也。武王一怒而安天下之民，今王亦一怒而安天下之民，民惟恐王之不好勇也。
楊雄《法言》曰：或問勇，曰：「軻也。」曰：「何軻也？」曰：「軻也者，謂孟軻。若荊軻，君子盜諸？」或問孟軻之勇，曰：「勇於義，而果於德，不以貧富、貴賤、死生動其心。於勇也，其庶乎？」
《孫卿子》曰：有三勇：上不修亂世之君，下不修亂世之民，無貧窮富貴。天下知之，則欲與天下共樂；不知之，則塊然獨立天地之間而不畏，是上勇也。禮恭意儉，輕貨惟賢，有不肖者敢授而廢之，是中勇也。輕身重貨，以斯勝人爲意，是下勇也。
《尸子》曰：孟賁曰：「生乎勇乎？曰勇；貴乎勇乎？曰勇；富乎勇乎？曰勇。三者，人之所難，而皆不足以易勇，此其所能懾三軍，服猛獸者也。」
又曰：田成子問勇，顔歜聚之答也不敬。田子之僕填劍曰：「更言則生，不更則死。」歜聚曰：「以死爲有知，今吾生是也。是吾所以懼汝而反以懼我。」
又曰：聖人畜仁而不主仁，畜知而不主知，畜勇而不主勇。昔者齊桓公脅於魯君，而獻地百里；勾踐脅於會稽，而身宦之三年；襄子脅於知伯，而以顔爲愧。其卒，桓公臣魯君，勾踐滅吳，襄子以知伯爲戮，此謂勇而能怯者也。
《慎子》曰：有勇不以怒，反與怯均也。
《胡非子》曰：夫曹劌，匹夫徒步之士，布衣柔履之人也。惟無怒，一怒而劫萬乘之師，存千乘之國，此謂君子之勇，勇之貴者也。
又曰：屈將子好勇，見胡非而問曰：「聞先生非鬥，有說則可，無說則死。」胡非曰：「吾聞勇有五等：夫負長劍，赴蓁薄，折兕豹，搏熊羆，獵徒之勇也；負長劍，赴深泉，折蛟龍，搏黿鼉，漁人之勇也；登高危之上，鶴立四望，顔色不變，陶匠之勇也；若迕視必殺，立刑之勇也。昔齊桓公伐魯，曹劌聞之，觸齊軍，見桓公曰：臣聞君辱臣死，君退師則可，不退則臣以血濺君矣。桓公懼。管仲曰：許與之盟而退。夫曹劌匹夫，一怒而卻齊侯之師，此君子之勇；晏嬰匹夫，一怒而沮崔子之亂，亦君子之勇也。五勇不同，公子將何處？」屈將悅，稱善，乃解長劍，釋危冠，而請爲弟子焉。
《淮南子》曰：桀之力，申鈎索鐵，揉金椎，移大犧。水殺黿鼉，陸搏熊羆，然湯革車三百乘，困之鳴條，禽之焦門。由此觀之，則勇不足以爲天下矣。知不足以恃，勇不足爲強。
張華《博物志》曰：膾育之勇。
劉義慶《徐州先賢贊》曰：徐盛，字文響，琅琊莒人也。遭亂客居吳，以敦直、勇氣聞。魏王出濡須，孫權每選出戰者，盛常在前。魏嘗大出橫江，盛與諸將俱赴討。時乘艦遇風，落岸下，諸將恐懼，未有出者，盛獨將上斫賊，賊三披走，所傷殺甚衆，風止得還。權大壯之。
應璩《與許子俊書》曰：足下以方剛之盛年，應不羈之勁勇，將發虓虎之威，致霜雪之誅，擒吳梟蜀，定功萬里，而劉備不下山，孫權不出水，武力不奮，猛氣畜勇，其毒如何？
《蔡謨書》曰：祖士稚，昔葬雍丘城內。祖約在壽春時，賊據雍丘，約遣路永將數百人，夜緣入雍丘城戰，幷開墓扌詹喪，逾城出，徑還壽春。永之勇如此。
