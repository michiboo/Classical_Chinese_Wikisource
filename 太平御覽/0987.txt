
《山海經》曰：單孤之山，蓬水出焉，其中多紫石英。
《魏氏春秋》曰：黃初元年，明帝愈崇宮殿，彫飾觀閣，取白石英，及紫石英、五色文石於太行榖城之山。
《宋書》曰：謝瞻，字宣遠，六歲能屬文。為《紫石英贊》，為當時才士嘆異。
《隋書》曰：梁彥光，少歧嶷，有至性。七歲時，父遇篤疾，醫云：「餌五石可愈。」時求紫石英、五色文石於太行，不得。彥光憂瘁，不知所為。於園中見一物，彥光所不識，怪而持歸，即紫石英也。親屬咸異之。
《抱朴子·內篇》曰：或問不寒之道，荅曰：「以立冬之日，或服六丙六壬符，或服太陽酒，或服紫石英。東筦縣西北二十里，有襮山，出紫石英，舊以貢獻。」
《永嘉記》曰：固陶朴有小山，出紫石英。人甞於山下得一紫石英，王府君聞，遣人緣山掘得數升，芒角甚好，色小薄。孫府君亦掘得數升也。
《從征記》曰：自太峴至太山，皆有紫石英。太山所出，特復瓌殊。
《吳興記》曰：烏程縣北壟山有紫石英，甚光明，但小黑。
《慱物志》曰：平氏陽山縣紫石英特好。其他者色淺。紫石英，舊出胡陽縣。
《嶺表錄異》曰：隴州山中多紫石英，其色淡紫，其質瑩徹。隨其大小，皆五稜，兩頭如箭鏃。煑水飲之，暖而無毒。比北中白石英，其力倍矣。
《本草經》曰：紫石英，味甘溫，生太山山谷，治心腹嘔、逆邪氣、補不足。女子風寒在子宮，絕孕十年無子，久服，溫中輕身延年。
《吳氏本草》曰：紫石英，神農、扁鵲甘，氣平；李氏大寒；雷公大溫；歧伯甘，無毒。生太山或會稽。採無時，欲令如削紫色頭如樗蒱者。
《本草經》曰：白石英，味甘微溫，生山谷。主治消渴、陰痿不足，嘔逆，益氣，除溼痺、鬲間久寒，益氣，除久服輕身長年。生華陰。
《永嘉記》曰：安固老山出白石英。
《吳氏本草》曰：白石英，神農甘，歧伯、黃帝、雷公、扁鵲無毒。生太山，形如紫石英，白澤，長者二三寸。採無時。久服，通日月光。
《本草經》曰：青石英，形如白石英，青端赤後者是。
《本草經》曰：赤石英，形如白石英，赤端故赤澤有光。味苦，補心氣。
《本草經》曰：黃石英，形如白石英，黃色，如金在端者是。
《本草經》曰：黑石英，形如白石英，黑澤有光。
《後魏書》曰：悅盤國有火山，山傍石皆燋鎔，流數千里迺凝堅。人取以為藥，即石流黃也。
《淮南子》曰：夏至，流黃澤。
《抱朴子》曰：石流黃，五嶽皆有，而箕山為多。其方言：許由就此服之長生，故不復以富貴累意。
《范子計然》曰：石流黃出漢中。
《神仙傳》曰：劉馮餌石流黃，老而更少。
《慱物志》曰：西域使至，王暢說：「石流黃出且彌山。去高昌八百里，有石流黃。高數十丈，縱廣五六十畝。有取流黃孔穴，晝視其孔上，狀如青煙，常高數尺，夜視皆如燃燈，光明高尺餘，暢所親視見也。」且彌人言：是時氣不和，皆往保此山，毒氣自滅。
《本草經》曰：石流黃，味酸，生谷中，治婦人陰蝕、疽痔，能作金銀物，生東海。
《吳氏本草經》曰：流黃，一名石流黃。神農、黃帝、雷公，鹹、有毒；醫和、扁鵲無毒。或生易陽，或生河西。或五色黃。是潘水石液也，燒令有紫炎者。八九月採。治婦人結陰，能化金銀銅鐵。
《本草經》曰：石流青，青白色，主益肝氣，明目。
《神仙傳》曰：許由、巢父服箕山石流丹。
《抱朴子》曰：石流丹者，山之赤精，蓋石流黃之類也。皆浸溢於涯岸之間，其濡溼者可丸服，其已堅者可散服。如此者，有百二十種，皆石芝。
《本草經》曰：石流赤，生羗道山谷。
孝子王冊曰：虎魄，又名為石膽。
《十洲記》曰：滄浪海島上有石膽，服之神仙。
《仇池記》曰：石膽川，平池出石膽。
《慱物志》曰：皇初三年，武都西部都尉王褒獻石膽二十斤。
《范子計然》曰：石膽出隴西羌道。
《本草經》曰：石膽，一名畢石，一名君石。生秦州羗道山谷大石間，或出句青山。其為石也，青色，多白文，易破，狀似空青。能化鐵為銅。合成金銀練餌，食之不老。
《吳氏本草經》曰：石膽，一名黑石，一名銅勒。神農酸，小寒；季氏大寒；桐君辛，有毒；扁鵲苦，無毒。生羗道，或句青山。二月庚子，辛丑採。
《本草經》曰：石肺，一名石肝。黑澤，有赤文，如覆肝。置水中即乾濡。主益氣明目，生水中。
《本草經》曰：石脾，一名胃石，一名腎石。赤文。主治胃中寒熱。
《本草經》曰：青石脂，味酸平，無毒。主養肝膽氣。
《越絕書》曰：田鍾穹隆山，赤松子所取赤石脂也。
《永嘉記》曰：赤石脂，出永寧赤石山。
《荊州記》曰：義陽有赤石脂山。
《本草經》曰：赤石脂，味酸，無毒，養心氣。
《范子計然》曰：赤石脂，出河東，色赤者善。
《本草經》曰：黃石脂，味平，無毒，主養脾氣。
《本草經》曰：白石脂，味甘，無毒，主養肺氣。
《本草經》曰：黑石脂，味甘，無毒，主養腎氣，強陰，陽蝕腸泄利。
《吳氏本草》曰：五石脂，一名青、赤、黃、白、黑符。青符，神農甘；雷公酸，無毒；桐君辛，無毒；李氏小寒。生南山，或海涯。採無時。赤符，神農、雷公甘；黃帝、扁鵲無毒；季氏小寒。或生少室，或生太山。色絳，滑如脂。黃符，李氏小寒；雷公苦。或生嵩山，色如肫腦鴈鶵，採無時。白符，一名隨，歧伯、雷公酸，無毒；季氏小寒；桐君甘，無毒；扁鵲辛。或生少室天婁山，或太山。黑符，一名石泥，桐君甘，無毒。生洛西山空地。
《本草經》曰：凝水石，味辛寒，生山谷。治身熱、腹中積聚、邪氣煩滿，飲之不飢。生常山。
《范子計然》曰：凝水石，出河東，色澤者善。
《吳氏本草》曰：凝水石，一名白水石，一名寒水石。神農辛；歧伯、毉和甘，無毒；扁鵲甘，無毒；季氏大寒。或生邯鄲。採無時。如雲母也。
《本草經》曰：陽起石，一名白石，味酸微溫。生山谷。治崩中，補足內攣、藏中血結、氣寒熱，腹痛，漏下無子，陰陽不合。生齊地。
《吳氏本草》曰：陽起石〈或作羊字〉，神農、扁鵲酸，無毒；桐君、雷公、歧伯無毒；季氏小寒。或生太山，或陽起山。採無時。
《吳錄·地理志》曰：始安、始陽有洞山，山有穴如洞庭，其中生石鍾乳。
《唐書》曰：高季輔為太子右庶子，上疏切陳得失，特賜鍾乳一劑，曰：「卿進藥石之言，故以藥石相報。」
《列仙傳》曰：卭疏煑石髓而服之，謂之石鍾乳。
《水經》曰：大洪山，巖嶂皆數百許仞。入石門得穴，穴上素崖壁立，非人跡所及。穴中多鍾乳，凝膏下垂，望若氷雪，微津細液，滴瀝不斷。幽穴潛遠，行者不極。
又曰：易水東經孔山，山下有鍾乳穴。穴出佳乳，採者揭水尋沙，入穴里許。
《太山記》曰：山有鍾乳，但不好耳。
《湘川記》曰：湘東陰山縣有黃坑山，出鍾乳。長沙湘鄉縣出鍾乳，季秋入穴，六七里乃得。
盛弘之《荊州記》曰：天門郡出石鍾乳。
《永嘉記》曰：安固縣東山石穴，出鍾乳。
《東陽記》曰：北山崖有洞穴，有人甞於此穴採鍾乳，八十餘日，糧盡而穴不窮。
劉道真《錢塘記》曰：靈隱山北有穴，旁入行數步有清流，水廣丈餘。昔有人採鍾乳，水際見異跡，或雲是龍跡。聞穴裏隆隆有聲，便出，不測所採近遠。
《范子計然》曰：石鍾乳，出武都，黃白者善。
《本草經》曰：石鐘乳，一名留公乳，味甘溫。生山谷，明目益精，治欬逆上氣，安五藏百莭，通利九竅，下乳汁。生少室。
《吳氏本草》曰：鍾乳，一名虛中。神農辛，桐君、黃帝、醫和甘，扁鵲甘，無毒，季氏大寒。或生太山。山谷陰處，岸下聚溜汁所成。如乳汁，黃白色，空中相通。二月、三月採，陰乾。
《本草經》曰：孔公蘗，一名通石。味辛溫。生山谷。治食化氣，利九竅，下乳汁，治惡瘡疽瘻。生梁山。
《吳氏本草》曰：孔公蘗，神農辛，歧伯鹹，扁鵲鹹，無毒。色青黃。
〈音預〉
《說文》曰：礜，毒石也。
《山海經》曰：臯塗之山，有白石焉，名曰礜，可以毒鼠。〈今礜石殺鼠，蠶食之而肥。〉
《范子計然》曰：礜石，出漢中，色白者善。
《湘州記》曰：湘東，山多礜石。
《慱物志》曰：鸛伏卵時，取礜石周遶卵，以助暖氣。方術家取鸛巢中礜石為真。
《荊州記》曰：湖縣鹿山舍旁多礜石。每至嚴冬，其上不得停霜雪。
盛弘之《荊州記》曰：魚復縣岸崩，特出礜石。
《吳興記》曰：長城縣有白石山，出白礜石，極精好。
《本草經》曰：礜石，一名青分石，一名立制石，一名固羊石。味辛。生山谷。治寒熱、鼠瘻、蝕瘡，除熱，殺百獸。生漢中。
《吳氏本草》曰：白礜石，一名鼠卿，一名太白，一名澤乳，一名食鹽。神農、歧伯辛，有毒；桐君有毒；黃帝甘，有毒；季氏大寒。主溫熱。生漢中，或生魏興，或生少室。十二月採。
太平御覽卷第九百八十七
