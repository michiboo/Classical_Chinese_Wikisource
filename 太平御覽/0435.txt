
《吳志》曰：孫堅年十七，與父共載船至錢塘，會海賊胡玉等從匏里上掠賈人財物，方於岸上分之，行旅皆住，船不敢進。堅謂父曰：「此賊可擊，請討之。」父曰：「非爾所圖也。」堅行，操刀上岸，以手東西指麾，若分部兵以羅遮賊狀。賊望見，以爲官兵捕之，即委財物散走。堅追，斬得一級以還，父大驚。由是顯聞。
又曰：曹公出濡須，甘寧爲前部督，受敕斫敵前營。權特賜米酒衆餚，寧乃賜手下百兵食。食畢，寧先以銀碗酌酒，自飲兩碗，乃酌與都督，伏不肯持。寧引白削置膝上，呵謂之曰：「卿見知於至尊，孰與甘寧？甘寧尚不惜死，卿何得獨惜死乎？」都督見寧色厲，即起拜持酒，次通酌兵各一銀碗。至二更時，銜枚出破敵。敵驚動，遂退。寧益貴重，增兵二千。
又曰：董襲，字玄岱，餘姚人。權討黃祖，祖橫兩艨艟守江口，以栟櫚大紲縛石爲碇，上有千人，以弩交射，軍不得進。襲將敗死百餘人，被兩鎧乘軻船突入艨艟。襲乃以刃斷其紲，艨艟於是橫流，制不能已，大兵遂進。祖乃開門走，追斬之。明日大會，權舉觴屬襲曰：「今日之會，斷紲之功也。」
又曰：甘寧，字興霸。性奢靡，嘗以繒錦維舟，去或割棄。勸權襲黃祖，擒之。隨魯肅至益陽，拒關羽。羽擇銳士五千人，從上流淺瀨夜渡。寧曰：「請以五百人往對之，羽聞吾咳唾聲，必不敢涉，涉即成擒矣。」
又曰：聊緯，字公績。從征合肥爲右部都督。時權撤軍還，前部已發。魏將張遼等奄至津北。統率親近三百人，陷圍扶權出。敵已毀橋，權策馬驅馳，統復還戰，左右盡死，所殺數十人。度權已免，乃還。橋敗道絕，被甲潛行。權既禦船，見之驚喜。統痛親近無返者，悲不自勝。權引袂拭之，謂曰：「公績！亡者已矣。苟使卿在，何患無人？」
《蜀志》曰：關羽，字雲長，河東人也。先主入益州，留羽督荊州軍事。嘗爲流矢所中，貫左臂，羽令鑿骨劈之。時與諸將飲食，血流盈器，言笑自若。及破曹仁於樊城，威振華夏。曹公議遷都，以避其銳。司馬宣王、蔣濟以爲關羽得志，孫權必大怒。權後果用呂蒙計，平荊州，虜羽，斬之。
又曰：張飛，字益德，涿人。先主背曹公，依劉表於雷陽。聞曹公卒至，棄妻子而奔，乃以飛將二十騎拒之。後飛據水斷橋，瞋目橫槊曰：「張益德此，爾曹敢來決死否？」衆無敢近者。先主入益州，飛與諸葛亮分定郡縣。飛雄猛，名亞關羽。羽善待卒伍而驕士大夫，飛敬愛君子而不恤小人，先主常戒之。及先主伐吳，臨發益州，於是飛帳下張達殺之，持其首，順流奔於孫權。
《晉書》曰：桓石虔，小字鎮惡。有材幹，矯捷。從父在荊州，於獵圍中見猛獸被數箭而伏，諸督將素知其勇，戲令拔箭。石虔因急往，拔得一箭，猛獸跳，石虔亦跳，高於猛獸，猛獸伏，復拔一箭以歸。嘗從桓沖入關，沖吻苻健所圍，垂沒，石虔躍馬赴之，拔沖於數萬衆中而還，莫敢抗者。三軍嘆息，威震敵人。
又曰：吾彥，字士則，吳郡人。出自寒微，有文武才幹，身長八尺，手格猛獸，膂力絕群。陸抗奇其勇略，將拔用之，衆情不允，乃會諸將，密使狂人拔刀跳躍而走，彥不動，舉幾禦之，衆伏其勇，乃抉用焉。
又曰：庾闡，字仲初，潁川鄢陵人也。祖輝，安北長史。父東，以勇力聞。武帝時，有西域健胡矯捷無敵，晉人莫敢與校。帝募勇士，惟東應選，遂撲殺之，名震殊俗。
又曰：王彌多權略，凡有所掠，必預圖成敗，舉無遺策。弓馬迅捷，膂力過人，青土號爲」飛豹。」
又曰：周處，爲人勇暴，不可當之。嘗居義興，水中有蛟龍，山上有白額虎，鄉里有周處，時人謂之」三橫」。有里人說處請殺虎，虎死，入水擊蛟龍，沒行數十里，處與之俱，經三日三夜，人謂已死矣，皆相慶賀。處殺蛟龍回，聞鄉里相賀，始知身之患人也。於是仄身修己。至洛陽，惠帝拜爲將軍，累遷爲建威將軍，後西征沒於陣，贈西平將軍。
又曰：郭默殺江州太守，自稱刺史。爲人勇捷，常身被重甲，跳三丈矛，時人莫不憚之。後陶侃及庾亮率軍滅之。
又曰：蔡裔仕僞趙爲振武將軍，少有勇力，呼聲若雷。嘗有盜入室，裔撫機一呼，賊衆皆殞，時人憚之。
又曰：李特，巴西人。少仕州郡。雄勇，善騎射，沉毅有大度。嘗至劍閣，箕踞太息，顧眄險阻曰：「劉禪有如此之地而縛於人，豈非庸才耶！」後聚流人，衆至數萬，遂攻城，自稱大將軍，爲益州刺史，後稱蜀，爲羅尚所殺。子孫六世，至李勢，爲大司馬桓溫所滅，共四十六年。
又曰：劉玄海，匈奴中人。祖扶羅助漢討黃巾。遂以衆留漢定難。屬董卓亂，屯於河內。玄海即扶羅之孫也。髫齔英惠，及長好學，尤好《左氏傳》、《孫吳兵法》，略皆誦之，兼愛武事，妙絕於衆。猿臂善射，矯捷，膂力過人。姿儀魁偉，身長八尺四寸，須長三尺。太始中，武帝召與語，大悅之。及惠帝失馭，冠盜蜂起，在都王穎表玄海爲將軍。後王浚伐穎，玄海說穎曰：「今二鎮跋扈，衆餘十萬，恐非宿衛所能禦及，請爲殿下還說五部，以赴國難。」穎曰：「五部之衆可保發否？鮮卑、烏丸勁速如風雲，何易可當？吾欲奉乘輿還洛陽，避其鋒銳，徐傅檄天下，以逆順制之。君意如何？」玄海曰：「殿下武皇帝之子，有殊勛於王室，威恩允洽，四海欽風，孰不思爲殿下沒命捐軀者，何難發之有乎！王浚竪子，東瀛疏屬，豈與殿下爭衡乎！殿下一發鄴宮，示弱於人，洛陽何復得至？縱達洛陽，權威不復在殿下也。紙檄尺書，誰人奉之！且東胡之悍，不逾五部，願殿下勉撫士衆，靖以鎮之，當爲殿下以二部摧東瀛，二部梟王浚，二竪之首可指日而懸矣。」穎悅，拜玄海爲北單于。玄海至左國城，二旬之間，衆已五萬。玄海謂劉宣等曰：「夫帝王豈有常哉，大禹出於西戎，文王生於東夷，惟德所授耳。」遂僣稱漢王，子孫四世，至曜爲石勒所滅，合二十五年。
又曰：石季龍，趙王石勒從子也。身長七尺五寸，矯捷便弓馬，勇冠當時。至於降城陷壘，不復料別善惡，坑塹士女，鮮有遺類，指授攻討，所向無前。故勒委以專征之任，所在立功。後廢弘而僣位。時豪傑侵恣，賄賂公行，季龍患之。擢殿中御史季宸爲御史中丞，特親任之。自此百僚震懾，州部肅清。季龍曰：「朕嘗聞良臣猛獸，高步通衢，而豺狼避路，信矣哉！季宸是也。」賞賜甚厚，後以疾卒。
又曰：石閔，趙王委龍養子也。善謀策，勇力絕人。既殺石鑒，遂僣國號大魏。戎卒三十萬，旌旗鍾鼓綿亙百餘里，雖石氏之盛，無以過之。慕容俊遣慕容恪率衆伐之。閔與恪十戰，皆敗恪。恪乃以鐵鎖連馬，簡善射鮮卑勇而無剛者五千，方陣而前。閔所乘赤馬，日行千里，左仗雙刃，右執劍戟，順風擊之，斬鮮卑三百餘級。俄而燕騎大至，圍之數匝。閔躍馬潰圍，馬死，爲恪所擒，斬之。左右七里，草木悉枯。
又曰：苻生，健之子也。幼而無賴。及長，力舉千斤，雄勇好殺，手格猛獸，走及奔馬，擊刺騎射，冠絕一時。
何法盛《晉中興書》曰：周訪，字士達，尋陽人。遷武昌太守。時杜弢作亂，寇豫章，訪進討。弢別帥杜弘、張彥等邀訪，訪爲流矢所中，折齒，口中流血，壯氣益勇，先登奮擊，臨陣禽彥，殺數百人。
又曰：劉遐，字正長，廣平人。性果毅，便弓馬。遭天下亂，遐自爲鄔主，攻抄日至，無時不戰。遐每奮擊，直入賊軍，陷堅摧銳。鄉人邵績深知之，以女妻焉。遂立壁河濟之間，胡不敢逼。時人號爲關羽、張飛。
王隱《晉書》曰：段匹磾召弟文鴦還厭次。石虎來，先縱騎抄城左右，鴦登城臨見，不勝其勇，欲出擊胡，磾疑有伏，不聽，出。民出，大爲胡所殺掠。鴦單將壯士數十騎出擊胡，所殺甚多。胡騎退，鴦追躡，磾率步繼鴦。虎假伏騎起，磾、鴦力戰，殺胡數十。鴦還，赴磾，磾已散還。鴦所乘馬乏頓，虎呼曰：「大兄久望共天，同不違願，今日見，何故復戰？請釋杖語。」鴦駡曰：「汝爲寇虜，久應死，吾兄不能用吾計，故令汝得至此。吾寧死，不忍爲汝擒。」遂下馬與胡戰。槊折，執刀戰，不降。虎軍四面解馬羅披自鄣，前捉鴦。自辰至申，力極斫殺人，而後見得也。
又曰：石勒攻夏口，朱伺銜鐵面以弩的射賊，大帥數人皆殺之。幷以磊石，弓箭雨下，所向摧破。賊皆拋船上岸，於水邊作陣。伺身被數十箭，氣色不變。諸軍尋至，賊兵便崩退，投水死者百數。夏口之全，伺之勛也。
《宋書》曰：蒯恩，字道恩，蘭陵人。高祖出征，恩縣差爲征民充甲士，使伐馬芻。恩常負大束，兼倍餘，高祖聞之，即給器仗伏，恩大喜。因征妖賊，常爲先登，多斬首級。既習戰陳，膽力過人。
又曰：宋越，朱陽人。爲郡吏，太守夏侯穆扌翟爲隊主，蠻有爲寇盜者，常使越討伐，往輒有功。家貧無以市馬，常刀盾步出，單身挺戰，衆莫能當，每一捷郡將輒賞錢五千，因此得買馬。
又曰：宗愨爲江夏王國上將軍，十五年不徙官。玄嘉二十二年，伐林邑，愨自奮願行。義恭舉愨有膽勇，乃降除振威將軍。
又曰：薛安都與副將譚金追魯爽於小峴，爽自與腹心壯騎斷後。譚金先薄之，不能入，安都望見爽，便躍馬大呼，直往刺之，應手而倒，左右範雙斬爽首。爽累世驍猛，生習戰陣，咸雲萬人敵。安都單騎直入，斬之而反，時人皆雲關羽之斬顔良不過也。
徐艏《宋書》曰：柳玄景，字孝仁，河東解人也。良家子少便弓馬，慕尚將帥，數隨父伐蠻，夙以勇稱。
孫岩《宋書》曰：拓跋燾，字佛狸，壯健有筋力，勇於戰鬥，忍虐好殺，夷旅畏之。攻城臨敵，皆親貫甲冑。
又曰：宗愨，字玄幹，南陽沮人。兄泌娶妻，始入門，夜被劫，愨年十四，挺身與劫相拒，十餘人皆披散，不得入室。時天下無事，士人幷以文義爲業，而愨任氣好勇，故不爲鄉曲所知。
《齊書》曰：桓崇祖在淮陰，見上，便自比韓信、白起，咸不信，惟上獨許之，崇祖再拜奉旨。及破虜啓至，上謂朝臣曰：「崇祖許爲我制虜，果如其言。恆自擬韓、白，今真其人也。」
又曰：張敬兒年少便馬，有膽氣，好射虎，發無不中。南陽新野風俗出騎射，而敬兒尤多膂力。
又曰：魚復侯子響勇力絕人，開弓四斛力，數在園池中帖騎馳走竹樹下，身無虧傷。
又曰：周山圖，鎮軍將軍張永征薛安都於彭城，山圖領二千人迎軍至武原，爲虔騎所追，合戰，多所傷殺。虜圍濁急，山圖據城自固，然後更結陣死戰，突圍出，虜披靡不能禁。衆稱其勇，呼爲」武原將」。
又曰：焦度。初，青州刺史顔師伯出鎮，差度領幢主送之。索虜寇青州，師伯遣度領軍與虜戰於沙溝杜梁，度身破陣，大捷。師伯拔吻己輔國府參軍。虜遣清水公寇清口，度又領軍救援，刺虜騎將豹皮公墮馬，獲其裝鎧槊，手殺數十人。師伯啓孝武，稱度氣力弓馬幷絕人，帝召還充左右。見度身形黑壯，謂師伯曰：「真健物也。」
又曰：周盤龍子奉叔單馬率二百餘人陷陣，虜萬餘騎張左右翼圍繞之，一騎走還，報奉叔已沒，盤龍方食，棄箸，馳馬奮槊，直奔虜陣，自稱曰：「周公來！」虜素畏盤龍驍名，即時披靡，時奉叔已大殺虜，得往在外，盤龍不知，乃沖東擊西，奔南突北，賊衆莫敢當。奉柿披其父久不出。復躍馬入陣，父子兩騎，縈攪數萬人，虜衆大敗。盤龍父子由是名播北國。形甚羸訥，而臨軍勇果，諸將莫逮。
又曰：崔恭祖者，慧景宗人，驍果便馬槊，氣力絕人，頻經軍陣。討王敬則，與左興盛軍容袁文曠爭及敬則首，訴明帝曰：「恭祖禿馬絳衫，手刺倒賊。故文曠得斬其首。以死易勛，而見枉奪。若失此勛，要當刺殺左興盛。」帝以其勇，使謂興盛曰：「何容令恭祖與文曠爭功。」遂封二百戶。
又曰：桓康，蘭陵人。勇果驍悍。宋太初中，隨武帝起義，爲郡所縶，衆皆散。康裝擔，一頭貯穆後，一頭貯文惠太子、竟陵王子良，自負至山中。與門客蕭欣祖三十餘人相結，破獄出武帝。郡兵追急，康死戰破之。隨武帝起兵，摧堅陷陣，所經村邑，次行暴害。江南人畏之，以其名怖小兒，畫其形狀於寺中。病瘧者寫其形，怙其床壁，無不立愈。位至蘭陵太守。
《梁書》曰：王神念，少善射騎，既老不衰，常於高祖前手執二刀盾，左右交度，馳馬往來，冠絕群伍。
又曰：侯景，懷朔人也。少而不羈。高歡以爲將，雄勇冠時，征伐數有大功，景謂高歡曰：「若假臣三萬人，當橫行天下，要須縛取蕭衍老翁遣作太平寺主。」及歡敗於沙苑，景謂歡曰：「宇文泰忸於戰勝，今必致殆，請以勁騎數千至關中取之。」歡以告其妃婁氏，婁氏曰：「彼若得泰，景亦不歸。」高歡乃止。後歡死，景乃以河南十三州降於梁。高澄使慕容紹宗圍景於長社，景乃走，紹宗追之，至渦陽，景遣使謂紹宗曰：「欲送客耶！將定雌雄耶！」紹宗曰：「決戰！」景乃令將士皆被甲持短刃，但低視斫人腦馬足，遂敗。紹宗軍裨將斛律光尤之，紹宗曰：「吾戰多矣，未見此賊爾！」相持連月，景食盡，其將景顯等降紹宗，衆遂潰，景乃與腹心數十騎南走，後稍收散卒，得馬步八百人，晝夜兼行，追軍不敢逼。遣使謂紹宗曰：「景若就擒，公復何用？」紹宗乃縱之，遂攻壽春，下之，據其城。
