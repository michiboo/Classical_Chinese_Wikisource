
《集仙錄》曰：王母者，龜山金母也。西華至精之氣，化而生金母，生而飛翔，處極陰元，位配西方，母養群品，所居宮闕在舂山崑崙之圃，閬風之苑，有城千里，樓十二，非飈車羽輪不可到也。蓬髮虎齒，非西母之真形，蓋金方之神也。元始授以萬天元統龜山九光之錄，使制召萬靈，統括衆真，總諸天之羽儀，天帝朝宴之會，上清寶經，三洞玉書，凡所授度，咸所關預。黃帝在位，王母遣使乘白鹿集帝庭，授以地圖。其後舜在位，遣使獻白玉環及益地圖，遂廣黃帝九州爲十二州，又遣獻舜玉，吹之以和八風。
又《尚書帝驗期》曰：王母之國在西荒。凡得道授書者，皆朝王母於崑崙之闕。王褒字子登，齋戒三月，王母授以瓊花寶曜七晨素經。茅盈從西城王君詣白玉龜台，朝謁王母，求長生之道，王母授以玄真之經，又授寶書童散四方。洎周穆王駕黿鼉魚鱉爲梁，以濟弱水，而升崑崙玄圃閬苑之野，而會於王母，歌白雲之謠，刻石紀跡於山之上而還。
漢武帝道好長生之道，元封元年，登嵩岳築尋真之台，齋戒思道。王母於七月七日乘紫雲之輦，駕九色斑龍，帶天真之策，珮金剛靈璽、黃錦之服，金光奕奕，結飛雲文授，戴天太真晨纓之冠，躡方瓊鳳文之履，天姿奄藹，真絕世之人也。下車，扶二侍女登床，東向而坐，命侍女取桃，以玉盤盛至七枚，四與帝食，母自食三。帝欲懷核種之，母曰：「此桃三千歲一實，中土地薄，種之不生。」問長生之道，母曰：「賤榮樂卑，自復佳爾。養性之道，理身之要，在不怠耳。欲長生者，先取諸身，堅守三一保靈根，青白分明適泥丸，三宮備衛在絳宮，黃庭戊己無流源。此所謂呼吸太和，保守自然，真要之道也。至若太上靈藥，上帝之奇物也。下陰生重雲妙草，皆神仙之藥也。得上品者，後天而老，乃太上之所服，非中仙之所寶。其中品者，有得服之，後天而游，乃天真之所服，非下仙之所及。其次藥有九丹金液、紫虹華英、太清九轉五穀之漿，玄霜縵些，騰躍三黃，東瀛白香，玄洲飛生，八石千芝，威喜九光，西流石膽，東滄青錢，高丘餘糧，積石瓊田，太靈還丹，盛以金蘭、長光絳草、雲童飛於，此飛仙之所服，非地仙之所聞也。其下藥，伏苓、昌蒲、巨勝、黃精之類，服之可以延年，雖不得長享無期，亦以身生光澤，得爲地仙。求道者要先憑此階，漸而能致遠勝也，若能呼吸服禦，保固神氣，此上品自然之要道也。且夫一人之身，天付之以神，地付之以形，道付之以氣，萬物草木亦如之。身以道爲本，豈可不養神固氣以全爾形也？形神俱全，上聖所貴。王母命上元夫人出八會之書、五嶽真圖、五帝六甲靈飛之符，凡十二事以授帝，不能用其道而多所惑焉。後三祠王母復下降所授之書，置柏梁臺上，爲天災所焚。李少君解形而去，巫蠱事起，帝愈悔恨。
又：大茅君盈南治句曲之山，元壽二年八月己酉，南嶽真人赤君、西城王君方，諸葛青童幷從王母降於茅盈之室。又王母命上元夫人授盈二弟茅固、茅衷太霄隱書。其後，紫杬君魏華存齋戒於陽落山隱元之台，王母與金闕聖君降於台中，乘八景之與，同詣清虛上宮，傳玉清隱書四卷以授魏夫人。時太虛真人等歌太極歌，王母曰：「逍遙玄精際，萬流無暫停。哀此去留會，劫盡天地傾。當尋無中景，不死亦不生。體被自然道，寂觀合大冥。南嶽挺真幹，玉映耀穎精。有任靡其事，虛心自授靈。嘉會絳河曲，相與樂未央。」王母復還龜台。
《三一經》曰：黃帝游靈台青城山絕岩之下，見天真皇人以蒼玉爲屋，黃玉爲床，翠羅之帷，侍者皆天人。
又曰：高丘子，商時人也，好道，入六景山。積年，但讀黃素道經服餌術。後服鴻丹，得陸仙，遊行五嶽。復飲金液，爲中嶽真人。
又曰：郭崇子，商時人也，彭真人弟子。嘗山行，盜困崇，諸子弟欲追擒之，崇子曰：「縱去。」其盜後仕官，而崇子譽之，數數往。彼謝之曰：「我昔盜也，不可授大君子之譽。」遂自煞。後崇子得道，太極真人以爲有煞人之罪，不得爲真人。此爲善之過，尚致人自斃，況爲惡乎？
又曰：楚莊公時，市長宋萊子常灑掃一市。久時，有一乞食翁入市，經日行歌道中曰：「天庭發雙華，山源彰陰邪。清晨案天馬，來詣太真家。真人無奈隱，又以滅百魔。」常歌此乞食，市人無解此者，獨萊子悟，疑其真人，然未全解其歌耳，遂師此翁而去。積十餘年，翁遂授以中仙之道。萊子今在中嶽也。乞食翁者，西嶽真人馮延壽，周宣王時人也。天庭，在兩眉之下，是徹視之津梁，亦謂之華庭也。山源是鼻下，人中之本，側在鼻下，小入穀中也。天馬，手也。以手按鼻下，則杜絕百邪。
又曰：真人尹喜，周大夫也。爲關令，少好學，善天文秘緯，鬼神無以匿其情狀，瑰傑不檢，榮戚不形於色。志懷逍遙，天性玄湛。忽登樓四望，見東極有紫氣西邁，喜曰：「夫陽數度盡，九星度值，合歲月幷，正應有異人過此。」乃齋戒掃道以俟之。及老子度關，喜先誡關吏曰：「若有翁乘青牛薄板車者，勿聽過，止以白之。」果至。吏白，願少止。喜帶印綬，設師事之禮，老子重辭之。喜曰：「願爲我著書，說大道之意，得奉而行焉。」於是著《道德經》上下二篇。喜於是俱去玄洲上卿
《蘇林傳》曰：林字子玄，濮陽曲水人也。父秀，含德隱曜，居於恆山。林少稟異操，至趙，師琴高先生，授煉氣益命之道。又師華山仇先生，授還神之術，曰子真人也。當學真道，乃致林於涓子。未遂，告林真訣。先生曰：「必作地上真人，當先去三屍。」林後授紫陽真人道訣凡二百餘事。至子守玄丹洞房，三元真人舊標上焉。林爲中嶽真人。
《茅君傳》曰：盈字叔申，咸陽人也。父祚，有三子，盈、固、衷也。盈少稟奇操，矯俗抗邁，不求聞達，不交非類。入恆山，讀老易餌術，潛影在山中六年。精思念道，誠感密應，夢太玄玉女持玉而攜之曰：「西城王君得真道，可爲師。」明發，乃尋求至西城，齋戒三月，果見王君。盈乃叩頭再拜，勤懇乞長生之術。乃得在西城，洞台之中，金玉上宮，親侍旦夕，執巾屨之役。積十七年，專一不懈。復二年，王君命駕，造白玉龜山，謁王母於青琳宮，將盈同行。王君見西王母，稽首於前。盈乃叩頭再拜，自陳於王母前，得治身之要道。行其事歸家數十年，以漢元帝時，天官下迎來渡江東治句曲山。於是天皇大帝遣授黃金紫玉，策爲太元真人東岳上卿，司命神君，仗紫毛之節，十絕靈幡，巾藕華冠，綉羽紫帔，于飛群，斑龍與素，虎軿曲晨，寶蓋瓊帷，緣寶執神，流火雙珠，月明錦旌，白羽玄千，金鍾玉磬，紫林之腴，玉漿金罌，治赤城山玉洞之府，上編上清，下宴太極，封掌吳越，司校太山死生錄，朝籍衆真，定策金名，領首騷道，試校群仙。時茅君弟吏二千石，當之官，鄉人多送之。茅君亦在座，曰：「餘亦有職，某月日當之官。」賓客曰：「願奉送茅君。」言不須有所損費，吾有以供帳。至期大作宴會，皆青縑，帷幄，下鋪皇百氈，奇饌異果，羅列妓樂，合奏聞數里，從者千餘人。文吏則朱衣素帶，武吏則戎備曜日，茅君乃登羽蓋車去。以晉興寧三年七月四日夜，初降楊君家，著青錦綉裙，紫毛帔巾芙蓉冠。侍從七人入戶，一人執紫毛節，一人執十絕幡，一人帶綠章囊，一人握流金鈴，三人奉白牙箱幷朱衣。以後數數來降，弟子迎候。仙人李遵撰傳，光顯於世間也。
《三洞珠囊》曰：王褒字子登，前漢王陵七世孫。服青精ㄒ飯，趨步峻峰如飛鳥，無津梁直度積水。又服雲碧晨飛丹腴，視見甚遠。太上大道君遺遣正一左玄執蓋郎封瑋音，賜王君素明瓊玕、丹紱綿旌，號清虛真人。
《真誥》曰：赤松子，黃帝時雨師，號太極真人。
又曰：九疑真人韓偉遠，昔師中嶽宋德玄。德玄者，周宣王時人也，服靈飛六甲得道，能遠行，數變隱，得玄靈之道。今在嵩山。偉遠久而隨得其道，九疑真人。
又曰：斐玄仁，右扶鳳陽夏人也，漢文帝二年始生焉。斐君得道，將入室，弟子鄧顒亦得道，將鄧登太華山，入西洞玄石室中。積三十二年，忽見五老人賜斐君神芝之術，亦號清虛真人。
又曰：中嶽真人王仲甫，少好仙道，常吸引二景及餐霞法。四十餘年，都不覺益，其子亦服之，十八年仙去。後南真人忽降仲甫家而教之曰：「子朏衆虧減，津液不注，雖接真景以餐霞，故未爲身益。」仲甫遂因藥治病，兼修真道。又積年方成。今在玄洲授書，爲中嶽真人，領九玄之司。
又曰：范伯慈，桂陽人也，家本事俗，忽得狂病，經年不愈。聞沈道士治病多驗，乃棄家求療。五十日病癒。後入天目山，餌胡麻，精思十七年。又服丹砂得道，爲玄一真人。
又曰：許謐字思玄，一名穆。晉簡文皇帝以爲護軍長史，雖外混俗務，而內修真學，得爲上清真人。
又曰：紫虛元君領上真司命，南嶽魏夫人，玉清虛弟子，名華存，楊司命之師也。任城人，晉司徒文康公魏舒之女，年二十四，適南陽劉幼彥。幼彥爲汲縣修武，夫人齋戒念道，入室百日。十二月夜半，青童君及王君四真人同降，授上經三十一卷。至洛陽亂，夫人渡江居豫章，隨於璞往江州安城郡，因居彼。年八十三，以成帝咸和九年，青童清虛又降，授劍解之道，稱疾隱化，乘飈車往洛陽山。明日，有四十七真人降，教道法。積十六年，西母與金闕南極同降迎夫人，北詣上清宮玉闕下，授神鳳章龍，衣虎帶，丹飛裙，十絕華幡，流金火鈴，九蓋芝軿，九色之節，雙珠月明，神虎之符，錦旗虎旌，給西華玉女，八景飛與，玄景九龍。又授扶桑大帝君玉金文，位爲紫虛元君，領上真司命，主諸學道，死生圖籍，攝禦三官，關校罪考。文授金闕聖君青瓊板丹錄文，位爲南嶽夫人，給曲晨飛蓋，治天臺大霍山洞台中。下訓奉道教授當爲真仙者。一月再登玉清，三登大素，四謁玉晨，遨宴扶桑，仰招天真，總括神錄，刊書九天，佐命東華，葉翼帝晨，飛步太霞，參轡九虛，以興寧中降陽君。又授許掾上經。自此後，數數來降也。王清虛令弟子范邈作內傳顯於世也。
又曰：紫清上宮九華安真妃，晉興寧三年，年十三四，著雲錦裙，上丹下青，腰絲綉帶，右帶系十餘小鈴，鈴子青色，又黃色相間，左帶玉珮，指著金鈈，白珠約臂，作髻在頂中，餘發垂至腰。一侍女，朱衣帶青章，囊長尺餘，以盛書，書可十餘卷，白玉檢囊，口上刻字，玉清神虛內真紫元丹章。一侍女赤衣，捧白玉箱，絳帶絡之，年幷十七八。自此後數數來降，授書作詩。
《真人傳》曰：馬明生者，齊國臨淄人也。本姓帛，名和，字君賢。爲縣吏捕賊所傷，遇太真元君，與藥即愈。隨至太山石室中，金床玉幾，珍物奇偉，人跡所不能及。事之勤亦至矣，太真乃授以長生之方，曰：「我所授服太和自然龍胎之體，適所以授三天真人，不可以教始學者。」後隨安期先生服餌仙去，爲真人。斐真人弟子三十四人，其十八人學真道，餘學仙道。
