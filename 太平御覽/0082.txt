
《史記》曰：夏帝禹，名曰文命。禹之父曰鯀，鯀之父曰帝顓頊，顓頊之父曰昌意，昌意之父曰黃帝。帝堯之時，洪水滔天，浩浩懷山襄陵，下民其諮。堯求能治水者，群臣四岳皆曰鯀可。治水無功，乃殛鯀於羽山。堯崩，舜問四岳曰：「有能成美堯之事者使居官。」皆曰：「伯禹爲司空，可成美堯之功。」舜命禹：「汝平水土，維是勉之。」禹拜稽首，讓於契、後稷、皋陶。舜曰：「女其往視爾事矣。」禹爲人敏給克勤，其德不違，其仁可親，其言可信。禹遂與益、後稷奉帝命，命諸侯百姓興人徒以敷土，行山表木，定高山大川。禹傷先人之功不成受誅，乃勞身焦思，居外十三年，過家門不敢入。陸行乘車，水行乘船，泥行乘橇，〈孟曰：橇形如箕，橋行泥上。如淳曰：橇音茅蕝，謂以板置泥上通行路也。〉山行乘𣞶。〈徐廣曰：𣞶音丘遙反。如淳曰：𣞶車謂以鐵如錐，長半寸，施之履下，以上下山不蹉跌也。〉開九州，通九道，陂九澤，度九山。舜崩，三年喪畢，禹避舜之子商均於陽城。天下諸侯皆去商均而朝禹，禹於是遂即天子位，南面朝天下。國號曰夏后，姓姒氏。娶塗山氏之女，生子曰啓，禹東巡狩，至於會稽而崩。
《帝王世紀》曰：伯禹夏后氏，姒姓也。母曰修己，見流星貫昴，夢接意感，又吞神珠，薏苡，胸折而生禹於石紐，虎鼻大口，兩耳參漏，首戴鈎，〈鈎，鈐也。〉胸有玉鬥，足文履已。故名文命，字高密。身長九尺二寸，長於西羌夷人。初，禹未登用之時，父既降在匹庶，有聖德。夢自洗於河，觀於河，始受圖，括地象也。圖言治水之意，四岳舉之，舜進之堯。堯命爲司空，繼鯀治水，乃勞身勤苦，不重徑尺之璧，而愛日之寸陰，手足胼胝。又納賢禮士，一沐三握髮，一食三吐餐。堯美其績，乃賜姓姒氏，封爲夏伯，故謂之伯禹。天下宗之，謂大禹。年二十始用，三十二而洪水平。年百歲，崩於會稽。因葬會稽山陰縣之南，今山上有禹冢、井，祠下有群烏耘田。〈修己或雲修紀，未詳。〉
《河圖握矩起》曰：帝命伯禹曰：「告汝九術五勝之常可以克之，汝能從之，汝師徒將興。」
《雒書靈准聽》曰：有人〈謂禹也。〉大口耳參，漏足履已，〈漏，空也。戊巳，土之日，故當平水土，故以爲名也。〉載成鈐，〈有骨表如鈎鈐。〉懷玉鬥。〈懷璇璣玉衡之道，或以爲有黑子如玉鬥也。〉
《書》曰：禹別九州，〈分其界也。〉隨山浚川，〈刊其木，深其流。〉任土作貢。〈任其土地所有貢賦。〉
又曰：正月朔旦，受命於神宗，〈受舜終事之命，神宗，文祖之宗廟，言神尊也。〉率百官，若帝之初。〈舜初攝帝故事。〉
《尚書帝命驗》曰：禹，白帝精以星感，〈星，金精也。〉修紀山行見流星，意感栗然，生姒戎文禹。〈栗然，威貌。姒，禹氏。禹生戎地，一名政命。〉
《尚書璇璣鈴》曰：禹開龍門，導積石，決岷山，治九貢。〈龍門，積石山名。貢，功也，治九州之功。〉
又曰：禹開龍門，導積石，出玄珪，上刻曰：「延喜玉，受德。天錫佩。」〈禹功既成，天出玄珪，天錫之者以德佩。禹有治水功者，必佩之以玄玉。〉
《尚書中候》曰：伯禹在庶，〈伯，官稱，禹號也，因爲德謚。庶，庶人也。〉四岳師舉薦之帝堯，〈四岳，四方諸侯也。師，衆也。薦，進也。〉握括命不試爵授司空。〈禹握括地象，天已命之，故不復試以官，司空於周爲冬卿，掌制國之五溝，行導水之事。〉伯禹稽首讓於益歸。〈稽首，拜首至手，益歸賢者堯臣，歸讀曰夔也。〉帝曰：「何斯若真，〈何不聽讓之辭。斯，此也。若，汝也。此汝真其人。〉出爾命圖示乃天。」〈爾，汝也。禹方讓隱之，故言出汝所天命也。圖，括地象。示讀曰祇，祇，是也。乃天使汝治水，非我也。〉伯禹曰：「臣觀河，伯面長人首魚身出曰：『吾河精也。』〈觀河，觀於河水也。〉授臣河圖。」帶足入淵。〈河圖，謂括地象。帶足，去也。音帶。〉伯禹拜辭。〈禹將行，故拜去。〉
《詩含神霧》曰：禹之興，黑、風會紀。〈黑，黑力也。風，風厲也。幷黃帝臣復神，伯禹當斯而至也。〉
《禮》曰：禹立三年，百姓以仁遂焉。
《大戴禮》曰：宰我曰：「請問禹。」孔子曰：「高陽之孫，鯀之子，曰文命。敏給克濟，其德不回，其仁可親，其言可信；聲爲律，身爲度；左準繩，右規矩；履四時，據四海，平九州，戴九天，明耳目，治天下。」
《禮含文嘉》曰：禹卑宮室，垂意於溝洫，百穀用成，神龍至，靈龜服，玉女敬養，天賜妾。
《傳》曰：禹會諸侯於塗山，執玉帛者萬國。
《春秋孔演圖》曰：天命之見，侯期門，靈龜穴庭，玄龍銜雲。〈靈龜，虛虎也。穴庭者，星入太微門。玄龍，水精也。銜雲者，蓋此召氣也。〉
《春秋元命苞》曰：禹之時，民大樂，其駢三聖相繼，故樂名《大夏》也。
《孝經鈎命訣》曰：命星貫昴，修紀夢接，生禹。〈命，使之。星，謂流行之星也。〉
《遁甲開山圖》曰：禹游於東海，得玉，碧色，長一尺二寸，光如日月，自照達幽冥。
揚雄《蜀王本紀》曰：禹本沒山廣柔縣人，生於石紐，其地名痢兒畔。禹母吞珠孕禹，拆堛而生於縣，塗山娶妻，生子啓。
《紀年》曰：禹立四十五年。
《論語》曰：子曰：「禹，吾無間然矣。〈孔子惟禹功德之盛也。言不能復間厠其間也。〉菲飲食而致孝乎鬼神，〈馬融曰：菲，薄也。致孝鬼神，祭祀豐潔也。〉惡衣服而致美乎黻冕，〈孔安國曰：損其常服以盛祭祀。〉卑宮室而盡力乎溝洫。」〈包曰：方里爲井，井間有溝，溝深廣四尺，十里爲城，城中有洫，洫深廣八尺也。〉
《符子》曰：禹讓天下於奇子，奇子曰：「君言佐舜勞矣，鑿山川，通河漢，首無發，股無毛，故舜也以勞報子。我生而逸，不能爲君之勞矣。」
《越絕書》曰：禹始憂民，救水到大越，於茅山大會計，爵有功。更名茅山，謂之會稽。及其王矣，巡狩大越。
《吳越春秋》曰：禹，案《黃帝中經》見聖人所記曰：「在九疑山。東南天柱，號曰宛委。承以文玉，覆以磐石。」其書簡，青玉爲字，編以白銀。禹乃東巡狩，登衡山求之，臥見赤綉衣男子，自稱玄夷蒼水使者，來候禹，令禹齋三月，更求之。禹乃齋三月，登宛委山，取得書通水經。遂周行天下，使益疏記之，名曰《山海經》。
又曰：舜崩，禹服喪三年，朝夕號泣，形體枯槁，面目黎黑。
《十州記》曰：禹治洪水畢，乃乘蹺車到鍾山，祠上帝於北阿，歸大功於九天。禹經諸侯五嶽，使工刻石，識其里數高下，其字科鬥書，非漢人所了，諸名山亦然。
《鬻子》曰：禹之治天下也以五聲聽。門懸鼓鐘鐸磬，而置鞀〈音祧〉於簨虡曰：「教寡人以道者，擊鼓；教寡人以義者，鼓鐘；教寡人以事者，振鐸；語寡人以憂者，擊磬；語寡人以獄訟者，揮鞀。」此之謂五聲。是以禹嘗據饋而七起，日中不暇食。於是四海之士皆至。
《隋巢子》曰：昔三苗大亂，天命殛之，夏后受之，大神降而輔之。司祿益食而民不饑，司金益富而國家寶，司命益年而民不夭，四方歸之。
《莊子》曰：昔者，禹堙洪水，親自操橐耜，而滌天下之川。股無玄，脛無毛，沐甚雨，櫛疾風，置萬國。禹，大聖也，而形勞天下如此。使後世之墨者，多以裘褐爲衣，以屐屩爲服，日夜不依，以自爲極，曰：「不能如此，非禹道也，不足爲墨。」
《孟子》曰：《書》曰：「洚水警餘。」洚水者，洪水也。〈《書》、《尚書》逸篇也。水逆行洚洞無涯，故曰洚水。洪，大也。〉使禹治之。禹掘地而注之海，驅蛇龍而放之菹。水由地中行，江、淮、河、漢是也。險阻既遠，鳥獸之害人者消，然後人得平土而居之。〈堯使舜治洪水，通九州，故曰掘地而注之海也。沮，澤生草者也，今青州爲澤有草者爲菹水流行於地而去也。民下高就平土，故曰險阻遠也。水去故鳥獸害人者盡消也。〉
《尸子》曰：禹，長頸鳥喙，面貌亦惡，天下從而賢之，好學也。
又曰：古者，龍門未辟，呂梁未鑿，禹於是疏河決江，十年不窺其家。生偏枯之病，步不相過，人曰禹步。
《墨子》曰：禹葬，衣衾三領，桐棺三寸，葛以綳〈補庾切。〉之，下不及泉，上不通臭。既葬，收餘壤爲壟，若參耕之畝。
《韓子》曰：禹之王天下也，身執木畚以爲民先，股無完胈脛不生，雖臣虜之勞，不苦於此矣。
《呂氏春秋》曰：禹年三十未娶，行塗山，恐時暮失制，乃娶塗山女。
又曰：禹南濟乎江，黃龍負舟。舟中之人恐懼，禹仰而笑曰：「吾受命於天，竭力以濟生人。命受天也，奈何憂於龍焉？」龍弭耳低尾而逃。
又曰：昔者禹一沐而三握髮，一食而三起，以禮有道之士，通乎己之不足。通乎已之不足，則不與物爭矣。
又曰：禹之決江水也，民聚瓦礫。及其事已成，功已立，爲萬世利。禹之所見者遠也，而民莫之知。
《賈誼書》曰：禹常晝不暇食，而夜不暇寢。方是時，憂務民也。
《淮南子》曰：昔者鯀作三仞之城，諸侯倍之。禹知天下叛之，乃壞城平地，散財物，禁甲兵，施之以德，海外賓服，四夷納職。
又曰：禹沐淫雨，櫛疾風，決江疏河，鑿龍門，辟伊闕，修彭蠡之防，乘「四載」，隨山刊木，平治水土，定千八百國。夙興夜寐以致聰明，輕賦薄斂以寬民力，布德施惠以振困窮，吊死問罪以養孤孀，百姓親附，政令流行，
又曰：禹爲水，以身解於陽旰之河。〈解，禱也。陽旰河在秦。〉
又曰：堯之時，天下大水。禹身執畚鍤，以爲民先，疏河而導九支，〈支，分。〉鑿江而通九路，辟五湖而定東海。
又曰：禹之趨時，冠掛而不顧，履遺而不取，〈冠有所掛著，去不暇顧視。〉非爭其先也，爭得其時也。
《說苑》曰：禹見罪人，下車問而泣之。左右曰：「夫罪人不順道，故然焉，君王何爲痛之至於此也？」禹曰：「堯舜之民，皆以堯舜之心爲心。今吾爲君，百姓皆以其心爲心，是以痛之。」
《抱樸子》曰：禹乘二龍，郭支爲馭。
《黃帝玄女兵法》曰：禹問於風後曰：「吾聞黃帝有負勝之圖，六甲陰陽之道，今安在乎？」風後對曰：「黃帝藏會稽之山下，其坎深千丈，廣千尺，鎮以磐石，致難得也。」禹北見六子，問海口所出。禹乃決江口，鳴角會稽，龍神爲見，玉匱浮。禹乃開而視之，中有《天下經》十二卷。禹未及持之，其四卷飛上天，禹不能得也。其四卷復下陂池，禹不能拯也。禹得中四卷，開而視之。
又魏陳王曹植《夏禹贊》曰：於嗟夫子，拯世濟民。克卑宮室，致孝鬼神。蔬食薄服，紱冕乃新。厥德不回，其誠可親。亹亹其德，溫溫其仁。尼稱無間，何德之純。
又《禹治水贊》曰：嗟夫夏禹，實勞水功。西鑿龍門，疏河導江。梁岐既辟，九州以同。天賜玄圭，奄有萬邦。
又《禹渡河贊》曰：禹濟於河，黃龍乘船，舟人幷懼，禹嘆仰天。予受天運，勤功恤民，死亡命也，龍聞弭身。
庾信《禹渡江贊》曰：二江初鑿，九穀新成。風飛鷁涌，水起龍驚。樂天知命，無待憂生。危舟遂靜，亂楫還平。
《歸藏》曰：昔夏后啓筮，享神於大陵，而上鈞台枚占，皋陶曰：「不吉。」
《史記》曰：昔夏后啓筮，乘龍以登於天，枚占於皋陶，皋陶曰：「吉而必同，與神交通，以身爲帝，以王四卿。」
又曰：啓，禹之子，其母塗山氏之女也。有扈氏不服，啓伐之，大戰於甘。將戰，作《甘誓》，遂滅有扈氏。天下鹹歸。
《山海經》曰：大樂之野，夏后啓於此舞九代馬，乘兩龍，雲蓋三層。左手操翳，右手操環，珮玉璜。在大運山北。一曰大道之野。
《帝王世紀》曰：啓升後十年舞《九韶》，三十五年征河西。
又曰：帝啓，一名建，一名餘。德教施於四海，貴爵而上齒，養國老於東序，養庶老於西序。在位九年，年八十餘而崩矣。
《越絕書》曰：禹崩，啓立，曉知王事，達君臣義。
《呂氏春秋》曰：夏后伯，即啓也。與有扈戰於甘澤而有勝。六卿請復之，夏后伯曰：「不可。吾地不淺，吾民不寡，伐而不勝，是吾德薄而教不善也。於是乎處不重席，食不貳味，琴瑟不張，鐘鼓不修，子女不飾，親親長長，尊賢使能，期年而有扈氏服。故欲勝人者必先自勝矣。
《書》曰：太康屍位，以逸豫滅厥德，黎民咸貳。乃盤游無度，畋於有洛之表，十旬不反。有窮後羿，因民弗忍，距於河。厥弟五人禦其母以從，徯於洛之汭。五子鹹怨，述大禹之戒以作歌。其一曰：「皇祖有訓：民可近，弗可下。〈皇，君也。君祖禹有訓戒也。近謂親之，下謂失人者也。〉民惟邦本，本固邦寧。〈言人君當國，民以安國也。〉予視天下，愚夫愚婦一能勝予。〈言能敬畏小民，所以得衆心。〉一人三失，怨豈在明？不見是圖。〈三失，過非一也。不見是謀，備其微。〉予臨兆民，懍乎若朽索之馭六馬。〈十萬曰億，十億曰兆，言多也。懍，懼貌。朽，腐也。朽腐之索馭六馬，言危懼甚。〉爲人上者，奈何不敬？」〈能訓則不驕，在上不驕則高而不危。〉其二曰：「訓有之：內作色荒，外作禽荒，〈作，爲也。迷亂曰荒。色，女色。禽，鳥獸。〉甘酒嗜音，峻宇雕墻。〈甘，嗜，無厭足也。峻，高大。雕，飾盡。〉有一於此，未或不亡。」〈此六者，棄德之君，有其一必亡，況兼有乎？〉其三曰：「維彼陶唐，有此冀方。〈陶唐帝堯氏，都冀州，統天下四方。〉今失厥道，亂其紀綱，乃厎滅亡。」〈言失堯之道，亂其法制，自致滅亡。〉其四曰：「明明我祖，萬邦之君。有典有則，貽厥子孫。〈典謂經籍，則，法，貽，遺也。主仁及後世。〉關石和鈞，王府則有。荒墜厥緒，覆宗絕祀。」〈金鐵銀石，供民器用，通用使和平，則官民足。言古制有而太康失其業以取亡。〉其五曰：「嗚呼曷歸？予懷之悲。〈曷，何也。言思而悲也。〉萬姓仇予，予將疇依？鬱陶乎予心，顔厚有忸怩，弗慎厥德，雖悔可追？」〈言人君行己不慎其德以速滅敗，欲改悔其可追及乎？言無益也。〉
《帝王世紀》曰：太康無道，在位二十九年，失政而崩。
《書》曰：惟仲康肇位四海，胤侯命掌六師。羲和廢厥職，酒荒於厥邑。胤後承王命徂征。〈羲和廢其職官，還其私邑，以酒迷亂，仲康命胤侯掌六師往就其邑討之。〉
《紀年》曰：帝相即位處商丘。元年，征淮夷；二年，征風夷及黃夷。
《帝王世紀》曰：帝相，一名相安。自太康已來，夏政淩遲，爲羿所逼，乃徙商丘，依同姓諸侯斟灌、斟鄩氏。羿遂襲帝號，是爲羿帝。
《帝王世紀》曰：羿有窮氏，未聞其姓，其先帝嚳。以世掌射故，以是加賜以弓矢，封之於鉏，爲帝司射。曆唐及虞、夏，至羿，學射如吉甫，其辭佐長，故亦以善射聞。與吳賀北游，使羿射雀左目，羿引弓射之，誤中右目，羿俯首而愧，終身不忘。故羿善射，至今稱之。及有夏之衰，羿自鉏遷於窮石。因夏民之不附以代夏政，逼篡帝位，故號有窮氏。
《傳》曰：昔有夏之方衰也，後羿自鉏遷於窮石，因夏民以代夏政。恃其射也，不修民事而淫於原獸，棄武羅、伯囚、熊髡、龍圉，而用寒浞。寒浞，伯明氏之讒子弟也。伯明後寒棄之夷，羿收之，信而使之，以爲己相。浞行媚於內，而施賂於外，愚弄其民，而娛羿于田，樹之詐匿以取其國家，外內咸服。羿猶不悛，將歸自田，家衆殺而烹之，以食其子。〈食羿子。〉其子不忍食諸，死於窮門。〈殺之於國門。〉靡奔有鬲氏。〈靡，夏遺臣事羿者。有鬲，國名。〉浞因羿室生澆〈五叫反。〉及豷，〈音處。〉恃其讒匿詐僞而不德於民。使澆用師，滅斟灌及斟鄩氏。〈二國，夏同姓諸侯，仲康之子後相所依。〉處澆於過，處豷於戈。〈過、戈，二國名。〉靡自有鬲氏，收二國之燼，以滅浞而立少康。少康滅澆於過，後杼滅豷於戈。〈後杼，少康子。〉有窮由是遂亡。
《帝王世紀》曰：寒浞，有窮氏，既篡羿位，復襲有窮之號。浞因羿之室生澆及豷，多力，能陸地蕩舟。浞使奡率師滅斟灌、斟尋氏，殺夏帝相於過，滅豷於戈。恃其詐力，不恤民事。初，夏之殺帝相也，妃有仍氏女曰後緍方娠，逃出自竇，歸於有仍，生少康焉。初，夏之遺臣曰靡，事羿；羿死，逃奔有鬲氏。收斟尋二國餘燼，殺寒浞而立少康。
《傳》曰：昔有過澆殺斟灌以伐斟鄩，〈澆，寒浞子，封於過。〉滅夏后相。後緍方娠，逃出自竇，〈後緍，相妻也。娠，懷身也。〉歸於有仍，生少康焉，爲仍牧正。〈牧官之長。〉澆使椒求之，逃奔有虞，爲之庖正。虞思於是妻之以二姚，〈思，有虞君也。自以二女妻少康，姚姓也。〉而邑諸綸。〈綸，虞邑也。〉有田一成，有衆一旅，〈方十五里爲成，五百人爲旅。〉能布其德，而兆其謀，〈兆，始也。〉以收夏衆，撫其官職。遂滅過、戈，復禹之績，祀夏配天，不失舊物。
魏高貴鄉公《少康漢高論》曰：少康生於滅亡之後，降爲諸侯之隸，崎嶇逃難，僅以身免，能布其德，而兆其謀，卒滅過、戈，克復禹績。非至德弘仁，豈濟斯勛？漢祖因土崩之勢，專任智力，以成功業。爲子，則數危其親；爲君，則囚系其賢相。身沒之後，社稷幾傾，若與少康易時而處，或未能復大禹之績矣。
又《論》曰：三代之世，任德濟勛，如彼之難；秦項之際，任力成功，如此之易。且太上立德，其次立功，就令漢祖功高，未若少康盛德之茂也。
《紀年》曰：帝寧居原，自遷於老王。
《帝王世紀》曰：帝寧，一號後予，或曰公孫曼，能率禹之功，夏人報祭之。在位十七年。
《紀年》曰：後芬立四十四年。
《帝王世紀》曰：帝芬，一名帝槐，或曰祖武，在位二十六年。
《紀年》曰：後芒即位元年，以玄珪賓於河東，狩于海，獲大魚。後芒陟位五十八年。
《帝王世紀》曰：帝芒，一名和，或曰帝芒。
《帝王世紀》曰：帝泄，一名帝世，或曰泄宗，在位十六年。
《紀年》曰：不降即位六年，伐九苑。立十九年。
《帝王世紀》曰：帝不降，一名帝降，或曰北成。
《帝王世紀》曰：帝局，一名帝禺，或曰高陽。在位二十一年。
《紀年》曰：帝廑，一名胤甲。即位居西河。天有妖孽，十日幷出。
《帝王世紀》曰：帝廑，一名頊，或曰董江。在位二十年。
《傳》曰：昭二十九年秋，龍見於絳郊。晉魏獻子問於蔡墨曰：「蟲莫智於龍，以其不生得也。信乎？」對曰：「古者畜龍，故國有豢龍氏，有禦龍氏，有夏孔甲，擾於有帝。〈擾，順也。其德能順於天。〉帝賜之乘龍，河、漢各二，〈四頭爲乘，各二乘，十六頭。〉各有雌雄。」
《史記》曰：帝孔甲立，好方木鬼神，事淫亂。夏后氏德衰，諸侯叛之。天降龍二，有雌雄，孔甲弗能食，未得豢龍氏。陶唐既衰，其後有劉累，學擾龍於豢龍氏，以事孔甲。孔甲賜之姓，曰禦龍氏。
《漢書》曰：孔甲作《盤盂銘》，三十六篇。
《列仙傳》曰：師門爲夏孔甲龍師，孔甲不能修其心意，殺而埋之外野，一旦風雨迎之，頃則山木皆焚。孔甲祠而禱之，未還而道死。
《呂氏春秋》曰：夏后孔甲嘗於東陽薲山。天大風晦，孔甲迷入民室。主人方乳，〈乳，産也。〉咸言「後來是良日，子誰敢殃之？」長成人，幕動析，撩斧，破斬足，遂爲守者。〈以其無足，爲守門之首。〉乃作《破斧》之歌。
《紀年》曰：後昊立三年。〈帝皋也。〉
《帝王世紀》曰：帝皋，一名皋苟。
《紀年》曰：帝發，一名後敬，或曰發惠。〈其子立爲桀。〉
《歸藏》曰：昔桀伐唐，而枚占於營。營或曰不吉，不利出征，惟利安處，彼狸爲鼠。
《書》曰：伊尹相湯伐桀，升自陑，遂與桀戰於鳴條之野。
《尚書帝命驗》曰：桀失其玉鏡，用其噬虎。〈玉鏡，喻以清明之道，噬虎，喻暴虐之風。〉
《尚書帝命候》曰：夏桀無道，殺關龍逢，絕滅皇圖，壞亂曆紀，〈皇，天也。紀，綱紀也。天之圖曆，龍逢引以諫桀也。〉殘賊天下，〈刑法峻也。〉賢人遁逃，〈避時虐也。〉淫色慢易，〈男女無別。〉不事祖宗。
《韓詩外傳》曰：桀爲酒池，可以運舟，糟丘足以望十里。
《家語》曰：夏桀、昆吾斬劉黎民如草木者焉。天下討之如匹夫。
《史記》曰：自孔甲以來，諸侯多叛夏，桀不務德而虐傷百姓，百姓弗堪。乃召湯而囚之夏台，已而釋之。湯修德，諸侯皆歸湯，湯遂率兵以夏桀。桀走鳴條，逐放而死。
《紀年》曰：後桀命扁伐山民，山民女於桀二人，曰琬，曰琰。桀愛二人，女無子焉。斫其名於苕華之玉，苕是琬，華是琰，而棄其元妃於洛，曰妹喜。桀傾宮飾瑤台，作瓊室，立玉門。湯遂滅夏桀桀，逃南巢氏。自禹至桀十七世，有王與，無王用，歲四百七十一年。
《帝王世紀》曰：帝桀淫虐有才力，能伸鈎索鐵，手搏熊虎。多求美女以充後宮，爲瓊室、瑤台，金柱三千，始以瓦爲屋，以望雲雨。大進侏儒倡優，爲爛熳之樂，設奇偉之戲，縱靡靡之聲，日夜與妹喜及宮女飲酒。常置妹喜於膝上。妹喜好聞裂繒之聲，爲發裂繒之以順適其意。以人駕車。肉山脯林，以爲酒池，一鼓而牛飲者三千餘人，醉而溺水。以虎入市而視其驚。伊尹舉觴造桀，諫曰：「君王不聽群臣之言，亡無日矣。」桀聞析然，啞然笑曰：「子又妖言，天之有日，由吾之有民，日亡吾乃亡耳。」兩日鬥蝕，鬼呼於國，桀醉不寤。湯來伐桀，以乙卯日戰於鳴條之野，桀未戰而敗績。湯追至大涉，遂禽桀於焦，放之曆山，乃與妹喜及諸嬖妾同舟浮海，奔於南巢之山而死。
《博物志》曰：夏桀之時，爲長夜飲，居深宮中，男女雜處，三旬不出，不聽政。
太公《六韜》曰：桀時有瞿山之地，桀十月鑿山陵，通之於河。民有諫者曰：「冬鑿地穿山，是發天之陰，泄地之氣，天子後必敗。」桀以妖言殺之。
《管子》曰：桀女樂三萬人，晨噪聞於衢，服文綉衣裳。
《莊子》曰：桀之治天下也，使天下之人瘁瘁焉。人苦其性，是不愉也。
《墨子》曰：昔夏桀貴爲天子，富有天下。勇力之人，生裂兕虎，指畫殺人。
《王孫書》曰：桀、紂爲君，從愚妄之言，違長者之諫，衣溫而忘百姓之寒，食美而忘天下之饑。或身放南巢，或頭懸赤旗，斯亦無他也，但不節財而暴民也。
《尸子》曰：伯夷、叔齊，饑死首陽，無地故也。桀放於曆山，紂殺於鄗宮，無道故也。有道無地則餓，有地無道則亡。
又曰：昔者桀、紂縱欲長樂，以苦百姓，珍怪遠味，必南海之葷，北海之鹽，西海之菁，東海之鯨。此其禍天下亦厚矣。
又曰：昔夏桀之時，至德滅而不揚，帝道掩而不興，〈興，舉也。〉客台振而掩覆，〈客台，行禮客之室。言不能行禮，故天大振動而覆敗。〉犬成群而入泉，〈言將滅壞，犬失其生，故嗥入淵。一說犬禍。〉彘銜藪而席隩，〈彘銜晨席入人隩內，言彘禍。〉美人婢首墨面而不容，〈婢首，亂頭也。萃興發幷編爲婢首，不修容飾也。〉曼聲吞炭內闌而不歌，〈曼聲見世衰亂將滅，故吞炭自敗音聲，閉氣而不歌。〉飛鳥鎩翼，走獸決蹄，〈鎩翼，殘翼，決致蹇也。言桀無道，田獵鳥獸悉被創，殘翼廢腳。〉山無峻幹，澤無佳水。〈峻幹，美材，佳水，清水。言入山澤不以時故。〉
又曰：桀爲璇室瑤台，〈璇瑤，石之次玉也。象才廊室也。〉象廊玉床，權天下，虐百姓。於是湯以革車三百乘，伐於南巢，〈南巢，廬江居巢。〉收之夏宮，天下寧定，百姓和輯。
《譙周法訓》曰：桀、紂雖有天下之位，而無一人之譽也，猶朽木枯樹，逢風風則僕也。
《袁子正書》曰：桀、紂有民左億右億之衆，四岳三塗之險，京山中南之固，及在鳴條之野，一朝而失天下。
《符子》曰：桀觀炮烙於瑤台，謂龍逢曰：「樂乎？」龍逢曰：「樂！」桀曰：「觀刑曰樂，何無惻怛之心焉？」逢曰：「天下苦之，而君爲樂，臣爲君股肱，孰有心悅而股肱不悅乎？」桀曰：「聽子諫，諫得，我功之不得，我刑之。」龍逢曰：「臣觀君冕，非冕也，冕危石也；臣觀君履，亦非履也，履春冰也。未有冠危石而不壓，踏春冰而不陷。」桀嘆曰：「子知我之亡而不自知亡，子就炮烙之刑，吾觀子亡，子不知我亡。」龍逢行歌曰：「造化勞我以生，休我以炮烙。」乃赴火而死。〈禹至桀，合十九帝。〉
《淮南子》曰：桀之力，剔觡、〈觡，角。〉伸鈎、索鐵、推移大戲，〈大戲，軍之大旗。〉水殺黿鼉，陸捕熊羆，然革車三百乘，困之鳴條，〈鳴條，今陳州平丘也。〉禽之焦門。
