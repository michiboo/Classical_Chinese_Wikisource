
《魏志》曰：崔林，字德，清河東武城人也。幼時宗族莫知，從兄琰異之。太祖定冀州，召除鄢長，貧無車馬，單步之官。太祖征壺關，擢爲冀州主簿。
又曰：華歆素清貧，祿以賑親戚，故家無擔石之儲。
又曰：鄧艾，字士載，義陽人。以口吃，不得作千佐。爲稻田守草吏。同郡吏憐其貧，資給甚厚，艾初不稍謝。每見高山大澤，輒規度指畫軍營處所，時人多笑焉。
《吳志》曰：呂範，字子衡，汝南人。有容觀姿貌。邑人劉氏，家富女美，範求之。母嫌，欲勿與。劉氏曰：「呂子衡寧當久貧者？」遂與之婚。
又曰：潘璋，字文�，東郡人。性嗜酒，其家甚貧，好賖貸，輒言豪富必相還。孫權甚奇之。魏將夏侯尚南郡作浮橋，渡百里洲，璋於上流伐葦作簟，欲順風放火。簟成，尚使引退，璋遂爲平北將軍。
《晉書》阮咸，字仲容，陳留人。時俗七月七日曬衣裳，或宗族於庭羅列衣服，咸貧無物，乃脫犢鼻布礻昆以竹竿頭掛之，人問故，答曰：「不能免俗。」
《宋書》曰：武帝劉裕少時，其家大貧，與人傭賃。及登帝位，耕具猶存，幷衲布襖，幷令收掌以示子孫，令爲規戒。
又曰：江湛家甚貧約，不營財利，餉饋盈門，一無所受，無兼衣餘食。嘗爲上所召，值氵絺衣，稱疾經日，衣成然後赴。牛餓，馭人求草，湛良久曰：「可與飲。」
又曰：陶潛性嗜酒，而家貧不能恆得。親舊知其如此，或置酒招之，造飲輒盡，期在必醉，既醉而退，曾不吝情去留。環堵蕭然，不蔽風日，短褐穿結，簞瓢屢空，晏如也。
又曰：顔延之屏居里巷，不預人間者七載。中書令王球名公子，延之居常罄匱，球輒分財贍之。
《齊書》曰：王延之，清貧，居宇穿漏。褚淵往候之，見其如此，具啓明帝，帝即敕材官爲起三間齋屋。
又曰：虞玩之。太祖鎮東府，朝野致敬，玩之猶躡履造席。太祖取履視之，曰：「卿此履已幾載？」玩之曰：「著此履已二十年，貧竟不辦易。」太祖善之。
又曰：庾杲之，字景行，新野人。初爲駕部郎。清貧自業，食餐惟有韭菹、生菜。任彥�嘗戲曰：「誰謂庾郎貧，食鮭常有二十七種菜。」王儉用爲長史，安陸侯蕭緬與儉書曰：「盛府玄僚實難其選，庾景行泛淥水，依芙蓉，何其麗也。」時人以儉府爲蓮花池，故緬書言之。官至御史中丞。
《梁書》曰：阮孝緒家貧無以爨，僮妾竊鄰人樵以繼火。孝緒知之乃不食，更令撤屋而炊，所居室惟有一林竹樹環繞。
《後魏書》曰：胡叟居家蓬室草戶，惟以酒自�。常謂人曰：「我此生活，似勝焦先。」光不治産業，饑貧不以爲恥。養子字螟蛉，以自給養。每至貴勝之門，恆乘一牛。作布囊，容三四升，飲啖醉飽，便盛餘肉餅以付螟蛉。見車馬榮華，視之蔑如也。
《隋書》曰：張仁詡，州縣以其貧素，將加賑恤，輒辭不受。每閑居，從容長嘆曰：「老冉冉而將至，恐修名之不立！」以如意擊幾，皆有處所，時人方之閔子騫、原憲。
又曰：虞世基，陳滅歸國，爲通直郎，直內史省。貧無産業，每傭書養親，怏怏不平。嘗爲五言以見意，情理淒切，世以爲工，作者莫不吟詠。
又曰：房彥謙居官所得俸祿，皆以周恤親友，家無餘財，車服器用，務存素儉。自少及長，一言一行，未嘗涉私，雖致屢空，怡然自得。嘗從容獨笑，顧謂其子玄齡曰：「人皆因祿富，我獨以官貧。所遺子孫，在於清白。」
又曰：許康佐擢進士第，以家貧母老，求爲知院官，人或輕怪，笑而不答。及母亡，服除不就侯府之辟。君子知其不擇祿養親之志也，故名益重。
又曰：李建，字杓直。家素清貧，無舊業，與兄造遜於荊南，躬耕致養，嗜學力文。
《六韜》曰：武王問太公曰：「貧富豈有命乎？」太公曰：「爲之不密，密而不富者，盜在其室。」武王曰：「何謂盜也？」公曰：「計之不熟，一盜也；收種不時，二盜也；取婦無能，三盜也；養女太多，四盜也；棄事就酒，五盜也；衣服過度，六盜也；封藏不謹，七盜也；井灶不利，八盜也；舉息就禮，九盜也；無事燃燈，十盜也。取之安得富哉！」武王曰：「善。」〈《說苑》同。〉
《列女傳》曰：黔婁妻者，魯黔婁先生之妻也。先生死，曾子與門人往吊之，見先生屍在牖下，覆以布被，手足不盡斂，覆頭則足見，覆足則頭見。曾子曰：「[B103]其被則斂矣。」妻曰：「[B103]之有餘，不如正之不足；且先生以不[B103]，故至於此。」
又曰：齊女徐吾者，海上。貧婦人也與鄰婦人李吾之屬合燭相從績。徐吾最貧而燭數不屬，李吾謂曰：「徐吾燭數不屬，請無與夜。」徐吾曰：「是何言歟？今一室之中，益一人燭不爲益明，去一人燭不爲益暗，何愛東壁餘光！貧妾不蒙見愛之恩，長爲妾，不亦可乎？」莫之能應，遂復與夜。
《高士傳》曰：老萊子，楚人，耕蒙山之陽。以藿葭爲墻，蓬蒿爲室，枝木爲床，蓍艾爲席。
《東方朔別傳》曰：朔書與公孫弘借馬，曰：「朔當從甘泉，願僥吳廄之後乘。木槿夕死而朝生者，士亦不必長貧也。」
《李郃別傳》曰：公居貧而不好治産，有稻田三十畝，第宅一區。至京學問，常以賃書自給，爲人沉深弘雅，有大度。
《郭林宗別傳》曰：「林宗家貧，初欲游學，無資，就姊夫貸五千錢。乃遠至成皋從師受業，幷日而食，衣不蔽形。常以蓋幅自障出入，入則護前，出則掩後。
《邴原別傳》曰：原字根矩，年十一喪父，家貧早孤。鄰有書舍，原過其傍而泣。師問曰：「童子何悲？」原曰：「孤者易傷，貧者易感。夫書者必有其父兄，一則願其不孤，二則羨其得學。心中惻然，而爲涕零也。」師亦哀原之言，而爲泣曰：「欲書可書耳！」
《桓階別傳》曰：階貧儉，文帝嘗幸其第，見諸子無禈，文帝搏手笑曰：「長者子無禈！」乃抱與同乘。是日拜二子爲郎，使黃門賫衣三十囊，賜曰：「卿兒能趨可以禈矣。」
《文士傳》曰：劉梁，字曼山，一名岑，漢宗室子孫。少有清才，以文學見貴。梁貧，恆賣書以供衣食。
《汝南先賢行狀》曰：胡定，字玄安，潁川人。至行絕人，在喪，雉兔游其庭，雪覆其室，縣令遣戶曹扌彖排雪問定。定已絕�，妻子皆臥在床。令遣以乾糗就遺之，定乃受半。
《三輔決錄》曰：第五頡，字子陵，倫小子。以清正爲郡功曹，至州從事。公府辟舉高第：侍御史、南頓令，皆稱病免。洛陽無主人，鄉里無田宅，寄止靈台中，或十日不炊。
又曰：孫晨，字允公。家貧不仕，居杜城中，織箕爲業。明詩書，爲郡功曹。冬月無被，有一束芻，暮臥中，旦燒之。
《華陽國志》曰：朱良，字�卿，什仿人。少受學於蜀郡張寧，食豆屑飲水以諷誦。同業憐其貧，給米肉，不受。家貧恆以步行，爲郡功曹。
《世說》曰：李弘度常嘆不被遇。殷楊州知其家貧，問：「君能屈志百里不？」李答曰：「《北門》之嘆，久已上聞；窮猿奔林，豈暇擇木？」遂作ガ縣。
《俗說》曰：謝僕射太常詣吳領軍，坐久，吳留ガ作食，日已中，方使婢賣狗供客。比得食，無氣力可語。
又曰：劉真長，少時居丹徒，家至貧，織芒履以養母。
《說苑》曰：子思居於衛，袍無里，二旬九食。
《西京雜記》曰：司馬相如初與卓文君至成都，文君貧，愁憊，以所服裘就市人楊昌貰酒，遂相與謀，還於成都賣酒。相如親著犢鼻禈滌器，以恥王孫。
《墨子》曰：天下有義則富，無義則貧。
《列子》曰：管仲之相齊，君淫亦淫，君奢亦奢。志合言從，道行國霸。其後田氏相齊，君盈則己降，君斂則己施。民皆歸之，因有齊國。若實名貧，僞名富也。
又曰：齊有貧者，常乞於城市。城市患其亟也，衆莫之與。遂適田氏之廄，從馬竪作役而假食。郭中人戲之曰：「從馬竪而食，不以辱乎？」乞兒曰：「天下之辱莫過於乞。乞猶不辱，豈辱馬竪哉！」
又曰：齊之國氏大富，宋之向氏大貧，自宋之齊，謀其術。國氏告之曰：「吾善爲盜。始吾爲盜也，一年而給，二年而足，三年大穰。自此往，施及州閭。」向氏大喜。喻其爲盜之言，而不喻其爲盜之道，遂逾垣鑿室，手目所及，亡不探也。未及時，以贓罪，沒其先君之財。問氏以國氏之謬己也，往而怨之。國氏曰：「嘻！若夫爲盜之道，天有時，地有利，吾盜天地之利。雲雨之潤。吾陸盜禽獸，水盜龜鱉，亡非盜也。夫金玉珍寶，�帛財貨，人之所聚，豈天之所與？若盜之而獲罪，孰怨哉？」
又曰：凡爲名者必廉，廉斯貧；爲名者必讓，讓斯賤。
《莊子》曰：原憲處魯，居環堵之室，蓬戶不完，桑木爲樞，而瓮牖，上漏下濕，匡坐而弦歌。子貢乘大馬，中紺而表素，軒車不容巷，往見原憲。原憲杖藜而應門。子貢曰：「先生何病也？」原憲應之曰：「憲聞，無財之謂貧，學道不能行之謂病。今憲貧也，非病也。」子貢逡巡而退，有愧色。
又曰：孔子謂顔淵曰：「家貧居卑，胡不仕乎？」對曰：「不願仕。回有郭外之田五十畝，足以給飠亶粥；郭內之田五十畝，足以爲絲麻；鼓琴，足以自娛；所學於夫子者，足以自樂也。回不願仕。」孔子愀然變色曰：「美哉！」
又曰：莊周家貧，故往貸粟於監何侯，曰：「我將得邑，貸子三百金。」周忿然作色曰：「周昨來，有中道而呼者，顧視車轍有鮒魚焉。問之曰：子何爲者耶？對曰：曰：我，東海之波臣也。君豈有斗升之水而活我哉？周曰：諾，我將南遊吳越之王，激西江之水而迎子，可乎？鮒魚忿然作色曰：吾得斗升之水然活耳。君乃言此，曾不如早索我於枯魚之肆。」
又曰：曾子居衛，捉衿而肘見，納履而踵決。
又曰：河上有家貧恃緯蕭而食者，其子沒淵得千金珠。謂其子：「取石來鍛之！夫千金之珠，必在九重之淵而驪龍之領下。汝得之必遭其睡，若龍寤，子尚奚珠之有哉？」
《呂氏春秋》曰：世皆以珠玉爲寶，寶愈多而民愈貧，失其所寶也。
《荀卿子》曰：仁義禮善於人，譬若貨財粟米之於家也，多有之者富，少有之者貧，至無有者窮也。
又曰：子夏貧，衣若懸絲，人曰：「子何不仕？」曰：「諸侯驕我者，吾不爲臣；丈夫之驕我者，吾不復見也。」
《抱朴子》曰：洪稟，體�羸，兼之多疾。貧無車馬，不堪徒行，荊棘叢於庭宇，蒿莠塞乎階ニ，披榛出門，排草入室。
《淮南子》曰：貧人夏則披褐帶索，含菽飲水，以支暑熱；冬則羊裘解札，短褐不掩形，而煬灶口焉。〈爲裘如鎧甲之札，言其破壞也。煬，炙也，向灶口之自溫。煬讀高尚之尚也。〉故其爲編戶齊民無以異；然貧富之相去也，猶人君之與僕虜，不足以喻之。〈喻，猶方也。〉
又曰：人有盜而富者未必富，盜有廉而貧者未必廉也。
《苻子》曰：楚之交子，魯之周子，齊之狂子，三子和與居乎太山之陽，處乎環堵之室，蓽門不扇，蓋茨不翳而弦歌不輟。
《鶡冠子》曰：家富疏族聚，居貧兄弟離。
漢·揚雄《逐貧賦》曰：揚子遁居，離俗獨處。左鄰崇山，右接曠野。鄰垣乞兒，終貧且窶。禮薄義弊，相與群聚。惆悵失志，呼貧與語：汝在六極，投棄荒遐。好爲庸卒，刑戮如是，匪惟幼稚，嬉戲土沙。居非近鄰，接屋連家。恩輕毛羽，義薄輕羅，進不由人，退不受呵。久爲滯客，其意謂何？人皆文綉，餘褐不完；人皆稻粱，我獨藜餐。貧無寶玩，何以接歡；宗室之宴，爲樂不盤。徒行負賃，出處易衣。身服百役，手足胼胝。或耘或耔，沾體露肌；朋友道絕，進宦淩遲。厥咎安在？職汝爲之。舍爾遠竄，崑崙之顛，爾復我隨，翰飛戾天。舍爾登山，岩穴隱藏；爾復我隨，陟彼高崗。舍爾入海，泛彼柏舟；爾復我隨，載沉載浮。我行爾動，我靜爾休。豈無他人，從我何求？今汝去矣，勿復久留。貧曰惟惟，主人見逐。多言益蚩，心有所懷。願得盡辭；昔我乃祖，宣其明德。克佐帝堯，誓爲典則。土階茅茨，匪雕匪飾。爰及季世，縱其昏式。饕餮食群，貪富苟得。鄙我先人，乃傲乃驕。瑤台瓊室，華屋嵩高。流酒爲池，積肉爲崤。是用鵠逝，不踐其朝。三省吾身，謂予無愆。處君之家，福祿如山。忘我大德，思我小怨。堪寒能暑，少而習焉。寒暑不忒，等壽神仙。桀跖不顧，貪類不幹。人皆重蔽，子獨露居。人皆怵惕，子獨無虞。言辭既罄，色厲目張。攝齊而興，降階下堂。誓將去女，�彼首陽。孤竹之子，與我連行。余乃避席，辭謝不直。請不貳過，聞義則服。長與爾居，終無厭極。貧遂不去，與我游息。
