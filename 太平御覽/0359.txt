
許愼《說文》曰：羈，馬絡頭也。
《左傳》曰：晉公子重耳之及難也，秦伯納之。及河，子犯以璧授公子曰：「臣負羈紲從君巡於天下，〈杜預曰：羈，馬羈，紲馬也。〉臣之罪甚多矣。請由此亡。」
又曰：初，晉侯之竪頭須，守藏者也。其出也，竊藏以逃，〈文公出時也。〉盡用以求納之。及入，求見，公辭以沐。謂僕人曰：「居者爲社稷之守，行者爲羈紲之僕，其亦可也，何必罪居者。」
《漢書》曰：今漢承衰周、暴秦極弊之後，流俗已薄於三代，而行堯舜之刑，是猶以幾羈而禦旱馬。〈如淳曰：幾，音機，以繩系馬領曰幾。旱，突之馬也。旱，音汗。〉
《東觀漢記》曰：光武皇帝雖發師旁縣，人馬席薦奇靽皆有成賈，而貴不侵民，民樂與官市。〈奇，音羈。靽，音半。〉
康泰《吳時外國傳》曰：加營國王好馬，月支賈人常以舶載馬到加營國。國王悉爲售之。若於路失羈靽，但將頭皮示王，王亦售其半價。
郭頒《晉世語》曰：湣懷太子好卑鶏、小馬、小牛，置田舍，令左右騎，斷羈勒令墮馬。
《韓詩外傳》曰：昔衛獻公走，反國及郊，將班邑於從者而後入。太史柳莊曰：「如皆守社稷，則孰負羈勺〈音的。〉而從？如皆從，則孰守社稷？君反國而復爲私也，無乃不可乎？」
釋智匠《古今樂錄》曰：《襄陽銅蹄歌》曰：「龍馬紫金鞍，翠毛白玉羈。照曜雙厥下，知是襄陽兒。
杜夷《幽求》曰：羈蚊絆蚤，禁其非法。刳蟣屠虱，求其肝膽。非至精，誰能知之？
又曰：銜羈之馬，伏櫪之駒，莫不思平原曠澤，翹尾而馳陸也。
又曰：�周羈鏤絆，呼名翹陸，不可化也。
《夢書》曰：羈繮爲相要制也。夢得羈繮要約士也。羈結語言繮往來也。羈結疆竪結敕疆也。弊絕不用，難俯仰也。
摯虞《逸驥詩》曰：逸驥無鑣轡，騰陸從長川。剪落就羈勺，飛軒躡�煙。
孫綽詩曰：野馬閑於羈，澤雉屈於樊。神王自有所，何爲人事間？
傅玄《馳射馬賦》曰：百鳥齊興，六驥孔閑。金銜玉羈，文防鏤鞍。明珂景朗，華茸采鮮。
傅玄《良馬賦》曰：金羈在首，發以明珂。鏤鞍采茸，織防含華。〈茸，音茸。〉
傅玄《難良馬賦》曰：飾以金羈，申以玉纓，結以輕軒，節以和鈴。
曹植《游俠篇》曰：白馬飾金羈，連翩西北馳。借問誰家子？幽幷游俠兒。
孫惠《三馬哀辭序》曰：餘於物特所留心，而所服三馬，一時離羈，感田子之愛，遂作哀文雲耳。
服虔《通俗文》曰：勒飾曰珂。
郭義恭《廣志》曰：期調國出金銀、白珠、流璃、水晶器、五色珠、馬珂。
又曰：剽刃國出桐華布、珂、珠貝、艾香、鶏舌香。
傅玄《樂府豫章行》曰：輕裘綴孔翠，明珂耀珊瑚。
張華《輕薄篇》曰：文軒樹羽蓋，乘馬珮玉珂。
《隋書》曰：宇文述素好著奇服，炫時人。雲定興爲制馬韉，於後角上缺方三寸，以露白色。世輕薄者爭效學之，謂爲許公缺勢。又遇天寒，定興曰：「宿衛必當耳冷。」述曰：「然。」乃制衤夾頭巾，令深衤百〈音陌。〉耳。又學之，名爲許公衤百勢。述大悅曰：「雲兄所作，必能變俗。我聞作事可法，故不虛也。」
王隱《晉書》曰：韓友字景先，廬江舒人。舒縣廷掾王睦卒病死，已呼魄，家人就友卜。令以丹畫板作日月置屍頭，前及臥虎皮馬障泥，登時大愈。
蕭方等《三十國春秋》曰：高勾驪以千里馬、生羆皮障泥獻於南燕。燕王超大悅，答以水牛、能言鳥。
《世說》曰：王武子善解馬性。嘗乘一馬著連乾障泥，前有水，終不肯渡。王云：「此必是惜障泥。」使人解去，便徑渡。
《東觀漢記》曰：和帝永元三年，西謁園陵，桓郁兼羽林中郎將，從。賜馬二匹，幷鞍勒、防汗。
《魏百官名》曰：黃地金鏤織成萬歲障泥一具，又織成彰汗一具。
桓寬《鹽鐵論》曰：古者庶人賤騎，繩控草�皮薦而已。及其後革鞍攻成，鐵鑣不飾。令富者黃金琅勒，�綉汗。〈音奄。〉
司馬彪《魏略》曰：孟達將蜀兵數百降魏。魏文帝以達爲新城太守。太和元年，諸葛亮從成都到漢中，達又欲應亮。遺亮玉、織成、障汗、蘇合香。亮使郭摸詐降過魏興。太守申儀與達有隙，摸語儀亮言：玉者，已決；織成者，言謀已成；蘇合香者，言事已合。
《後漢書》曰：太守趙興署鮑永功曹。時有矯稱侍中止傳舍者，興欲謁之。永疑其詐，諫不聽，出。興遂駕往，永乃拔佩刀截馬當胸，乃止。〈當胸以韋爲之也。〉後數日，莽詔書果下，捕矯稱者。永由是知名。
服虔《通俗文》曰：馬婁〈音樓。〉尾曰鞙。〈胡畎切。〉
《魏百官名》曰：赤茸鍮石鞙尾一具。
《禮記》曰：獻車馬者執綏。
又曰：君車將駕，則僕執策立於馬前。已駕，僕展�令，〈鄭玄曰：展�令具視。〉效駕，〈自己駕也。〉奮衣由右上，取貳綏，〈奮振去塵也。貳，副也。〉執莢分轡，驅之五步而立。
《左傳》曰：晉公子重耳之及於難也，及楚，楚子享之曰：「公子若反晉國。則何以報不�？」對曰：「若以君之靈，得反晉國，晉楚治兵，遇於中原，其避君三舍。若不獲命，其左執鞭弭，右屬櫜�，以與君周旋。」
又曰：宋告急於晉，伯宗曰：「不可。雖鞭之長，不及馬腹。」
又曰：楚靈王使圍徐以懼吳。楚子次於乾，以爲之援。雨雪，王皮冠、秦復陶、翠被、豹舄，執鞭以出。〈執鞭以教令。〉右尹子革夕，〈子革，鄭丹也。夕，暮也。〉王見之，去冠被舍鞭，與之語。
又曰：晉荀瑤帥師伐鄭，鄭駟弘請救於齊。陳成子救鄭。及濮，雨，不涉。成子衣制杖戈，〈制，雨衣也。〉立於阪上。馬不出者，助之，鞭之。
《公羊傳》曰：陽虎將殺季孫於蒲圃，使臨南禦之。至孟衢，臨南投策，使陽越下取策。
陸璣《毛詩草木蟲魚疏》曰：椐枝葉似楨松。《爾雅》曰：「椐，櫃也。」〈去匱切。〉節以扶老，即金靈壽是也。今人以爲馬鞭及杖。
《孔叢子》曰：刑以齊民，譬之於禦則鞭策也。
《漢書》曰：婁敬云：「太王以狄伐故去豳，杖馬，去居岐。」
又曰：石慶爲太僕禦。出，上問車中幾馬。慶以策數馬畢，舉手曰：「六馬。」
又曰：李廣擊匈奴，匈奴兵多，破廣軍，生得廣。廣時傷，置絡間而臥行十餘里，廣佯死，睨其傍有一胡兒騎，廣騰而上胡兒馬，因鞭馬南馳數十里，得其餘軍。
又曰：大司空士夜過奉常亭，亭長呵之。告以官名，亭長醉曰：「寧有符傳耶？」士以馬擊亭長。
《漢獻帝起居注》曰：李傕性喜鬼怪左道之術，又於朝廷省門爲董卓設神坐，數以羊祠之。詞畢，過省閣問帝起居，求入見。傕帶三刀，手復與鞭合持一刀。侍中侍郎見傕帶仗，皆惶恐，亦帶劍持刀，先入在帝側。
張勃《吳錄》曰：大皇帝大會飲宴，下馬迎魯肅。肅入拜，起，禮之。謂言：「子敬，孤持鞍下馬相迎，足以顯未？」肅趨進曰：「未也。」衆咸愕然。旣坐，徐舉鞭曰：「願麾下威德加於四海，然後以安車軟輪征肅，始當顯耳。」帝拊掌歡笑。
又曰：大皇帝潛軍於皖口，命陸遜爲大都督，假鉞。大皇帝親執鞭以見之。
虞溥《江表傳》曰：孫權攻合肥不能下，徹軍將退兵。已上道，權與呂蒙、蔣欽、陵統等在後張幔飲食畢，垂當發。魏將張遼帥六七千人奄至，圍遮數重。權乘駿馬上津橋，南已見徹丈餘無板。谷利附在馬後，使持戈緩，利於後著鞭以助馬勢，遂得超度。
王隱《晉書》曰：上黨鮑瑗家多喪病，貧苦。淳于叔平曰：「君舍東北有桑樹。徑至市，入門數十步，當有一人持新馬鞭，便就買還，以懸北桑樹，三年當暴得財也。」瑗遂承其言，詣市，果得馬鞭，懸之正三年，浚井得錢數十萬，銅鐵雜器復可二十餘萬。於是，家業用展，病者亦愈。
干寶《晉記》曰：晉永嘉初，有神見袞州甄城民家，免奴爲主簿，自號爲樊道基。有嫗號成夫人。欲迎致，使載車行，當得此免奴主簿從行爲譯，以宣所宜。汝南梅跡字仲眞，去鄴來經袞州，聞其然，因結羊世茂、阮士公諸賓往觀之。成夫人便遣主簿出當與貴客語，主簿死不肯避，成夫人因大嗔，索士公馬鞭，脫主簿鞭之。
何法盛《晉中興書》曰：祖逖與劉琨中夜而坐，相謂曰：「若四海鼎沸，豪傑幷起，吾與足下相避於中原。」後琨與親舊書曰：「吾枕戈待旦，志梟逆虜，常恐祖生先人著鞭耳。」
沈約《宋書》曰：胡蕃字道序。義旗起，桓玄戰敗，將出奔，藩於南掖門捉玄馬曰：「今羽林射手猶有八百，皆是義故西人，一旦舍此欲歸，可復得乎？」玄直以馬鞭指天而已，於是奔散。
蕭方等《三十國春秋》曰：石勒遣石虎率精騎五千掩李矩營。生執矩外甥郭謂之弟元教。元作書與謂說云：「去年東平曹嶷，西賓猗盧，矩如牛角，何不歸命？」勒與謂書：「餉麈尾馬勒說賓禮，賢弟相同斷金，往物爲信。」矩所領將士幷欲歸勒。矩知衆之去已，乃率衆來歸。
又曰：城都王穎誅黃門孟玖。於是，東海王越、高密王簡皆懼，奔國，琅琊王睿又將出焉。而僥禁甚密，穎又先下諸津，禁止諸貴人王至河陽，乃見構焉？宋典後至，以鞭拂之曰：「舍長官，禁貴人，而爾見止耶？」因大笑之。吏乃放遣，因得奔國。
崔鴻《前秦錄》曰：符堅起教武堂於渭城，命太學生明陰陽兵法教爲將士。朱彤諫曰：「虎將之士受教學生，強�之術，乃弱本之方。夫養將之法，譬之養馬，秣以高櫪，習以戰馭。長鞭策後，金勒制前，折旋規矩，任知進退。」
又曰：符堅引群臣議代晉。太子左率右越曰：「今歲鎮守鬥，福德在吳，弗可犯。且國有長江之險，朝無昏政之臣，願保境養民，伺其虛隙。」堅曰：「武王伐紂，逆歲犯星。夫差威陵上國，爲勾踐所滅。雖有長江，其能固乎？吾之衆投鞭於江，足斷其流。吾當內斷其心矣。」
又曰：符堅時，關中謠曰：「長鞘馬鞭擊左股，太歲南行當避虜。」秦呼鮮卑爲白虜。慕容垂起關東，歲在癸未。
崔鴻《後梁錄》曰：咸寧二年，盜發張駿墓，得珠簾、琉璃、珊瑚馬鞭。
樂資《春秋後傳》曰：魯仲連曰：「齊閔王將之魯，夷維子爲執鞭而從之。」
袁希之《漢表傳》曰：費禕領漢節，誘納降附越雋太守。張嶷箋試禕曰：「昔岑彭率師，來歙杖節，咸皆見害刺客，不鎮重也。今明公位尊權重，宜覽前事。」後歲首，禕持節行酒，郭循以馬鞭中小刀刺禕，禕數日薨。
《魏百官名》曰：駝馬鞭二枚。
《異苑》曰：長山張舒，以元嘉九年二月二十四日奄見一人，著朱衣，平上幘，手捉青柄馬鞭，云：「汝何可教，便隨我去。」見素絲繩系長梯來下。舒上梯。仍造大城。綺堂洞室。地如黃金。有一人。長大。不巾幘獨坐絳紗帳中。語舒曰：「主者誤取汝。賜汝秘術占卜。勿貪錢賄。」舒亦不覺受時。
劉義慶《幽明錄》曰：餘杭人沈縱，家素貧。與父同入山，還，未至家，見一人左右導從四百許，前車輜重馬鞭，夾道鹵簿如二千石。遙見縱父子，便喚住，就縱手中燃火。縱因問是何貴人，答曰：「是鬥山王在餘杭南。」縱知是神，叩頭云：「願見祐助。」後入山得一王犬屯，從此如意。
又曰：桓玄旣肆無君之心，使御史害太傅道子於安城。玄在南州坐，忽見一平上幘人持馬鞭通云：「蔣侯來。」玄驚愕然。便見階下奴子禦幰車，見一士在夫自雲是蔣子文。「君何以害太傅？與爲伯仲。」顧視之間，便不復見。
又曰：廣陵韓晷，字興彥。陳敏反時，與敏弟恢戰於尋陽，還營下馬，覺鞭重，見有綠錦囊中有短卷書，著鞘皆不知所從來。開視之，故�紙佛神咒經。
《謝氏鬼神列傳》曰：下邳陳超爲鬼君弼所逐，改名何規，從餘杭步道還家求福，絕不敢出入五年。後意漸替懈，與親舊臨水戲。酒酣，共說往事，超雲「不復畏此鬼也。」小府首乃見鬼影在水中，超驚怖。時亦有乘馬者，超借馬騎之，下鞭奔驅。此鬼去超遠近常如初。微聞鬼云：「汝何規耶？急急就死。」
吳會《分地記》曰：六山者，勾踐於此山鑄銅。銅不鑠，則埋之。上生馬，勾踐遣使者移於南社種之。飾治以爲馬，獻於吳。
劉欣期《交州記》曰：兕出九德，有一角，角長二尺餘，形如馬鞭柄。
闞駰《十三州志》曰：山桑縣人俗貪僞，好持馬鞭行邑，故語曰：「沛國龍冗至山桑，詐托旅使若奔喪，道遇寇抄失資糧。」
《太公陰謀》曰：武王曰：「吾欲造起居之誡，隨之以身，書曰馬不可極，民不可劇。馬極則躓，民劇則敗。」
《莊子》曰：莊子使楚，見髑髏然，〈司馬彪曰：曰骨貌。〉檄以馬而問之曰：「夫子貪生理而爲此乎？將有亡國之事、斧鉞之誅乎？」語卒，援髑髏枕而寢。
又曰：馬蹄可以踐霜雪，毛可以禦風寒，草飲水，翹足而陸，此馬之眞性也。及至伯樂曰：「我善治之，燒剔之、刻之，雒之，連之以羈馵，編之以皂棧，馬之死者十二三矣。饑之、渴之、馳之、驟之、齊之，前有橛飾之患，後有鞭策之威，而馬之死者已過半矣。」
《淮南子》曰：昔者王良造父禦也，投足調均，勞逸若一。安勞樂進，馳騖若滅。左右若鞭，周旋若環。世皆以爲巧，然末見其貴也。。若夫鉗具，太丙之禦也。除轡舍銜，去鞭棄策，軍車莫動而自舉，馬莫使而自走。
又曰：大丈夫恬然無思，淡然無慮。以天爲蓋，以地爲輿。四時爲馬，陰陽爲騶。電以爲鞭策，雷以爲車輪。
《鹽鐵論》曰：無鞭策，雖造父不能以調四馬。無勢位，雖舜禹不能以治萬民。
又曰：秦攝利銜以禦宇內，執修以笞八極。
杜夷《幽求》曰：召渴者以臨河，不待鞭策而自至。
《說苑》曰：默無過言，愨無過事。木馬不能行，亦不費食；騏驥日馳千里，鞭不去其背。
楊偉《時務論》曰：轡策靽摯之具設，雖剛怒、粗戾、蹄囓之馬，若足構靽摯，口銜轡勒，策必至，則躡屬循軌。〈屬，馳錄切。〉
《世說》曰：王敦在姑熟。晉帝出看敦營，敦覺，追帝。帝以金馬鞭與客舍姥，〈莫補切。〉姥以水澆馬屎。令追者問姥，姥云：「去已久矣。」追者乃止也。
又曰：王澄字平子，從荊州下過王敦，敦謀欲害之。而平子左右二十八人，悉捉鐵馬鞭爲衛，敦不敢近。
《夢書》曰：鞭爲所使，有敕趨也。夢得鞭，欲有使也。持以鞭馬，使朋友也。鞭使馬疾，服諾喜也。
曹植《九詠》曰：乘逸響兮執電鞭，忽而往兮恍而旋。
曹植《陌上桑》曰：望�際，有眞人。安得輕舉繼清塵。執電鞭，騁飛鱗。
張華《輕薄篇》曰：文軒樹羽蓋，乘馬珮玉珂。橫簪列瑁玳，長鞭施象牙。
揚雄《河東賦》曰：奮電鞭，驂雷輜。鳴洪鐘，建五旗。
魏文帝《臨渦賦》曰：建安十八年，終譙，余兄弟從上拜墳墓，遂乘馬游觀，經東園，遵渦水，相洋乎高樹之下，乃駐馬書鞭爲渦賦。
傅玄《良馬賦》曰：鞭不得搖，手不及動。忽然增逝，肉飛骨踴。
傅玄《馳射馬賦》曰：佷如革，戾如膠。鞭裁向腹，奮尾跳凥。
曹植表曰：願得策馬執鞭，首當塵路。撮風後之奇，接吳孫之要。追慕卜商，起矛左右。
李尤《馬銘》曰：禦者策，示有威怒。東野之敗，督責過度。
溫嶠《與陶公書》曰：奉惠赤角一具及兆鼓馬鞭。鼓角旣周軍用，馬鞭服以周旋。玩之於手，與之偕老也。偃武之日，乃當藏之篋笥耳。
謝艾《密令與楊初》曰：今遣舍人孔章，特口諭要密，將軍可差腹心人旨致珊瑚馬勒香瓔〈於盈切。〉一具遺王擢。王擢狐疑於將軍父子，事得施矣。
袁宏《與范曾書》曰：四海鼎沸，天轡將移。杖策以晨征，登重莫以吐奇。指六合以倒戈，望崑崙而舉麾。
魚豢《魏略》曰：獻帝露布益州曰：「馬系枊而不暇解，貫胄延頸，以待白刃。」〈枊，五剛切。又五浪切。〉
《蜀志》曰：靈帝末，先主從校尉鄒靖討賊有功，除安喜尉。督郵以公事到縣，先主求謁，不通，乃直入府縛督郵，杖二百，解綬系其頸，著馬枊，棄官亡命。
常璩《華陽國志》曰：建寧郡同瀨縣、存馬縣雍闓反時，結壘於縣山系馬，馬枊柱生成林。今夷言無梁林。無梁，夷言馬也。
蕭子雲《晉史草》曰：姚略時有賀僧者，不知何人，自雲游歷五郡，時人號爲賀五郡。齋戒奉道，爲百姓說吉凶。略死泓立，僧謂泓曰：「宜潔掃一馬廄，開屋設大赦，有異馬，其大非常，自遠來，天所送矣。」
《趙書》曰：徐光字秀武，頓丘人。父以牛醫爲業。光年十四五，爲將軍王陽秣馬。光但書馬枊屋柱，爲詩頌，不親馬事。
《異苑》曰：丹陽甘卓字季思。照鏡無頭，乃見在馬枊。
荀氏《靈鬼志》曰：泰元中，有道人從外國來，多有術法。自說所受術師，曰：「衣非沙門也。」嘗行見一人擔上有小籠子，可受鬥餘，語擔人云：「吾步疲極，欲暫寄居君擔上。」人甚怪之，慮是狂人。便語「君欲何許自居耶？」答云：「君若見許，正欲入君此籠子中。」擔人愈怪其奇。「君能入籠中，便是神人也。」即入籠中，籠亦不更大，擔亦不覺重。至國中，一家大富而性慳惜，不行仁義。語擔人：「吾試爲君破奴慳囊。」即至其家，有一快馬甚惜之。在枊下系，忽失去，尋求不知處。明日見馬在五斗粟中，終不可破取，不知何方得取之。便往語，言：「君作百人廚食，周餉窮困者，馬當得出耳。」主人即狼狽作之。旣畢，馬還在柱。
《淮南萬畢術》曰：馬枊生腐芽者，取馬枊生茅，可以爲藥，食煞鳧矣。
