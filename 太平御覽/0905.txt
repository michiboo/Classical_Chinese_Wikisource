
《列子》曰：楊朱之弟曰布，衣素衣而出。天雨，解素衣衣緇衣而反，其狗迎而吠。楊布怒，將撲狗，楊朱曰：「子無朴矣，子亦猶是也。向者使汝狗白而徃，黑而來，豈能無怪哉？」
《晏子春秋》曰：晏子短，使楚，楚人為門於犬門側延晏子。晏子曰：「使狗國者從狗門入。今使楚，不當從此門入。」
又曰：景公走狗死，公命外供之棺，內給祭。晏子諫不可，公曰：「善」。
《韓子》曰：宋有酤酒者，斗概甚平，遇客甚謹，為酒甚美，懸幟甚高，而酒不售，遂致於酸。問楊長倩，長倩曰：「汝狗惡也。孺子懷錢挈壺徃酤，輒有狗齧之，猶大臣齕有道之士。」
《試縈》曰：齊有貧者，命其狗為富，命其子為樂。方將祭，狗入於室，叱之曰：「富出！」鄭曰：「不祥。」家果有禍。長子死，哭之曰：「樂乎！」而不自悲也。
《隨巢子》曰：昔三苗大亂，龍生於廟，犬哭於市。
《尹文子》曰：康衢長者，字僮曰善搏，字犬曰善噬，賓客不過其門三年。於是改之，賓客復徃。
《呂氏春秋》曰：齊有善相狗者，其鄰藉之買鼠狗，期年而得，曰：「是良狗也。」其鄰畜之，數年不啖鼠。以告，相者曰：「此良狗也。志在獐麋豕鹿，不在鼠。欲取其鼠也，則桎之。」其鄰桎其後足，則狗取鼠。
又曰：齊有好獵者，不得獸。欲須良狗，家貧不能得。乃還疾耕，疾耕則家富，家富則有良狗，有良狗則數得獸也，獵常過人。霸王亦然。
又曰：荊王得茹黃之狗，宛路之繒，以畋雲夢，三月不返。保申跪而笞，王出，而自沉於澗而死。王乃殺狗折繒。
又曰：鄭子陽之難，猘狗潰之。〈子陽，鄭相。逐猘狗。《春秋》亦云。〉齊高固之難，失牛潰之。〈逐失牛，如逐猘狗也。〉當其時，狗牛猶可以為人倡，而況夫以人為倡乎？飢馬盈廄嗼然，〈嗼，無聲也。〉未見蒭也；飢狗盈宮嗼然，未見骨也。骨與芻，動則不可禁。
《淮南子》曰：削薄其德，曾累其刑，而欲以為治，無以異於執彈而來鳥，袖梲而狎犬也。〈梲，杖也。〉
又曰：馬之死也，剝之若橐；〈橐，治橐也。雖含氣而形不能搖。〉狡狗之死也，割之猶蠕。〈狡，少也。蠕，動也。〉
又曰：狂馬不觸於木，猘狗不自投於河，聾蟲不自陷，況人乎？〈聾，無知也。〉
《淮南萬畢朮》曰：取馬毛、犬尾，置朋友、夫妻衣中，自相憎矣。
《抱朴子》曰：陶犬無守夜之益，瓦雞無司晨之警。
又曰：甘始以駐年藥餌食新生雞犬，皆不長。食白犬，則毛黑。
《說苑》曰：梁相死，惠子之梁，渡河而遽墮舡。舡人救之，問欲何之，曰：「欲相梁。」舡人曰：「子居舟槔戤間而溺，無我則死，又安能相梁乎？」惠子曰：「居廣𦨭長楫之間，我不如子；至於安國家，全社稷，子不比我。吾視子，蒙蒙若未視之狗子耳。」
《論衡》曰：亡獵犬於山林，大呼犬名，其犬則鳴號而應其主。人犬異類，聞呼而應者，識其主也。
《潛夫論》曰：一犬吠形，百犬吠聲。
桓譚《新論》曰：占仲子婢死，有兒年四歲，葬後數來撫循之，亦能為兒沐頭。其家人惡之，以告方士。方士有狗效之，婢遂不復來。
又曰：楊仲文家嫗死，已斂未葬，忽起坐棺前復氏，飲酒醉而狗形見，殺之。
《風俗通》曰：殺狗，磔邑四門。俗雲狗別賓，善守衛，著以辟惡。
又曰：太史公《記》云：「秦始皇殺狗，磔四門以御凶災。」今人殺白犬，以血題門戶，曰正月白犬血，辟除不祥。
又曰：殺犬磔禳。犬者金畜，禳者卻也，抑金使不害也。
又曰：桂陽太守汝南李叔堅，少時為從事，在家，狗如人立行。家人言當殺犬，叔堅云：「犬馬喻君子，狗見人行，效之，何傷？」叔堅見縣令還，解冠榻上，狗戴持走。家大驚，堅復云：「誤觸冠，冠纓掛著之耳。」狗於竈前畜火，家益怪，堅復云：「兒婢皆在田中，狗助畜火，狗何能作怪？」遂不肯殺。後數日，狗自暴死，卒無縴芥之異。叔堅辟太尉掾，固陵長、原武令，終享大位。
《金樓子》曰：入名山牽白犬、抱白鶴，山神大喜，芝草及寶玉等自出。
又曰：王思微性好淨潔，左右提衣悉令白紙裹手指。在宅有犬污柱，思微令門生洗之。意猶不已，更令刮削。復言未足，遂令易柱。
《洞林》曰：揚州從事慎曜伯婦病因，經日發作，有時如聞物塗卻者。其兄周彥武令人作卦，得蹇，身在戊戍與坎鬼並卦中，當徃從東北田家市黑狗畜之，以代人任患死。如其言無幾時，狗便死。復更養如前，凡三過養，輒皆吐血而死，婦病亦差。
《雜五行書》曰：白犬虎文，南斗君，畜之可致萬石也。黑犬白耳，大王犬也，畜之令富貴。黑犬白前兩足，宜子孫。白犬黃頭，家大吉。黃犬白尾，代有衣冠。黃犬白前兩足，利人。
《玄中記》曰：昔高辛氏犬戎為亂，帝言曰：「有討之者，妻以美女，封三百戶。」帝之狗名槃瓠，亡三月，而殺犬戎，以其首來。帝以女妻之，於會稽東南得海中土三百里而封。生男為狗，生女為美人，封為狗氏國。
干寶《搜神記》曰：槃瓠者，本高辛氏宮中老婦人有耳疾，醫者挑治之，有物大如繭，以瓠離盛之，以槃復之，有頃化為犬，其文五色，因名槃瓠。
秦氏《三秦記》曰：有白鹿原，周平王時，白鹿出此原。原有狗枷堡，秦襄公時，有天狗來其下。凡有賊，天狗吠而護之，一堡伍錄。
《涼州異物志》曰：大狗如驢，希見其牙。
周處《風土記》曰：犬則青鸇、白雀，飛龍、虎子，馴良捷警，難狎易使。
《述異記》曰：濟陽山有麻姑仙處，俗說山上千年則金雞鳴、玉狗吠。漢末，皆曰淮南王昇仙其處，雞鳴天上，犬吠雲中。
又曰：朱休之家犬歌曰：「言我不能歌，聽我歌梅花。今年故復可，明年當奈何。」家殺犬，明年並死。
又曰：宋玄徽中，吳縣中都里石玄度家，有黃狗生白雄子。母愛其子異於常犬，銜食飴之。子成大狗，子每出獵未反，母輒門外望之。玄度久患氣嗽，轉就危困。醫為處湯，須白犬肺，市索卒不得，乃殺所養白狗以供湯用。母向子死處跳踴嗥呼，倒地復起，累日不息。其家煮狗肉與客共食之，投骨於地，母輒銜置窟中。食畢，移入後園閣桑樹下掘土埋之，日向樹嗥喚，月余乃止。玄度漸劇，臨死屢言湯不救，恨殺此狗。其弟法度從此終身不食狗肉。
又曰：陸機少時，頗好游獵。在吳，豪盛客獻快犬名曰黃耳。機徃仕洛，常將自隨。此犬黠惠，能解人語。又常借人，三百里外，犬識路自還，一日至家。機羈官京師，久無家問，機戲語犬曰：「我家絕無書信，汝能齎書馳還取消息不？」犬喜，搖尾作聲應之。機試為書，盛以竹筒，系之犬頸。犬出驛路，疾走向吳。飢入草噬肉取飽。每經大水，輒依渡者弭耳掉尾向之。其人憐愛，因呼上舡。載近岸，犬即騰上，速去如飛。逕至機家，口銜竹筒，作聲示人。機家開筒取書，看畢，犬又向人作聲，如有所求。其家作答內竹筒中，復系犬頸。犬既得答，仍馳還洛。計人程五旬，而犬徃還裁半。後犬死，殯之，遣送還家。葬機村南，去機家二百步，築土為墳，村人呼為黃耳冢。
《異苑》曰：東海何澹之，隆安初，屢入關中。後還，得一犬，壯大非常。何每行來，輒已知處。澹之後抱疾，犬亦疾。及其亡，犬一嗥而斃。
《神仙傳》曰：李仲甫者，能隱形。初隱百日、一年，復見形，後遂長隱。但聞其聲，與人對接、飲酒食如常。有諸張欲從學，甫云：「卿性急，未中教。」張守之，至費用五十匹，了無所得。張大怒，乃懷匕手而徃，先與仲甫語，畢，因依聲左右斫之。甫已在他床，笑云：「天下乃當有汝曹愚人，學道未得而殺人也？我寧可得殺？我真得殺，汝但頑痴不足問耳。」使主人呼一犬來，著諸張前，看能殺之否。俄而犬頭在地，犬腹已破，叱諸張云：「卿言我能使卿如犬形否？」諸張下地叩頭乃止，遂不教之。
《列仙傳》曰：列子者，自稱蜀人，好放犬。犬走入山穴，列子隨十餘宿，行度數百里。出，山頭上有殿屋官府，松樹仙人，吏使甚嚴。見其故妻，主洗魚，與列子一函藥。發函，魚子也。著池中，養之一年，皆為龍。列後送函上山，犬苫渣赤，有長翰，常隨列塗卻。百餘年，遂留山上，時時下護其宗族。蜀人立祠於穴孔，常有鼓似傳呼聲。
《搜神記》曰：山陽王瑚字孟璉，為東海蘭陵令。夜半時，輒有黑幘白單衣吏詣縣扣閣，近之則忽然不見，如此數年。後令伺之，見一老狗，黑頭白軀。至閣便為人。以白孟璉，殺之乃絕。
又曰：鄱陽趙壽有犬蠱。有陳岑家，有黃犬六七，群出吠岑。後令伯婦與壽婦食，吐血幾死，屑桔梗飲之乃愈。
又曰：東越閩中有墉嶺，下北隰中有大蛇，長七八丈，大十餘圍。常八月送童爬炅蛇穴，輒吞之。啖九女。時樂縣李誕有小女名寄，應募而行。乃請好劍、咋蛇犬詣之。至則放犬咋蛇，以劍擊之。越王奇之，聘以為後。
《續搜神記》曰：林慮山下有亭，有過宿者，或病或死。常雲有十餘人，男女各雜衣，或黑或白，轉來為害。有劉伯夷者過宿，明燭而坐誦經。至中夜，其怪復集。伯夷密以鏡照之，乃一群狗也。因陽以燭誤灼其衣，作燃毛氣，乃以刀刺之，遂死。余犬悉走去。
又曰：晉穆哀之世，領軍司馬濟陽蔡詠家犬夜群相吠。伺之，見一狗著黃衣戴帢，為眾犬所吠。打殺，乃是詠家老黃犬。
又曰：晉太和中，廣陵人楊生養狗，甚憐襖戤，行止與俱。後生飲酒醉，行經大澤，草中眠，不能動。時冬月，有野火起，風又猛。狗周章號喚，生醉不覺。前有一坑水，狗便走徃眠死晷，還以身壓生左右草，沾溼著地，火尋過去，生方醒。他日又暗行墮空糾晷，犬呻吟徹曉，須臾有人經過，怪犬向井號，徃視見生，生曰：「君可出我，當厚報君。」人問以何物見與，生云：「惟君耳。」人曰：「以狗見與，便相出。」生曰：「此狗曾活我於已死，不得相與，他物任君。」人曰：『若爾便不能相出。「狗因下頭目井，生知其意，乃語路人以狗相與。乃出之，系狗而去。卻後五日，狗夜走還。
又曰：會稽人張然，滯役經年不歸，婦遂與奴私通。然養一狗，名曰烏龍。後歸，奴與婦欲謀殺然。狗注睛舐唇視奴。然大呼曰：「烏龍與手！」狗應聲傷奴，奴失刀仗，然取刀殺奴。
《幽明錄》曰：晉太興二年，吳民華隆生好獵，養一快犬，號曰的尾，常將自隨。隆後至江邊伐荻，犬暫出渚次，隆為大蛇所圍繞周身。犬還便咋蛇，蛇死，隆僵仆無所知，犬彷岱覬泣，走還舡，復反草中。伴怪所以，隨徃，見隆悶絕，將歸家。二日，犬為不食，隆復蘇乃始叫薰。隆愈愛惜，同於親戚。後忽失之，二年尋求，見在顯山。
《嶺表錄異》曰：常有人自青社泛海歸閩，為惡風所飄，五日夜，不知其幾千里也。經一處，同舡有新羅人，雲是狗國。逡巡，果如人，裸形，抱狗而出，見舡驚走。
《楚辭·九辨》曰：豈不鬱陶而思君兮，君之門以九重，猛犬唁唁而迎吠兮，關梁閉而不通。
魏賈岱宗《大狗賦》曰：其頭顱也，不可論以盡。其骨法也，不可辨而釋。傞𬾻蹴蹌，雄姿猛相。兀然高八九尺，毛逾紫艷光，雙眉如白璧。時頻伸而振迅，迅若應龍之騰擲。爪類刀戈，牙如交戟。
西晉傅玄《走狗賦》曰：骨相多奇，儀表可嘉。足懸鈎爪，口含素牙。首類驤螭，尾如騰蛇。修頭闊腋，廣前捎後。豐顱促耳，長舌緩口。舒節急筋，豹耳龍形。蹄如結鈴，五魚體成，勢似陵青雲。目若泉中星，轉視流光彩，曜赤精。震茹黃而慴宋鵲兮，越妙古而揚名。
