
《釋名》曰：坐，挫也。骨節挫屈也。〈「小人群黨，坐於王床。」王床者，王者床。〉
《毛詩·車鄰》曰：既見君子，幷坐鼓瑟。
《禮記·曲禮上》曰：夫爲人子者坐不中席。
又曰：離坐離立，無往參焉。
又曰：男女不雜坐。
又曰：立毋跛，坐無箕。
又曰：有憂者側席而坐，有喪者專席而坐。
又曰：虛坐盡後，食坐盡前。
《左傳·襄二十六》曰：伍舉奔晉，聲子遇之郊，班荊相與食。〈班，布；荊，坐。〉
又襄二十七年曰：衛子鮮奔晉。公使止之，不可。及河，又使止之。止使者而盟於河，托於木門，〈木門，青向。〉不向衛國而坐。〈怨之深也。〉
又定四曰：申包胥如秦乞師，勺飲不入口七日。秦哀公爲之賦《無衣》，九頓首而坐，秦師乃出。
《春秋演孔圖》曰：孔子長十尺，大九圍，坐如蹲龍，立如牽牛。
《爾雅》曰：妥，安坐也。
《漢書》曰：單父人呂公，善沛令，避仇從之，客，因家焉。沛中豪傑吏聞令有重客，皆往賀。蕭何爲主吏，主進，〈進者，會禮之財也，主賦劍禮，進爲之師也。〉令諸大夫曰：「進不滿千錢，坐之堂下。」高祖爲亭長，乃紿爲謁曰：「賀錢萬。」實不持一錢謁入。呂公大驚，起迎之門。呂公者，好相人，見高祖狀貌，因重敬之，引入坐上坐。
又曰：上幸上林，皇后、慎夫人從。其在禁中，常同坐。及坐，郎署袁盎卻慎夫人坐，慎夫人怒，不肯坐。上亦怒，起。盎曰：「陛下既已立後，慎夫人乃妾，妾主豈可以同坐哉？」
又曰：茂陵徐生上疏言：「霍氏泰盛。」後霍氏誅滅，而告霍氏者皆封。人爲徐生上書曰：「臣聞客有過主人者，見其灶直突旁有積薪。客謂主人，更爲曲突，遠徙其薪，不者且有火患。主人默然不應。俄而，家果失火。鄰里共救之，幸而得息。於是，殺牛致謝。其鄰人灼爛者在於上行，餘各以功次坐，而不祿言曲突者。」
又曰：高祖使陸賈賜趙他印，爲南越王。賈至，趙佗結基倨見賈。〈基倨，謂伸其兩肢而坐也，亦曰箕距。〉
又曰：諺曰：「千金之子，坐不垂堂。」
又曰：陳遵字孟公。時列侯有與陳遵同姓者，每至，門人曰陳孟公，坐中莫不震動。既至而非，因號其人曰陳驚坐。
《東觀漢記》曰：上幸譙。使王霸攻周建，賊雨射城中，中霸前酒尊，霸安坐不動。
又曰：隗囂圍來歙，上自將救之。圍解，置酒高會，賜歙班絕席，坐在諸將之右。
謝承《後漢書》曰：汝南薛惇字子禮，爲北海長。家貧，坐無完席。妻曰：「白居，無俸祿給子孫，復無完席耶？」惇以善席與，自坐敗者。
又曰：鄭敬字次都。釣於大澤，折芰而坐，以荷薦肉，瓠瓢盛酒，琴書自娛。
范曄《後漢書》曰：袁術僭號，人情離叛，欲北至青州從袁譚，曹操使劉備邀之還壽春，至江亭坐簀床而嘆曰：「袁術乃至於是乎？」歐血而死。
又曰：孔融性寬容，少忌，好士，喜誘益後進。及退閑職，賓客日盈其門。常嘆曰：「坐上賓恆滿，尊中酒不空。吾無憂矣！」與蔡邕素善，邕卒後，有虎賁士貌類於邕，融每酒酣，引與同坐。
又曰：鄭公業諫董卓曰：「張孟卓東平長者，坐不窺堂。」〈言不妄視也。〉
《吳書》曰：孫權遣于禁還，群臣送禁。虞翻謂禁曰：「卿勿謂吳無人，吾謀�不用耳。」禁雖爲翻所惡，然猶盛嘆翻。魏文帝爲翻設虛坐。
《蜀志》曰：費禕爲諸葛亮司馬。值軍帥魏延與長史楊儀相憎，每幷坐論，延或舉刃擬儀，儀涕泣橫集。禕常入坐其間，諫喻分別，終亮之世，各盡延、儀之用也。
又曰：王平字子均，巴西{宀萬}渠人。生長戎旅，手不能書，所識不過十字。而口授作書，皆有意理。使人讀《史》、《漢》諸記《傳》聽之，備知其義。從朝至夕，端坐儼然也。
《吳志》曰：步騭字子山，與廣陵衛旌俱以種瓜自給。會稽焦征羌，郡之豪族。騭等修刺奉瓜，征羌見之，隱幾坐帳中，設席於地坐騭、旌。旌忿恥，騭神色自若。
鄧粲《晉記》曰：裴遐性恬和。同類有試遐者，推墮床下。遐拂衣還坐，言無異色。
《漢晉春秋》曰：王褒父儀爲文帝所殺，未嘗西向坐，示不臣也。
《晉中興書》曰：陶淡字處靜。年十五，便服食絕�。家累千金，僮客百數，淡終日端拱，絕不婚娶。居臨湘縣山中，立小草屋，裁足容身。時還家，設小床獨坐，不與人共。
《何晏別傳》曰：胩小時，武帝雅奇之，欲以爲子。每挾將游觀，命與諸子長幼相次。晏微覺，於是，坐則專席，止則獨立。或問其故，答曰：「禮，異族不相貫坐位。」
《孟嘉別傳》曰：庾亮領江州，嘉爲從事。褚褒爲豫章，出朝。亮正旦大會，時彥悉集，嘉坐次第甚遠。褒問亮曰：「聞有孟嘉其人，何在？」亮曰：「在坐。卿但自覓。」褒觀衆人，指嘉謂亮曰：「將無是乎？」亮欣然笑。嘉爲褒所得，乃益重嘉焉。
皇甫謐《高士傳》曰：管寧常坐一木榻，五十餘年。榻上當膝皆穿。
《六韜》曰：文王出田，見呂尚坐茅而漁，乃再拜與歸。
又曰：紂之時，婦女坐之綺席。
《晏子》曰：景公獵，休，坐地食。晏子後至，滅葭而席。公不悅曰：「子席何也？」對曰：「臣聞介冑坐陣不席，獄訟不席，獄戶不席，三者皆憂也，臣不敢以憂侍坐。」
《孟子》曰：晉平公之於亥唐也，入雲則入，坐雲則坐，食雲則食，雖蔬食菜羹未嘗不飽。
《莊子》曰：原憲處魯，居環堵之室，匡坐而弦歌。
《風俗通》曰：延嘉中，中常侍單超、左悺、〈音貫。〉徐璜、具瑗、唐衡在帝左右，縱其奸慝。時人謂之語曰：「左回天，徐轉日，具獨坐。」言其信用，甚於圓轉。
又曰：汝南陳伯敬，行必舉步，坐必儼然。
《郭子》曰：何次道〈充，字次道。〉往王丞相，許丞相以麈尾�霍床，呼何共坐，云：「來，來，此是君位。」
《世說》曰：魏明帝使後弟毛曾與夏侯太初共坐，時人謂之蒹葭倚玉樹。
《語林》曰：馬融算渾天不合，召鄭玄令算，一算便決。及玄業成辭歸，融心忌焉，玄亦疑有追者，乃坐橋下，在水上據屐。融果轉戒欲敕追之。告左右曰：「玄在土下、水上，據木，此必死矣。」遂罷追。
《俗說》曰：王僧敬神明俊徹，爲一時之標。桓玄時集聚賓客，莫有出其右者。王在坐，都不復覺有餘人。坐無王，便覺殷仲文、謝益壽吻佳。王僧敬兄弟列坐齋中，見之若神。小人從戶前過，皆肅然毛竪。嵇康《絕交書》曰：「危坐一時，痹不得搖。」
《說文》曰：眠，翕目也。寢，病臥也。臥，休也。
《釋名》曰：臥，化也。其精神變化不與覺時同也。寐，謐也；謐，靜無聲也。寢，侵也，損事功也。瞑，泯也，無知泯泯也。
《禮記·玉藻》曰：君子寢恆東首。〈鄭玄注曰：首生氣也。〉
又《樂記》曰：魏文侯問於子夏曰：「吾端冕而聽古樂，則惟恐臥；聽鄭衛之音，則不知倦。」
《論語·公冶長》曰：宰予晝寢。子曰：「朽木不可雕也，糞土之墻，不可�虧也，於予與何誅。」〈誅，責。〉
又《鄉黨》曰：寢不屍。〈布展手足，似屍象。〉
《史記》曰：吳起爲將，與士卒最下者同衣食。臥不設席，行不乘騎。
又曰：上自將擊黥布，群臣居守，皆送至灞上。留侯病，自強起，至曲郵，因說上令太子爲將軍，監關中軍。上曰：「子房雖疾強臥，而傅太子。」
《漢書》曰：黥布反，上疾，欲使太子擊之。呂後承間爲上泣曰：「上雖疾，強載輜車，臥而護之，諸將不敢不盡力。」
又曰：上欲廢太子。呂後使建成侯呂澤劫張良曰：「君常爲上謀臣，今上欲易太子，君安得高枕而臥？」
又曰：汲黯拜淮陽太守，黯伏謝不受。上曰：「君薄淮陽耶？顧淮陽吏民不相得，吾徒得君，重臥而治之。」
又曰：初，武帝遺詔以討莽何羅功，封金日磾爲宅侯。日磾以帝少不受封，輔政歲餘，病困。大將軍光白封，日磾臥授印綬，一日薨。
又曰：吳楚反，乏糧，饑，欲退數挑戰。周亞夫終不出。夜，軍中驚，內相攻擊，擾亂至於帳下。亞夫終臥不起，須臾亦定。
又曰：董賢常與上臥起。嘗晝寢，偏籍上衣袖，上欲起，恐動賢，乃斷袖而起。
又曰：王莽軍師外破，大臣內叛，憂懣不能食，但飲酒啖鰒魚。讀軍書倦，因憑幾寢，不復就床。
《後漢書》曰：彭寵自立爲燕王。其妻數惡夢，又多見變怪。五年春，寵齋，獨在便室，倉頭子密等三人因寵臥寢寐，共縛寵著床。告外吏云：「大王齋禁，皆使吏休。」
《東觀漢記》曰：吳漢擊富平，獲索二賊於平原。明年春，賊率五萬餘人，夜攻漢營，軍中驚亂，堅臥不動。
又曰：上在邯鄲宮，晝臥溫明釣攏耿入，造床下，請問。因說曰：「今更始失政，天下可馳檄而定。」
又曰：楊政常過楊虛侯馬武，武稱疾臥，欲令政拜床下。政入戶，徑上床坐，武恨，語言不懌。政因曰：「蕃臣不思求賢報國而驕天下英俊，今日搖動者，刀入脅。」左右大驚。
《蜀志》曰：先主既定益州，廣漢太守夏纂請秦密爲師友祭酒，領五官掾，稱曰仲父。密稱疾臥在茅舍，纂將功曹石祐、主簿王幷即密底社談，密臥如故。
沈約《宋書》曰：羊欣字敬玄。從父不疑爲烏程令。年十二時，王獻之爲吳興太守，甚知愛之。獻之常夏月入縣，欣著新絹裙晝寢，獻之書數幅而去。欣書本工，因此彌善。
《鍾離意別傳》曰：嚴遵者，與光武皇帝俱爲諸生。游涉他縣同門精學。暮夜宿，二人寒不得寢臥，更相謂曰：「後若豪貴，憶此之難，宜勿相忘。」
《羅含別傳》曰：羅含，字君章。少嘗晝臥，夢一鳥文色異常，徑飛入口。
《杜祭酒別傳》曰：君新作被，�耎眠覺晏起，乃嘆：「�耎便眠使人不起！」異事，因令看陌上有寒人，舉被乞之，常眠布被中。
《會稽典錄》曰：陳修字奉遷。少爲郡�。受《韓詩》、《�梁春秋》，家貧爲吏，常出檐，上下恆食乾Я。〈音備。〉每至正臘，僵臥不起。同僚請，不肯往，其志操如此。
《吳越春秋》曰：楚平王遣使者封函印綬，追召子胥。子胥以夜半時臥覺，忽而仰天悲嘆，言曰：「父兄俱死，當誰歸乎？」泣下交流。恐爲楚所得，乃貫弓執矢，步出東郭。
《韓子》曰：堂公見昭侯曰：「今有白玉卮無當，有瓦器有當，君渴，將何以？」曰：「以瓦器。」公曰：「爲人主漏泄群臣之語，猶玉卮之無當也。」昭侯於是每與公話事歸，輒獨臥，惟恐夢言泄於妻妾。
桓譚《新論》曰：成帝幸甘泉，詔楊子�作賦。倦臥，夢其五藏出在地，以手收內入。覺，大少氣，一年卒。
《郭子》曰：王長史病篤，〈王仲祖也。〉寢臥燈下，轉麈尾視之，嘆曰：「如此人，曾不得四十。」及亡，劉尹臨殯，以璧柄麈尾著棺中，因慟絕。
《世說》曰：袁紹年少時，曾遣人夜以劍擲魏武，小，不著。魏武撥之，其後來必高。因怙臥床上，劍至果高。
又曰：郝隆，七月七日出日中仰臥。人問何以，答曰：「我曬書也。」
《語林》曰：王子敬在齋中臥，偷入齋取物襆裝，一室之內，略無不盡。子敬臥而不動，偷遂復登床，欲有所覓。子敬因呼曰：「偷兒，青氈是我家舊物，可特置不？」於是，群賦始知其不眠，悉置物驚走。
《左傳》宣上曰：趙宣子諫，靈公患之，使鉏�賊之。〈鉏�，晉力士也。〉晨往將朝尚早，坐而假寐。〈不解冠而睡。〉�退而嘆曰：「不忘恭敬，民之主也。賊民之主，不忠；棄君之命，不信。有一於此，不如死也。」觸槐而死。
《漢書·禮樂志》曰：魏文侯最爲好音，而謂子夏曰：「聽古樂則欲寐，及聞鄭、衛之音，予不知倦焉。」
又曰：陳咸字子康。父萬年，嘗病，召咸教戒於床下。語至夜半，咸睡，頭觸屏風，萬年大怒，欲杖之。咸叩頭謝曰：「具曉所言。大人教咸諂也。」萬年乃不復言。
《晏子》曰：景公田於梧丘，夜猶早。公坐睡而夢，有五大夫比面稱無罪。公覺，召晏子，晏子對曰：「昔君靈公田，五大夫駭獸，故斷其頭而葬之，命之曰五大夫之丘。」命人掘而葬之。
《世說》曰：魏武云：「我眠中不可妄近，近便斫人，亦不覺，左右宜深慎。」此後，佯睡，所幸人竊以被覆之，因便斫殺。自後，安眠，人莫敢近者。
《郭子》曰：許侍中、顧司空入王丞相帳中眠。〈事具帳部。〉
《益部耆舊傳》曰：何ㄚ爲成都令。嘗眠睡，其覺悟便得奸詐。咸畏ㄚ之發摘。或以爲有術得知之，無敢復欺者。
