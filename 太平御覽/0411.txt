
《孝經左契》曰：玄氣混沌，孝在其中。天子孝，天龍負圖，地龜出書，大孽消滅，雲景出遊。
《孝經援神契》曰：庶人孝則木澤茂，浮珍舒恪草，秀水出神魚。〈此庶人謂有德不仕，若曾子之孝，千里感母，能使其域致珍也。〉
《東觀漢記》曰：明帝，光武弟四子，陰後所生。即祚，長思遠慕，至逾年，乃率諸王侯公主、外戚、郡國計吏上陵，如會殿前禮。正月，上謁原陵，夢先帝太后如平生，親率百官上陵，其日降甘露，積於樹，百官取以薦。會畢，上伏御床視太后鏡奩中物，感慟悲涕，令易脂澤妝具。左右皆泣，莫能仰視。
又曰：姜詩，字士游，廣漢雒人。遭值年荒，與婦傭作養母。賊經其里，束兵安步，雲「不可驚孝子」。母好飲江水，兒常取水溺死。夫婦痛，恐母知，詐雲行學，歲作衣投於江中，俄而湧泉，出於舍側，味如江水，井旦出鯉魚一雙。
謝承《後漢書》曰：方儲，字聖明，丹陽歙人。幼喪父，事母。母終，自負土成墳，種奇樹千株，白兔游其下。
《魏略》曰：程堅，字謀角，南陽人。居貧，以磨鏡給養。母喪，哀號。櫪下有馬，每聞堅哭輒淚出，暫輟芻草。
《晉書》曰：王祥，性至孝。繼母朱氏不慈，猶令除掃牛下，祥愈恭謹。父母有疾，衣冠不解。母令守奈實，每風雨至，抱樹而立。母又思黃雀炙，忽有十數黃雀飛入幕，以供母食。又母冬月欲食生魚，祥脫衣剖冰求之，冰忽自解，雙鯉躍出，鄉里以爲孝感所致。
又曰：吳隱之，字處默。年十歲，丁父憂，每號哭，行人爲流涕。家貧，無人鳴鼓，每至號哭之時，有雙鶴警叫，及祥練之夕，復有群雁俱集。時人咸以孝感所致。
《晉中興書》曰：何琦，字萬倫。遭母憂，停柩在殯，爲鄰火所逼，煙焰已交，家乏僮役，計無從出，乃匍匐棺所號哭而已。俄而風止火息，堂屋一間乃免。
又曰：烏程吳達往經饑饉，父母兄嫂及群從小幼之親，十有三人。達病篤。鄰里咸葦裹衣而埋之，親屬皆盡，存者惟達夫婦而已。家徒四壁，晝則傭賃，夜還燒磚伐木。夜在山中屢遇虎，虎下道避之。夫妻勤苦，期年中成七墓十二棺，鄰里嘉上其志義，葬日悉出助之。太守張崇之義其志行，加羔雁之禮，命補功曹吏。達以門寒，固辭不就。
蕭子顯《齊書》曰：永興王氏女，年五歲得毒病，兩目皆盲。性至孝。年三十父死，臨屍一叫，眼皆血出，小妹娥舐其血，左目即開。時人稱爲孝感。
崔鴻《十六國春秋·前趙錄》曰：劉殷七歲喪父，哀毀過禮。曾祖母王氏，盛冬思堇。殷年九歲，乃於澤中慟哭，收淚視地，見有堇生焉，得斛餘而歸。食而不減，至堇生乃盡。其夜夢人謂殷曰：「西籬下有粟。」寤而掘之，得粟十五鍾焉。銘曰：「七年粟百石以賜孝子劉殷。」自是食之，七年乃盡。
又曰：王延，字延玄，西河人也。九歲喪母，後母卜氏遇之無道，延供事彌謹。卜恆取蒲穰及敗麻頭與延貯衣，其姑聞而問之，延知不言。卜盛冬敕延云：思生魚。延求魚不獲，卜杖之流血。延尋汾叩淩而哭，得生魚一隻，長五尺。卜食之，積日不盡，爾乃心寤，撫延如親子。
《秦記》曰：苻健皇始玄年，晉梁州刺史司馬勛入秦州，獲尚書趙琨，煞而棄其屍。琨子煥求父屍不得，乃悲號不已。俄有群鳥悲鳴，從山而來，來而復反，尋鳥向山而得父屍。
《南史》曰：潘綜，吳興烏程人也。孫恩之亂，妖黨攻破村邑，綜與父驃共走避賊。驃年老行遲，賊轉逼，驃語：「我不能去，汝走可脫，幸勿俱死。」璽因之坐地。綜迎賊叩頭曰：「父年老，乞賜生命。」賊至，驃亦請賊曰：「兒年少，自能走，今爲孝子不去。老子不惜死，乞活此兒。」賊因斫驃。綜抱父於腹下，賊斫綜頭面，凡四創。綜當時悶絕。又一賊從傍來，相謂曰：「卿欲舉大事。此兒以死救父，爾何可煞？煞孝子不祥。」賊乃止，父子乃得免。
《齊書》曰：匡昕，字令先，廬陵人。有至性，隱金華山，服食不與俗人交。母病亡，已經七月，昕奔還號叫，母即蘇，皆謂孝感所致。
《齊春秋》曰：宗玄卿，字希苻。早孤，爲祖母所養。祖母病，玄卿在遠輒心痛，大病則大痛，小病則小痛，如此常也。
又曰：焦華，父遺，曾病甚，冬中思瓜。華忽夢人謂之曰：「聞爾父思瓜，故送助養。」呼從者進之，華跪受。寤而瓜在手，香非常也。父食之而病癒。
又曰：劉靈哲，字文明。母病，祈禱至多，忽夢一人以藥與之曰：「煮服之即饞攏」驚寤，於枕間得所夢之藥，似竹根，服之立饞攏餘根於齋前種，葉似𦽏茈，莫有識者。
又曰：蕭睿明，字景懠。〈在計切。〉母病風積年，晝夜祈禱。時寒，睿明下淚爲冰，筋額上叩血出，亦冰不流。忽有一人以小石函授之，曰：「此能治丈夫百病。」睿明受之，忽不見人，以函奉母，惟有三寸絹丹，書爲「日月」字。母即平愈。
又曰：解叔謙，字楚梁。母有疾，於夜庭中祈祠，聞空中云：「此疾無他，得丁公藤爲酒便饞攏」即詣醫及《本草》，皆無識者。乃求訪至宜都，遙睹山中一老翁伐木，問其所用，答曰：「此丁公藤，治風尤驗。」叔謙伏地流涕，具款求意。此公與之四段，幷示漬酒法。叔謙拜領受之。復視翁，不見。依法爲酒，母疾頓愈。
《梁書》曰：陸襄，字師伯。常卒心痛，醫方須三斗粟漿。時屬凝冬，日又暮矣，求乞無所，忽有老人詣門貨漿，量如方斛。始欲酬直，無何失之。時以襄孝感致焉。
又曰：臧盾有孝性，隨父宿直廷尉。母劉氏在宅暴亡，盾左手中指痛，不得寢。及曉，宅信果報凶問，其感通如此。
又曰：甄恬，字彥約。數歲喪父，哀戚有若成人。年八歲，問其母，恨不識父，悲泣累日。忽雲有見形狀，即其父也。及母亡，廬於墓，有鳥玄黃色，集於廬樹。恬哭即鳴，止則無聲。
《陳書》曰：吳明徹幼孤，性至孝。年十四，感墳塋未修，家貧無以取給，乃勤力耕種。時天下亢旱，苗稼焦枯。明徹哀憤，每之田中號哭，仰天自訴。居數日，有田還者云：「苗已更生。」明徹疑其欺己，及往如言。秋而大獲，足充葬用。
《三國典略》曰：柳遐，母嘗乳間發疽，醫雲須人吮膿，遐應聲即吮，旬日遂瘳。咸以爲孝感所致。
《後魏書》曰：王崇，字乾邕，陽夏雍丘人也。母亡，扶而後起，鬢髮墮落。未及遷葬，權殯宅西。崇廬於殯所，晝夜哭泣，鳩鴿群至。有一小鳥，素質黑眸，形大於雀，棲於崇廬，朝夕不去。母喪始闋，復丁父憂，哀毀過禮。是年，陽夏風雹，所經之處，禽獸暴死，草木摧折。至崇田畔，風雹便止，禾麥十頃，無所損落，及過崇地，風雹如初。咸稱至行所感。
又曰：吳悉達，河東聞喜人。父母爲人所殺，四時號慕，悲感鄉鄰。及長報仇，避地永安。後欲改葬，歲月淹久，亡失墳墓，連年於聞喜舊鄉推尋弗獲，號哭之聲，晝夜不止。週遊巡曆，叫訴神。忽於悉達足下地陷，得父銘記。因遷葬曾祖以下三世九喪。
《後周書》云：張玄，字孝始，芮城人。年十六，祖喪明三年，玄居常憂泣。遂請七僧，燃七燈，七日七夜，轉《藥師經》行道。言曰：「玄爲孫不孝，使祖喪明。今日燃燈光普施法界，願祖目見明，玄求代暗。」如此七日。其夜，夢見一老翁以金鞞療其祖目，謂玄曰：「勿憂悲也，三日之後，祖目必饞攏」如期果明。
《唐書》曰：豫州人許坦，年十歲餘，父入山采藥。父爲猛獸所噬，即號叫，以杖擊之，獸遂奔走，父以得全。太宗聞而謂侍臣曰：「坦雖幼童，遂能致命救親，至孝自衷，深可嘉尚。」授文林郎，賜物五十段。
又曰：博州梁文貞，虢州閿鄉人。少從征役，比回父母皆卒。文貞恨不獲終養，乃穿壙爲門，磴道出入，晨夕灑掃其中。結廬墓側，未嘗暫息。自是不言三十年，家人有所問，但畫字以對。其後山水沖斷驛路，更於原上開道，經文貞墓前。由是行旅見之，遠近莫不欽嘆。有甘露降塋前樹，白兔馴擾。開玄初，縣令崔季友刊石以紀之。十四年，刺史許景先奏：「文貞孝行特絕，泣血廬墓三十餘年，請宣付史官。」
又曰：安金藏，神龍初喪母，葬於都南闕口之北，廬於墓側，躬造石墳石塔，晝夜不息。原上舊無水，忽有湧泉自出。又有李樹盛冬花開，犬鹿相狎。
蕭廣濟《孝子傳》曰：杜孝，巴郡人也。少失父，與母居，至孝。充役在成都，母喜食生魚，孝於蜀截大竹筒盛魚二頭，塞之以草。祝曰：「我母必得此。」因投中流。婦出渚乃見筒橫來觸岸，異而取視，有二魚。含笑曰：「必我婿所寄。」熟而進之，聞者嘆駭。
又曰：邢渠失母，與父仲居，性至孝。貧無子，傭以給父。父老齒落，不能食，渠常自哺之，專專然代其喘息。仲遂康休，齒落更生，百餘歲乃卒也。
又曰：隗通，字君相。母好飲江水，常乘舟楫置之，深浚艱辛，忽有橫石特起，直趨江脊。後取水，無復勞劇。
又曰：辛繕，字幼文。母喪，精廬旁有大鳥，頭高五尺，鶏首燕頷，魚尾蛇頸，備五色而青，棲於門樹。
又曰：文讓養母至孝。及喪，不用僮僕之力，兄弟二人營築其墳，暫歸取糧，群鳥數千銜壤，俄而成墳。
《小說》曰：宋宜都王鏗，三歲喪母。及有識，問母所在，左右告以早亡，便思慕蔬食，祈請幽冥求一夢見。至六歲，夢見一婦人，謂之曰：「我是汝之母。」鏗悲泣。旦說之，容貌衣服事事如平生也。
《世說》曰：鄭子産善事母。奉命聘晉，道中心痛，遣人還家，起居問母。母曰：「吾忽心體不調，憶想汝耳，更無他也。」
祖台《志怪》曰：吳中書郎盛仲至孝。母王氏失明，仲暫行，敕婢食母。婢乃取蠐螬蒸食之，母甚以爲美，不知是何物。兒還，母曰：「汝行後，婢進吾食甚甘，然非魚肉。汝試問之。」既而問婢，婢服曰：「實是螬蠐。」仲抱母慟哭，母目霍然立開。
宋躬《孝子傳》曰：丘傑，字偉寺，吳興烏程人也。遭母喪，以熟菜有味，不嚐於口。病歲餘，忽夢見母，曰：「死正是分別耳，何事乃爾荼苦！汝啖生菜，遇蝦蟆毒，靈床前有甌，甌中三丸藥可取服之。」傑驚起，果得甌，甌中有藥，服之，下科斗子數升。丘氏世寶此甌，宋大明七年災火焚失之。
又曰：陳遺，吳郡人。少爲郡吏，母好鐺底焦飯，遺在役常帶一囊，每煮食輒錄其焦以貽母。後孫恩亂，聚得數升，常帶自隨。及逃竄，多有餓死，遺食此得禍攏母晝夜泣涕，目爲失明，耳無所聞。遺還入戶，再拜號咽，母豁然有聞見。
又曰：韓靈珍，東海郯人。喪母三年，貧無所葬，與弟靈敏共種瓜半畝，欲以營殯。及瓜熟采賣，每朝取，暮復生，大小如初。遂得充葬。
又曰：夏侯訢，字長況，梁國寧陵人也。母疾，屢經危困，絺衣不釋帶二年。母不忍見其辛苦，使出便寢息。訢出便臥，忽夢見其父來曰：「汝母病源深痼，天常矜汝至孝，賜藥在屋後桑樹上。」訢乃驚起，如言得藥，而取水和進之，便得痊差。
又曰：宋承，字世林，父資喪，葬舊塋，負土作墳，不役僮僕，一夕間土壤自高五尺，松竹生焉。
又曰：韋俊，字文高，京兆杜陵人。嘗與其父共有所之，夜宿逆旅。時多虎，將曉，虎繞屋號吼，俊乃出戶當之。虎弭耳屈膝伏而不動，俊跪曰：「汝饑可食我，不宜驚吾親老。」虎逡巡而退，屋人皆安全。
又曰：伍襲，字世長，武陵人。父沒羌中，乃學羌語言、衣服，與賓客入構諸羌，令相攻。襲乘羌，負喪而歸。葬畢，因居墓所。每哭輒有鹿踞墳而鳴。漢法，死事之孤，皆拜郎中，而襲不忍受。吏迫之，乃掘室逃其中，吏不知處。
又曰：繆斐，東海蘭陵人。父忽患病，醫藥不給。斐夜叩頭，不寢，不食，氣息將盡，至三更中，忽有二神引鎖而至，求斐曰：「尊府君昔經見侵，故有怨報。君至孝所感，昨爲天曹攝錄。」斐驚起，視父已差，父云：「吾昔過伍子胥廟，引二神像置地，當是此耳。」
又曰：紀邁，廬江人。本姓舒，以五月五日生，母棄之。村人紀淳妻趙氏養之。年六歲，本父母時來看，語曰：「汝是我生。」邁泣涕告趙，趙乃具言始末。及年十歲，傭力所得，輒分二母各半。淳亡無子，邁乃斬衰三年；本父母繼亡，又幷齊衰心喪三年。趙欲爲娶，賫酒米往婚家，道值醉人打趙，體悶。忽有一狗直至，銜邁衣若此者三。邁心動，走赴㛰家，逢醉人適共舉酌於草中。邁乃以擔煞二醉人。趙歸得平，乃詣縣首，令宥之，乃誓不娶。後邁嘗寢，忽有一女言姓衛，昨忽暴死，天神矜湣君無妻，故使相報。邁具說其狀，母子至衛門外，果如言。送喪上車，牛不肯動，趙乃與主人具敘說之。主人開柩，女有氣息，至曉便復蘇語，具說始末，如趙所言，遂爲夫婦。趙卒，邁絕復蘇者日數四。邁年五十，嘗病幾死，夢神曰：「君行至孝，延曆將得百歲。」果九十七而卒。
又曰：王靈之，年十三喪父，二十年鹽醋不入口。被病著床，忽有一人來問疾，謂之曰：「餐橘當饞攏」俄而不見。之庭中，橘樹隆冬乃有三實，食之病尋愈。咸以至孝所感。
《會稽典錄》曰：虞國，少有孝行，後爲日南太守。常有雙雁宿廳事，每出行縣，飛逐其車。既卒於官，逐喪，還至餘姚，於墓前曆三年乃去。
又曰：沈震，字彥威，烏程人。十歲遭饑荒，忽夜中有人告震曰：「西籬下地中有米五十石，可供養旦夕。」即掘之，果獲焉。
《風俗通》曰：楊范，字文端，齊人。齊宋之亂，母在縣賊中采椹，藏於地，夜取之進母。如是非一，忽於地中得米十斛，上有字云：「米十斛，賜孝子楊範，以資給母。」
劉向《孝子圖》曰：郭巨，河內溫人，甚富。父沒，分財二千萬爲兩分，與兩弟，己獨取母供養寄住。鄰有凶宅，無人居者，共推與之居，無禍患。妻産男，慮養之則妨供養，乃令妻抱兒欲掘地埋之，於土中得金一釜，上有鐵券云：「賜孝子郭巨。」巨還宅主，宅主不敢受，遂以聞官。官依券題還巨，遂得兼養兒。
又曰：前漢董永，千乘人。少失母，獨養父。父亡無以葬，乃從人貸錢一萬。永謂錢主曰：「後若無錢還君，當以身作奴。」主甚憫之。永得錢葬父畢，將往爲奴，於路忽逢一婦人，求爲永妻。永曰：「今貧若是，身復爲奴，何敢屈夫人爲妻？」婦人曰：「願爲君婦，不恥貧賤。」永遂將婦人至。錢主曰：「本言一人，今何有二？」永曰：「言一得二，理何乖乎？」主問永妻曰：「何能？」妻曰：「能織耳。」主曰：「爲我織千匹絹，即放爾夫妻。」於是索絲，十日之內千匹絹足。主驚，遂放夫妻二人而去。行至本相逢處，乃謂永曰：「我是天之織女，感君至孝，天使我償之。今君事了，不得久停。」語訖，雲霧四垂，忽飛而去。
《廣州先賢傳》曰：丁密，字靖公。遭父憂，寢於冢側，致飛鳧一雙游密廬旁小池。後遭母喪，密至所居一宿，故時雙鳧復來。時人服其至孝。
《朝野僉載》曰：崔渾爲侍御史，清白溫恭，能盡色養父母。母小不康，輒祈幽請以身代。母嘗有疾，渾跪請病受己。有頃，覺疾從十指入，俄而遍身，母所苦遂愈。丁父艱，勺飲不入口，毀脊骨立，無何，不勝哀而卒。朝野傷心。
《御史台記》曰：崔希喬，清河人也。以孝悌稱，解褐臨清尉。丁母憂，哀毀殆至滅性。服闋，補鄭縣尉，清介公方，聞乎京邑，轉鄭縣丞。所居堂，芝草生焉，一暝而葩蓋盈尺矣。州以狀申，歲餘，遷監察，出授幷州兵曹，轉馮翊瘤攏人吏畏愛，風化大行，貧弱之輩，荷其仁恕，時有雲如蓋，當其廳事。斯須，五色雜彩周於縣郭，道俗仰望。久之，以狀聞，敕編諸國史。尋遷司勛員外。其幷州廳前有叢葦，小鳥來巢，如鷦鷯矣。孕卵才數日，殼毀而見，己逾於母矣。枝且不勝，墜於地。月餘，五色成文，如鵝，馴擾閑暇，無復驚懼，泊能飛翔，時歸舊所。人到於今稱爲「兵曹鳥」。初居喪管城，每一哭，群鳥畢集，至千萬數，墻宇皆遍，至有樹條折者。周於原野，村鄰嗟稱之。每所居，其巢燕敷乳必返哺，逾旬後分飛矣。此孝義感通也。
《史系》曰：趙儁，字子奇，平陽岳陽人也。父聃爲縣西曹書佐，嗜酒，夜歸里墅，橫臥途中。儁年十八，見父歸遲，即尋迎之。父醉，負而不勝，脫己衣覆之。是時，冬中𣲑寒方甚，俊單衣而已。岳陽山多鷙獸，夜有豹，視之，爲之歧道而去。將旦，與父同歸，縣吏異之。時人以俊孝感所致。父卒，不呼相者，自營丘封。有白鵲常游於其家棗樹，俊每朝夕臨，鵲爲之悲鳴，終喪而去。會潞帥劉稹反，家近潞封，軍士齊討，民散走。時俊母年八十餘，惟一子，乃平其父墓，別以物識之。輦其母入文城西山，妻蹇步，舍之，至山數宿，妻方至。逃難者多，餱糧踴貴，俊拾橡實飴之，以木蜜供膳者終歲。建稹滅，復輦其母東歸岳陽。丘隴悉爲軍盜所發，惟俊家墓得完，復起冢焉。母卒，哀毀過制，縣令京兆韋伯倫知之，給米粟蠲其家。俊將葬母，貧鬻其子。質劑已定，其夜夢一人謂曰：「爾舍東有錢百萬。可自發之。」及旦，俊自舍東手掘之，果得錢苻夢數焉。
