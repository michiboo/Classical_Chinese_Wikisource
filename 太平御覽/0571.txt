
《家語》曰：孔子厄於匡，謂子路曰：「汝歌，予和汝。」子路彈劍，孔子和之。曲終，匡人解甲。
又曰：孔子相魯，齊人患其將霸，欲敗其政，乃選好女子八十人，衣以文錦而舞容璣，及文馬四十。季桓子受女樂，君臣淫荒，三日不聽國政，郊至又不致�番〈祭肉名也。〉俎於大夫。孔子遂行，作歌曰：「彼婦人之口，可以出走；彼婦人之謁，可以死敗。優哉游哉，聊以卒歲。」
《呂氏春秋》曰：管子得於魯，魯束縛而檻之，使役人載而送之。齊皆謳歌而引。管子恐魯之止而殺己也，欲速至齊，因謂役人曰：「我爲汝歌，汝爲我和。」其和適宜走，役人不倦而取道甚遠。管子可謂能因矣，役人得其所欲，己亦得其所欲。以此術也，是用萬乘之國，其霸猶少。
又曰：周申喜亡其母，聞乞人歌於門下而悲之，動於顔色，自見而問焉何故。而乞與之語，乃是其母也。故父母之於子也，子之於父母也，一體而分，得同血氣與而異息。若莽草之華實，樹木之有根心，離處而通，憂思相感也。
又曰：禹年三十未娶。有行塗山，恐時日暮。吾娶必有應也。乃有白狐九尾而造禹，禹曰：「白者，吾服也；九尾，其證也。」塗山人歌曰：「綏綏白狐，九尾龐龐；成家成室，我都彼昌。」禹因娶塗山女。
《吳越春秋》曰：《采葛》，越之婦人傷越王用心，乃作《若何之歌》，辭曰：「嘗膽不苦味如飴，令我采葛以作絲。」
又曰：越王入吳，與諸大夫別於浙江，遂登船徑去，終不反顧。越王夫人乃據船而哭，顧烏鵲啄江渚之蝦，飛去復來。哭訖，即承之以歌，其辭曰：「仰飛鳥兮烏鳶，何居食兮江湖。水中蟲子曰蝦，去復反兮嗚呼。始事君兮去家，終我命兮君都。終來遇兮何辜？離我國兮入吳，妻爲婢兮夫爲奴。歲遙遙兮難極，冤痛悲兮心惻，嗚呼哀兮忘食。」
《越絕書》曰：伍子胥走，至吳江上，見漁者，曰：「來渡我。」漁者知其非恆人也，欲往渡之，恐衆人知之，即歌而往過之曰：「日侵以施，與子期甫蘆之石奇。」子胥從。復歌曰：「心中悲，曰巳施，子可渡何不出爲？」船到即載，入船即伏。
《戰國策》曰：齊人馮諼屬孟嘗君，願寄食門下，孟嘗君笑而受之。有頃，倚柱彈其劍鋏，歌曰：「長鋏歸來乎，食無魚。」左右以告，孟嘗君曰：「食之，比門下之客。」復彈其劍鋏，歌曰：「長鋏歸來乎，出無車。」又彈其劍鋏，歌曰：「長鋏歸來乎，無以爲家。」
《魏氏春秋》曰：阮籍少時游蘇門山，有隱者，籍對之長嘯，蘇門生莞爾而笑。籍旣降，蘇門生亦嘯，若鸞鳳之音。籍乃假蘇門生之論，以寄所懷。歌曰：「日沒不周西，月出丹淵中。陽精蔽不見，陰光代爲雄。富貴俯仰間，貧賤何必終。」又歌曰：「天地解兮六合開，星辰�兮日月頽，我騰而上將何懷。」
《帝王世紀》曰：舜恭已無爲，歌《南風之詩》，詩曰：「南風之時兮，可以阜吾人之財兮。南風之熏兮，可以解吾人之慍兮。」
《尚書大傳》曰：維五祀奏鍾石，論人聲，〈始欲改堯樂。〉及乃鳥獸咸變於前。〈百獸率舞之屬。〉秋養耆老而春食孤子，乃氵孛然《招》樂，興於大麓之野。報事還歸二年，訁熒然乃作《大唐之歌》。〈訁熒猶灼也。大唐之歌，美堯之禪也。〉歌者三年，昭然乃知乎王世，明有不世之義。《招》爲賓客而《雍》爲主人。〈招、雍皆樂音名也。賓人奏招，主人入奏雍也。〉始奏《肆夏》，納以《孝成》。〈始謂尺入時也。納謂薦賢時也。肆夏、考成皆樂章名也。〉舜爲賓客而禹爲主人，〈舜旣使禹攝天子之事，於祭祀避之，居賓客之位。獻之以酒則爲亞賢也矣。〉樂正道贊曰：「尚考太室之義，唐爲虞賓，〈尚考猶言古考，謂往時也。太室，明堂之中央室也。義當爲儀。儀，禮也。謂祭大室禮，先爲舜，賓之也。〉至今衍於四海。〈衍猶溢也。言舜之禪天下至於今，其德義溢滿四海也。〉成禹之變，垂於萬世之後。」帝乃唱之曰：「卿�爛兮，〈和氣之明者也。〉禮縵縵兮，〈教化廣遠。〉日月光華，旦復旦兮。」〈言明明相代。〉八伯咸進稽首曰：「明明上天，爛然星陳；日月光華，弘於一人。」帝乃再歌曰：「日月有常，星辰有行。四時從經，萬姓允誠。施於論樂，配天之靈。遷於賢聖，莫不咸聽，{鼓長}乎鼓之，軒乎舞之，精華已竭，褰裳去之。」於時八風循涌，卿�叢叢。蟠龍僨信於其藏，蛟魚躍踴於其淵。魚{敝龜}咸出於其穴，遷虞而事夏也。
《孔叢子》曰：叔孫氏之車子鉏商，樵於野而獲麟焉，衆莫之識，以爲之不祥，棄之五父之衢。冉有告曰：「麋而肉角，豈天之妖乎？」夫子曰：「今何在？吾將觀焉。」遂泣曰：「予之於人猶麟，仁獸出而死，吾道窮矣。」歌曰：「唐虞世兮麟鳳游，今非其時來何求，麟兮麟兮我心憂。」
又曰：哀公使以幣如衛迎夫子，而卒不能官，故夫子而作《丘陵之歌》，曰：「登彼丘陵，山施其阪。仁道在邇，求之若遠。迷而不復，自嬰屯蹇！」
又曰：楚王使奉金帛聘夫子。宰予、冉有曰：「夫子之道於是行矣。」遂請見，問夫子曰：「太公勤身苦志，七十而遇文王，孰與許由之賢？」夫子曰：「許由，獨善身者也；太公、兼天下者也。然今世無文王之君，雖有太公，孰識之哉？」乃歌曰：「大道隱兮禮有基，賢人竄兮將待時，天下如一兮欲何之？」
《說苑》曰：曾子耘瓜而誤斬其根，曾�怒，援大杖擊之。曾子僕地，有頃乃蘇，蹶然而起，進曰：「曩者參得罪於大人，大人得無疾乎？」退屏鼓琴而歌，令曾�聽其歌聲而和。
《莊子》曰：孔子窮於陳、蔡之間。七日不火食，藿羹不糝，顔色甚憊，而歌於室不輟。
又曰：子桑戶、孟子反、禽張三人相與友。有間而子桑戶死，相和而歌。子貢曰：「敢問臨屍而歌，禮乎？」二子相視而笑：「是惡知乎禮意也。」
又曰：莊子妻死，惠子吊之，箕踞鼓盆而歌。惠子曰：「不哭亦足矣，歌不亦甚乎？」莊子曰：「人且偃然寢乎巨室，而我哭之，是不通乎命，故止也。」
又曰：曾子居衛，捉衿而肘見，納履而踵決，曳履而歌《商頌》，聲滿天地，若出金石。
夏侯玄《辨樂論》曰：昔伏羲氏因時興利，教民田漁，天下歸之，時則有《網罟之歌》。神農繼之，教民食�，時則有《豐年之詠》。黃帝備物，始垂衣裳，時則有《龍袞之頌》。
《古今樂錄》曰：周文王時，鳳凰銜書而至，文王乃作歌。
又曰：堯郊天地祭神在座上有響，誨堯曰：「水方至，爲宮，命子救之。」堯乃作歌。
又黃帝、堯之世，民樂無事，擊壤之歡，慶雲之瑞，因以作歌。
又曰：《白日落西山歌》者，沈攸之發荊州，未敗之前，思歸京師所作歌也。
又曰：《莫愁樂》者，亦因《石城樂》而有此歌。石城西有女子名莫愁，善歌謠，且石城樂和，中有忘愁聲，因有此歌。
又曰：秦始皇祠水群，有黑頭公從河中出，呼始皇曰：「來受天寶。」乃與群臣作歌。
又曰：昔炎帝時，有娥之覆以玉筐，少選視之，燕遺二卵五色，北飛，逐之不及。二女作歌，始作北音。夏孔甲田於東陽，迷入民室。主人方乳，曰：「後來大吉。」或曰：「不勝之子必有殃。」孔甲取其子歸，曰：「爲餘子，誰敢殃之？」及成人，幕動折斧，被斬足，孔甲爲作《斧斤之歌》，始爲東音。周昭王征荊，辛餘靡長且多力，爲王右。涉漢梁敗，王及祭公殞於漢中。辛余靡振王北濟，又反振祭公。周公候之於西翟，實爲長公。殷{敕心}甲從宅西河，追思故處，始作西音，長公繼是音以處西山。此蓋四方之歌也。
又曰：許由者，古之貞固之士也。堯時，爲布衣，徒步，不與遠方交通，衣食財得自足。夏則巢居，冬則穴處。無杯�於，每以手捧水而飲之。人有見其飲無杯，以瓢遺之，許由受以操，飲畢輒掛於樹枝。風吹樹，瓢搖動，歷歷有聲。許由尚以爲繁擾，取而棄之。以清節約聞於堯。堯大其志，乃遣使以符璽禪爲天子。於是許由喟然嘆曰：「匹夫結志，固如磐石。采山飲河，所以養性，非以求祿位也。放�一優游，所以安已不懼，非以貪天下也。」使者有愧，還以狀報堯。堯知許由不可動，亦已矣夫。於是許由以使者言爲不善，乃臨河洗耳。樊堅見由方且洗耳，問之：「耳有垢乎？」由曰：「無垢，聞惡語耳。」堅曰：「何等語者？」由曰：「堯聘吾爲天子。」堅曰：「尊位何爲惡之？」由曰：「吾志在青雲，何乃劣劣當作九州伍長乎？」於是樊堅方且飲牛，聞其言而去，恥飲子之下流，於是許由名布四海。堯旣殂落，乃作《箕山之歌》曰：「登彼箕山兮瞻望天下，山川麗崎，萬物還普。日月運照，靡不記睹。游放其間，何所卻慮。嘆彼唐堯，獨自愁苦，勞心九州，憂勤后土。謂餘欽明，傳禪易祖，我樂如何，蓋不盼顧。河水流兮緣高山，甘瓜施兮棄綿蠻，高林肅兮相錯連，居此之處傲堯君。」其後許由死，遂葬於箕山。
又曰：周太伯者，周太王古公之長子也。古公有子三人，長者太伯，次者虞仲，少者季曆。季曆之子名昌，昌即文王也。古公寢疾將死，國當有傳，心欲以傳季曆，乃呼三子謂曰：「我不起此病，繼體興者，其在昌乎？」太伯見太王傳季曆，於是太伯與虞仲俱去。被髮文身以變形，托爲王采藥。後聞古公卒，乃還奔喪，哭於門外，示夷狄之人不得入王庭。於是季曆謂：「太伯長子也，伯當立，何不就？」太伯曰：「吾生不供養，死不飯含，哭不臨棺。不孝之子，焉得繼父乎？斷谷文身，刑餘之人也，戎狄之民也。三者除焉，何可爲君矣？」季曆垂涕而留之，終不肯止。遂委而去，到江海之涯，吟詠優游，仰覽俯觀，求膏腴之處，遂適於吳。率以仁義，化以道德。荊越之人，移風易俗，成集韶夏，取象中國，乃太伯之化也。是後，季曆作哀慕之歌章曰：「先王即徂，長�賢異都。哀喪腹心，未寫中懷。追念伯仲，季我何如？栝桐萋萋，生於道周。宮館徘徊，台閣旣除。何爲遠去，使此空虛。支骨離別，垂思南隅，瞻望荊越，涕淚交流。伯兮仲兮，逝肯來游，自非二人，誰訴此憂？」
又曰：拘里者，謂紂拘文王於里也。文王未能政，候時修道德，百姓親附。文王有子，其二子皆聖。是時崇侯虎與文王列爲諸侯，德不及文王，常疾之。乃譖文王於紂曰：「西伯昌，聖人也。長子發，仲子旦，皆聖。三聖合謀，將不利於君。君宜慮之。」紂曰：「冠雖敝，宜加於上；履雖新，宜處於下。文王雖聖，安可克我？」崇侯譖文王至十，紂用其言，乃徙文王於里，欲殺之。於是文王四臣太顛、宏夭、散宜生、南宮適之屬，往見文王。文王爲賓：反目者，紂之好色也；拊桴其腹者，言欲得奇寶也；蹀躞其足者，使疾迅也。於是乃周流海內，經歷豐土，得美女二人，水中太寶，白馬朱鬣，以獻於紂，陳其中庭。紂見之，仰天而嘆曰：「嘻哉！此誰寶？」散宜生趨而進曰：「是西伯之寶，以贖刑罪。」紂曰：「於寡人何其厚也。」立出西伯。紂謂宜生：「譖岐侯者，長鼻決耳也。」宜生還，以狀告文王，乃知崇侯虎譖之。文王在里時，演八卦以爲六十四，作鬱尼之辭。據於石，困於蒺藜，乃申憤以作歌章曰：「殷道混混，浸濁煩兮。丹紫相合，不分別兮。迷亂聲色，信諛言兮。<門滔>々之虎，使我蹇兮。幽閑牢獄，誰其言兮？無辜桎梏，誰所宣兮？遘我四人，皆憂勤兮。得此珍玩，且解大患兮。倉皇迄命，遺後昆兮。作此象變，兆在昌兮。欽承祖命，天不喪兮。遂臨下土，在聖明兮。討暴除亂，誅逆王兮。」
又曰：莊周者，齊人也。明篤學術，多所博達。進准見，方來卻睹未發。是時齊氵昏王好爲兵事，習用干戈。莊周儒士，不合於時。自以不用，行欲避亂，自隱于山岳。後有達莊周於氵昏王，遣使賫金百鎰以聘相位，周不就。使者曰：「金，至寶；相，尊官，何辭之爲？」周曰：「君不見夫郊祀之牛，衣之以朱采，食之以禾粟，非不樂也。及其用時，鼎鑊在前，刀俎列後，當此之時，雖欲還就孤犢，寧可得乎？周所以饑不求食，渴不求飲者，便欲全身遠害耳。」於是重謝，使者不得已而去。後引聲歌曰：「天地之道，近在胸臆；呼�翕精神，以養九德。渴不求飲，饑不索食；避世俟道，志潔如玉。卿相之位，難可宜當。岩岩之石，幽而清涼，枕塊寢處，樂在其央，寒涼回固，可以久長。」
楊泉《物理論》曰：始皇起驪山之冢，使蒙恬築長城，死者相屬。民歌曰：「生男慎勿舉，生女哺用晡。不見長城下，屍骸相支柱。」
《世說》曰：晉武帝問孫皓：「聞南人好作《爾歌》，汝頗能不？」皓正飲酒，因舉觴勸帝而言曰：「昔與汝爲鄰，今與汝爲臣；上汝一杯酒，令汝壽萬春。」帝悔之。
《琴操》曰：王昭君，齊國王襄漢元帝時獻入後宮。帝以妻單于，昭君心念鄉土，乃作怨曠之歌曰：「秋木萋萋，其葉萎黃。有鳥爰止，集於苞桑。旣得升�，游倚惟房。志念幽沉，不得頡頑。我獨伊何，改往變常。翩翩之燕，遠集西羌。高山峨峨，河水泱泱。嗚呼哀哉，憂心惻傷。」
