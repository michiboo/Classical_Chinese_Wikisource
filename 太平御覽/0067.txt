
《廣雅》曰：沼，池也。
《說文》曰：隍，城池也，有水曰池，無水曰隍。
《詩》曰：東門之池，可以漚麻。
又曰：王在靈沼，於牣魚躍。〈沼，池也。牣，滿也。《箋》云：靈沼之水，魚盈滿其中，皆飛躍，言亦得其所也。〉
《韓詩外傳》曰：齊景公出弋昭華之池。
《傳》曰：齊伐楚，楚子使屈完對曰：「楚國方城以爲城，漢水以爲池，齊雖衆，無所用之。」
《史記封禪書》曰：秦始皇游海上，祠名山大川及八神仙人羨門之屬。八神：一曰天主，祠天齊，天池名，臨南郊山。
《漢書》曰：昆明池，漢武帝元狩三年所穿也。初，漢欲求身毒國，爲昆明池夷所閉，昆明有滇池，方三百里，名曰滇河。漢將伐昆明以通身毒，使謫卒伐棘上林，象滇河作昆明池以習水戰，池周回四十里。〈漢武帝平昆明，以其地爲益州郡。其滇水原深廣，末反淺狹有似倒流，故曰滇河。潘岳《關中記》曰：昆明池，漢武帝習水戰也。中有靈沼神池，雲堯時理水訖，停船此池，蓋堯時已有污池，漢代因而深廣耳。曹毗《志怪》云：漢武鑿昆明池深極悉。是灰墨，無復土，舉朝不解，以問東方朔，朔曰：「臣愚不足以知之，可試問西域胡帝。」以朔不知難以校問，至後漢明帝時，外國道人入來洛陽，時有憶東方朔言者，乃試以武帝時灰墨問之。胡人云：經雲，天地大劫將盡則劫燒，此劫燒之餘。乃知朔言者是。〉
又曰：昭帝元始元年春三月，黃鵠下建昌宮太液池。
又曰：宣帝詔曰：池篽未禦幸者，〈蘇林曰：折竹以繩綿連若禁篽，使人不得往來也。〉假與貧民，郡國宮館勿復修治。
又曰：宣帝神爵元年詔曰：「金芝生於涵德殿銅池中。」
《魏志》曰：太祖還鄴，作玄武池以肄舟師。
《晉書》曰：山簡優游卒歲，惟酒是耽，諸習氏荊土豪族有佳園池，簡每出嬉遊，多之池上，置酒輒醉，名之曰高陽池。時有童兒歌曰：「山公出何許？往至高陽池。日夕倒載歸，酩酊無所知。時時能騎馬，倒著白接離。舉鞭向葛疆，何如幷州兒。」疆家在幷州，簡愛將也。
又曰：荀勖久在中書，專管機事，失之甚怏怏。或有賀之者，勖曰：「奪我鳳凰池，諸君何賀我耶？」
《後魏書》曰：文明皇太后馮氏與高祖幸靈泉池，宴群臣，太后忻然歌，高祖亦和歌，歌者九十人。
《唐書》曰：蔣鎮爲諫議大夫，時戶部侍郎判度支韓滉上言，河中鹽池生瑞鹽，實土德之上瑞。上以秋霖稍多，水潦爲患，不宜生瑞，命鎮馳馹檢行之。鎮奏與滉同，仍上表賀，請宣付史館，幷請置神祠，錫其號寶應靈慶池。
又曰：文宗用鄭注言，即命左右神策軍差人淘曲江、昆明二池，仍許公卿士大夫之家於江頭立亭館，以時追賞。
《遁甲開山圖》榮氏解曰：降北有陽石山，中有神龍池，黃帝時，遣雲陽先生養龍於此，帝王歷代養龍之處，國有水旱不時，祀池請雨。
《晉宮閣名》曰：靈芝池，廣長百五十步，深二丈，有連樓飛觀，四出閣道、釣台，中有鳴鶴舟、指南舟。
袁山松《宜都記》曰：佷山縣東六十里有山名下魚城，四面絕崖，惟兩道可上，皆峻嶮，山上周回可二十里，有林池水，民田種于山上。昔永嘉亂，土人登此避賊，賊守之，經年食盡，取池魚擲下與之，示不窮，賊遂退散，因名此爲下魚城。
《辛氏三秦記》曰：昆明池通白鹿源，人釣魚，綸絕而去，夢於漢武，求去其鈎。明日戲於池，見大魚銜鈎，帝去其鈎而放之。間三日，帝復游池濱，得明珠一雙。武帝曰：「豈昔魚之報也？」
《湘州記》曰：湘南縣有架山，下有小池常涸竭，民齋戒往請，自然而滿，事訖還乾。
雷次宗《豫章記》曰：去洪井六七里有風雨池，山嶠水出，激著樹木，星散遠灑，如風雨焉。
《襄陽記》曰：峴山南有習鬱大魚池，依范蠡養魚法，當中築一釣台。將亡，敕其兒曰：「必葬我近魚池。」山季倫每臨此，輒大醉而歸。
《臨川記》曰：崇仁縣有鹽池，按《陳書》，司空黃法 ，字仲昭，崇仁縣巴山人也。侯景亂，法 於鄉里聚徒以助高祖有功，薨，墓在崇仁縣巴山鄉。故老相傳，法 有奇術，常欲變置咸池於家山之下，幅員六十餘畝，至今水味獨咸於他水，而湛然清潔，禽畜不敢觸之。
《西京雜記》曰：梁孝王好宮室苑囿之樂，作曜華之宮，築兔園，園中有靈山，山安膚寸石。又有雁池，池中鶴洲鳧渚，奇果異樹，瑰禽怪獸畢備，王日與宮人及賓客弋釣其中。
又曰：積草池中有珊瑚樹，高一丈二尺，一雲三柯上四百六十二條，是南越國王趙他所進，號爲烽火樹，至夜光景照焉。
《述征記》曰：廣陽門北有魏明帝流杯池。
《穆天子傳》曰：天子西征於玄池，天子三日休於玄池之上，天子乃樹之竹，〈種竹池邊。〉是曰竹林。
又曰：天子觴西王母於瑤池上，西王母爲天子謠。
《三輔故事》曰：漢武帝作昆明池，武帝崩後，於池中養魚以給諸陵祠，餘付長安市。池有二石人，如牽牛織女像。
又曰：未央宮西有食池，池中有台，王莽死於是也。
《廣州先賢傳》曰：丁密，字靖公，蒼梧人，遭父艱，哭泣三年，飛鳧一雙游密廬旁小池。
《郡國志》曰：晉州臨汾縣臭水池，下畜不飲，一名翻鑊池，即煮眉間赤頭處，鑊翻因成池。今水上猶有脂潤。
又曰：成都郡，秦惠王二十七年，使張儀築城以象咸陽，沃野千里，號曰陸海，有萬歲池，是築城取土處。
又曰：合浦海曲出珠，號曰珠池，又有夷人號越它邑，多采甲香爲業。
《呂氏春秋》曰：衛靈公天寒鑿池，宛春諫曰：「天寒。」公曰：「天寒乎？」宛春曰：「公衣狐裘，坐熊席，陬隅有灶，是以不寒。」
《淮南子》曰：陰氣極則下至黃泉，故不可鑿池穿井。
《世說》曰：晉明帝欲作池台，元帝不許之。時明帝爲太子，養武士，一夕中作池，比曉便成，即今謂太子池是也。
又曰：太原王國寶治宅，因浚池，忽見一物如酒杓形，長四尺許，飛去。
《水經注》曰：隴西神馬山有淵池，龍馬所生即是，水西流謂之馬池。
又曰：蔡州西，即蔡倫故宅傍有蔡子池。倫漢黃門郎，順帝之世，始搗故魚網爲紙，用代簡素，自其始也。
又曰：滇池中有神馬，家馬交之，則生駿駒，日行五百里。
《顧子》曰：與子華游於東池，子華曰：「水有四德，池爲一焉：沭浴群生，流澤萬世，仁也；揚清激濁，蕩滌塵穢，義也；弱而難勝，勇也；導江疏河，變盈流謙，智也。」顧子曰：「我得汝於池上矣。」
《方輿記》曰：興元府南鄭縣天池山上，有池方二十里，冬夏不竭，久飲之可愈痼疾，故號天池。
又曰：梅福池，一名風雨池，梅福種蓮池。福嘆曰：「生爲我酷，身爲桎梏，形爲我辱，智爲我毒。」於是棄南昌縣尉，去妻子，入洪崖山得道爲神仙，代代有人見，或在玉笥山逢之。今西山有梅君壇，南昌開元觀有梅君堂焉。
又曰：明月池在興道縣西北，中有一台，雲是漢高所營，《水經注》云：「形如偃月，故號明月池。」
又曰：七女池，昔有人無男而養七女，父亡，七女負土葬父，取土之處，今成一池，號曰七女池。今池邊又有七女冢。
《尚書大傳》曰：呂尚釣於磻溪，得魚，腹中有玉璜。
《春秋說題辭》曰：溪者，隱也，深虛繞山令得博也。〈宋均注曰：無水曰谷，有水曰溪。〉
《爾雅》曰：水注川曰溪。
《桓彝別傳》曰：彝字茂倫。明帝世，彝與當時英彥名德庾亮、溫嶠、羊曼等共集清溪池上，郭璞預焉，乃援筆屬詩以白四賢幷自序。
《武昌記》曰：樊山東有山溪，夏時凜凜，恆有寒氣，故謂之寒溪。
王韶之《始興記》曰：連水下流有斟溪，一日十溢十竭。
盛弘之《荊州記》曰：酈縣北五十里有菊溪，源出石澗，山有甘菊，村人食此水多壽。
又曰：零陵郡西有九渡溪，山獸從數十里往飲之，經越他水皆不飲，傍有半石坑，上石形極方峭，名爲仙人樓。
又曰：桂陽郡橫溪，溪水甚深，冬夏不乾，俗謂之貪泉也。郡西南五十里有萬歲山，有石窟出鍾乳，山上悉生靈壽木，下有一溪，名爲千秋水，其傍有居民，即號萬歲村。
《管子》曰：桓公北征北孤竹回，未至卑耳之溪，援弓而射，未敢發，謂左右曰：「見前人乎？」對曰：「不見」。公曰：「寡人見人長尺而人物具焉。」管仲曰：「臣聞霸王之君興，則登山神見。」公拜曰：「仲父之聖若此。」
《俗說》曰：郗僧施青溪中泠舟，一曲處輒作一篇詩。謝益壽見詩嘆曰：「青溪中曲，復何可窮？」
《水經注》曰：磻溪，即太公釣所也，石壁深高，幽泉邃密，林障秀阻，亦人罕交。東南隅有石室，蓋太公所居也；水次石平，即太公垂釣之處也。其水清冷神異，北流注於渭。
又曰：長陽溪源右穴中有神魚，大者二尺，小者一尺，居民釣魚，先陳所須多少，拜而請之，拜訖投釣，得魚過數者，水輒波涌，暴風卒起，樹木摧折。水側生異花，路人慾摘是者皆當先請，不得輒取。
又曰：白馬溪水出宜陽山，有大石，厥狀似馬，故溪澗以物色受名也。
又曰：向城有水二源，俱北流合爲一川，名天漿溪。
又曰：閩中有徐登者，女子化爲丈夫，與東陽趙昞幷善，越方時遭兵亂，相遇於溪，各矜其所能，登先禁溪水爲不流，昞次禁枯柳爲生荑，二人相視而笑。登年長，昞師事之。後登身故，昞東入章安，百姓未知，昞升茅屋，搘鼎而爨，主人驚怪，昞笑而不應，屋亦不損。又嘗臨水求渡，船人不許，昞乃張蓋坐中，長嘯呼風，亂流而濟。於是，百姓神服，從者如歸。
又曰：山陰縣西南四十里有二溪，東溪廣一丈九尺，冬暖夏冷；西溪廣三丈五尺，冬冷夏暖，二溪北出行三里，至徐村合成一溪，廣五丈餘，而溫涼不雜，蓋《山經》所謂苕水也。
又曰：朐䏰縣有龜溪，出靈龜，咸熙元年，獻龜於相府，言出此溪也。
《郡國志》曰：豫州吳房縣，吳王闔閭之弟夫概王朝楚，楚封之於堂溪。
又曰：王昭君，秭歸人也，有香溪，即昭君游處。
又曰：資陽縣有環溪百丈池，所謂溪流如環，池深百丈也。
又曰：陵陽山在石𥓏縣北三里，按《輿地誌》，陵陽令竇子明於溪側釣魚，一日釣得白龍，子明憐而放之，後數年又釣得一白魚，割其腹，中乃有書，教子明燒煉食餌之術，三年後白龍來迎子明，遂得上升。其溪環繞山足，今有仙壇，醮祭不絕。
《信州圖經》曰：師溪水，源出黃孽山北面，在弋陽縣東南一百十里，昔有隱士胡超居此，衆人師之，故名師溪。
《越絕書》曰：薛燭對越王曰：「若耶之溪而出銅也，古歐冶子鑄劍之所。」故《戰國策》云：「涸若耶以取銅，破堇山而出錫。」
又《郡國志》曰：歐冶子鑄劍處，下有孤潭，深而清，有孤石聳出，潭上有大櫟樹，謝客兒與弟惠連作詩句，屢屢刻於樹上。
《吳興記》曰：前溪在縣南，東流入太湖，謂之風渚，夾溪悉生箭箬，後溪在市北，東出餘不亭，晉車騎將軍沈充作前溪歌曲，傳者以爲指此溪也。
裴氏《廣州記》曰：百管溪，周回丈餘，水極沸涌，如猛火煎油聲。
《臨海圖經》曰：銅溪，在縣西北五十里，其水黃色，狀似銅，故號銅溪也。
孫興公《天臺山賦》云：過靈溪而一濯是也。
《善歌錄》曰：武溪水，源出武山，東南流注於沅，故爲歌曰：「武溪深復深，飛鳥不能渡，游獸不能臨。」
又曰：下潦上霧，看飛鳥墮水中，即此也。
《周易略例》曰：隆墀永嘆，遠壑必盈。
《禮記》曰：大蠟之祭，辭曰：「土反其宅，水歸其壑。」
《山海經》曰：東海之水有大壑。
《列子》曰：渤海之東，不知幾億萬里，有大壑，實惟無底之穀，曰歸塘。
《莊子》曰：夫壑之爲物，注焉而不滿，取焉而不竭。
又曰：藏舟於壑，藏山於澤，謂之固矣。然而夜半有力者負之而走，昧者不知。
《孟子》曰：志士不忘在溝壑。
