
《世本》曰：儀狄始作酒醪，變五味。少康作秫酒。
《戰國策》曰：帝女儀狄作酒，而進於禹。
《春秋緯命》曰：凡黍為酒，陽據陰乃能動，故以麴釀黍為酒。〈麥，陰也。是先漬麴，黍後入，故曰陽相感皆據陰也。相得而沸，是其動也。凡物陰陽相感，非惟作酒。〉
《釋名》曰：酒，酉也，釀之米麴酉澤，久而味美也。亦言踧也，能否皆強相踧持也；又入口咽之，皆踧其面也。
《說文》曰：酒，就也，所以就人性之善惡也。一曰造也，吉凶所起造也。
又曰：酴〈音途〉，酒母也。醴，酒一宿熟也。醪，汁滓酒也。酎，三重之酒也。醨，薄酒也。醑，莤酒也。
《酒經》曰：空乘穢飯，醞以稷麥，以成醇醪，酒之如也。烏梅、女{麥完}〈胡板反。〉、甜醹〈音乳。〉、九杸，澄清百品，酒之終也。
《周禮·天官下》曰：酒正，掌酒之政令，以式法授酒材。辨五齊之名：一曰泛齊，二曰醴齊，三曰盎齊，四曰醍齊，五曰沉齊。〈以節度作之，故以齊為名。泛者，成而滓浮泛泛然，如今宜成醪矣。醴猶體也，成而汁滓相將，如今甜酒矣。盎猶翁也，成而色翁翁然，蔥白色，如今鄼白矣。醍者，成而紅赤，如今下酒矣。沉者，成而滓沉，如今造清酒矣。〉辨三酒之物，一曰事酒，二曰昔酒，三曰清酒。〈事酒，如今之醳酒也。昔酒，久酒，今之舊醳也。清酒，今之冬釀夏成者也。〉
《禮記·月令·孟冬》曰：是月也，乃命有司：秫稻必齊，麴孽必時，湛熾必潔，水泉必香，陶器必良，火齊必得。兼用六物，酒官監之，無有差貣。〈有司，謂煮酒之官。六物者，一曰秫稻，二曰麴蘗，三曰湛熾，四曰水泉，五曰陶器，六曰火齊。命酒官監之，無有差貣，謂失誤善惡。〉
又《曲禮》曰：侍飲於長者，酒進則起，拜受於尊所。〈降席拜受，敬也。〉長者辭，少者反席而飲。長者舉未酹，少者不敢飲。
又《檀弓》曰：知悼子卒，未葬。〈悼子，晉大夫荀盈。〉平公飲酒，師曠、李調侍，鼓鍾。〈樂作也。〉杜蕢自外來，聞鍾聲，曰：「安在？」曰：「在寢。」〈燕於寢。〉杜蕢入寢，曆階而升，酌，曰：「曠飲斯！」又酌，曰：「調飲斯！」又酌，堂上北面坐，飲之，降，趨而出。〈三酌皆罰。〉平公呼而進之，曰：「蕢，曩者爾心或開予，是以不與爾言。〈謂始來入時。開，謂諫爭有所發。〉爾飲曠，何也？」曰：「子卯不樂，〈紂以甲子死，桀以乙卯亡，王者謂之疾日。不以舉樂為吉事，所以自戒懼。〉知悼子在堂，斯其為子卯也大矣！〈言大臣喪重於疾日也。〉曠也，大師也，不以詔，是以飲之也。〈詔，告也。師，典奏樂。〉「樂飲調，何也？」曰：「調也，君之褻臣也。為一飲一食，忘君之疾，是以飲之也。」〈言調貪酒食。褻，嬖也。近臣亦當規君疾憂。〉「爾飲，何也？」曰：「蕢也，宰夫也，非刀匕是共，又敢與知防？是以飲之也。」〈防，禁放謚。〉
又《玉藻》曰：君子之飲酒也，受一爵而色灑如也，〈灑如，肅敬貌。〉二爵而言言斯；〈言言，和敬貌。〉禮已三爵而油油〈油油，說敬貌。〉以退。〈禮：飲過三爵，則敬殺，可以去矣。〉
又《樂記》曰：夫豢豕為酒，非以為禍也，而獄訟益繁，則酒之流生禍也。〈以穀食犬豕曰豢。為，作也。言豢豕作酒，本以饗祀養賢，而小人飲之善醉以致獄訟。〉是故先王因為酒禮。壹獻之禮，賓主百拜，終日飲酒而不得醉焉。此先王之所以備酒禍也。〈壹獻，士飲酒之百拜，以喻多禮。〉
又《坊記》曰：子云：「觴酒豆肉，讓而受惡，民猶犯齒。」
《左傳·莊公二十二年》曰：陳公子完奔齊，桓公使為正卿，辭，使為工正。飲桓公酒，樂，公曰：「以火繼之！」辭曰：「臣卜其晝，未卜其夜，不敢！」君子曰：「酒以成禮，不繼以淫，義也；〈夜飲為淫樂也。〉以君成禮，弗納於淫，仁也。」
又《宣公上》曰：晉侯飲趙盾酒，伏甲，將攻之。其右提彌明知之，〈右，車右。〉趨曰：「臣侍君宴，過三爵非禮也。」遂扶以下。
又《成公下》曰：鄢陵之戰，楚王召子反謀。谷陽豎獻飲於子反，子反醉而不能見。〈谷陽，子反內豎。〉王曰：「天敗楚也夫！余不可以待。」乃宵遁。
又《襄公二十三年》曰：季武子無適子。公彌長而愛悼子，欲立之。訪於臧紇，曰：「飲我酒，吾為之立之。」季氏飲大夫酒，臧紇為客。〈為上賓。〉既獻，〈巳獻酒。〉臧孫命北面重席，新樽潔之。〈酒樽既新復潔。〉召悼子，降，逆之。大夫皆起。〈臧孫下，迎悼子。〉及旅，而召公鉏，〈獻酬禮畢而通行為旅。〉使與之齒。季孫失色。
又《昭公十二年》曰：晉侯以齊侯宴，中行穆子相。〈穆子，荀吳。〉投壺，晉侯先。穆子曰：「有酒如淮，有肉如坻。〈淮，水名。坻，山名。〉寡君中此，為諸侯師。」中之。齊侯舉矢，曰：「有酒如澠，有肉如陵。寡人中此，與君代興。〈代，更也。〉」亦中之。
又《哀公下》曰：齊子多夕，〈夕視事。〉陳逆殺人，逢之，遂執以入。陳氐方睦，使疾而遺之潘沐，備酒肉焉。〈使詐病內潘沐，並得酒肉。潘沐，可以沐頭。〉饗守囚者，醉而殺之，而逃。
又曰：衛侯占夢，嬖人〈以能占夢見愛。〉求酒於大叔僖子。〈僖子，大叔遺。〉不得，與卜人比而告曰：「君有大臣在西南隅，弗去，懼害。」〈托占卜夢而言。〉乃逐大叔遺，遺奔晉。
《毛詩·國風》曰：十月獲稻，為此春酒，以介眉壽。
又《小雅·魚藻》曰：王在在鎬，豈樂飲酒。〈《箋》云：豈亦樂而天下平安，萬物得其性，武王向所處乎？處於鎬京，樂八音之樂，與群臣飲酒而已。〉
又《小雅》曰：伐木許許，釃酒有藇。〈以筐曰釃，以數曰湑。藇，美貌。〉
又曰：有酒我，無酒酤我。〈氵胥，茜之也。酤，一宿酒也。《箋》云：酤，買也。此族人東王之思也。王有酒則沛酋之，無酒酤買之，要欲厚於族人。〉
《尚書·酒誥》曰：乃穆考文王，肇國在西土。厥誥毖庶邦、庶士越少正、御事，朝夕曰：「祀玆酒。〈文王告眾國眾土，朝夕敕之，惟祭祀用此酒，不常飲。〉惟天降命，肇我民，惟元祀。天降威，我民用大亂喪德，亦罔非酒惟行；越小大邦用喪，亦罔非酒惟辜。文王誥教小子、有正、有事無彝酒。越庶國，飲惟祀，德將無醉。自成湯咸至於帝乙，成王畏相，惟御事，厥有恭，不敢自暇自逸，矧曰其敢崇飲。〈崇，聚也。自暇自逸猶不敢，況敢聚會飲酒乎？明無。〉厥或誥曰群飲，汝勿佚！盡執拘以歸於周，予其殺！」〈盡執拘群飲酒者，以歸於京師，我其擇罪重者而殺之。〉
《論語》曰：惟酒無量，不及亂。沽酒市脯，不食。
《禮記外傳》曰：五齊三酒，皆供祭祀之用。五齊尊而三酒卑。所以明齊者，酒人和合之，分劑之名也。一曰泛齊，〈酒之初成，滓有泛者，泛泛然，俗為白醪。〉二曰醴齊，〈醴，體也。汁滓末相同一體也。今之甜酒也。〉三曰盎齊，一名醆酒，〈狀如蔥白色，今之白醝酒也。〉四曰醍齊，〈色在白赤之間。〉五曰況齊，一名澄齊。〈醍之與沉三灑，與上君夫人及賓長，廟中酌獻屍及相酬酢之用。〉三酒者，列於堂下，臣下相酌，酬酢之用。一曰事酒，一名醳酒，新成者酌飲有事〈謂廟中助祭親事者也。廟中有事者為榮。〉，二曰昔酒；〈久成而色白，謂舊醳之酒，無事飲之。〉三曰清酒。〈冬釀夏成，味醇厚。〉
《史記》曰：秦繆公亡善馬，歧下野人共得而食之者三百餘人。逐得，欲法之。公曰：「君子不以畜害人。」乃赦之。
又曰：高帝除秦苛法，為簡易。群臣飲酒爭功，高帝患之。叔孫通知上益厭也，說上，願與諸弟子共起朝儀。漢七年，長樂宮成，群臣皆朝。十月，復置法酒。諸臣侍坐殿上，皆伏，以尊卑次起上壽。觴九行，謁者言罷酒。御史執法，舉不如儀者輒引去。竟朝置酒，無敢失禮者。高帝乃曰：「吾今日知為皇帝之貴也！」
又曰：沛公先入關，屯霸上。項羽至，沛公左司馬曹無傷使人言於羽曰：「沛公欲王關中。」羽大怒，欲擊之。沛公因項伯見羽，羽留沛公飲。項王、項伯東向坐，亞父南向坐——亞父者，范增也；沛公北向坐，張良西向侍。增數目項王，舉所佩玉，示之者三。項王默然。項莊入，以劍舞，欲因擊沛公。張良至軍門，見樊噲，曰：「甚急！今項莊拔劍舞，其意常在沛公也。」噲曰：「此迫矣。臣請入，與之同命！」噲即帶劍擁盾入軍門。交戟之衛士欲止不內，噲則其盾以撞，衛士仆地。噲遂披帷西向而立，瞋目視項王。項王按劍而跽，曰：「客何為者？」良曰：「沛公參乘樊噲也。」王曰：「壯士！賜之卮酒。」則與斗卮酒，樊噲飲之。王曰：「賜之彘肩。」則與一生彘肩，噲覆盾於地，拔劍切而啖之。王曰：「壯士！能復飲乎？」曰：「臣死且不避，卮酒安足辭！」
又曰：「曹參代蕭何為相，一遵何約束，日夜飲淳酒。卿大夫及賓客見參不事事，皆欲言。至者，參輒飲醉之，終莫得言。丞相舍後園近吏舍，吏舍日飲歌呼，從吏惡之，無如之何。乃請參游園中，聞吏醉歌呼，從吏請按之。參乃取酒，張坐飲，亦歌呼與相參。
又曰：高祖過沛，置酒，自擊築為歌，使沛子弟佐酒。
又曰：高后與諸呂、劉氏大臣宴飲，令朱虛侯章為酒吏。章曰：「臣，將種也，清以軍法行酒。」後可之。酒酣，諸呂有一人醉，亡酒，章追斬之。後與左右皆大驚也。
《漢書》曰：酒者，天之美祿，帝王所以頤養，天下享祀祈福，扶衰養病，百福之會。
又曰：百末旨酒〈百華之末酒也。〉布蘭生。〈芬芳布列，若蘭之生也。〉
又曰：於定國飲酒至石不亂，益精明。
又曰：陳遵，守孟公。每大飲賓客，閉門，取車轄投井中。雖有急，終不得去。
又曰：張讓專權，孟他以葡萄酒一斗遺讓，拜他為涼州刺史。
《後漢書》曰：光武詔馮異歸家上冢，使太中大夫齎牛酒，令二百里內太守、都尉已下及宗族會焉。
又曰：寇恂數與鄧禹謀議，禹奇之，因奉牛酒交歡。
又曰：魯恭兄弟俱為諸儒所稱，學士爭歸之。太尉趙熹慕其志，每歲時，遣子問以酒糧，皆辭不受。〈問，遺也。〉
又曰：汝南太守歐陽歙，請郅惲為功曹。汝南舊俗：十月饗會，百里內縣皆齎牛酒到府宴飲。時臨饗，禮訖，歙教曰：「西部督郵繇延，天資忠貞，稟性公方，摧破奸凶，不嚴而理。今與眾儒共論延功，顯之於朝。太守敬嘉厥休，牛酒養德。」主簿讀書教，戶曹引延受賜。惲於下坐，愀然前曰：「司正舉觥，〈愀，變色貌也。司正，主禮儀者。觥，罰爵也。〉以君之罪，告謝於天。案延資性貪邪，外方內圓，〈言延外示方直，而實柔弱也。〉朋黨搆奸，罔上害人，所在荒亂，怨慝並在。明府以惡為善，股肱以直從曲，此既無君，又復無臣，惲敢再拜奉觥！」歙色慚動，不知所言。門下掾鄭敬進曰：「君明臣直，功曹言切，明府德也！可無受觥哉？」歙意少解，曰：「實歙罪也，敬奉觥。」
又曰：張酺雖在公位，而父常居田裡。酺每有遷職，輒一詣京師。嘗來候酺，適會歲節，公卿罷朝，俱詣府奉酒上壽，極歡醉，眾人皆慶羨之。及父卒，既葬，詔遣使賫牛酒為釋服。
又曰：大將軍袁紹總兵冀州，遣使要鄭玄。大會賓客，玄最後至，乃延升上坐。身長八尺，飲酒一斛，秀眉明目，容儀溫偉。
《魏志》曰：徐晃破關羽，振旅還摩陂。太祖迎晃七里，置酒大會。太祖舉卮酒勸晃，且勞之曰：「全樊、襄陽，將軍之功也！」
又曰：呂布騎將侯成，遣客收馬十五匹。客悉驅馬去，向沛城欲歸劉備。成自將騎逐之，悉得馬還。諸將合禮賀，釀五六斛酒，獵得十餘豬。未飲食，先持半豬、五斗酒自入詣布前，跪言：「蒙將軍恩，逐得所失馬。將來相賀，自釀少酒，獵得豬，末敢飲食，先奉上微意。」
又曰：邴原初辭家求學。原舊性能飲酒，自行之後，八九年間酒不向口。單步負笈，苦身持刀。至陳則師韓子助；潁川則宗陳仲弓；汝南則交范孟博；涿郡則親盧士干。臨別，師友以原不飲酒，會米肉送原。原曰：「敝塑飲酒，但以荒思廢業，故斷之耳。今當遠別，因見貺餞，可以飲宴。」於是安坐飲酒，終日不醉。
