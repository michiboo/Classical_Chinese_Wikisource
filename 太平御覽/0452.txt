
《漢書》曰：文帝幸上林，皇后、慎夫人從。其在禁中，常同坐。及坐，郎署袁盎卻慎夫人坐。因前說曰：「臣聞尊卑有序則上下和，今陛下既已立後，慎夫人乃妾，妾主豈可以同坐哉！獨不見人彘乎？」於是上乃悅，慎夫人賜盎金五十斤。盎以數直諫，不得久居中，調爲隴西都尉。
又曰：玄帝時，左將軍史丹護太子家事。竟寧玄年，上寢疾，傅昭儀及定陶王常在左右，而皇后、太子希得進見。丹直入臥內，頓首伏青蒲上，涕泣曰：「皇太子以�長立，積十餘年，名號繫於百姓。今者道路流言，以爲太子有動搖之議。審若此，臣願先賜死，以示群臣。」應劭注曰：「以青規地曰青蒲，自非皇后不得至此。」
又曰：項羽發使立沛公爲漢王，王巴蜀，沛公怒，不許。蕭何諫曰：「雖漢中之惡，猶不愈於死乎？」王曰：「何爲乃死也？」何曰：「今衆不如，百戰百敗，不死何俟？《周書》曰：天與不取，反受其咎。天漢，其稱美乎？夫能屈一人之下而於申萬乘之上者，湯武是也。臣願大王王漢中，養其人，致英傑，收巴蜀，定三秦，天下之事可圖也。」漢王善之，遂之國。
又曰：周昌，沛國人，高祖時爲御史大夫。高祖欲廢呂後所生太子，立戚夫人之子如意爲太子。昌諫之曰：「陛下若廢嫡立庶，臣不敢奉詔。」高祖乃止。後太子立，是爲惠帝，拜昌爲太傅。
又曰：薛廣德爲御史大夫。玄帝永光中行幸不已，廣德乃上書諫曰：「臣竊見關東人民流離，陛下日撞亡秦之鐘，聽鄭衛之樂，馳騁干戈，恣獵于田野。不恤百姓，臣誠悼之。今士卒暴露，從官勞倦，願陛下亟返宮，與天下同憂樂。」上即日還宮。又帝欲酎祭宗廟，出便門橋欲禦樓船。廣德乃當車免冠，頓首諫曰：「陛下宜從橋上。」帝曰：「大夫冠。」廣德曰：「陛下不聽臣，臣自刎頸以血污車輪，陛下不得入宗廟矣。」帝不悅，先驅光祿大夫張猛前曰：「臣聞主聖臣直。乘船危，從橋安，聖主不涉危，不履虛，御史大夫言可用。」上曰：「曉人不當如此。」乃從橋。
又曰：劉向爲宗正時，西域都護甘延壽、副校尉陳湯，矯制發胡、漢兵四萬攻郅支單于，斬首傅送京師，名王已下千五百一十八級，生虜百四十五人，降虜千餘人。上議其功，丞相匡衡、石顯等，皆以延壽與湯擅興師矯制，幸得不誅，不宜加爵土，上欲從之。向乃上疏極諫，文多不載。於是上乃赦湯與延壽等矯制罪，封延壽爲義城侯長水校尉，湯爲關內侯，食邑各三百戶。
又曰：貢禹，字少翁，琅琊人。累爲諫議大夫。時歲不登，郡國多困，禹乃進諫曰：「今關東諸道，禾稼不稔，江淮浙右，人民流離，父子不保。願陛下蠲賦稅常貢，減太官之食，去角蚳諸戲，廢不急務役，速下詔命，以蘇疲人。」上悅之，遷禹爲御史大夫。禹自治憲司，數陳得失。又言：「官家奴婢十餘萬人，稅良民以給之，率脂膏以滑之，歲費鉅萬，於國無益，宜請免爲庶人。」從之。又奏：「武帝始臨天下，犯法者贖罪，入�者補吏，是以官私懼亂，盜賊幷起，玉石混雜，真僞不分。今欲興至理，致太平，宜除贖法，以進賢良，則天下治矣。」上大悅，行之。賜禹錢百萬。
又曰：劉輔爲諫議大夫。成帝欲立趙婕妤爲後，輔疏曰：「今陛下觸情縱欲，傾於卑賤之女，欲以母天下，豈不畏於天乎？」上怒，使掖庭中縛之。穀永等上書訟之，上乃減死。
又曰：谷永時成帝好微行不止。永乃諫曰：「陛下棄萬乘之至尊，樂家人之賤事，厭高美之尊號，好匹夫之卑業，使供衛之臣執干戈守其空宮，使公卿百僚不知陛下所在。忽有變，將奈社稷何？」帝斂容而止。
又曰：耿育。關內侯陳湯被讒奪爵，黜之敦煌郡。育上書諍曰：「陳湯昔年討絕域不羈之君，雪國家累年之恥，自古及今，安有比哉？今被讒黜，老棄敦煌，復爲遺虜所笑，誠可痛哉！至今奉使外夷者，未嘗不陳以郅支之誅夷以揚漢國之威稜，豈可以授人之功，棄人之身，開幸門路，快讒佞者乎？」帝遂詔湯還京師，復舊爵。
又曰：鄭崇，字子游，高密大族。哀帝時爲尚書僕射，數見諫諍，陳得失。每奏事，嘗曳革履，上笑曰：「我識鄭尚書履聲。」崇每以董賢貴寵過度陳諫，由是得罪。上因責崇曰：「君門如市，何乃欲禁切主上用人乎？」崇曰：「臣門如市，臣心如水矣。」
又曰：朱雲，成帝封諸舅王鳳等五人同日爲侯，傾壞朝政，京兆尹王章以直言見誅，安昌侯張禹以違任事。�爲槐里令，頗銜之。乃諫曰：「今朝廷大臣，上不能匡君，下不能益人，皆尸祿耳，不可以事君。臣請尚方劍，斷佞臣頭一人以勵其餘。」上問曰：「誰也？」�曰：「張禹。」上大怒，曰：「小臣居下訕上，庭辱師傅，罪死不赦！」御史將下，雲攀折殿檻，大呼曰：「臣願得從龍逢、比干游於地下，免事桀紂之主，死不恨矣！」將軍辛慶忌叩頭流血，極諫得免，所司理檻。帝曰：「勿理，以旌直臣。」
又曰：王弘爲侍中，哀旁寵董賢，爲大司馬衛將軍事。是時，賢年二十二，上置酒與賢父親屬宴飲。上放酒，從容視賢而笑曰：「吾欲法堯禪舜何如？」時弘在坐，進諫曰：「昔周成戲以桐葉封弟叔虞於晉，周公入曰：天子無戲言耳。今天下乃高帝之天下，非陛下之天下也。陛下以藩王入奉嗣孝成皇帝，後當承宗廟傅子孫於無窮，豈得以戲言將高祖社稷輸人耶？」上默然不悅。終以失旨貶爲郎署。
又曰：郅都，景帝時爲中郎，敢直諫，面折大臣於朝。嘗從上入上林，賈姬在厠，野彘入厠，上目郅都，不行。上欲自持兵救賈姬，都伏上前曰：「一姬死，更一姬進，天下所少，寧賈姬乎？陛下縱自輕，奈宗廟太后何？」上還，彘亦不傷賈姬。太后聞嘉之，賜都金百斤，上亦賜金百斤。
又曰：梅福上書諫成帝曰：「天下民有上書求見者，輒使詣尚書問其所言，諫可採取者，秩以升斗之祿，賜以一束之帛。若此，天下之士發憤懣，吐忠言，嘉謀日聞於上，天下條貫，國家表里，爛然可睹矣。」
又曰：哀帝時杜欽諫曰：「臣聞非仁無以廣施，非義無以正身。今漢承周秦之弊，宜抑文上質，表實去僞。臣竊有所憂，言之怫心逆旨，不言則增漸日長，爲禍不細。」
《續漢書》曰：張子孝，平陵人。性矜嚴，非禮不動。遇妻子若嚴君，三輔以爲儀錶，人或謂之詐。子孝曰：「我誠詐也。人皆詐惡。我獨詐善，不亦可乎！」爲光祿諫正，常乘白馬。上每有異政，輒言白馬生且復諫矣。
又曰：吳祐，字季英，陳留人。父恢，南海太守佑年十二，隨恢到官，欲以青簡寫尚書章名，祐諫曰：「今君逾江湘，越五嶺，僻在海濱，風俗雖陋，然多珍玩，上爲朝廷所疑，下爲權戚所望。此章若成，載必兼兩。昔馬援以薏苡興謗，王陽以衣囊邀名。嫌疑之戒，願留意焉。」恢撫其背曰：「吳氏世不乏季子者。」
《後漢書》曰：陳蕃爲太尉。桓帝末，朝綱失序，封賞逾制，蕃上疏諫曰：「臣聞諸侯上象七曜，下應九土，以藩屏王室。高祖非功臣不侯，今寵臣以非義受邑，左右以無材傅賞，守位不料其德，列土那紀其功，乃至一門之內侯者數人，後宮之中數千采女，肉食錦衣、脂油粉黛不可勝計。鄙諺曰：盜不入五女之門，以貧人家也。今後宮之女豈不貧以人國乎？且聚而不禦，必生憂怨之感，以致兵革水旱之因也。」上知之而不能用，爲佞所害。
又曰：申屠剛，字巨卿，茂陵人。累遷尚書令。帝嘗欲出遊，剛以隴蜀未平，不宜宴逸。諫不聽，乃以頭軔乘輿，帝遂止。
又曰：王尊爲隗囂將，世祖遣來歙往諭之，囂不從命而執之，欲殺害。尊諫曰：「臣聞爲國者慎器與名，吻家者畏怨重禍，慎名器則下服其命，輕怨禍則上受其殃。今將軍遣子質漢，內懷他志，名器逆矣，而更謀誅其使，怨禍結矣。古者烈國兵交，使在其間，所以兵貴和而不任戰者，何況承王命藉重質而犯之哉！且來歙雖單車遠使，而漢帝之外兄，害之無損於彼，滅之有害於吾。昔宋執楚使者，有折骸易子之禍，小國猶不辱，況萬乘之主乎？」遂不敢害，以禮遣之。
又曰：張敏，字伯達，河間莫阝人。累爲尚書，建初中，有侮辱人父者，而子殺之，肅宗貸其死刑，時定其議，敏議曰：「夫死生之決，宜從上下，猶天之四時，有生有死。若開相容恕，著之爲定法者，則是故設奸萌，生長罪隙。今欲趨生，反開殺路，一人不死，天下受弊。記曰：利一害百，民去其郭。王者承天地，順四時，法聖人，從經律。願陛下留意下民，考尋利害，天下幸甚。」從之。
又曰：爰延，字季平，外黃人。性質直，遷侍中。帝游上林苑，從容問延曰：「朕何如主也？」對曰：「爲漢中主。」帝曰：「何與言之？」對曰：「尚書令陳蕃任事即治，中常侍豫政則亂，是以知陛下可與爲善，可以爲非。」帝曰：「嗚呼，昔朱雲庭折欄檻，今侍中面稱朕過，何代無奇人哉？敬聞命矣。」
又曰：杜根，字伯堅，潁川人。永初玄年，爲郎。時和喜鄧後臨朝，權在外戚。根以安帝年長，宜親政事，與同舍郎上書直諫。太后大怒，令盛根於囊，殿上武士撲殺之。執法者以根素知名，私語行事人使不加力，既而載出，根得蘇。太后使人檢覆，根詐死，三日，目中生蛆，因得免。
又曰：李�，字行祖，甘陵人，爲白馬令。衆災頻降，�素剛直，憂國將危，乃露布上書直諫。帝怒，遂下黃門北寺獄，五官掾杜衆傷�以忠諫獲罪，上書願與�同日死。詔下廷尉，皆死獄中。
又曰：陳琳爲丞相府主簿。靈帝時，朝綱失序，政在宦官，尚書何進謀於袁紹曰：「晉趙鞅興晉陽之甲，誅君側之惡，今閽竪弄權，可謂蔓草也，盍萌而剃之。」琳諫曰：「《易》稱即鹿無虞，諺有掩目捕雀。夫微物尚不可欺以得志，況國之大事，其可以詐立乎？今明公總皇威，權兵要，龍驤虎步，高下在心，此猶鼓洪爐而燎毛�耳！夫違經合道，天人所慎，而反委釋利器，更徵外助，大兵聚會，強者爲雄，所謂倒持干戈，授人以柄，功必無成，爲禍階矣。」進不聽。遂召前將軍太原守董卓，卓未至，卒爲禍亂，而進亦爲宦官所殺。
又曰：銚期重於信義，在朝廷，憂國憂主，其有不得於心，犯顔諫爭。帝嘗輕與期門近出，期頓首車前曰：「臣聞古今之戒，變生不意，誠不願陛下微行數出。」帝爲之回輿而還。
又曰：桓帝時，有上書宜改鑄大錢，劉陶上議曰：「伏讀鑄錢之詔，平輕重之義，蓋以爲當今之憂，不在於貨，在於民饑。竊見比年來，良苗盡於蝗螟之口，杼柚空於公私之求，野無青草，室如懸罄，所急朝夕之餐，所患靡鹽之事，豈謂錢之銖兩輕重哉？就使當今沙礫化爲黃金，瓦石變爲和玉，使百姓渴無飲，饑無食，雖皇羲之純德，唐虞之文明，猶不能以保蕭墻之內也。蓋人民可百年無貨，不可一朝有饑，故食爲至急也。」
又曰：劉陵，字孟高，豫章人。爲侍中。車駕出祠南郊，陵參乘，上起早升輿眠，陵跪曰：「陛下爲萬乘之主，升輿宜正立，雖早，嚴欲寢不當。上爲天地靈，下爲百姓觀睹。」上愧色曰：「敬受侍中斯言。」以後爲式，更自整頓。
謝承《後漢書》曰：延篤，字叔固。孝桓皇帝拜侍中，自在機密，常見進納。上數問政事得失，以經義古典，默諫帷幄，言不宣外。
又曰：李膺等黨事下獄，陳蕃上疏極諫，曰：「臣聞聖明之君，委心輔佐；亡國之主，諱聞直辭。故湯武雖聖，而興於伊、呂；桀紂迷惑，亡在失人。由此言之，君爲玄首，臣爲股肱，同體相須，共成美惡者。伏見前司隸校尉李膺、太僕杜密、太尉掾范滂等，正身無點，死心社稷。以忠忤旨，橫加考案，或禁錮閉隔，或死徙非所。杜塞天下之口，聾盲一世之人，與秦焚書坑儒，何以爲異？臣位列台司，憂深責重，不敢尸祿惜生，坐觀成敗。如不蒙采錄，使身首分裂，異門而出，所不恨也。」帝諱其言切，托以蕃辟召非其人，遂策免之。
又曰：陳蕃諫桓帝曰：「故皋陶戒舜無畋游，周公戒成王無般於游田。虞舜、成王猶有此戒，況德不及二主者乎！夫安平之時，尚宜直節，況當今之世，有三空之危哉！田野空，朝廷空，倉庫空，是謂三空。而兵戎未戢，四方離散，是陛下焦心毀顔，坐而待旦之時也。豈宜揚旗耀武，騁心輿馬之觀乎！」
