
《唐書》曰：高祖生長安，紫氣沖庭，神光照室，體有三乳，左腋下有紫志如龍。初有善相者史良言於高祖曰：「公骨法非常，必為人主。至於命也，非所敢知。」久之，史良復遇高祖，乃大驚曰：「骨法如舊，年壽之相頓異昔時。勿忘鄙言，願深自愛。」高祖心益自負。
又曰：隋尚食奉御郭弘道，字大寶，弘農華陰人也。性寬厚如愚而內敏。仕隋，曆通事舍人、滄州長史。煬帝時，徵為奉御。時高祖為殿內少監，深善之，亟相往來，情契愈暱。弘道善相，因言曰：「公天中伏犀，下相接於眉，此非人臣之相，願深自愛。」高祖取弘道銀盆，置之於地，引弓射之，謂弘道曰：「向言有驗，當一發中之。」既發，應弦而中。弘道曰：「願公事驗之後賜償金盆。」高祖大悅。
又曰：太宗年四歲時，忽有書生自言善相，詣高祖門曰：「公是貴人，有大貴子。」因目太宗曰：「龍鳳之姿，天日之表也。公之貴以此兒，後必由之而創功業，年將二十，必能濟世安民。」高祖聞其言甚懼，及書生辭出，使人捕，欲煞之以滅口，而不知所在。高祖以為神，陰彩濟世安民之義，遂以名焉。
又曰：乙弗弘禮，貝州高唐人也。隋煬帝居藩，召令相己。弘禮跪而賀曰：「大王骨法非常，必為萬乘之主，誠願誡之在德。」煬帝即位，召天下道術人，置坊以居之，仍令弘禮統攝。帝見海內漸亂，玄象錯謬，內懷憂恐，嘗謂弘禮曰：「卿昔相朕，其言己驗。且占相道術，朕頗自知。卿更相朕，終當奈何？」弘禮逡巡不敢答，帝迫之曰：「卿言與朕朮不同，罪當死。」弘禮曰：「臣本觀相書，凡人之相有類於陛下者，不得善終。臣聞聖人不相，故知凡聖不同耳。」自是帝常遣人監之，不得與人交言。
又曰：則天初在襁褓，袁天綱來弟中，謂其母氏曰：「惟夫人骨法，必生貴子。」乃召諸子令天綱相之，見元慶、元爽，曰：「此二子皆保家之主，官可至三品。」見韓國夫人，曰：「此女亦大貴，然不利其夫。」乳母時閉打天，衣男子之服，天綱曰：「此郎君子，神形爽徹，不易可知，試令行看。」於是步於床前，仍令舉目，天綱大驚曰：「龍睛鳳頸，貴人之極也。」更轉側視之，曰：「若是女，後當為天下之主也。」
又曰：乙弗弘禮善占相。初，泗州刺史薛大鼎隋時嘗坐事，沒為奴。貞觀初，與數人詣弘禮。次至大鼎，曰：「君奴也。欲何所相？」咸曰：「何以知之？」弘禮曰：「觀其頭目，貞是賊人，但不知余處何如耳？」大鼎有慚色，乃解衣視之。弘禮曰：「看面不異前言，占君自腰己下，當為方岳之任。」其占相皆此類也。貞觀末卒焉。
又曰：袁天綱，成都人也。尤工相朮，以大業元年至洛陽。時杜淹、王珪、韋挺就之相，天綱謂淹曰：「公蘭台成就，學堂寬博，必得親糾察之官，以文藻見知。」謂王曰：「公三亭成就，天地相臨，從今十年已外，必得五品要職。」謂韋曰：「公面似大獸之面，交友極誠，必得士友攜接，初為武職。」復語淹等：「二十年外，終恐三賢同被責黜，暫去即還。」淹尋遷侍御史，武德中為天策府兵曹文學館學士。王珪為太子中允。韋挺隋末與隱太子友善，後太子引以為率。至武德六年，俱配流州。淹等至益州，見天綱曰：「袁公洛邑之言則信矣，未知今日之後何如？」天綱曰：「公等骨法大勝往時，終當俱授榮貴。」至九年，被召入京，共造天綱。天綱謂杜公曰：「當即得三品要職，年壽非天綱所知。王、韋兩公在後，當得三品官，兼有年壽，然晚途皆不稱愜，韋公尤甚。」淹至京，拜御史大夫檢校吏部尚書。王珪尋授侍中，出為同州刺史。韋挺曆御史大夫，太常卿，貶授象州刺史。皆如天綱之言，大業末，竇軌客游德陽，嘗求問天綱，天綱謂曰：「君額上伏犀，貫玉枕，輔角又成，必於梁益州大樹功業。」武德初，軌為益州行台僕射，引天綱深禮之，天綱又謂軌曰：「骨法成就，不異往時之言。然目氣赤脈貫瞳子，語則赤氣浮面。如為將軍，恐多煞人，願深自戒慎。」武德九年，軌坐事被徵，將赴京，謂天綱曰：「更得何官？」曰：「面上家人坐仍未見動，輔角右畔光澤更有喜詩。至京必承恩還來此任。」其年，果重授益州都督。貞觀八年，太宗聞其名，召至九成宮。時中書舍人岑文本令視之，天綱曰：「舍人學堂成就，眉覆過目，文才振於海內。頭又生角，猶未大成。若得三品，恐是損壽之徵。」文本官至中書令，尋卒，其年。侍御史張行成、馬周同問天綱，天綱曰：「馬侍御伏犀貫腦，兼有玉枕文，背如負物，當富貴不可言。近古已來，君臣道合，罕有如公者。公面色赤，命門色暗，耳後骨不起，耳無根，只恐非壽者。」周后位至中書令兼吏部尚書，年四十八卒。謂行成曰：「公五嶽四瀆成就，下亭豐滿。得官雖晚，終居宰輔之地。」行成後至尚書右僕射。天綱相人所中，皆此類也。申國公高士廉嘗謂曰：「君更作何官？」天綱曰：「自知相命今年四月盡矣。」果至是月而卒。
又曰：劉仁軌初為陳倉尉，相工袁天綱謂曰：「君相當位鄰台輔，年將九十。」後果如其言。
又曰：張憬藏，許州長社人。少工相朮，與袁天綱齊名。太子詹事蔣儼年少時常遇憬藏，因問祿命。憬藏曰：「公從今二年當得東宮掌兵之官，秩未終而免職。免職之後，厄在三尺土下。又經六年，據此合是死徵，然後當享富貴，名位俱盛。即又不合中夭，至六十一歲為蒲州刺史，十月三十日午時祿絕。」儼後皆如其言。嘗奉使往高麗，被莫離支困於地窖中，經六年然後得歸。及在蒲州，年六十一矣。至期，召人吏及妻子，與之告別云：「當死。」俄而有敕許令致仕左僕射。劉仁軌微時，常與鄉人靖思賢各齎絹贈憬藏以問官祿。憬藏謂仁軌曰：「公居五品要官，雖暫解黜，終當位極人臣。」仁軌後自給事中坐事，令白衣海東效力。固辭思賢之贈，曰：「公當孤獨客死。」及仁軌為僕射，思賢尚存，謂人曰：「張憬藏相劉僕射則妙矣。吾今己有三子，田宅自如，豈其言亦有不中也？」俄而三子相次而死，盡貨田宅，寄死於所親園內。憬藏相人之妙，皆此類。竟不仕，壽終。
又曰：高智周之少也，與來濟、郝處俊、孫處約同游，寓幼娠州，江都人石仲覽傾產以待之。嘗引相工視濟等，相工曰：「四人皆宰相也。而石氏不及見焉。然來早貴而末途屯躓，高晚達而最為壽考。夫速登者易顛，徐進者少患，天之道也。」仲覽貞觀末為兵部郎中，卒後濟等乃貴，皆如相工所言。
又曰：金梁鳳，不知何許人也。天寶十三載客於河西，善相人，又言玄象。時哥舒翰為節度使，詔入京師。斐冕為祠部郎中，知河西留後左武威。梁鳳謂冕曰：「玄象有變，半年間有兵起，郎中此時當得中丞，不拜中丞即得宰相，不離天子左右，大富貴。冕曰：「公乃狂言，冕何至此？」梁鳳曰：「有一日向東京，一日入蜀川，一日來朔方，此時公得相。」冕懼其言，深謝絕之。其後安祿山反，南犯洛陽，僭稱偽位。哥舒翰東守潼關累月，奏冕為御史中丞，追赴京。冕又詰曰：「事驗矣。」冕又問三日之兆，梁鳳曰：「東京日即自磨滅，蜀川日亦不能久，此間日何轉分明？不可說。」冕志之。即潼關失守，玄宗幸蜀。肅宗北如靈武，冕為之，勸成策立，改元為至德。。元年，冕果為中書侍郎平章事。冕奏之肅宗，召拜都水使者。梁鳳在河隴，謂呂曰：「判官骨相亦合得宰相，須得一大驚怖即得。」後至驛，責讓驛長榜之，驛吏武將，性粗猛，持弓矢突入射，再發，幾中面，逾牆得免。以報梁鳳，梁鳳曰：「此必入相。」逾年，以黃門侍郎知政事。梁鳳在鳳翔，李揆、盧允二人同見之，俱素服，自稱選人。梁鳳謂之曰：「公等並至清望官，那得雲無官。」揆、允以實對，梁鳳遣二人行，謂揆曰：「公從舍人即入相，一年內事。」謂允曰：「公好即是吏部郎中。」及克復兩京，揆自中書舍人知吏部侍郎事，入為中書侍郎平章事，乃以允為吏部郎中。其驗多此類。佯聾自以晦。後冕為右僕射兼御史大夫，成都尹劍南節度使有進止令，將梁鳳行。後病卒。
《後周史》曰：周玄豹者，本鄴人，少為僧。其師有知人之鑒，從游十餘年，苦辛無憚。師知其可教，遂傳其秘旨。既長，還歸俗。盧程寄褐嘗游於燕，與同志二人謁焉。玄豹退謂鄉人張殷袞曰：「適二君子明年花發，俱為故人。惟彼道士他年甚貴。」來歲，二子果零落於趙魏間。又二十年，程登庸於鄴下。
《周書》曰：師曠見太子晉曰：「汝聲輕浮，汝色赤火，色不壽。」王子曰：「後三年上賓於帝所，汝慎毋言，殃將及汝。」師曠歸，未及三年，告死者至。
《孔叢子》曰：魏安釐王問子順曰：「馬回之為人雖少文，鯁亮直，有丈夫大節也。吾欲以為相，可乎？」答曰：「知臣莫若君，何有不可？」至於亮直之節，臣未明也。聞諸孫卿，其為人也，長目而豕視者，必體方而心員。每以其法相人，千百不失。臣見回，然甚疑其目。王卒用之，三月，果詐得罪。
《金樓子》曰：宣修容善許負之朮，曾正會登樓，還語人曰：「太尉今年必當不濟。」時靜惠王尚康勝，或以為不然，曰：「行步向前，氣韻殊下。若其不爾，不復言相。」至其年末，靜惠王薨。及昭明入朝，又云：「必無詞立之相。」俄而，昭明薨。
《孫卿子》曰：古者有姑布子卿，今世之梁有唐舉，相人形狀顏色，而知其吉凶。世俗稱之。故相形不如論心，論心不如擇朮。形不勝心，心不勝朮。朮正而心從之，則形相雖惡而心朮善。無害為君子也；形相雖善而心朮惡，無害為小人也。
《符子》曰：楚成王生太子商臣，乃召楚之善相者相之。楚巫相之己，而言於楚王曰：「子吉矣，而王不吉。臣聞鴟梟者，食母而飛。非其子之不吉，但其母為之災。今太子非子之不吉，但其王為之災耳。」楚王怒而煞之。
《論衡》曰：世人固有身瘠而志立，體小而名高者，於聖則否。是以堯眉八彩，舜目重瞳，禹耳參漏，文王四乳。然則世亦有四乳者，此則駑馬一毛似驥耳。
又曰：宋臣有公孫呂者，長七尺，面長三尺，廣三寸，名震天下。若此之狀，蓋遠代而求，非一世之異也。使形殊於外，道合其中，名震天下，不亦宜乎？語云：「無愛而戚，憂必及之；無慶而歡，樂必還之。」此心有先動而神有先知，則色有先見也。故扁鵲見桓公，知其將亡，申叔見巫臣，知其竊妻而逃也。荀子以為，天不知人事邪？則周公有風雷之災，宋景有三次之福。知人事乎？則楚昭有弗之應，邾文無延期之報。由是言之，則天道之與相占，可知而疑，不可而尾。
