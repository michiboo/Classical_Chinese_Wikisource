
《唐書》曰︰貞觀二年，太宗謂侍臣曰︰「中書門下機要之司，擢才而居，任委實重，詔敕如有不便，皆須執論。比來惟覺阿旨順情，遂無一言諫諍者，豈是道理！若惟署敕行文書而已，人誰不堪！何須揀擇以相委付？自今已後，詔敕疑有不穩，必須執之。」
又曰︰來恆及弟濟，相次知政事，時以爲榮。初，濟父護兒在隋爲猛將，而恆、濟俱以學行見稱。時虞世南子昶，既無才術，曆將作少匠、工部侍郎，累居工作之司。濟初升相位，許敬宗嘆曰︰「士之登庸不系世業，履道則爲衣冠，失緒則爲匹庶。來護兒兒作宰相，虞世南男作木匠，忠賢文武固無種也。」
又曰︰杜景儉爲相，則天常以季秋內出梨花一枝示宰臣曰︰「是何祥也？」諸宰臣曰︰「陛下德及草木，故能秋木再花。雖周文德及行葦，無以過也。」景儉獨曰︰「謹按《洪範五行傳》陰陽不相奪倫，瀆之即爲災。又《春秋》雲︰冬無愆陽，夏無伏陰，春無淒風，秋無苦雨。今已秋矣，草木黃落而忽生此花，瀆陰陽也。臣慮陛下，布教施令有虧禮典。又臣等忝爲宰臣，助天理物，理而不和，臣之罪也。」於是再拜謝罪。則天曰︰「卿真宰相也。」
又曰︰武太后嘗召陸元方問以外事，對曰︰「臣備位宰相，有大事即奏，人間碎務，不敢以煩聖覽。」
又曰︰蘇味道遷鳳閣侍郎，同鳳閣鸞台，三品。味道善敷奏，多識台閣故事，然而前後居相位數載，竟不能有所發明，但脂韋其間，苟度取容而已。故時人號爲模稜手，以爲口實。
又曰︰宇文融既居相位，欲以天下爲己任，謂人曰︰「使吾居此數月，庶令海內無事矣。」於是薦宋璟爲右丞相，裴耀卿爲戶部侍郎，許璟先爲工部侍郎，甚允朝廷之望。
又曰︰牛仙客既居相位，獨潔其身，惟諾而已。所有錫賫皆緘封，不敢費之。百司或有所諮決，輒對曰︰「但依令式即可。若不依文，非所知也。」
又曰︰開元二十二年十一月制宰相兼官者，幷兩給俸祿。
又曰︰楊綰，素以德行著聞，質性貞廉，車服儉樸，居廟堂未數日，人心自化。御史中丞崔寬，劍南西川節度使寧之弟，家富於財，有別墅在皇城之南，池館台榭當時第一。寬即日潛遣毀坼。中書令郭子儀在邠州行營，聞綰拜相，座內音樂鹹散五分之四。京兆尹黎�以承恩，每出入，騶馭百餘，亦即日減損車馬，惟留十騎而已。其餘望風變奢從儉者不可勝數，其鎮俗移風若此。
又曰︰肅宗時，天下事殷而宰相不減，三四員更直掌事。若休沐，各在第。有詔旨出入，非大事不欲曆抵諸第。肅宗許令直事者一人，假署同列之名以進，遂爲故事。
又曰︰李峴爲黃門侍郎，同中書門下平章事，宰臣不於政事堂邀客。時海內多務，宰相元載等見中官宣傳恩詔至中書者，引之政事堂上，仍置榻坐焉。峴至，叱左右去其榻。
又曰︰柳渾與張延賞同在相位，延賞怙權矜已而嫉渾守正，俾其所厚謂渾曰︰「相公舊德，但節言於廟堂，則重位可久。」答曰︰「爲吾謝張相公︰柳渾頭可斷也，言不可絕。」自是竟爲延賞所擠，尋除右散騎常侍，罷知政事。
又曰︰柳渾爲相，而韓自浙西入覲，朝廷委政待之，至於調兵、食籠、鹽鐵、勾官吏髒罰、鉏豪強，兼幷上委仗焉。每奏事，或日旰，他相充位而已。公卿救過不能暇，無敢枝梧者。於省中榜吏至死。渾雖所引，心惡其專政，正色讓之曰︰「先相公狷察，爲相不滿歲而罷。今相公榜吏於省中至死，況省闥且非刑人之地，相公柰何蹈前非，行於今朝，專立威福？豈尊主卑臣之義也！」感悟，愧悔爲霽威焉。
又曰︰李晟之在鳳翔也，謂賓介曰︰「魏徵能直言極諫，致太宗於堯舜之上，真忠臣也，僕所慕之。」行軍司馬李叔度對曰︰「此搢紳儒者之事，非勛德所宜。」晟斂容曰︰「行軍失言！傳稱︰邦有道，危言危行。今休明之期，晟幸得備位將相，必有不可忍而不言，豈所謂有犯無隱知而不爲者耶！是非在人主所擇耳。」叔度慚而退。故晟爲相，每當上所顧問，必極言匪躬盡大臣之節。性沉默，未嘗泄於所親。
又曰︰閻立本爲右相，與左相薑恪對掌樞密。恪既歷任將軍，立功塞外；立本惟善於圖畫，非宰輔之器。故時人以《千字文》爲之語曰︰左相宣威沙漠，右相馳譽丹青。
又曰︰皇甫陰結權倖，以求宰相，崔群累疏其奸邪，嘗因對面論語及天寶開元中事。群曰︰「安危在出令，存亡系所任。玄宗用姚崇、宋璟，張九齡、韓休。李元叉，杜暹則理，用李林甫、楊國忠則亂。人皆以天寶十五年祿山自范陽起兵，是理亂分時；臣以爲開元二十年罷賢相張九齡，專任奸臣李林甫，理亂自此已分矣。用人得失，所系非小。」詞意激切，左右爲之感動。深銜之，而憲宗終用爲宰相。
又曰︰李絳爲相，同列李吉甫便僻，善逢迎上意。絳梗直，多所規諫，故與吉甫不協。時議者以吉甫通於承璀，故絳尤惡之。絳性剛訐，每與吉甫爭論，人多直絳。憲宗察絳忠正自立，故絳論奏多所允從。
又曰︰貞元九年，詔宰相以旬秉筆決事。初，至德中，宰相迭秉筆處斷，每十月一易，及賈耽、趙憬、陸贄、盧邁同平章政事，百寮其所關白，更相讓不言。於是奏議請旬秉筆者出應之，其後又請每日更秉其筆，迭以應事，皆從之。
又曰︰李藩拜門下侍郎時，王鍔領太原，用錢千萬賂貴倖，求兼相。藩與權德輿在中書，有密旨曰︰「王鍔可兼宰相，宜即擬來。」藩遂以筆塗兼相字，卻奏上雲「不可」。德輿失色曰︰「縱不可，宜別作奏，豈有以筆塗詔耶！」曰︰「勢迫矣！出今日，便不可止。日又暮，何暇別作奏！」事果寢。
又曰︰韓弘入朝，以宣武舊事，人多流言。其子公武以家財厚賂權幸及多言者，班列之中悉受其遺。俄而，父子俱卒，孤孫幼小。穆宗恐爲廝養竊盜，乃令中使至其家，閱其宅簿以付家老，而簿上具有納賂之所。惟於牛僧孺官側朱書曰︰某月日送牛侍郎物若干，不受，即付訖。穆宗按簿甚悅。居無何，議命相，帝首可僧孺之名。
又曰︰李程爲相，敬宗沖幼，好治宮室，畋游無度。欲於宮中營新殿，程諫曰︰「自古聖帝明王以慈儉化天下，陛下在諒暗之中不宜興作，願以瓦木回奉園陵。」上欣然從之。
又曰︰文宗問宰相曰︰「天下何由太平，卿等有意於此乎？」牛僧孺奏曰︰「臣等待罪輔弼，無能康濟，然思太平亦無象。今四夷不至交侵，百姓不至流散，上無淫虐，下無怨ゥ，私室無強家，公議無壅滯，雖未及至理，亦謂小康。陛下若別求太平，非臣等所及。」既退，至中書，謂同列曰︰「吾輩爲宰相，天子責成如是，安可久處茲地邪！」旬日間，三上章請退，不許。
又曰︰韋處厚爲相時，文宗勤於聽政，然浮於決斷，宰臣奏事得請，往往中變。處厚常獨論奏曰︰「陛下不以臣等不肖，用爲宰相，參議大政。凡有奏請，初蒙聽納，尋易聖懷。若出自宸衷，即示臣等不信；若出於橫議，臣等何名鼎司。且裴度元勛宿德，曆輔四朝，孜孜竭誠，人望所屬，陛下固宜親重，竇易直良，厚忠事先朝，陛下固當委信。微臣才薄，首蒙陛下擢用，非出他門。言既不從，臣宜先退。」即趨下再拜陳乞。上矍然曰︰「何至此耶？卿之志業，朕素自知，登庸作輔，百職斯舉，縱朕有所失，安可遽辭以彰吾薄德！」處厚謝之而去，出延英門，復令召還，謂曰︰「凡卿所欲言，幷宜啓諭。」處厚因對，彰善癉惡，歸之法制，凡數百言。又言裴度勛高望重，爲人盡心切直，宜久任，可以壯國威。帝皆聽納。自是宰臣敷奏，人不敢橫議。
又曰︰文宗朝宰臣楊嗣復因對奏曰︰「使府判官，令人數猥多，徒有糜費，臣欲條疏。」上曰︰「莫限及才人否。」嗣復曰︰「有才人自別，但澄去滓弊者，菁華自出。」上曰︰「蕭復爲相，難言者必言，貞元之名相也，卿其志之。」
又曰︰宋申錫爲相，尤以公廉爲己任，四方問遺，悉無受者。既被罪，爲有司驗劾，多獲其四方受領所還問遺之狀，朝野爲之嘆息。
又曰︰宋申錫以漳王事。申錫既被罪，怡然不以爲意，自中書歸私第，止於外廳，素服以俟命。其妻出，謂之曰︰「公爲宰相，人臣位極於此，何負天子反乎？」申錫對曰︰「吾自書生被厚恩，擢相位，不能鋤去奸亂，反爲所羅網，夫人察申錫豈反者乎？」因相與泣下數行。
又曰︰李德裕父吉甫，年五十一出鎮淮南，五十四自淮南復相。今德裕自鎮南復入相，一如父之年。
又曰︰會昌元年，中書奏請依姚璹故事，宰臣每月修《時政記》送史館，從之。
又曰︰宣宗時，魏謨爲相，奏曰︰「臣無夔契之才，驟叨夔契之任，將何以仰報鴻私？今邊戍粗安，海內寧息，臣愚所切，陛下未立東宮，俾正人傅導以存副貳之重。」因泣下，上感而聽之。先是，累朝人君不欲人言立儲貳，若非人主已欲，臣下不敢獻言。宣宗春秋高，嫡嗣未辦，作相之日，率先啓奏，人士重之。
又曰︰曹�霍與畢П俱以儒術進用，幷居相位，廉潔貞苦，君子多之，稱爲曹畢。
又曰︰蕭遘與王鐸幷居相位，帝常召宰相，鐸年高，升階足跌，踣勾陳中，遘旁掖起。帝目之，喜曰︰「輔弼之臣和，予之幸也。」謂遘曰︰「適見卿扶王鐸子，喜卿善事長矣。」遘對曰︰「臣扶王鐸，不獨司長。臣應舉歲，鐸爲主司，以臣中選門生也。」上笑曰︰「王鐸選進士，朕選宰相，於卿無負矣！」遘謝之而退。
