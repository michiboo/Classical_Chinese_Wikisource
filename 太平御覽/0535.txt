
《禮記·王制》曰：有虞氏養國老於上庠，養庶老於下庠。夏後氏養國老於東序，養庶老於西序。殷人養國老於左學，養庶老於右學。周人養國老於東膠，養庶老於虞庠。
又《學記》曰：古之教者，家有塾，黨有庠，術有序，國有學。〈術當爲遂。萬二千五百家爲遂也。〉
《五經通義》曰：三王教化之宮，總名爲學。夏爲學校。校之言教也。殷爲庠，周爲序，周家又兼用之，故鄉爲庠，里爲序，家爲塾。
《白虎通》曰：鄉曰庠，里曰序。庠者，禮儀也；序者，序長幼也。
《漢書》曰：鄉序庠置《孝經》師一人。
又《儒林傳》曰：三代之道，鄉里有教，夏曰校，殷曰庠，周曰序，所以勸善懲惡也。
《南史》曰：梁武帝修建庠序，別開五館。其一館在袁憲宅西。憲常招引諸生，與之談論新義，出人意表，同輩咸嗟服焉。
《禮記·月令·仲春》曰：是月也，命樂正習舞。〈爲將釋奠。〉上丁釋奠於國學，〈釋謂置也。謂置牲幣之奠於文宣王。〉天子及公卿、諸侯、大夫親往視之，〈觀其禮也。〉命有司上戊釋奠於太公廟。〈亦用牲幣之奠。〉
又《月令·仲秋》曰：是月也，命樂正習吹，〈春夏尚舞，秋冬尚吹，習之爲將釋奠。〉上丁釋奠於國學，天子乃率公卿、諸侯、大夫親往視之，〈禮儀同仲春。〉是月也，命有司上戊釋奠於故公廟。〈禮儀同仲春。〉
又《文王世子》曰：凡始立學，必先釋奠於先聖先師。及行事，必用幣。天子親學，大昕鼓懲，所以警衆也。
《晉書·禮志》曰：昔武王入殷而封先代之後，蓋追思其德也。孔子大聖，終於陪臣，未有封爵。至漢元帝時，孔霸以帝師號褒成侯，奉孔子後。魏黃初三年，以議郎孔羨爲宗聖侯，奉孔子祀。魏齊王正始二年，使太常釋奠，以太牢祀孔子於辟雍，以顔回配。
《宋書·禮志》曰：魏齊王正始中，每講經，使太常釋奠先聖先師於辟雍。晉惠帝、明帝之爲太子，及湣懷太子講經竟，幷親釋奠於太學。太子進爵於先師，中庶子進爵於顔淵。成、穆、孝武三帝亦皆親釋奠。
又《禮志》曰：元嘉二十二年，太子釋奠，采晉故事。官有其注，祭畢，太祖親臨學宴會，太子以下悉預。
《唐六典》曰：仲春上丁，釋奠於孔宣父，以顔回配焉，其七十二弟子及先儒幷從祀。仲秋之月亦如之。仲春上戊，釋奠於齊太公，以留侯張良配焉。仲秋之月亦如之。凡州縣皆置孔宣父廟，以顔回配。仲春上丁，州縣官行釋奠之禮，仲秋上丁亦如之。
《唐書》曰：開元七年十一月，以貢舉人將謁先師質問疑義，敕曰：「皇太子及諸子，雖年未志學，而道在尊師，宜行齒胄禮。」
又曰：開元七年，皇太子入國學，行齒胄禮，謁先聖。皇太子初獻，其亞獻、終獻幷以胄子。常侍褚無量開講《孝經》及《禮記·文王世子》篇。
又曰：歸崇敬議：春秋釋奠文宣王，祝板禦署北面揖，以爲其禮太重。按《大戴禮》師尚父授周武王丹書，武王東面而立。今置祝板，請准武王東面之禮，輕重庶得其中。晉博士成洽議曰：「釋典奉先師惟皇太子，業終乃禮，不然則廢。」
晉《尚書大事》曰：尚書符太常曰：「按洛陽圖宮南自有太學，國子、辟雍不相預也。舍辟雍以太學，辟雍便爲無事虛誕。漢魏舊事，皆言釋奠祠先聖於辟雍，未有言太學者。又咸和中，成皇帝釋奠於中堂之前臺中，故事亦曰辟雍。是爲漢魏之世初自兩立，至釋奠便在辟雍猶存。今廢辟雍而立二學，中興以來相違。」太常王彪之答：「魏帝齊王使有司釋奠於辟雍，此是魏之大事，非晉書舊典。太始、元康釋奠太學，不在辟雍；太始五年、元康五年二行饗禮，皆於辟雍，不在太學。是則釋奠於太學，行饗於辟雍，有晉已行之，准也。中朝有辟雍，猶在太學，況無辟雍，惟有太學，更當不在太學乎！」宰相從太常所答。
晉范堅書問馮懷曰：「漢氏以來，釋奠先師惟仲尼，不及公旦，何也？」馮答曰：「若如來談，亦當憲章堯、舜、文、武，豈惟周旦乎！」
摯虞《釋奠頌》曰：如彼泉流，不盈不運。講業旣終，禮師釋奠。升觴折俎，上下惟善。邕邕其來，肅肅其見。
《鍾離意別傳》曰：意爲魯相，修孔子廟。孔子教授堂下，床首有懸瓮，意召守廟孔訢問曰：「此何等瓮？」訢曰：「夫子瓮。背有丹書，自夫子亡後，無敢發者。」意乃發，索得書焉。
《宋書·禮志》曰：晉清河人李遼表曰：亡父先臣回綏集邦邑，歸誠本朝，以太元十年遣臣奉表，路經闕里，過覲孔廟，庭宇傾頽，軌式頽圮，萬世宗匠，忽焉淪廢，仰瞻俯慨，不覺涕流。旣逵京輦，表求興復聖祀，修建講學。至十四年，奉被明詔，采臣鄙議，敕兗州魯郡准舊營飾。
《北齊書》曰：天保元年，詔封崇聖侯邑一百戶，以奉孔子之祀，幷下魯郡，以時修治廟宇，務盡褒崇之至。
《唐書》曰：武德中，制祠典，釋奠於太學，以周公爲先聖，孔丘配饗。房玄齡及朱子奢議雲︰公旦、尼父俱是聖人。庠序置奠，本緣夫子。故魯宋至於梁陳，爰及隋大業故事，皆以孔丘爲先聖，顔回爲先師，歷代所行，古今通允。請停祭周公，升夫子爲先聖，以顔回配饗。
又曰：上元中制曰：定禍亂者必先於武德，極生靈者諒在於師貞。周武創業，克寧區夏，惟師尚父，實佐興王。況德有可師，義當禁暴，稽諸古昔，爰崇典禮，太公望可追封爲武成王。有司依文宣王置廟，擇古今名將，置亞聖及十哲，享祭之典，一同文宣。
又曰：開元十九年，始於兩京置齊太公廟，以張良配。上元初，特加封太公爲武成王，以歷代名將從其祀。然有其制而未之行，祠宇日荒。至是，宰臣盧杞、京兆尹盧甚以盧者齊之裔，乃鳩其裔孫若盧、崔、丁、呂之族，合錢以崇飾之。請復舊典，兼擇自古名將，如孔門十哲，皆配饗。詔下史官，乃定張良、穰苴、孫武、吳起、樂毅、白起、韓信、諸葛亮、李靖、李勣配焉。
《禮記·祭義》曰：食三老、五更於太學，天子袒而割牲，執醬而饋，執爵而酳，所以教諸侯之悌也。
蔡邕《月令章句》曰：五更當爲五叟。叟，長老之稱也。其字似更，書有轉誤，嫂字，女傍叟，今皆以爲更矣。
《孝經援神契》曰：天子親臨辟雍，尊事三老，兄事五更。三者，道成於三；五者，訓於五品。言其能以善道改已也。三老、五更，皆取有妻、男女完具者。
《續漢書》曰：三老、五更玉杖，長九尺，端以鳩爲飾。鳩者，不噎之鳥，欲老人之不噎也。
華嶠《後漢書》曰：熙平中，天子引袁逢爲三老，賜玉仗。
應劭《漢書》曰：天子父事三老，兄事五更。天子親割，三公設幾，九卿正履。
《魏志》高貴鄉公詔曰：夫養老興教，三代所以樹風化、垂不朽也。必有三老、五更，以崇至敬，乞言納誨，著在惇史，然後六合承流，下觀而化。宜妙揀德行，以充其選。關內侯王祥，履仁秉義，雅志淳固；關內侯鄭小同，溫恭孝友，師禮不忒。其以祥爲三老，小同爲五更。車駕親率群司，躬行古禮焉。
王隱《晉書》曰：王祥字休徵。魏帝高貴鄉公入學，命祥爲三老。祥南面几杖，以師道自居。帝北面乞言。祥於是陳明王聖帝之軌，君臣政化之要，俯以訓帝。於時百辟卿士聞其格言，莫不砥礪。
《後魏書》曰：孝文帝以前司徒尉元爲三老，前鴻臚卿游明根爲五更。皇帝再拜肅拜五更，乞言畢，乃賜步輓一乘，詔曰：「三老可給上公之祿，五更可食九卿之俸。」
《後周書》曰：高祖保定三年，乃下詔集太保燕公爲三老。
又曰：武帝以太傅燕國公于謹爲三老，賜延年杖；太師宇文護設幾，司寇豆盧寧正舄。
又曰：孝閔踐祚，于謹以年老乞骸骨，詔報不許。有司宜斷表啓，遂詔謹爲三老。有司具禮，擇日，又賜延年杖。高祖幸太學以食之。三老入門，皇帝迎拜門屏之間，三老答拜。有司設三老席於中楹，南向。太師晉公護升階，設幾於席。三老升席，南面，憑几而坐，以師道自居。大司寇楚公寧升階正舄。皇帝升立於斧扆之前，西面，有司進饌，皇帝跪設醬豆，親袒割。三老食訖，皇帝又親跪受爵以酳。有司徹訖，皇帝北面立，訪道。三老乃起，立於席後。皇帝曰：「猥當天下重任，自惟不才，不知政治之要，公其誨之。」三老答曰：「木受繩則正，後從諫則聖。自古明王聖主，皆虛心納諫以知得失，天下乃安。惟陛下念之。」又曰：「爲國之本，在守忠信。是以古人云去食去兵，信不可失。國家興廢，莫不由之。願陛下守而勿失。」又曰：「治國之道，必須有法。法者，國之綱紀。綱紀不可不正，在於賞罰。若有功必賞，有罪必罰，則爲善者日益，爲惡者日止；若有功不賞，有罪不罰，則天下善惡不分，人無所措手足矣。」三老言畢，皇帝再拜受之。三老答拜焉。禮成而出。
《隋書》曰：後齊仲春令辰陳養老禮。先一日，三老、五更齊於國學，皇帝進賢冠、玄紗袍至辟雍，入總章。堂列宮懸，王公已下及國老名定位。司徒以羽儀、武賁、安車迎三老、五更於國學，幷進賢冠、玄服、黑舄、素帶。國子生黑介幘，青衿單衣，乘馬從之。至，皇帝釋劍執班，迎於門內。三老至門，五更去門十步，則降車以入。皇帝拜，三老、五更攝齋答拜。皇帝揖進，三老在前，五更在後，升自右階，就筵。三老坐，五更立。皇帝升堂，北面。公卿升自左階，北面。三公授几杖，卿正履，國老、庶老各就位。皇帝拜三老，群臣皆拜，不拜五更。乃坐。皇帝西向，肅拜五更，進珍饈酒食，親袒割，執醬以饋，執爵以酳。以次進五更。又設酒醴於國老、庶老。皇帝升御坐。三老乃論五孝六順、典訓大綱。皇帝虛躬請受。禮畢而還。又都下及外州人年七十已上，賜鳩杖、黃帽。
