
崔鴻《十六國春秋·後秦錄》曰：姚弋仲，南安赤亭羌人也。其先有虞氏之苗裔。昔夏禹封舜少子於西戎，世爲羌長。其後燒當雄於洮罕之間，當七世孫填虞。虞九世孫遷那率種人內附，漢朝嘉之，假西羌校尉、歸順王，處之赤亭。那玄孫柯迥，魏假綏戎校尉、西羌都督。回生弋仲，少而聰猛，英果雄毅。永嘉之亂，戎夏隨之數萬，自稱雍州刺史、護羌校尉、扶風公。
劉曜以弋仲爲平西將軍。石虎廢石弘自立，仲稱疾不賀。虎累召之，乃赴。太寧元年，拜侍中、征西大將軍。石祗稱尊號於襄國，以仲爲右丞相。石祗爲劉顯所殺，仲乃與燕連和。仲有子四十二人，誡諸子曰：「我死之後，汝歸晉家，竭盡臣節。」乃使使降晉。晉永和七年，拜仲使持節、六夷大都督、江北諸軍事、儀同三司、大單于，封高陵郡公。八年，薨，七十三。後仲屍柩爲苻生所得，生以王禮葬之於天水。萇稱尊號，追謚景元皇帝，廟號始祖，陵曰高陵。
崔鴻《十六國春秋·後秦錄》曰：姚襄，字景國，仲第五子。雄武多才藝，能明察，善撫納。士民愛敬之，鹹請爲嗣。仲以襄非長，不許。石祗僭號，以襄爲使持節、驃騎將軍，護烏丸校尉。晉遣使拜襄持節、平北將軍、幷州刺史、即丘縣公。
弋仲薨，率戶六萬南至滎陽。晉處襄於譙城，遣弟爲任，單騎度淮，見豫州刺史謝尚，一面交款，便若平生。楊州刺史殷浩憚其威名，遣謝萬討襄，逆擊破之。鼓行濟淮，屯於盱眙，朝廷大震。襄方軌引北，自稱大將軍、大單于。據許昌，自許遂攻洛陽，逾月不克。晉征西大將軍桓溫自江陵伐襄，溫至伊水，襄徹圍拒之，爲溫所敗。襄奔還洛陽，率數千騎奔於北山。百姓隨襄者四千餘戶。襄尋從北山將圖關中，進屯杏城，遣輔國將軍姚蘭略地畦城。符生遣符飛拒戰。襄率衆西引，與符堅戰於三原，爲堅所殺，時年二十七。萇稱尊，追謚魏武王。
崔鴻《十六國春秋·後秦錄》曰：姚萇，字景茂，仲之第二十四子。少聰哲，多權略，不修行業。兄襄爲符堅所殺，萇率諸弟降秦，符堅以爲揚武將軍、步兵校尉。潞川之戰有殊功，遷左衛將軍，累受幽州刺史。符堅伐晉，以萇爲龍驤將軍、督益梁二州諸軍事，謂曰：「朕本以龍驤建業，龍驤之號未曾假人，特以相授，山南之事一以委焉。」左將軍竇衛進曰：「王者無戲言，此不祥之衛也。」堅默然。
白雀元年，慕容泓起兵，堅遣子睿討之，萇爲睿司馬。既而，爲泓所敗，睿死。萇遣參軍薑協討罪，堅怒，殺之。萇懼，奔於渭北。歸者五萬餘家，鹹推萇爲盟主。自稱大將軍、大單于、萬年秦王，大赦，改元，稱制行事。二年六月，慕容沖入長安，司隸崔翼、尚書趙遷等數百人來奔。萇聞符堅在五將山，遣驍騎吳忠車騎圍之，萇自故縣如新平。吳忠執堅，送之。萇將求禪代，堅不許，慕容沖遣率騎大將軍尚書令高蓋來伐，戰於新平，大破之，蓋率麾下數千人來降。
建初元年，僭即皇帝位於長安，大赦，改年，國號大秦，改長安爲常安。追尊考仲景元皇帝，妣曰德皇后，興爲皇太子。秋七月，萇如安定。二年，徙秦州三萬戶於安定。七月，以太子興鎮長安。四年十月，立社稷於長安。六年，大敗符登於長安。七年三月，萇寢疾，遣鎮東姚碩德守長安，召太子興詣行在所。八年十月，萇如長安，至於新支堡，疾篤，輿疾而進。十二月，至長安，召太尉姚、僕射尹緯等，受遺詔輔政。萇曰：「吾氣力轉微，將不能復臨天下，卿等善相吾子。」謂興曰：「有毀此諸人者，慎勿受之。汝撫骨肉以仁，接大臣以禮，待物以信，遇民以恩，四者既備，吾無恨矣。」庚子，薨於永安宮，年六十四。謚武昭皇帝，葬元陵，廟號太祖。
崔鴻《十六國春秋·後秦錄》曰：姚興，字子略，萇之太子。萇薨，秘不發喪。皇初元年，乃發喪行服。即天子位於槐裏，大赦，改元。七月，如涇陽，與符登戰，斬登。徙陰密三萬戶於長安。二年，以叔父緒爲晉王，征西將軍碩德爲隴西王，弟崇爲齊公，顯爲常山公。三年，以緒爲并、冀二州牧，鎮蒲阪。四年……（六年）二月，遣齊公崇伐洛陽。
弘始元年九月，大赦，改元。冬十月，克洛陽，以東平公紹爲都督山東諸軍事、豫州牧，鎮洛陽。四年五月，遣大將軍隴西王碩德率步騎六萬伐呂隆於涼州。先是，吐蕃傉〈內沃切〉檀據西平，沮渠蒙遜據張掖，李駿據敦煌，各制方域，共相侵伐。碩德從金城濟河，直趣廣武，徑蒼松，至隆城下。隆遣弟輔國超、龍驤邈等率衆拒碩德。碩德大破之，生擒邈。傉檀、蒙遜、李駿等各修表奉獻。九月，隆奉表請降。興答報嘉美，以隆爲鎮西將軍、涼州刺史、建康公。十一月，鳩摩羅什至長安。七年正月，興如逍遙園，引諸沙門聽什說佛經。九年，以太子泓錄尚書事。慕容超遣使稱蕃。十年，與魏通和，貢馬千匹。十一年，蜀譙縱遣使稱藩。
十六年五月，興疾於內寢，太子泓以兵屯東華門，侍疾於諮議堂。尚書令廣平公弼潛謀爲亂，招集數千人，持兵於第。興疾損，升前殿，百官鹹會，征虜劉羌泣曰：「陛下寢疾數旬，奈何忽有斯事！」興曰：「朕過庭無訓，諸子交惡，含恥胡顔，愧於四海。」興以弼文武兼才，未忍致法，免其尚書令，以公就第。十七年十二月，興疾重，廣平公弼告病不朝，集兵於第，興怒，乃收弼囚之。十〔八年〕二月，興疾甚，遣收廣平公弼第甲仗，還武庫。於是弼黨率甲仗攻端門，興力疾臨前殿，賜弼死。丁未，薨於前殿，年五十三。謚文桓皇帝，廟號高祖，墓曰偶陵。
崔鴻《十六國春秋·後秦錄》曰：姚泓，字元子，興之太子。興薨，即位，大赦，改爲永和元年，廬於諮議堂。訖葬，乃親庶政。
晉相劉裕來伐，遣冠軍檀道濟、龍驤王鎮惡入自淮肥。二年七月，劉裕次於陝城，泓次於灞上。裕至潼關，泓自灞上還軍，次於石橋。裕進據鄭城，泓遣姚裕屯兵宮中，將軍姚丕守渭橋，泓軍於逍遙園。丕爲晉所敗。泓自赴之，因丕之敗，遂相踐而退。泓與河間公裕等數百騎出奔於石橋。大將軍東平公贊聞泓之敗，率諸軍赴難。會泓於石橋，晉人已固青門〈一雲諸門，〉諸軍不得入，衆皆驚散。泓與河間公裕等詣裕請降，泓子彭城公伏念，年十二，謂泓曰：「陛下今雖降晉，劉裕待人無禮，終必不全，願自裁決。」泓憮然不答。念遂登宮墻自投而死。平原公璞、幷州刺史尹昭以蒲阪降晉。東平公率宗室子弟百餘人降於裕，裕盡殺之。九月，裕至長安，送泓於建康市戮之，時年三十。建康百里之內，草木焦死。自姚萇白雀元年，歲在甲申，至於是歲，歲在丙辰，三十有三歲。
崔鴻《十六國春秋·蜀錄》曰：李特，字玄休，巴西宕渠人。其先廩君之苗裔。秦併天下，以爲黔中郡，薄賦其人口，歲出錢四十。巴人謂賦爲賨，遂因名焉。及高祖爲漢王，始募賨民平定三秦，既而不願出關，求還鄉里。高祖以其功，復同豐、沛，更其地爲巴郡。土有鹽漆之利，民用殷阜，俗性剽勇，又善歌舞。高祖愛其舞，詔樂府習之，今巴渝舞是也。其後繁昌，分爲數十姓。及魏武克漢中，特祖父虎歸魏，魏武嘉之，遷略陽，拜虎等爲將軍。內徙者亦萬餘家，散居隴右諸郡及三輔、弘農。所在號爲巴人。虎子慕爲東羌獵將，慕凡有五子：輔、特、庠、流、驤。特身長八尺，雄武善騎射，沉毅有大度。元康中，氐齊萬年擾亂，天水、略陽、扶風、始平諸郡皆被兵寇。民頻歲大饑，流移就穀，相與入漢川者數萬家。特至劍閣，顧盼險阻，曰：「劉禪有如此地而面縛於人，豈非庸才耶！」同移者閻彧〈音鬱〉等咸歎異之。
初，流民既至漢中，上書求寄食巴、蜀，朝廷從之。由是散在梁、益，不可禁止。元康九年，詔徵益州刺史趙廞〈音歆〉爲大長秋，以成都內史耿勝代廞。廞遂謀叛，有劉氏割據之志，勝率衆入州，廞遣衆迎之，戰於西門，勝敗走，廞獲煞之。廞自稱大將軍、益州牧。時李庠與兄弟及李合、任回等以四千騎歸廞，廞以庠爲威寇將軍，使斷北道。庠素東羌良將，曉兵陣，軍部肅然。廞惡其齊整，煞之，復以特爲督將。特兄弟既怨廞，引兵歸綿竹。廞恐朝廷討己，遣長史費遠、犍爲太守李苾督萬餘人斷北道，次綿竹之石亭。特密收合得七千餘人，夜襲遠軍，遠軍大潰，因放火燒之，死者十八九。進攻成都。廞聞兵至，驚懼不知所爲。李苾等夜斬關走出，文武盡散。廞獨與妻子乘小船走至廣都，爲其下人朱竺所殺。
先是，梁州刺史羅尚聞廞叛，上表稱廞非雄才，又蜀人不願爲亂，事終無成，願欲征之。惠帝遣尚爲平西將軍、益州刺史，率七千餘人入蜀。特等聞尚來，甚懼，使弟驤於道奉迎，並貢寶物。尚甚悅。
冬十月，六郡流人推特行鎮北將軍，承制封拜，其弟流行鎮東將軍，弟驤驍騎將軍，少子雄爲前將軍，以相統領。進兵攻尚於成都。尚頻爲特所敗，乃阻長圍，緣水作營，自都安至犍爲七百里，與特相距。大安二年，都下推特爲大將軍，改元爲建初元年。益州從事任明說尚曰：「特既凶逆，侵暴百姓，又分人散衆在各村堡，驕怠無備，是天亡之時也。可告諸村密刻期日，內外擊之，破之必矣。」尚從之。遣大衆奄襲特營，尚出逆戰，到官桑，特軍敗績，死之。雄稱成都王，追謚景王。及稱尊號，追尊曰景皇帝，廟號始祖。
崔鴻《十六國春秋·蜀錄》曰：李流，字玄通，特第四子也。少好學，便弓馬。東羌校尉何攀稱流有賁育之勇，舉爲東羌校尉。平趙於成都，晉朝論功，拜奮威將軍，封武陽侯。建初元年，特既見殺，流自稱大將軍、益州牧。九月，流疾篤，謂諸將曰：「驍騎高明仁愛，識量多奇，固足以濟大事，然前軍〈李雄也〉英武，殆天所相，可共受事於前軍，以爲成都王也。」遂薨，年五十六。諸將共立雄爲主。雄稱尊號，追謚流秦文王。子龍嗣。
崔鴻《十六國春秋·蜀錄》曰：李雄，字仲俊，特第三子。母羅氏，夢雙虹自門升天，一虹中斷，既而生蕩。後羅氏汲水，忽然而寐，夢大虹繞其身，遂有孕，十四月而生雄。常言二子若有先亡，在者必大貴。蕩以李流世卒。雄身長八尺三寸，美容貌。相工相之曰：「此君將貴，其相有四：目如重雲，鼻如龜龍，口方如器，耳如相望。法爲貴人，位過三公不疑。」雄少以烈氣聞，識者皆器重之。特稱益州牧，以雄鎮梓潼，又拜前將軍。
流薨，雄稱大將軍、益州牧，治郫城。以西山范長生岩居穴處，求遵養之志，雄欲迎爲君。長生固辭曰：「推步太元，五行大會甲子，祚鍾於李，非吾節也。」建興元年十月，雄即成都王位於南郊，大赦，改元。約法七章。以叔父驤爲太傅，兄虎威爲太保。晏平元年三月，范長生乘素輿詣城，雄迎於大門，執版延坐，長生請雄對坐，即拜丞相，尊曰範賢。長生勸雄稱尊號。夏六月，僭即帝位，大赦，改年，國號大成。追尊父特爲景帝，母羅氏爲太皇后。十月，加丞相范長生爲天地太師之號，封西山侯。玉衡五年正月，立妻任氏爲皇后。八年四月，范長生卒，以其子侍中賁爲丞相。長生善天文，有術數，民奉之如神。十四年，立兄子班爲太子。二十四年五月，雄寢疾。六月丁卯，薨，年六十一。謚武皇帝，廟號太宗。十月，葬安都陵。太子班襲位。
崔鴻《十六國春秋·蜀錄》曰：李期字世運，雄第四子。聰惠好學，弱冠能屬文。雄甍，班即位。雄子車騎將軍越自江陽奔喪，以班非雄所生而嗣位，心不平。十月，因夜哭臨，越煞班於殯宮。班字世文，雄兄蕩第四子。雄妻任氏無子，養班爲子。越既殺班，於是矯太后令罪狀，謚戾太子，立期爲主。甲子，期僭即皇帝位。玉恆元年正月，大赦，改年，立妻閻氏爲後。四月，大將軍漢王壽率步騎一萬自涪向成都。期不虞至，預不設備，至即克城，屯兵宮門。殺相國建寧王越、尚書令景騫、尚書田袞等，廢期爲邛都公，幽之別宮。期自殺，年二十五。謚曰幽公。
崔鴻《十六國春秋·蜀錄》曰：李壽，字武考，特季弟驤之子。少尚禮容，敏而好學。雄奇其才秀，以爲足荷重任，封爲建寧王。既而期立，改封漢王，領梁州刺史，治涪城。壽見期兄弟十餘人幷有強兵，懼不自全，陰謀據成都，稱藩於晉。乃誓文武，得數千人，襲成都，克之，放兵虜掠，數日乃定。於是僭即皇帝位於南郊，大赦，改咸康四年爲漢興元年。追尊父驤獻皇帝。
三年六月，壽下書曰：「吳會遺燼，久逋天誅，今將太興百萬，躬行天罰。」九月，大閱，軍士七萬餘人，舟師溯江而上。過成都，鼓譟盈江，壽登城觀之。群臣以國小衆寡，江吳險遠，圖之未易，叩頭泣諫，乃止兵，人咸呼萬歲。十月，宴禮於太學，舉明經者封好學侯。四年，以太子勢領大將軍、錄尚書事。六年，分寧州興古、永昌、雲南、朱捉、越巂、河陽六郡爲漢州。四月，壽寢疾，常見李期爲祟。八月，薨，年四十。謚昭文皇帝，廟號中宗，葬安昌陵。
崔鴻《十六國春秋·蜀錄》曰：李勢，字子仁，壽之長子。身長七尺九寸，腰帶十四圍，善於俯仰，時人異之。壽既薨，僭即帝位，大赦，改元太和。元年正月，尊母閻氏爲皇太后，妻季氏爲皇后。
嘉寧二年，晉遣安西將軍、荊州刺史桓溫來伐，勢大發軍禦之。鎮東李位都逆往降。溫達成都之十里陌，勢衆自潰。三月，溫至城下，縱火燒其大城諸門。勢衆惶懼，無復固志。勢乃夜開東門，走九百里至晉壽，然後送降文於溫。尋輿櫬面縛軍門，溫解縛焚櫬，送勢及叔父福《載記》云：及弟福等十餘人於建康，晉封爲歸義侯。昇平五年，卒。
常璩，字道將，蜀成都人，少好學，著《華陽國志》十篇，序開闢以來，迄於李勢，皆有條理，云：「宕渠，古賨國。今有賨城。秦始皇時，有長人長五丈見宕渠。」秦史胡毋敬曰：「五百年外，其地必有異人爲大人者。」及雄之稱號，祖先出自宕渠，有識者皆以爲應之。譙周云：「我死後三十年，當有異人入蜀。」又著讖云：「廣漢城北有大賊，曰流曰特攻難得，歲在玄宮自相剋。」又惠帝之世，蜀童謠曰：「江橋頭，闕下市，成都北門十八字。」至是而應焉。李特以晉永和元年，歲在辛酉起兵，至勢嘉寧二年，爲晉永和三年，歲在壬戌而降晉，合四十七年。
