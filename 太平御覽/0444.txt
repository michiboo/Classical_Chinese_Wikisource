
《唐書》曰：王珪，幼孤，性雅淡，少嗜欲，志量沉深，能安於貧賤，體道履正，交不苟人。叔父頗，當時通儒，有人倫之鑒，嘗謂所親曰：「門戶所寄，惟在此兒耳。」
又曰：裴行儉，有人倫之鑒。自掌選及爲大總管，凡遇賢俊，無不甄采。每制敵摧凶，必先期捷日。時有後進楊炯、王勃、盧昭鄰、駱賓王幷以文章見稱，吏部侍郎李敬玄，盛爲延譽，引以示行儉，行儉曰：「才名有之，爵祿蓋寡。楊應至令長，餘幷鮮能令終。」是時，蘇味道、王勮未知名，因調選，行儉一見，深禮異之，仍謂曰：「有晚年子息，恨不見其成長。二公十數年當居衡石，願記識此輩。」其後相繼爲吏部，皆如其言。行儉嘗所引偏裨，有程務挺、張虔勖、崔知辯、王方翼、黨金毗、劉敬同、郭待封、李多祚、黑齒常之，盡爲名將，位至刺史、將軍者數十人。其所知賞，多此類也。
又曰：狄仁傑授汴州判佐。時工部尚書閻立本爲河南道黜陟使，仁傑爲吏人誣告，立本見而謝曰：「仲尼云：觀過知仁矣。足下可謂海曲之明珠，東南之遺寶。」薦授幷州都督府法曹。
又曰：張守珪儀形瑰壯，善騎射，性慷慨，有節義。時盧齊卿爲幽州刺史，深禮遇之，常共榻而坐，謂曰：「足下數年外必節度幽、涼，爲國之良將，方以子孫相托，豈得以僚屬常禮相期耶！」
又曰：李勉以故吏前密縣尉王晬勤幹，俾攝南鄭令，俄有詔處死，勉問其故，乃爲權幸所誣。勉詢將吏曰：「上方藉牧宰爲人父母，豈以謐稍而殺不辜乎！」即停詔拘晬，飛表上聞，晬遂獲宥，而勉竟爲執政所非，追入爲大理少卿。謁見，面陳王晬無罪，政事條舉，盡力吏也。肅宗嘉其守正，即日除太常少卿。王晬後以推擇拜大理評事、龍門令，終有能名，時稱知人。
又曰：李晟，德宗之幸山南，既入駱穀，謂渾瑊曰：「渭橋在賊腹內，兵勢懸隔，李晟可辦事乎？」瑊對曰：「李晟秉義執志，臨事不可奪，以臣計之，破賊必矣。」帝意始安。
又曰：楊嗣復，字繼之，僕射於陵之子也。初，於陵十九登進士第，二十再登博學弘詞科，調補潤州句容尉。漸西觀察使韓滉有知人之鑒，見之甚悅。滉有愛女，方擇佳婿，謂其妻柳氏曰：「吾閱人多矣，無如楊生貴而壽，生子必爲宰相。」於陵秩滿，寓居楊州而生嗣復。後滉見之，扶其首曰：「名位果逾於父，楊門之慶也。」因字曰慶門。竟如其言。
又曰《於邵傳》云：「樊澤嘗舉賢良方正，邵一見之於京師，謂樊將相之才也。不五年，擇爲節將。
又曰：李德裕與牛僧孺有隙。或以韋溫厚於牛僧孺，言於德裕，裕曰：「此人堅正中立，君子也。」
又曰：劉三復，長慶中李德裕拜浙西觀察使，三復以德裕禁密文臣，以所業文詣郡干謁，德裕閱其文，倒屣迎之，乃辟爲從事。
《後魏書》曰：《崔亮傳》云：「崔亮，字敬儒，清河東武城人也。時隴西季沖當朝任事，亮從兄言之於沖，沖與亮語，因謂亮曰：「比見卿先人《相命論》，使人胸中無復怵迫之嚙攏」沖奇之，延爲館客。沖謂兄子彥曰：「大崔生寬和篤雅，汝宜友之；小崔生峭整清徹，汝宜敬之。二人終將大至。」
《孔叢子》曰：魏安厘王問子順：「馬回之爲人，雖少文，然梗直，有丈夫之節，吾欲以爲相，可乎？」答曰：「知臣莫若君，何有不可？至於亮直之節，臣未之明也？」曰：「何故？」答曰：「臣聞諸孫卿，其爲人，長目而永視者，必體方而心圓，每以其法相人，千百不失。臣見回非不偉其體幹，然甚疑其目。」王卒用之，三月，王果以諂得罪。
《淮南子》曰：寧戚欲幹齊桓公，困窮無以自達。於是爲商旅，將牛車，暮宿於郭門之外，桓公郊迎客，夜爝火甚盛，從者甚衆。戚飯牛車下望，見桓公而悲，擊角而疾《商歌》。桓公聞之，扶其僕之手曰：「異哉，歌者非常人也！」命後車載之，賜衣冠。
《說苑》曰：楚令尹虞丘子，復相莊王，曰：「臣聞奉公行法，可以得榮，能淺行薄，無望上位。臣爲令尹十年矣，國故不治，獄訟不息，臣竊選國俊士孫叔敖，秀才多能，其性無欲，君舉而授之政，則國可使寧，而士民可使附。」莊王從之。虞丘子彩田三畝，號曰國老，以孫叔敖爲令尹。虞丘子家幹法，叔敖執而戮之。虞丘子喜曰：「叔敖果可使持正矣。」
《傅子》曰：劉備襲蜀，丞相椽趙戩曰：「劉備其不濟乎？拙於用兵，每戰每敗，奔亡不暇，何以圖人？」徵士傅斡曰：「劉備寬仁有度，能得人死力。諸葛亮達治知變，正而有謀，而爲之相；張飛、關羽勇而有義，皆萬人之敵，而爲之將：此三人者，皆人傑也。以劉備之略，三傑佐之，何爲而不濟也？」
《郭子》曰：冀州刺史楊淮，字彥清。二子喬、髦有識，俱總角爲成器。淮與裴頠、樂廣友善，遣見之。頠謂淮曰：「喬當及卿，髦小減也。」廣謂淮曰：「喬自及卿，髦尤精出。」淮笑曰：「我二兒之優劣，乃裴、樂之優劣。」議者皆許之。
又曰：王仲祖云：「真長知我，勝我自知。」
又曰：王渾妻鍾，生女甚賢明，令武子爲妹擇嘉婿，而未有其人。兵家子有才，欲以妻之，獨與母議。初不告，事定乃白母曰：「誠是地也，自可貴。」」要當令我見之。」於是，武子令此兵與群小雜處，使母帷察之。母曰：「刑衣者，汝可拔乎？」武子曰：「是。」母曰：「此才足以拔萃，然地寒，非長年不足展其才用，觀其形骨，恐不可與婚。」數年果死。
《呂氏春秋》曰：魏公叔痤疾，惠王往問之曰：「公叔之病甚矣，將奈社稷何？」對曰：「臣之禦，庶子鞅也，願王以國聽之。若不能聽，勿使出境。」王不應，出而謂左右曰：「豈不悲哉！以叔之賢，而今謂寡人以聽鞅，悖也。」公叔死，公叔鞅西遊秦，秦孝公聽之，秦果強，魏果弱。
《竹林七賢論》曰：山濤與阮籍、嵇康皆一面，而契若金蘭。濤妻韓氏嘗以問濤，濤曰：「當年可爲友者，惟此二人耳。」妻曰：「負羈之妻亦觀狐趙，意欲一窺之，可乎？」濤曰：「可也。」二人至，妻勸濤留之宿，□其酒食，夜穿牖而窺之。濤入曰：「所見何如吾？」妻曰：「君才殊不如也。正當以識度相友。」濤曰：「然，伊輩亦當謂我識度勝。」
《世說》曰：袁弘少貧，常爲人傭載運租。謝鎮西常夜泊舟江渚，清風明月，聞賈客舫上有詠聲，甚有情致，聽所詠詩，又所未嘗聞，嘆美不能已。即遣人委曲訊問，乃是袁弘自誦其《詠史》詩，遂厚相賞重。
又曰：郤太尉遺門生與王丞相書，求女婿，曰：「請往東齊中選之。」門生歸白郤云：「王家諸郎亦皆可然，聞覓女婿，咸自矜持，惟有一郎在東床上坦腹食，如不聞。」郤云：「此正嘉婿。」既而訪焉，乃逸少也。
又曰：顧和始爲楊州從事，月旦當朝，停車州門外。周侯詣丞相，曆和車邊過，和覓虱，夷然不動。周既過，返還，指顧心曰：「此中何所有？」顧擇虱如故，徐應曰：「此中最是難量地。」周侯既入，語丞相曰：「卿州吏有一令僕才。」
《語林》曰：夏少明在陳國不知名，聞裴逸民知人，乃裹糧寄載入洛，從之，未至裴家。少許，見一人著黃皮褲褶，乘馬將獵。夏問逸民家遠邇，答曰：「君何以問？」夏曰：「聞其名知人，故從會稽來投之。」裴曰：「身是逸民，明可更來。」明往，逸民果知之，又嘉其志扃，乃用爲西門侯，於此遂知名。
又曰：魏武將見匈奴使，自以形陋不足雄遠國，使崔季珪代，乃自捉刀立床頭坐。既畢，使僕問曰：「魏王何如？」使答曰：「魏王信自雅望非常，然床頭捉刀人，此乃英雄。」魏王聞之，馳遣殺此使。
《世說》曰：王浚沖、裴叔則二人於總角時詣鍾士季。須臾去，後客問：「向二童子是誰？」曰：「裴、王。」客曰：「何如？」鍾曰：「裴楷清通，王戎簡要。須三十年，此二賢當爲吏部尚書，冀爾時天下無復滯才。」
崔鴻《前燕錄》曰：慕容廆，幼而魁岸，美姿貌，身長八尺，雄傑有大度。晉安北張華一見奇之，謂廆曰：「君長必爲命世之器，定難濟時者也。」遺廆冠簪，以結殷勤。
崔鴻《前秦錄》曰：姜宇，字子居，天水冀人也。少孤貧，爲河北陳不識家牧羊，年十五，身長七尺九寸，聰惠美風儀。每夜專讀書，睡則懸頭於屋樑，達旦而止。不識奇之，將妻以女，其妻弗聽。不識乃置酒引宇，令女潛觀之，問女曰：「姜宇人士才明，吾欲以汝妻之，汝母難曰：宇，家之牧人，汝意雲何？」女曰：「觀宇之姿才，豈復爲人牧羊也。」遂妻之。宇後歷位京兆尹、御史中丞。
《郭林宗別傳》曰：郭泰，字林宗。入潁川則友李玄禮，至陳留則結苻偉明，之外黃則親韓子助，過蒲亭則師仇季知，止學舍則收魏德公，觀耕者則拔茅季偉，皆爲名士。至汝南見袁閎，不宿而去，從黃憲三日乃去。過新蔡，薛{勤心}問之曰：「足下見袁奉高，不宿而去，從黃叔度乃彌日，何也？」泰曰：「奉高之流雖清而易挹，叔度汪汪若千畝之陂，澄之不清，撓之不濁，難測量也。」
《何顒別傳》曰：顒，字伯求，有人倫鑒。同郡張仲景，總角造顒，顒謂曰：「君用思精而韻不高，將爲良醫。」卒如其言。
《顧和別傳》曰：和，字君孝。總角時，顧榮曰：「此吾家驥，興衰宗，必此子也。」顧珠亦有令問，榮謂珠曰：「卿速步，君孝超卿矣。」
《孟嘉別傳》曰：庾亮拔孟嘉爲勸學從事，褚褒爲豫章太守。出朝，亮正旦大會州府人士，率嘉集坐，第甚遠，問亮曰：「江州有孟嘉，其人何在？」亮曰：「在坐，卿但自覓。」褒曆觀之久，指嘉謂亮曰：「此君小異，將無是乎？」
《衛玠別傳》曰：劉真長、謝仁祖幷知名。時人商略中朝人士，或問弘可得方衛洗馬不，謝曰：「安得相比，其間可容數人。」
《三輔決錄》曰：龐知伯名勃，爲郡小吏。東平衛農爲書生，窮乏，乃客鍛於睬家。知伯知其賢，尤加禮待，雇直過償，及去，送十里，過舅家，復貸錢贈之，農不肯受。勃曰：「有受，令勃不告。」農乃受，曰：「爲馮翊，乃相報。」後果爲馮翊太守，勃子爲門下書佐。
又曰：游殷，字幼齊，與司隸校尉胡軫有隙，輕誣，構殺之。初，殷爲郡功曹，有童子張既者，時未知名，爲郡書佐，殷察異之。既過家，具設賓饌，及既至，殷妻笑曰：「君甚悖乎？張德容童昏小兒何異？」殷曰：「卿勿怪，乃方伯之器也。」殷遂與既論霸王之事，饗訖，以楚子托之。軫害殷，月餘得病，目脫，但言伏罪，游幼齊將鬼來，於是遂死。諺曰：「生有知人之明，死有鬼靈之驗。」
又曰：王諶，字子嗣，博學有才辯。洛陽種景伯、武原吳季高未知名，諶數稱二人於朱伯厚，有宰輔之器。退語二人曰：「卿必爲公，而景伯至司徒，季高至司空。」世以是服諶之知人也。
《會稽典錄》曰：盛憲，字孝章，嘗出行逢一童，容貌非常，憲怪而問之，是魯國孔融。融時年十餘歲，憲下車執手，載以歸舍。與融談宴，知其不凡，便結爲兄弟，因升堂見親。
《汝南先賢傳》曰：薛勤，字恭祖，仕郡功曹。陳仲舉，時年十五，爲父賫書詣勤，勤見而察之。明日往造焉，仲舉父出見勤，勤曰：「足下有不凡子，吾來候之，不從卿也。言議盡日，乃嘆曰：「陳仲舉有命世才，王才之具。」又見黃叔度於童幼，雲當爲內盛德。其後二賢英名幷耀於世。
又曰：謝甄稟氣聰爽，明識達理。見許子將兄弟弱冠之歲，曰：「平輿之淵，有二龍出焉。察其盼睞則賞其心，睹其顧步則知其道。」
《襄陽耆舊記》曰：劉備訪世事於司馬德操，操曰：「儒生俗士，豈識時務哉！此間自有伏龍鳳雛。」備問：「誰？」曰：「諸葛孔明、龐士玄也。」幷用爲軍師中郎。
又曰：潘記見溫習十數歲時曰：「此兒名士，必爲吾州里議主。」敕子弟與善，溫後果爲荊州太公平令。
又曰：李衡，字叔平。漢末，父將走入吳，以下戶調爲武昌渡民。聞羊道有人物之鑒，往幹之，道曰：「多事之世，尚書劇曹郎才也。」勸習筮仕，以女配之。
