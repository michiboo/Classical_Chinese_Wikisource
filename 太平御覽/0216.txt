
《六典》曰︰吏部郎中掌考天下文吏之班秩階品。
《魏志》曰︰諸葛誕，字公休，爲吏部郎。人有所囑托，輒顯其言而亟用之，後有當否，則公議其得失以爲褒貶。自是群僚莫不慎其所舉。
《魏志》曰︰袁侃論議清當，柔而不犯，善與人同。當廢興之間，人所趨務者，常謙退不爲也，時人以是稱之。曆選部郎，號爲清平。
《魏氏春秋》曰︰許允爲吏部郎，選郡守。明帝疑其所用非次，召入將加罪。允妻阮氏跣出，謂曰︰「明主可以理奪，難以情求。」允領之而。帝怒詰之，允對曰︰「某郡守雖限滿，文書先至，年限在後；某守雖後，日限在前。」帝取事視，乃釋遣出。望其衣敗，曰︰「清吏也。」
《蜀志》曰︰趙戩字叔茂，京兆長陵人。質而好學，言稱詩書；愛鄙於人，不論疏密。辟公府，入爲尚書選部郎。董卓欲以所私幷充台閣，戩拒不聽。卓怒召戩，欲殺之。觀者皆爲戩懼，而戩自若。及見卓，列辭正色，陳說是非，卓雖凶戾，屈而謝之。
《晉書》曰︰山濤爲吏部郎，文帝與書曰︰「足下在事，明雅邁時，念多所乏，今致錢二十萬、絲百斤、穀二百斛。」
又曰︰李重字茂曾，選尚書吏部郎，詢朝衆而斥華競，存公平而塞私謁，是以群才罔不畢舉。
又曰︰吏部郎缺，文帝問人於鍾會，會曰︰「裴楷清通，王戎簡要，皆其選也。」於是以楷爲吏部郎。
又曰︰徐寧，少未知名，爲興縣令。時廷尉桓彝稱有人倫鑒識，護軍庾亮每屬之訪一佳吏部郎。彝嘗去職，至廣陵尋親舊；還遇風，停浦中，累日憂悒。因上岸，見一室宇，有似廨署，訪之，雲是興縣。彝乃造之，寧清惠博涉，相遇欣然，因留數夕。彝大賞之，結交而別。至都，謂庾亮曰︰「吾爲卿得一佳吏部郎。」亮問所在，彝曰︰「人所應有不必有，人所應無不必無，徐寧真海岱清士。」因爲敘之，即遷吏部郎。
又曰︰杜錫字世嘏，補吏部郎，不敢用鄉曲一人。
又曰︰王戎少穎悟，二十四爲吏部郎。
又曰︰李胤爲吏部，清慎選舉。號爲廉平。
荀綽《晉後略》曰︰武含字景緯，官曆中庶子，散騎常侍。以母在日誨雲︰「汝修其志，仕當爲尚書郎。」懼進敘有違前言，乃辭常侍爲吏部郎。
《晉中興書》曰︰阮放與從弟孚齊名，爲吏部郎，銓管之任，甚有稱譽。性清約，不理産業，爲郎不免饑乏。王導、庾亮以其名士，供給衣食，放由是得立。
又曰︰畢卓字茂世，新蔡人。少亦放達，泰興末爲吏部郎，常飲酒廢職。比舍郎釀熟，卓因醉夜至其瓮間取酒飲之。掌酒者不察，執而縛之。郎往視，乃畢吏部也，遽釋其縛。卓遂引主人宴於瓮側，致醉而去。卓常謂人曰「右手持酒杯，左手持蟹螯，拍浮酒池中，便足了一生。」
《宋書》曰︰王僧綽爲吏部郎，參掌大選，究識流品，諳悉人物，拔才舉能，鹹得其分。
又曰︰何尚之遷吏部郎，告休定省，傾朝廷送別於治渚。及至郡，叔度謂曰︰「聞汝來此，傾朝相送，可幾客？」答曰︰「殆數百人。」叔度笑曰︰「此是送吏部郎耳，非關何彥德也。昔殷浩亦嘗作豫章定省，送別者甚衆，及廢徙東陽，船泊征虜亭積日，乃至親舊無復相窺者。」
又曰︰王微字景玄，吏部尚書。江湛舉微爲吏部郎，微與湛書曰︰「君平生雲︰揚我名者殺我身。天爵且猶滅名，安用吏部郎哉！其舉何陋，其事不經！非獨搢紳者不道，僕妾皆笑之。」
又曰︰王悅之爲吏部郎，鄰舍有會同者，遺悅之餅一甌，辭不受，曰︰「此費誠小，然少來不願當之。」
又曰︰袁淑爲吏部郎，其秋大舉北伐，淑侍坐，從容曰︰「今當鳴鑾中嶽，席捲趙、魏，撿玉岱宗，今其時也。臣逢千載之會，願上《封禪書》一篇。」太祖笑曰︰「盛德之事，我何足以當之。」
《齊書》曰︰陸慧曉遷吏部郎，尚書令王晏選門生補內外要局，慧曉爲用數人而止，晏恨之。送女妓一人，欲與申好，慧曉不納。吏曹都令史曆政以來，執選事，慧曉任已獨行，未嘗與語。帝遣左右單景俊以事誚問，慧曉謂景俊曰︰「六十之年，不復能諮都令史。爲吏部郎也，上若謂身不堪，便當拂衣而退。」帝甚憚之。
又曰︰謝朓遷尚書吏部郎中，上表三讓，中書疑官未及讓，以問沈約，曰︰「宋元嘉中，范曄讓吏部，朱循之讓黃門，蔡興宗讓中書，幷三表詔答，其事宛然。近代小官不讓，遂成恆俗，恐此有乖讓意。王藍田、劉安西幷貴重，初自不讓，今豈可慕此不讓耶？孫興公、孔覬幷讓記室，今豈可三署皆讓耶？謝吏部今授超階，讓別有意，豈關官之大小？」
《梁書》曰︰顧憲之字士思，爲吏部郎。初，其祖凱之嘗爲吏部，於庭列植嘉樹，謂人曰︰「吾爲憲之種耳！」至是，憲之果爲此官。
又曰︰王亮字奉叔，爲吏部郎，銓序著稱。及後爲吏部尚書，拘資次而已，當代謂爲不能。
《後魏書》曰︰宋繇，沮渠蒙遜平酒泉，於繇室得書數千卷，鹽米十斛而已。蒙遜嘆曰︰「孤不喜克李歆，欣得宋繇耳。」拜尚書吏部郎中，委以銓衡之任。
又曰︰鄧淵博覽經書，長於《易筮》。太祖定中原，擢爲吏部郎。淵明解制度，多識故事，與崔玄伯參定朝儀、律令、音樂，及軍國文記、詔策多淵所爲。
又曰︰孝文帝欲創革舊制，選置百官，謂群臣曰︰「爲朕舉一吏部郎，給卿三日假。」尋曰︰「朕已得之矣。」乃征崔亮爲之。亮字敬儒。自參選事，垂將二十年，廉慎明決。尚書曰︰「非崔郎中，選事不辦。」
又曰︰韋㻛爲吏部郎，性貪婪，鬻賣官吏，皆有定價。
《王蘊別傳》曰︰蘊字叔仁，爲吏部郎。欲使時無屈滯，曾下鼓急出，日暝乃至。家去台數里，高褰車帷先後與語，不得進也。一官缺，求者十輩，蘊連狀呈宰錄曰︰「某人有地，某人有才。」不得者，甘心無怨。
《晉懷帝永嘉官名》曰︰吏部郎太原溫畿字元甫，世論以其爲人夷曠似玉。
《郭子》曰︰劉道真少時，漁釣草澤，善歌嘯，聞之者莫不留連。有一老嫗識其非人，甚樂其歌嘯，乃殺豚進之，道真食豚盡，了不謝。嫗見其不飽，又進一豚，又食半，餘半還之。後道真爲吏部郎，嫗兒爲小令史，道真乃超用之。兒不知所由，問母而後知之。於是賫牛酒以詣道真，道真笑曰︰「去！去！無可復相報者。」
《世說》曰︰山濤舉阮鹹爲吏部郎，白曰︰清直寡慾，萬物不能移也。
《山濤啓事》曰︰人才既自難知，中人已下情僞又難，吏部郎以碎事日夜相接，非但當正已而已，乃當能正人。議郎杜默，德履亦佳，太子庶子崔諒、中郎陳淮皆有意，正又其次，不審有可用者不？
《袁宏與謝僕射書》曰︰「聞見擬爲吏部郎，不知審爾？果當至此，誠相遇之過。」
梁·陸亻垂《拜吏部郎表》曰︰銓衡庶品，曆選賓實。阮鹹真素，屢薦未登；陸亮忠心，裁居散職。自非季重清識，李毅恬正，何以區分管庫，式鑒胥吏。
《六典》曰︰吏部員外郎二人，一人掌判南曹，每歲選人有解狀、簿書、資歷、考課，必由之以覆其實，乃上三銓；其三銓進甲則署焉。一人掌判曹務，凡預太廟齋郎帖試，如貢舉焉。
《唐書》曰︰崔郾爲吏部員外，奸吏不敢欺，孤寒無援者未嘗留滯。銓敘之美，爲時所稱。
《五代史·後唐書》曰︰蕭頃遷吏部員外郎。先是，張由中書出爲右僕射，曲爲朱溫判官高邵使祖蔭求一子出身，官省寺，皆稱無例。指揮甚急，吏徒惶懼，頃乃判狀雲︰「僕射未集，郎官未赴省，上指揮吏曹公事，且非南宮舊儀。」聞之，慚悚致謝，頃由是名振。
《六典》曰︰司封郎中員外郎，掌邦之封爵。凡有九等︰一曰王，正一品，食邑一萬戶。二曰郡王，從一品，食邑五千戶。三曰國公，從一品，食邑三千戶。四曰郡公，正二品，食邑二千戶。五曰縣公，從二品，食邑一千五百戶。六曰縣侯，從三品，食邑一千戶。七曰縣伯，正四品，食邑七百戶。八曰縣子，正五品，食邑五百戶。九曰縣男，從五品，食邑三百戶。
《職員令》曰︰司封郎中掌封璽，皇宗諸親、內外命婦及國官、邑官，告身幷選流外親品等第等。
《六典》曰︰司勛郎中員外郎掌邦國官人之勛級。凡勛十有二等，十二轉爲上柱國，比正二品；十一轉柱國，比從二品；十轉爲上護軍，比正三品；九轉爲護軍，比從三品；八轉爲上輕車都尉，比正四品；七轉爲輕車都尉，比從四品；六轉爲上騎都尉，比正五品；五轉爲騎都尉，比從五品；四轉爲驍騎尉，比正六品；三轉爲飛騎尉，比從六品；二轉爲�騎尉，比正七品；一轉爲武騎尉，比從七品。
《六典》曰︰考功郎中，員外郎，掌內外文武官吏之考課。凡應考之官，皆具錄當年功過、行能，本司及本州長官對衆讀，議其優劣，定爲九等考第，各於其所由司准額校定，然後送省。
《唐書》曰︰代宗幸陝，考功郎中裴步懷考功及南曹二印，赴行在，上見而謂之曰︰「疾風知勁草，果信矣。」
《唐書》曰︰席豫，襄陽人，周湖州刺史固七世孫，近徙家河南。豫進士及第，開元中累官至考功員外郎，典舉得士，爲時所稱。
《唐書》曰︰孫逖爲考功員外郎。逖選貢士二年，多得俊才。初年則杜鴻漸至宰輔，顔真卿爲尚書；後年拔李華、蕭穎士、趙驊登上第。逖爲人曰︰「此三人便堪掌綸誥。」
又曰︰劉思立，宋州寧陵人也。遷考功員外郎，始奏請明經加帖，進士試雜文，自思立始也。
又曰︰鄭浣爲考功員外郎，刺史有驅迫人吏上言政績請刊石紀政者，浣探得其情，條責廉使，巧跡遂露，人服其敏識。
又曰︰李渤，穆宗即位召爲考功員外郎。十一月定京官考，不避權幸，皆行升黜，奏曰︰「宰臣蕭亻府、段文昌、崔植，是陛下君臨之初用爲輔弼，安危理亂，決在此時。況陛下思天下和平，敬大臣禮切，固未有昵比左右、侈滿自賢之心。而宰相之權、宰相之事，陛下一以付之，實君義臣行，千載一遇之時也。此時若失，他更無時。而府等上不能推至公、申�冏誡、陳先王道德以沃君心；又不能正色匪躬，振舉舊法，復百司之本。如此則教化不立矣。臣聞政之興廢，在於賞罰。府等作相已來，未聞獎一人德義，舉守官奉公者，使天下在官之徒有所激勸；又不聞黜一人職事不理、持祿養交者，使尸祿之徒有所懼。如此則刑法不立矣。邪正莫辨，混然無章，教化不行，賞罰不設，天下之事，復何望哉！一昨陛下游幸驪山，宰相、翰林學士是陛下股肱心腹，宜皆知之。蕭府等不能先事未形，忘軀懇諫，而使陛下有忽諫之名流於史冊，是陷君於過也。孔子曰︰『所謂大臣者，以道事君，不可則止。』若府等言行計從，不當如是！若言不行，計不從，須奉身速退，不宜屍素於化源。進退戾也，何所避辭。其蕭府、段文昌、崔植三人，幷翰林學士杜元穎等，幷請考中下。御史大夫李絳、左散騎常侍張惟素、右散騎常侍李益等諫幸驪山，鄭覃等諫畋游，是皆恐陛下行幸不息，恣情無度；又恐馬有銜蹶不測之變、風寒生疾之憂，急奏無所詣，國璽委於婦人中幸之手。絳等能率御史諫官論列於朝，有懇激事君之禮。其李絳、張惟素、李益三人，伏請賜上下考外，特與遷官，以彰陛下優忠賞諫之美。其崔元略冠供奉之首，合考上下；緣與於，上下考，於以犯髒處死，准令須降，請賜考中中。大理卿許季同，任使於、韋道沖、韋正牧，皆以犯贓，或左降，或處死，合考中下；然頃者，陷劉辟之亂，棄家歸朝，忠節明著，今宜以功補過，請賜考中中。少府監裴通，職事修舉，合考中上；以其請追封所生母，而舍嫡母，是明罔於君，幽欺其先，請考中下。伏以昔在宰夫入寢，擅飯師曠、李調。今愚臣守官，請書宰相學士中下考。上愛聖運，下振頽綱，故臣懼不言之爲罪，不懼言之爲罪也。其三品官考，伏緣限在今月內進，輒先具如前。其四品已下官，續具條流聞奏。」狀入，留中不下。議者以宰輔曠官，自宜上疏論列，而渤越職釣名，非盡事君之道。
《唐新語》曰︰李回秀任考功員外，知貢舉。有進士姓崔者，文筆非佳。回秀覽之良久，謂曰︰「清河崔郎，儀貌不惡，鬚眉如戟，精彩甚高，出身何處量？豈必須進士。」再三喻而遣之。聞者大噱。
