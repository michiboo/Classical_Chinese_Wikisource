
《漢書》曰：枚皋年十七，上書自陳枚乘之子，上得大喜。武帝春秋二十九，乃得皇太子。皋與東方朔作《皇太子生賦》。皋爲文疾，受詔輒成；司馬相如善爲文而遲，故所作少。〈亦具賦門中。〉
又曰：淮南王安作《內篇》，新出，上愛，秘之。使作《離騷傳》，旦受詔，日食時上。
《魏志》曰：陳思王植年十餘歲，讀誦詩論及辭賦數萬言，善屬文。太祖嘗視其文，謂植曰：「汝倩人耳。」植跪曰：「出言爲論，下筆成章，願當面試，奈何倩人？」時銅雀台新成，太祖悉將諸子登臺，使各爲詩。植援筆立成。太祖異之。文帝嘗欲害植，以其無罪，令植七步爲詩，若不成，加軍法。植即應聲曰：「煮豆燃豆箕，豆在釜中泣；本是同根生，相煎何太急！」文帝善之。
又曰：王粲善屬文，舉筆便成，無所改定。人常以爲宿構。
《齊書》曰：蕭文琰，蘭陵人；丘令揩，吳興人；江珙，〈音拱〉濟陽人。竟陵王子良嘗夜集學士，刻燭爲詩，四韻者刻一寸，以此爲率。文琰曰：「頓燒一寸燭，成四韻詩，何難之有？」乃與丘令揩、江珙等共打銅鉢立韻，響滅則詩成，皆可觀覽。
《梁書》曰：高祖目裴子野曰：「其形甚弱，其文甚壯。」俄又敕爲書喻魏相元叉，其夜受旨，子野謂可待旦方奏，未之爲也。及五鼓，敕促令送上，子野徐起操筆，昧爽便就。旣奏，高祖深嘉焉。自是凡諸符檄皆令具草。
《南史》曰：朱異〈音怡，又音異。〉遷散騎常侍。異容貌魁梧，能舉止。雖出自諸生，甚閑軍國故實。自周扌舍卒後，異代掌機密。其軍旅謀謨，方鎮改換，朝儀國典，詔誥敕書，幷典掌之。四方表疏，當局簿領，諮詳請斷，填委於前。異屬辭落紙，覽事下議，縱橫敏贍，不暫停筆，頃刻之間，諸事便了。
又曰：蔡景曆，陳武帝鎮朱方，素聞其名，以書要之。景曆對使人答書，筆不停綴，文無所改。帝得書甚加欽賞，即日板授北府中記室參軍。
崔鴻《十六國春秋·南涼錄》曰：禿髮傉〈內沃切。〉檀子禮，年十三，命爲《高昌殿賦》，援筆即成，影不移漏。傉檀覽而異之，擬於曹子建。
《北齊書》曰：魏收，鉅鹿人，以文章見知。曾奉詔爲封禪文，收對曰：「封禪者，帝之盛事。昔司馬長卿尚絕筆於此，以臣下材，何敢擬議。臣雖愚淺，敢不竭作？」乃於御前下筆便就，不立槁草，文將千言。黃門侍郎賈思同侍立，深奇之，白帝曰：「雖七步之才，無以過此。」自武定二年以後，國家大事，詔命軍國文詞，皆收所作。每有警急不停，有同宿構。速敏之工，邢、溫之所不逮。
《梁書》：范雲，少機警有識，且善屬文，便尺牘，下筆輒成，未嘗定藁，時人疑其宿構。
《蕭介傳》曰：初，武帝延後進二十餘人置酒賦詩，臧盾以詩不成罰酒一斗，盾飲盡，顔色不變，言笑自若。介染翰便成，文無加點。帝兩美之，曰：「臧盾之飲，蕭介之文，即席之美也。」
《三國略》曰：高澄嗣渤海王，聞謝挺、徐陵來聘，遣中書侍郎陸昂於滑台迎勞。於席賦詩，昂必先成，雖未能盡工，亦以敏速見美。
梁庾肩吾少勤學，能鼓琴，善屬文。宋子仙破會稽，購得肩吾，謂之曰：「吾昔聞汝能作詩，今可作。若能，當貰汝命。」肩吾便操筆立成，詩曰：「髪與年俱暮，愁將罪共深；聊持轉風燭，暫映廣陵琴。」子仙乃釋之。
又曰：陰鏗，字子堅，梁右衛將軍子春之子也。徐陵言之於陳主，陳主召使賦新成安樂宮。鏗援筆便就，陳主甚嘆賞之。
《北史》曰：隋韋正玄舉秀才，楊素志在試退，乃手題，使擬司馬相如《上林賦》、王褒《聖方得賢臣頌》、班固《燕然山銘》、張載《劍閣銘》、《白鸚鵡賦》謂曰：「我不能爲君住宿，可至未時令就。」玄正及時幷了，素讀數遍，大驚。
《隋書》曰：楊素，周武帝以爲車騎大將軍，儀同三司，漸見禮遇。帝命素爲詔書，下筆立成，詞義兼美。帝嘉之，顧謂素曰：「善自勉之，勿憂不富貴。」素應聲答曰：「臣但恐富貴來逼臣，臣無心圖富貴。」
《唐書》曰：太宗征遼，岑文本卒於行驛，召許敬宗，令草《駐蹕山破賊詔書》。敬宗立於馬前，俄頃而就，詞甚典麗，深見嗟賞。
唐賀知章晚年尤加縱誕，無復規檢，自號「四明狂客」，遨遊里巷，醉後屬詞，動成卷軸，文不加點，咸有可觀。
又曰：王劇，〈其禦切。〉長壽中累除太子典膳丞，知鳳閣舍人事。時壽春王成器、衡陽王成義五王初出閣，同日受冊。有司撰儀注，不載冊文。及百僚在列，方知闕禮。宰臣相顧失色。劇立召小吏五人，各執筆，口授分授寫，一時俱畢，詞理俱贍，時人嘆服之。尋除鳳閣舍人兼弘文館學士。
又曰：韋承慶遷鳳閣舍人兼掌天官選事。承慶屬文敏捷，雖軍國大事，下筆輒成，未嘗起草。
又曰：孫逖幼而英俊，文思敏速。始年十五，謁雍州長史崔日用。日用小之，令爲《土火爐賦》。握翰即成，辭理典贍。日用覽之駭然，遂爲忘年之交。以是價譽益重。
又曰：玄宗度曲，欲造樂府新詞，亟召李白。白嗜酒，已臥於肆矣。召入，以水灑面，即令秉筆。頃之，成十餘章。帝頗嘉之。
又曰：韋溫，綬之子也。以書判拔萃，調補秘書省校書郎。時綬致仕田園，聞溫登第，愕然曰：「判入高等，在群士之上，得非交結權幸而致耶？」令設席於庭，自出判目，試兩節。溫命筆即成，綬喜曰：「此無愧也。」
李端登進士第，工詩。大曆中，與韓、錢起、盧綸等文詠唱和，馳名都下，號大曆中十才子。時郭尚父少子曖尚代宗昇平公主，賢明有才思，尤喜詩人，而端等十人多在曖之門下。每晏集賦詩，公主坐視簾中，詩之美者賞。曖因拜官，會十子曰：「詩先成者賞。」時端先獻警句，雲「薰香荀令偏憐小，傅粉何郎不解愁。」主即以百縑賞之。錢起曰：「李校書誠有才，此篇宿構也。願賦一韻正之。請以起姓爲韻。」端即襞箋而獻曰：「方塘似鏡草芊芊，初月如鈎未上弦；新開金埒教調馬，舊賜銅山許鑄錢。」曖曰：「此愈工也。」
令狐楚爲太原從事，自掌書記，至節度判官，曆仗下侍御史。楚才思俊麗，德宗好文，每太原奏至，能辨楚之所爲，頗稱之。鄭儋〈都含切。〉在鎮暴卒，不及處分從事，軍中喧嘩，將有急變。中夜，忽十數騎持刃迫楚至軍門，諸將環之，令草遺表。楚在白刃之中搦管即成，讀示三軍，無不感泣，軍情乃安。自是聲名益重。
唐中書舍人陸，文思敏速，初無思慮，揮翰如飛，文理俱愜，同舍服其能。天子顧待特異，嘗金鑾作賦，命學士和。先成，帝覽而嗟挹之，曰：「朕聞貞元時有陸贄、吳通玄兄弟，能作內廷文書，後來絕不相繼。今吾得卿，斯文不墜矣。」
又曰：李巨川乾符中應進士，屬天大下亂，流離奔播，切於祿位。乃以刀筆從諸侯府。王重榮鎮河中，辟爲掌書記。時車駕在蜀，賊據京師。重榮匡合諸藩，葉力誅寇。軍書奏請，堆案盈幾。巨川文思敏速，翰動如飛，傳之鄰藩，無不聳動。重榮收復之功，巨川之助也。及重榮爲部下所害，朝議罪參佐，貶爲漢中掾。時楊守亮帥興元素知之，聞巨川至，喜謂客曰：「天以李書記遺我也。」即命管記室，累遷幕職。
《金樓子》曰：劉備叛走，曹操使阮瑀爲書與備，馬上立成。有以此爲能者，吾以爲兒戲耳。
《文士傳》曰：劉楨坐，廚人進瓜，楨爲賦立成。
又曰：潘尼曾與同僚飲，主人有流璃盆，使客賦之。尼於坐立成。
《國朝傳記》曰：李德林爲內史令，與楊素共執朝政。素功臣豪侈，後房婦女，錦衣玉食千人。德林子百藥夜入其室，則某寵妾所召也。素拘執於庭，將斬之。百藥年未二十，儀神俊秀，素意惜之，曰：「聞汝善爲文，所作詩自敘，稱吾意者當免汝死。」解縛授以紙筆，立就。素覽之，欣然以妾與之，幷資從數十萬。
楊德祖《答臨淄侯箋》曰：又嘗親見執事握牘持筆，有所造作，若成誦在心，借書於手，曾不斯須少留思慮。仲尼日月，無得而逾焉。修之仰望，殆如此矣。且以對<曷音>而作《暑賦》，彌日而不獻，見西施之容，歸憎其白者也。〈曹植曾作《鶡鳥賦》，命修作，修辭不爲也。又命作《暑賦》，修雖造，終日不敢獻。〉
《西京雜記》曰：枚皋文章敏疾，長卿製作淹遲，而盡延譽。然長卿首尾溫麗，枚皋時有累句，故知疾行無善跡矣。
揚子雲曰：軍旅之際，戎馬之間，飛書走檄而用枚皋；廊廟之上，朝廷之中，文高典冊而用相如。
《後漢書》曰：張衡字平子。少游太學，善屬文。永元時，天下自公侯以下莫不逾侈，衡乃擬班固《兩都》，遂作《二京賦》，因以諷諫，思十年始成。
《魏志》曰：甘露二年，帝幸辟雍，會命群臣賦詩。侍中和逌、〈音由〉尚書陳騫等製作稽留，有司奏免官。詔曰：「吾以暗昧，愛好文雅，廣延詩賦，以知得失。乃爾紛紜，良用惻然。」乃共原逌等。
《晉書》曰：左思字太沖，齊郡臨淄人。思少而好學，年四十未仕，潛思爲《三都賦》，十年而成。貴勢之家，競傳相寫。又案：郭伯通、衛瓘爲思傳曰：「思爲《三都》，改易，死乃止。」
《宋書》曰：顔延之與陳郡謝靈運俱以詞彩齊名，而遲速懸絕。文帝嘗各敕擬樂府《北上》篇，延之受詔輒成，靈運久之乃就。
《梁書》曰：武帝宴壽光殿，令劉孺、張率賦詩。時率與孺幷未及成，帝取孺手板，戲題之曰：「張率東南美，劉孺洛陽才，覽筆便應就，何事久遲回。」
《隋書》曰：薛道衡授內史侍郎加上儀同三司。道衡每至構文，必隱空齋，蹋壁而臥，聞戶外有人，便怒。其沉思由此。
李翰，天寶中寓居陽翟，爲文精密，用思苦澀。常從陽翟令皇甫曾求音樂，每思涸，則奏樂；神逸，則著文。
唐李建字杓直。德宗聞其名，擢充翰林學士。未幾，罷爲它官。高郢爲御史大夫，表授殿中侍御，四遷兵部郎中，知制誥。自以草詔思遲，不願當其任。
《談藪》曰：盧思道與庾知禮作詩，知禮詩成，而思道未就。知禮曰：「盧詩何太春日？」思道曰：「自許編苫疾，如他織錦遲。」
《顔氏家訓》曰：王籍《入若邪溪》詩云︰「蟬噪溜匹靜，鳥鳴山更幽。」江南以爲文章斷絕，物無異議。簡文吟詠，不能忘之。
《金樓子》雲︰有何贈智者，常於任昉座賦詩而其詩言不類。任雲︰「卿詩可謂高厚。」其人大怒曰：「遂以我詩爲狗號。」
《國朝傳記》曰：薛道衡聘陳，爲《人日詩》雲︰「入春才七日，離家已二年。」南人嗤之曰：「是底言語，誰謂此虜解作詩？」及雲︰「人歸落雁後，思發在花前。」乃喜曰：「名下固無虛士。」
《國朝雜記》曰：沈佺期以工詩著名，燕公張說嘗謂之曰：「沈三兄詩直須還他第一。」
《國史補》曰：德宗以二月一日爲中和節，宴百僚賦詩，群臣奉和，詔寫本賜戴叔倫於容州，天下榮之。
又曰：杜佑在淮南，進崔叔清詩百篇，上曰：「此惡詩，焉用進？」時人謂之淮敕惡詩。
陸機《文賦》曰：詩緣情而綺靡。
