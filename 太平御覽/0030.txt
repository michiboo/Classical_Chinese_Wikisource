《荊楚歲時記》曰：正月七日爲人日。〈董勛《問禮俗》曰：正月一日爲鶏，二日爲狗，三日爲豬，四日爲羊，五日爲牛，六日爲馬，七日爲人。〉以七種萊爲羹，剪綵爲人，或鏤金薄爲人，以貼屏風，亦戴之頭鬢。〈董勛《問禮俗》雲，人入新年形容改從新。〉又造華勝相遺。〈起於晉代，見賈充李夫人《典戒》雲，像瑞圖金勝之形。又取像西王母戴勝也。舊以正月七日爲人，故名爲人日。今北人此日亦有諱食菜者，與楚俗正反，剪綵鏤金薄爲人，皆符人日之意，與正旦鏤鶏於戶同。北人亦有至人日諱食，故歲菜唯惟新菜者。又余日不刻牛羊狗豬馬之像。而二日獨施人鶏，此則未喻。郭緣生《述征記》云：壽張縣安民山魏東平王鑿山頂爲會望處，刻文於壁，文字猶在，所載銘辭即此處。《老子》云：衆人熙熙，如登春台，如享太牢。《楚詞》云：目極千里傷春心。則春日登臨自古爲通，但不知七日竟起何代。晉代桓溫參軍張望亦有正月七日登高詩。近代以來南北同耳，北人此日食煎餅，於庭中作之，雲熏大，未知所出也。〉
《雜五行書》曰：正月七日，男吞赤豆七顆，女吞二七顆，竟年無病。
又曰：宋武帝女壽陽公主，人日臥於含章殿檐下，梅花落公主額上，成五出花，拂之不去。皇后留之，看得幾時。經三日洗之乃落。宮女奇其異，競效之，今梅花妝是也。
《談藪》曰：北齊高祖，七日升高宴群臣，問曰：「何故名人日？」魏收對以董勛正月一日爲鶏，七日爲人。〈按一說云：天地初開，以一日作鶏，七日作人也。〉
劉臻妻陳氏《進見儀》曰：正月七日，上人勝於人。
魏東平王《是日登壽張安仁山銘》曰：正月七日，厥日惟人，策我良駟，陟彼安仁。
隋陽休之《正月七日登高侍宴詩》曰：廣殿麗年輝，上林起春色。風生拂雕輦，雲回浮綺翼。
隋薛道衡《人日思歸詩》曰：入春才七日，離家已三年。人歸落雁後，思發在花前。
晉李充《正月七日登剡西寺詩》曰：命駕升西山，寓目眺原疇。
《史記樂書》曰：漢家祀太一，以昏時祠到明。
《荊楚歲時記》曰：正月十五日，作豆糜加油膋其上，以祀門戶。
《齊諧記》曰：正月半有神降陳氏之宅，雲是蠶室，若能見祭，當令蠶桑百倍。疑非其事，祭門備之，七祀。今州裏風俗，望日祀門，其法先以楊枝插門而祭之。〈《齊諧記》曰：吳縣張成見一婦人，立宅東南角，謂成曰：此地是君蠶室，我即地神矣。正月半日可作白粥泛膏於上以祭之，當令君家蠶桑百倍。言訖而去，絕失所在。或謂作膏粥，已後年年大得蠶。世人正月半作粥禱之，加以肉覆其上，登屋食之，咒云：登膏糜，挾鼠腦，欲來不來，待我三蠶老。則以爲禳鼠與《齊諧記》相符，又覆肉亦是覆膋之理。石虎《鄴中記》正月十五日有登高之會，則登高又非今世而然者也。〉其夕則迎紫姑以卜。劉敬叔《異苑》云：紫姑本人家妾，爲大婦所妒，正月十五日感激而死。故世人作其形迎之，雲子胥不在，曹夫人已行〈雲是其姑〉，紫姑可出。〈《異苑》又云：於厠間或豬欄邊迎之，捉之覺重，是神來也。〉平昌孟氏，嘗以此日迎之，遂穿室而肖其象，著以敗衣，蓋爲此也。《洞覽》云：帝嚳女將死，雲生平好樂，正月可以見迎。又其事也。俗云：混厠之間必須靜，然後能致紫姑。
《異苑》曰：世人以十五日迎紫姑，捉者覺重，便是神來，奠設酒果，亦覺貌輝輝有色，即跳躁不住。能占衆事，卜將來蠶桑，又善射鈎，好即大舞，惡則仰眠。平昌孟氏恆不信，躬試往捉，便自躍穿頂，永失所在也。
《唐兩京新記》云：正月十五日夜，敕金吾弛禁，前後各一日以看燈，光若晝日。
《世說》：正月十五日，禰衡被魏武謫爲鼓吏，於此日試鼓漁陽桴，作魚陽參撾，淵淵有金石聲。〈《後漢書》注曰：文士傳曰：衡擊鼓爲漁陽參撾蹋地來，躡足跛腳，容態不常，鼓節甚悲，易衣單復擊鼓參撾而去。至今有漁陽撾，自衡始也。參音七甘切。〉
《青瑣集》曰：陳太子舍人徐德言之妻，叔寶之妹，封樂昌公主，才色冠絕。時陳政方亂，德言知不相保，謂其妻曰：「以君之容，國亡必入權豪之家，倘情緣未斷，猶冀相見，宜有以信之。」乃破一鏡，人執其半。約曰：「他日必以正月望日賣於都市，我當在，即以是日訪之。」及陳亡，其妻果入楊素之家。德言遂以正月望日訪於都市，有蒼頭賣半鏡者，大高其價，人皆笑之。德言直引至其居，出半鏡以合之。仍題詩曰：「鏡與人俱去，鏡歸人不歸。無復姮娥影，空餘明月輝。」陳氏得詩，涕泣不食，素知之，還其妻，仍厚遺之。與德言歸江南，竟以終老。
《玉燭寶典》曰：正月十五日，作膏粥以祠門戶。
《西域記》曰：摩竭陀國正月十五日，僧徒俗衆雲集，觀佛舍利放光雨花。
唐蘇味道《正月十五日夜詩》曰：火樹銀花合，星橋鐵鎖開。暗塵隨馬去，明月逐人來。游騎皆穠李，行歌盡落梅。金吾不惜夜，玉漏莫相催。
又崔液《正月望夜遊詩》曰：玉漏銅壺且莫催，鐵關金鎖徹明開。誰家見月能閑坐，何處聞燈不看來。
又曰：神燈佛火百輪張，刻像圖形七寶裝。影裏如聞金口說，空中似散玉毫光。
又曰：金勒銀鞍控紫騮，玉輪朱幰駕青牛。驂驔始散東城曲，倏忽還逢南陌頭。
《荊楚歲時記》曰：元日至於月晦，幷爲酺聚飲食。〈每月皆有弦望晦朔，以正月初年時，俗重以爲節。〉士女泠州，或臨水宴樂。〈《玉燭寶典》曰：元日至月晦，人幷爲酺食，渡水，士女悉湔裳，酹酒於水湄以爲度厄，今世人惟晦日臨河解除，婦人或湔裙。〉
後魏盧元明《晦日泠舟應詔詩》曰：輕灰吹上管，落蓂飄下蒂。遲遲春色華，晥晥年光麗。
北齊魏收《晦日泠舟應詔詩》曰：裊裊春枝弱，關關新鳥呼。棹唱忽逶迤，菱歌時顧慕。睿賞方月色，宴言忘日暮。游豫慰人心，照臨康國步。
唐太宗《月晦詩》曰：晦魄移中律，凝暄起麗城。罩雲朝蓋上，穿露曉珠呈。笑樹花分色，啼枝鳥合聲。披襟勤眺望，極目暢春情。
《唐書》云：貞元五年正月十一日詔曰：「四序嘉辰，歷代增置，漢宗上巳，晉紀重陽。或說攘除，雖因舊俗，與衆宴樂，誠洽當時。朕以春方發生，候維仲月，勾萌畢達，天地同和，俾共昭蘇，宜均暢茂。自今已後，以二月一日爲中和節，內外官司幷休假一日，先敕百僚以三令節集玄。今宜以中和節代晦日。」〈中和之節，自茲始也。〉
又曰：其月二十八日，中書侍郎李秘奏：「伏以仲春初吉，制嘉節以征之，更晦日於往月之終，揆明辰於來月之始。請令文武百辟以是日進農書，司農獻穜稑之種，三公戚裏上春服，士庶以刀尺相遺，村社作中和酒，祭勾芒神。聚會宴樂，名爲饗勾芒，祈年穀。仍望各下州府所在頒行」從之。
又：云：貞元六年，上以中和節宴百僚於曲江，上賦詩以賜之，百官皆和焉。是歲，戴叔倫爲容州刺史，素有詩名，上乃令錄其詩以賜之。
《孝經緯》曰：社，土地之主也。土地闊，不可盡祭，故封土爲社，以報功也。
《禮記月令》曰：二月之節，是月也，擇元日命人社。〈爲祀社稷也。春事興，故祭之以祈農祥。元日，謂近春分前後戊日元吉也。〉
又曰：王爲群姓立社曰太社，王自立社曰皇社。諸侯爲百姓立社曰國社，自立社曰侯社。大夫以下立社曰置社。
《尚書》曰：用命則賞於祖，不用命戮則於社。〈社主陰，陰主殺。〉
《論語》曰：魯哀公問社於宰我。對曰：「夏後氏以松，殷人以柏，周人以栗，曰使民戰栗。」
《史記》曰：共工氏之子爲后土，能平水土，故祀以爲社。故天子曰大社，必受霜露風雨以達天地之氣也。社所以親地也，地載萬物，天垂象，取法於天，所以尊天而親地也。社共粢盛，所以報本反始也。
《漢書》曰：陳平爲里中社宰分肉甚均，父老善之。平曰：使平得宰天下，亦如此肉。
又曰：高祖天下定，詔御史令治榆社，春用羊彘祠之。
《魏志》曰：王修年七歲喪母，母以社日亡，來年鄰里社，修感念母悲哀，其鄰里聞，爲之罷社。
《晉書》曰：阮修，字宣子，伐社樹，或止之。修曰：「若社爲樹，伐樹則社移，樹而爲社，伐樹則社亡也。」
《荊楚歲時記》曰：社日四鄰幷結綜會社牲醪，爲屋於樹下，先祭神，然後饗其胙。
鄭氏云：百家共一社，今百家所社綜，即共立之社也。
《荊楚歲時記》曰：去冬節一百五日，即有疾風甚雨，謂之寒食。〈據曆合在清明前二日，亦有去冬至一百六日。〉
陸翽《鄴中記》曰：寒食三日作醴酪，又煮粳米及麥爲酪，搗杏仁煮作粥。案《玉燭寶典》，今日悉爲大麥粥，研杏仁爲酪，引餳沃之。
又：孫楚《祭子推文》云：黍飯一盤，醴酪二盂。是其事也。
又曰：幷州俗，冬至一百五日，爲介子推斷火，冷食三日，作幹粥，是今之糗也。
范曄《後漢書》曰：周舉遷幷州刺史，太原一郡舊俗，以介子推焚骸，有龍忌之禁，至其月，咸言神靈不樂舉火。舉移書於子推廟云：「春中食寒一月，老小不堪，今則三日而已。」
魏武帝《刑罰令》曰：聞太原、上黨、西河、雁門，冬至後百有五日，皆沍寒之地，老少羸弱將有不堪之患，令人不得寒食，若犯者，家長半歲刑，主吏百日刑，令長罰一月俸。
周裴《汝南先賢傳》曰：太原舊俗，以介子推焚骸，一月寒食，莫敢煙爨。
劉向《別錄》曰：寒食蹋蹴，黃帝所造，本兵勢也。或雲起於戰國。案鞠與球同，古人蹋蹴以爲戲。
《古今藝術圖》云：寒食鞦韆，本北方山戎之戲，以習輕趫者也。
又按周舉移書及魏武《明罰令》，陸翽《鄴中記》，幷雲寒食斷火，起於子推。《琴操》所雲子綏，綏即推也。
又云：五月五日，與今有異，皆因流俗所傳。據《左傳》及《史記》，幷無介子推被焚之事。按《周禮》「司烜氏仲春以木鐸修火禁於國中。」注云：「爲季春將出火也。」今寒食准節氣是仲春之末，清明是三月之初，然則禁火，蓋周之舊制。
《玉燭寶典》曰：寒食此節，城市尤多鬥鶏之戲。《左傳》有季郈鬥鶏，其來遠矣。
《周書時訓》曰：清明之日桐不華，歲有大寒；田鼠不化，國多貪殘；虹不見，婦人亂色；戴勝不降桑，政教不平。
唐李崇嗣《寒食詩》曰：普天皆滅焰，匝地盡藏煙。不知何處火，來就客心燃。
又宋之問《途中寒食詩》曰：馬上逢寒食，途中屬暮春，可憐江浦望，不見洛橋人。
又沈佺期《嶺表逢寒食詩》曰：嶺外逢寒食，春來不見餳。洛陽新甲子，何日是清明。
《漢書》曰：武帝即位數年，無子，平陽公主求良家女十餘人飾置於家，帝祓灞上而過焉。還過平陽公主，見所待美人，帝不悅。既飲，謳者進，帝獨悅衛子夫。〈應劭云：祓，除也。今月上巳祓禊是也。〉
又《漢書·禮儀志》曰：三月上巳日，官人幷禊，飲於東流水。
又曰：太后春幸蠶館，率皇后列侯夫人桑，遵氵霸水而祓除。
又曰：三月上巳，官民皆潔於東流水上，自洗濯祓除，去宿垢爲大潔。潔者，言陽氣布暢，萬物既出，始潔之也。
《續漢書》曰：上巳大會賓從於薄落津。
《後漢書》曰：梁商上巳日會賓客於洛水，酒酣，繼以薤露，坐者聞之，皆爲掩泣，曰：「此所謂哀樂失時，非其所也，殃將及乎商。」至秋，果薨。
《魏志》曰：袁紹三月上巳大會賓從於薄洛津，聞魏郡兵及黑山賊於毒等數萬人，共覆鄴城，殺守。坐中客家在鄴者，皆憂怖失色，或起而泣；紹容貌自若，不改常度。
又《晉中興書》曰：王導謂從兄敦曰：「王仁德未著而名位猶輕，兄名已振，宜有以共相匡舉。」會三月三日中宗出禊，乘肩輦，敦、導幷騎從。紀瞻使人覘之，既聞敦、導騎從，乃大驚，自出拜於道左。中宗從容謂導曰：「卿，吾之蕭何也。」
《宋書》曰：武帝三月三日登八公山劉安故台望，曰：「城郭如匹帛之繞藂花也。」
崔鴻《十六國春秋》曰：李暠三日宴於曲水，命群僚賦詩，皓爲之序。
《韓詩》曰：溱與洧，方洹洹兮。〈洹洹，盛貌也。謂三日桃花水下之時到盛也。〉惟士與女，方秉簡兮。〈秉，執也。簡，蘭也。當此盛流之時，衆士與衆女，方執蘭拂除邪惡。鄭國之俗，三月上巳之辰，此雨水之上招魂續魄，除拂不祥，故詩人願與所悅者俱往觀之。〉
《荊楚歲時記》曰：三月三日，四人幷出江渚池沼間，爲流杯曲水宴。
《續齊諧記》曰：晉武帝問尚書郎摯虞曰：「三日曲水，其義何指？」答曰：「漢章帝時，平原徐肇以三月初生三女，至三日而俱亡，一村以爲怪，乃相攜之水濱盥洗，因水以泛觴，曲水之義，起於此也。」帝曰：「若如所談，便非好事。」尚書郎束晰曰：「摯虞小生，不足以知之。臣請說其始。昔周公城洛邑，因流水以泛酒，故逸詩云：「羽觴隨波。」又秦昭王三日置酒河曲，見有金人出捧水心劍曰：「令君制有西夏。」及秦霸諸侯，乃因此處立爲曲水，二漢相緣，皆爲盛集。」帝曰：「善。」賜金五十斤，左遷摯虞爲陽城令。
《夏仲禦別傳》曰：夏仲禦詣洛，到三月三日，洛中王公以下，莫不方軌連軫幷南浮橋邊禊，男則朱服耀路，女則錦綺粲爛。仲禦時在船中曝所市藥，雖見此輩，穩坐不搖。賈充望見，深奇其節，顧相與語，此人有心膽，有似冀缺。走往問，「船中安坐者爲誰？」仲禦不應。重問，徐乃答曰：「會稽北海間民夏仲禦。」
《風土記》曰：漢末有郭虞者，有三女，一女以三月上辰，一女以上巳二日，而三女産乳幷亡。迄今時俗以爲大忌，故到是月是日，婦女忌諱，不復止家，皆適東流水上，就通遠地禊祓，自潔濯也。
丘淵之《征齊道里記》曰：城北十五里有柳泉，符郎常以爲解禊處。
《鄴中記》曰：石虎三月三日臨水會，公主妃主名家婦女無不畢出，臨水施帳幔，車服粲爛，走馬步射，飲宴終日。
陸翽《鄴中記》曰：華林園中千金堤上，作兩銅龍，相向吐水，以注天泉池，通禦溝中，三月三日，石季龍及皇后百官臨池會賞。
《續搜神記》曰：盧充獵，見獐便射中之，隨逐不覺遠，忽見一黑門如府舍，問鈴下，鈴下對曰：「崔少府宅也。」進見少府，語充雲，尊府君爲索小女婚，故相迎耳，三日畢，車送充至家，母問之，具以狀對，與崔別後四年。而三月三日臨水戲，遙見傍水有犢車，充往開車戶，見崔女與三男共載，情意如初，抱兒還充，又與金碗，乃別。
戴延之《西征記》曰：天泉之南，有東西溝，承禦溝水，水之北有積石壇，三月三日，御坐流杯之處。
《雜五行書》曰：欲知蠶善惡，當三月三日，天陰而無日，不雨，蠶大善。
《風俗通》曰：謹按《周禮》女巫掌歲時以祓除疾病。禊者，潔也，故於水上盥，潔之也。巳者，祉也，邪疾已去，祈介祉也。
《竹林七賢論》曰：王濟嘗解禊洛水。明日，或問王曰：「昨日游有何語議？」答曰：「張華善說《史》、《漢》，裴逸民敘前言往行，袞袞可聽。」
晉王羲之三月三日《蘭亭序》曰：永和九年，歲在癸丑，暮春之初，會於會稽山陰之蘭亭，修禊事也。群賢畢至，少長鹹集。此地有崇山峻嶺，茂林修竹。又有清流激湍，映帶左右，引以爲流觴曲水。列坐其次，雖無絲竹管弦之盛，一觴一吟，亦足以暢敘幽情。是日也，天朗氣清，惠風和暢。仰觀宇宙之大，俯察品類之盛，所以游目騁懷，足以極視聽之娛，信可樂也。
宋顔延之《三日曲水詩序》曰：日纏胃維，月軌青陸，皇祗發生之始，后土布和之辰，思對上靈之心，以答庶萌之願。有詔掌故，爰命司曆，獻洛飲之禮，具上巳之儀，南除輦道，北清禁林，略亭皋，跨芝田，宛太液，懷層山，山居峻垝，蔥翠幽煙。於是，離宮衛設，別殿周僥。然後升秘駕，引緹騎，搖玉鸞，發流吹，天動神移，淵渟雲委，以降於行所，禮也。
梁沈約《三日率爾成篇》曰：麗日屬元已，年芳具在斯。開花已匝樹，流鶯復滿枝。洛陽繁華子，長安輕薄兒，東出千金堰，西臨雁鶩陂。游絲映空轉，高柳拂地垂。絲萍文照曜，紫燕光陸離。清晨戲伊水，薄暮宿蘭池。象筵鳴寶瑟，金瓶泛羽卮。寧憶春蠶起，日暮桑欲萎。
梁簡文帝《三月曲水詩序》曰：竊以周城洛邑，自流水以禊除，晉集華林，同文軌而高宴，莫不禮具義舉，沓矩重規，照動神明，雍熙鍾石。是節也，上巳屬辰，余萌達壤，倉庚應律，女夷司候。爾乃分階樹羽，疏泉泛爵，羽觴沿泝，蕙餚沓來，賓儀式序，盛德有容，舞艶七盤，歌浮六變，游雲駐彩，仙鶴來儀，都人野老，雲集霧會，結軫方衢，飛軒照日。
晉張華《三月三日後園會詩》曰：暮春元日，陽氣清明。祈祈甘雨，膏澤流盈；習習祥風，啓滯導生。禽鳥逸豫，桑麻滋榮，纖條被綠，翠蘋含英。於我皇后，欽若昊乾，順時省物，言觀中園。宴及群辟，乃命初筵。合樂華池，祓濯清川，泛彼龍舟，溯游洪原。
又張華《上巳篇》曰：仁風導和氣，勾芒禦昊春。沽洗應時月，元巳啓良辰。明從自遠至，童冠八九人。伶人理新樂，膳工獻時珍。春醴逾九醞，冬青過十旬。
晉閭丘沖《三月三日應詔詩》曰：暮春之月，春服既成。升陽潤土，水渙川盈。余萌達壤，嘉木敷榮。後皇宣游，既宴且寧。光光華輦，侁侁從臣。上蔭丹渥，下藉文茵。臨池挹盥，濯故潔新。俯鏡清流，仰睇天津。藹藹華林，岩岩景陽。嶪嶪峻宇，奕奕飛梁。垂蔭倒影，若翱若翔。浩浩白水，泠泠龍舟。皇在靈沼，百辟週遊。激濯清歌，鼓枻行謳。聞樂鹹和，具醉斯柔。在昔帝虞，德被遐荒。干戚在庭，苗人來王。今我哲後，古聖齊芳。惠此中國，以綏四方。元首既明，股肱惟良。樂只君子，今日惟康。
又潘尼《上巳日帝會天淵池詩》曰：青春暮月，六氣和理。律應沽洗，日惟元巳，穀風散凝，微陽戒始。春服既成，明靈降祉。
又陸機《棹歌行》曰：遲遲暮春日，天氣柔且嘉，元吉逢初已，濯穢游黃河。龍舟浮鷁首，羽旗垂藻葩。乘風宣飛景，逍遙戲中波。
隋盧思道《上巳禊飲詩》曰：山泉好風日，城市厭囂塵。聊持一樽酒，共尋千里春。餘光下幽桂，夕吹舞青蘋。何時出關後，重有入林人。
唐沈佺期《三月三日梨園亭侍宴詩》曰：九門馳道出，三已禊堂開。畫鷁中川動，青龍上苑來。野花飄御座，河柳拂天杯。日晚迎祥處，笙鏞下帝台。
後漢張衡《南都賦》曰：於是暮春之禊，元巳之辰，方軌齊軫，祓於陽濱。朱帷連綱，曜野映雲。男女妖礻玄服，絡繹何繽紛。
晉成公綏《洛禊賦》曰：考吉日，簡良辰，祓除鮮禊，同會洛濱。妖童媛女，嬉遊河曲，或渙纖手，或濯素足。臨清流，坐沙場，列壘尊，飛羽觴。
又張協《禊賦》曰：夫何三春之令月，嘉天氣之絪縕，流水清冷以汪濊，原隰蔥翠以龍鱗。於是縉紳先生，嘯疇命友，攜朋接黨，童冠八九。主希孔、墨，賓慕顔、柳。權戚之家，豪侈之族，采騎齊鑣，華輪方轂，青蓋雲浮，參差相屬。集於長洲之浦，曜乎泠川之曲。遂乃停輿蕙渚，息駕蘭田。朱幔虹舒，翠幕霓連。浮素舟以蔽水，灑玄醪於中河，水禽爲之駭踴，陽侯爲之動波。
又阮瞻《上巳會賦》曰：臨清川而嘉宴，聊暇日以游娛。蔭朝雲而爲蓋，托茂樹以爲廬。
又王廙《洛都賦》曰：若乃暮春嘉禊，三巳之辰，貴賤同游，方驥齊輪，麗服靚妝，祓乎洛濱，流芳塞路，炫日映雲。
又褚爽《禊賦》曰：伊暮春之令月，將解禊於通川。川回瀾以澄映，嶺峭崿以霏煙。輕霞舒於翠崖，白雲映於青天。風透林而自清，氣扶嶺而載鮮。
