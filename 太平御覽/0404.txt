
《韓詩外傳》曰：知如源泉，行可以爲表儀者，人師也。
又曰：哀公問於子夏曰：「五帝有師乎？」子夏曰：「臣聞黃帝學乎太顛，顓頊學乎祿圖，帝嚳學乎赤松子，堯學乎務成子附，舜學乎尹壽，禹學乎西王國，湯學乎貸子相，文王學乎錫疇子斯，武王學乎太公，周公學乎郭叔，仲尼學乎老聃。此十一聖人，未遭此師，則功業不能著乎天下，名號不能傅乎後世。」
《尚書》曰：德無常師，主善爲師。
《周禮·地官下》曰：師氏掌以美詔王，〈告王以善道也。《文王世子》曰：師也者，教之以事而喻諸德者也。〉以三德教國子，居虎門之左，則司王朝、掌國中得失之事以教國子弟。凡國之貴遊子弟學焉。
《大戴禮》曰：帝入大學，承師問道。
《禮記·檀弓上》曰：事師無犯而無隱，左右就養無方，服勤至死，心喪三年。〈心喪戚容如父而無服也。〉
又《學記》曰：君子知至學之難易，而知其美惡，然後能博喻；能博喻，然後能爲師；能爲師，然後能爲長；能爲長，然後能爲君。故師也者，所以學爲君也，是故擇師不可不慎也。
《記》曰「三王四代惟其師」，其此之謂乎？凡學之道，嚴師爲難。師嚴，然後道尊；道尊，然後民知敬學。是故君之所不臣於其臣者二：當其爲屍，則弗臣也；當其爲師，則弗臣也。〈屍，主也，吻祭主。〉大學之禮，雖詔於天子，無北面，所以尊師也。善學者，師逸而功倍，又從而庸之。不善學者，師勤而功半，又從而怨之。
又曰：記問之學，不足以爲人師。師無當於五服，五服不得不親。
又《文王世子》曰：師也者，教之以事而喻諸德者也。
《左傳·襄公三十一年》曰：鄭人游於鄉校〈鄉人之學校。〉以論執政。〈論政得失。〉然明謂子産：「毀鄉校如何？」〈患人於中謗議國政。〉子産曰：「其所善者，吾則行之。其所惡者，吾則改之。是吾師也，若何毀之？」
《豰梁傳》昭公曰：子既生，不免乎水火，母之罪也。成童不就師傅，父之罪也。就師學問無方，心老不通，師之罪也。
《論語·爲政》曰：溫故而知新，可以爲師矣。
又《述而》曰：三人行，必有我師焉。
《孔叢子》曰：子思居魯，穆公師而尊之。
《春秋後語》曰：甘羅請張唐相燕，呂不韋叱曰：「我自請不行，汝安能行之？」甘羅曰：「夫項橐七歲爲孔子師，今臣十二歲矣。」曰：「君其試臣，何遽叱乎？」
《史記》曰：孔子既沒，弟子思慕。有若狀似孔子，弟子相與立爲師，師之如夫子時。
又曰：曹參爲齊相，乃避正堂，舍蓋公而師之。齊果大治。
又曰：鄒子如燕，昭王擁彗先驅，請列弟子之座而受業，築碣石宮，身往親師之。
又曰：文王爲西伯，鬻熊者爲文王師，有功於文王。及武王滅殷，未之封也。成王學勤事之後，封其曾孫熊繹爲楚子。
《漢書》曰：初，梁相褚大通五經，爲博士時，倪寬爲弟子。及御史大夫缺，徵，褚大夫自以爲得御史大夫。至雒陽，聞倪寬爲之，褚大笑。及至，與寬議封禪於上前，大不能及，退而服曰：「上誠知人也。」
又曰：龔勝既歸鄉里，二千石長吏初到官，皆至其家，如師弟子之禮。
又曰：嚴彭祖字公子，東海下邳人。與顔安樂俱事眭孟。弟子百餘人，惟彭祖、安樂爲明。質問疑誼，各持所見。孟曰：「《春秋》之意，在二子矣！」孟死，彭祖、安樂各顓門教授。
又曰：竇皇后兄弟長君、少君。絳侯灌將軍等曰：「吾屬命乃懸兩人。此兩人所出微，不可不爲擇師傅。」於是，乃選長老之有行者與居。長君、少君由此爲退讓君子，不敢以富貴驕人。
又曰：張良稱曰：「今以三寸舌爲帝者師，封萬戶，位列侯，此亦布衣之極，於良足矣。」
又曰：張禹成就弟子尤著者：淮陽彭宣至大司空，沛郡戴崇至少府九卿。宣爲人恭儉有法度，而崇愷悌多知，二人有異行。禹心親愛崇，敬宣而疏之。崇每候禹，常責師置酒設樂與弟子相娛。禹將崇入後堂飲食，婦女相對，作優人管弦鏗鏘極樂，昏夜乃罷。而宣之來也，禹見之於便坐，講論經義，日晏賜食，不過一肉卮酒相對，宣未嘗得至後堂。及兩人皆聞知，各自得。〈服虔曰：各爲得宜也。〉
又曰：腖錯，潁川人也。學申商刑名於軹張恢生所，〈軹縣之儒生，姓張名恢。〉與洛陽宋孟、劉帶同師，以文學爲太常掌故。
又曰：孔霸亦治尚書，事太傅夏侯勝，昭帝末年爲博士，宣帝時爲太中大夫，以選授皇太子經遷詹事、高密相。玄帝即位，徵霸以師，爵關內侯，號褒成君。〈常爲師教帝今成就，故曰褒成君。〉
又曰：張禹初爲師，以上難數對己問經，爲《論語章句》獻之。
《後漢書》曰：廉范初師事薛漢，後辟公府。會薛漢坐楚王事誅，故人門生莫敢收視。範獨往收斂之。吏聞，顯宗大怒，召入詰責。範叩頭曰：「臣無狀，愚戇，心爲漢等皆已伏誅，不勝師資之情，罪當萬死。」因貰之。
謝承《後漢書》曰：董春字紀陽，會稽餘姚人。少好學，師事侍中祭酒王君仲，受古文《尚書》。後詣京房授《易》，究極聖旨，條列科義。後還爲師，立精舍，遠方門徒學者常數百人。
《東觀漢記》曰：顯宗即位，尊桓榮以師禮。常幸太常府，令榮坐東面，設几杖，會百官，驃騎將軍東平王蒼以下榮門生數百人，天子親自執業，每言「太師在是」。既罷，悉以太官供具賜太常家，其恩禮如此。永平二年，辟雍初成，拜榮爲五更，每大射，養老禮畢，上輒引榮及弟子升堂執經，自爲下說。
又曰：顯宗以張紘受皇太子業，甚得輔導之體。章帝即位，出拜東郡。玄和二年，東巡狩，幸東郡，引�及門生幷郡掾吏幷會庭中。帝先備弟子之儀，使�講《尚書》一篇，然後修君臣之禮。賞賜殊特。
《續漢書》曰：李膺性簡亢，無所交接，惟以同郡荀淑、陳實爲師友。
又曰：楊政從代郡范升學。升嘗爲出婦所告，坐系獄。政乃肉袒以箭貫耳，抱升子潛伏道傍，候車駕過，泣涕辭請，有感帝心。詔曰：「乞楊生師。」即爲放出升。
范曄《後漢書》曰：歐陽歙字王思，樂安千乘人，爲大司徒。坐汝南贓罪千餘萬，發覺下獄。平原孔震年十七，聞獄當斷，馳之京師，行到河內獲嘉縣，自系，上書求代歙死。曰：「伏見臣師大司徒歐陽歙，爲儒宗八世博士，乞殺臣以代歙命。」書奏而歙已死獄中。
又曰：鄭玄字康成，北海高密人也。事扶風馬融。融門徒四百餘人，升堂進者五十餘生。融素驕貴，玄在門下三年不得見，乃使高業弟子傅授於玄，日夜尋誦，未嘗息倦。會融集諸生考論圖說，聞玄善算，乃召見於樓上。玄因從質諸疑義，問畢辭歸。融喟然謂諸門人曰：「鄭生今去，吾道東矣！」
又曰：鍾皓字季明，潁川長社人。以篤行稱，爲士大夫所慕。李膺嘗嘆曰：「鍾君至德可師。」
《魏志》曰：夏侯惇字玄讓，年十四，就師學。人有辱其師者，惇殺之。
又曰：荀攸字公達。文帝在東宮，太祖謂曰：「荀公達人之師表，汝當盡禮敬之。」攸曾病，世子問病，獨拜床下。其見尊異如此。
《晉書》曰：高貴鄉公之入學也，將崇先典。乃命王祥爲三老，侍中鄭小同爲五更。祥南面几杖，以師道自居。帝北面乞言。
又曰：王承爲東海王越記室。越與世子毗書曰：「習禮度不如式瞻儀形，諷味遺言不如親承音旨。王參軍人倫師表，爾其師之。」
徐艏《宋書》曰：武帝登祚，加顔延之金章紫綬，領湘東王師。
《後魏書》曰：陽平王之子欽托高僧壽爲子求師。師至未幾逃去，欽以讓僧壽。僧壽性滑稽，乃謂欽曰：「凡人絕粒，七日乃死，始經五朝，便爾逃遁去。」欽乃大慚。於是，待客稍厚之。
裴景仁《前秦記》曰：苻堅幸太學，問博士經典。博士盧�對曰：「周官禮注，未有其師。韋逞母宋傅其父業，得周官音義。自非此母，無可授後。」堅於是就宋立講室書堂，生徒百二十人，隔絳紗幔而授業焉。拜宋爵號宣文君，賜侍婢十人。
崔鴻《後秦錄》曰：初，姚泓之爲太子，受經於太學博士淳于歧。歧病在家，泓以師者人之表范，傅先聖之訓，加在三之義，不可以不重。親詣省疾，拜於床下。
又《前燕錄》曰：劉贊字彥真，平原人也。鞠效博通，爲世純儒，貞清非禮不動。慕容重其德學，使太子晃師事之。
又《後趙錄》曰：張躍，清河武城人也。學敏才達，雅善清談，勤偉其儀辯。拜世子衛軍長史。敕世子曰：「張長史，人之表範，汝其師之。」〈案《世說》或曰：王、趙、鄧，「王參軍人倫師表，爾其師之。」謂王安期、鄧伯道、趙禮之也。〉
《唐書》曰：賀德仁，越州山陰人。少與從兄德基俱事國子祭酒周弘正，咸以詞學見稱。時人語曰：「學行可師賀德基，文質彬彬賀德仁。」德仁仕陳，至吳興王友。入隋，授豫章王府記室參軍。王以師資禮之，恩遇甚厚。
又曰：員半千本名餘慶，與彥先同師事學士王義方，甚嘉重之，嘗謂曰：「五百年生一賢，足下當之矣！」因改名半千。及義方卒，半千與彥先皆制師服喪，畢而去。
《六韜》曰：文王卜田，史扁布卜曰：「田於渭之陽，將得焉。非熊非羆，非虎非狼，天遺汝師，以之佐昌。」文王乃齊戒三日，田於渭陽。卒見呂尚，坐茅以漁。文王再拜，乃與之歸。
《老子》曰：善人者，不善人之師。
《孫卿子》曰：幹將、莫耶、鉅闕、辟閭，此皆古之良劍也，然而，不加砥礪，則不能利；不得人力，則不能斷。驊騮、騏驥、纖離、綠耳，此皆古之良馬也，然而，必前有銜轡之制，後有鞭策之戚，加之造父之禦，然後一日而致千里。夫人雖有性質美而心辯知，必將求賢師而事之，擇良友而友之。
又曰：國將興，必尊師重傅。尊師重傅則法度存。師術有四，傅習不與焉。尊嚴而憚，可以爲師；耆艾而信，可以爲師；誦說不懈，可以爲師；知微而論，可以爲師。
又曰：夫達師之教也，弟子安焉、樂焉、休焉、游焉、肅焉、嚴焉。此六者得於學，則邪僻之道塞焉；此六者不得於學，則君不能令於臣，父不能令於子，師不能令於徒。
《鶡冠子》曰：伊尹酒保，太公屠牛，管子作革，百里官奴，海內荒辭，立爲世師。
《莊子》曰：堯之師曰許由，許由之師曰嚙缺，嚙缺之師曰王倪，王倪之師曰被衣。
又曰：善卷，堯聞其得道之士，乃北面而師事之。蒲衣八歲，而舜之師。
又曰：申屠嘉兀者也，與鄭子産同師伯昏無人。
《列子》曰：列子既師壺丘子林，友伯昏瞀人，反居南郭，從之處者百數。
《呂氏春秋》曰：魏文侯師子夏。
又曰：神農師悉諸，黃帝師大撓，帝顓頊師伯夷父，帝嚳師昭，帝堯師子州支父，帝舜師許由，禹師大成摯，湯師小臣，文王、武王師呂望、周公旦，齊桓公師管夷吾，晉文公師咎犯、隨會，秦穆公師伯里奚、公孫枝，楚莊王師孫叔敖、沈申，吳王師伍子胥、文之儀，越王勾踐師范蠡。此十聖六賢，未見不尊師者也。
《淮南子》曰：段幹木，晉之大駔，爲文侯師。
《海內先賢傳》曰：仇覽字季知。郭太賫刺從之。曰暮求留宿。明旦，太下床朝之曰：「君非太友，乃太師也。」
《荀氏家傳》曰：爽字慈明，幼而歧嶷，大學儒林咸嘆服之。年十二，太尉杜喬師焉。
江微《陳留志》曰：樓望字次子，雍丘人也。少受《春秋》於少府丁子然，以節操稱。建武二十八年，趙孝王聞其名，遣大夫賫玉帛聘望爲師。不受。
《邴原別傳》曰：原舊能飲酒。自行後八九年間，酒不向口。單行負笈，苦身持力至陳留，則師韓子助，潁川宗陳仲躬，涿郡則盧子�。臨歸，師友以原不飲酒，會米肉送原。原曰：「本能飲酒，但以荒思廢業，故斷之耳。今當遠別，因見貺餞，可以一飲宴。」於是，每坐飲，終日不醉。
太史公《素王妙論》曰：計然者，蔡丘濮上人。其先晉國公子也，姓辛氏，字文當，南遊越，范蠡師事之。
揚子《法言》曰：務學不如務求師，師者，人之模範也。
又曰：一巷之市必立之平，一卷之書必立之師。
又曰：李仲玄，一世之師也。見其貌者，肅如也；觀其行者，穆如也。
桓譚《新論》曰：談言三歲學，不如三歲擇師。
又曰：昔殷之伊尹，周之太公，秦之百里奚，雖咸有天才，然皆年七十餘乃升爲王霸師。
《論衡》曰：通書千篇以上，萬卷已下，敷暢壅閉，審定文義而以教授爲人師者，通人也。
《潛夫論》曰：天地之所貴者，聖人。聖人之所尚者德義。德義之所成者，知也。知之所求者，學問也。雖有至聖，不生而知；雖有至知，不生而能。故《志》曰：「黃帝師風後，顓頊師老彭，帝嚳師融，堯師務成，舜師紀後，禹師黑始，湯師伊尹，文武師姜尚，周公師庶季，孔子師老聃。若此言之而信，則人不可以不就師矣。夫此十一君者，皆上聖也，猶待學問，其知乃博，其德乃碩，而況於凡人乎！」
《苻子》曰：玄冥子謂由有子曰：「子有師乎？」由有子曰：「吾將以萬物爲師矣。」
韋昭《辯名》曰：古者，稱師曰先生。
應璩《百一詩》曰：子弟可不慎，慎宰傘師友。師友必良德，中才可進誘。
