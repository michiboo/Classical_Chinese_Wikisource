
《孫子》曰：言不相聞，故爲鼓鐸；〈鐸，金鉦也，聽其音聲以爲耳候也。〉視不相見，故爲旌旗。〈瞻其指魔，以爲目候。〉夫金鼓旌旗者，所以一人之耳目也。〈齊一耳目之視聽，使知進退之度。〉人旣專一，則勇者不得獨進，怯者不得獨退。〈齊之以法教，使強弱不得相逾。〉紛紛紜紜，間亂而不可亂；〈旌旗亂也，示敵若亂，以金間之。紛紛，旌旗像。紜紜，士卒貌。言旌旗翻轉一合一離，士卒進退或往或來，視之若擾，觀之若亂，然其法令素定，度幟分明，各有分數，擾而不亂也。〉渾渾沌沌，形圓而不可敗。〈車騎齊轉也。形圓者，出入有道齊整也。渾渾，車輪轉行。沌沌，步騎奔馳；視其形陣縱橫圓而不方，然其指趣各有所應，故王子曰：將欲內明而外暗，內理而外軍，所以示敵之輕已者也。渾，外本切。沌，徒損切。〉
《周禮》曰：太宗伯，以軍禮同邦國，〈同謂威其不協僭差者，軍禮之別五也。〉大師之禮用衆也，〈用其義勇也。〉大均之禮恤衆也，〈均其地政地守地職之賦，所以憂民也。〉大田之禮簡衆也，〈古之因田習兵，閱其車徒之數也。〉大役之禮任衆也。〈築宮邑所以事民力強弱也。〉大封之禮合衆也。〈止封疆溝途之固，所以合聚其民也。〉
又曰：《夏官》大司馬之職：掌仲春教振旅，司馬以旗致民，平列陣，如戰之陣。以教坐作、進退、疾徐、疏數之節。遂以蒐田。仲夏教茇舍，如振旅。群吏撰車徒，遂以苗田。中秋教治兵，如振旅。辨旗物之用，遂以田。仲冬教大閱。前期，群吏聽誓於陳前，斬牲，以左右徇陣，曰：」不用命者，斬之！」遂以狩田。師以救無辜，伐有罪。若師有功，則左執律、右秉鉞以先，愷樂獻於社。
《左傳》曰：春蒐夏苗，秋冬狩，於農隙以講武事。三年而治兵，入而振旅，歸而飲至，以數軍實。昭文章，明貴賤，辨等列，順少長，習威儀也。
又曰：楚子文治兵於暌，終朝而畢，不戮一人。子玉復治兵於，終日而畢，鞭七人，貫三人耳。國老皆賀子文。賈不賀，曰：「子玉剛而無禮，不可以治民。過三百乘，其不能以入矣。子玉之敗，子之舉也。舉以敗國，將何賀焉？」
又曰：苗賁皇徇曰：「蒐乘補卒，秣馬利兵，修陣固列，蓐食申禱，明日復戰。」乃逸楚囚。
又曰：宣子曰：「我若受秦，秦則賓也；不受，寇也。旣不受矣，而復緩師，秦將生心。先人有奪人之心，軍之善謀也。逐寇如追逃，軍之善政也。」訓卒利兵，秣馬蓐食，潛師夜起。戊子，敗秦師於令狐，至於刳首。
又曰：宣榭火。〈宣榭，講武室也。〉
《論語》曰：子曰：善人教民七年，亦可以即戎矣。〈可就兵攻戰也。〉
又曰：以不教民戰，是謂棄之。
《後漢書》曰：靈帝時，望氣者以爲京師有大兵，兩宮流血，以爲《太公六韜》有天子將兵事，可以威壓四方。帝乃講武於平樂觀下。起大壇，建五采華蓋。天子擐甲介馬，稱「無上將軍」。何進領兵屯於觀下，置西園八校尉，袁紹、曹操等爲之。
《唐書》曰：太宗初即位，突厥入寇，欲諸軍皆習騎射。每退朝，即引諸軍衛將習射於顯德殿庭，謂將軍已下曰：「古突厥與中國，更有盛衰。若軒轅善用五兵，即能北逐獯虜；周宣驅駕方、召，亦能制勝太原。下至漢、晉之君，洎於隋代，不使兵士素習干戈，突厥來侵，莫能抗禦，遣中國生民塗炭於寇手，我今不使汝等穿池築苑，造諸淫費，農民恣令逸樂，兵士惟習弓馬。若無賊來，我則爲汝博士，教汝等武藝優長；若有賊來，我則爲汝將帥，領汝鬥戰。亦望使汝等前無橫敵。」於是日引數百人於殿庭教射，太宗親自臨試，每坐或至午時。射中者隨賞弓刀、布帛，統帥加上考。朝臣咸諫云：「不宜引卑碎之人，挾弧矢於軒陛之側。」上曰：「率土之內皆吾臣子，我所恨不能將我心遍置人腹中，豈有相疑之道哉！」由是一二年間，兵士盡便弓馬。
又曰：李抱眞領澤潞觀察使留後。抱眞密揣山東當有變，上黨且當兵沖。是時承戰餘之地，土瘠賦重，人益困，無以養軍士。乃籍戶丁男，三選其一，有材力者免租徭，給弓矢，令之曰：「農之隙，則分曹角射；歲終，吾當會試。」及期，按簿而征之，都試以示賞罰，覆命之如初。比三年，則皆善射，抱眞曰：「軍可用矣。」於是舉部內之衆，得成卒二萬，前旣不廩費，府庫益實，乃繕兵甲，爲戰具，遂雄視山東。是時，稱昭義步兵冠諸軍。
又曰：德宗即位，以馬燧爲太原尹、北都留守、河東節度、觀察、度支、營田使。當是，承鮑防自百井敗軍之後，兵甲寡弱，騎士少。燧乃悉召將吏牧馬廝役，得數千人，悉補騎卒，教之數月，皆爲精騎。造甲者必令長短三等，稱其所衣，以便進趨。又造戰車，蒙以狡猊象，列戟於後，行則載兵甲，止則爲營陣，或塞險厄以遏奔沖，器械無不犀利。居一年，陳兵三萬，開廣場以習戰陣，教其進退。
《古司馬兵法》曰：凡戰，非陣之難，使人可陣難；非可使陣難，使可用難；〈使人盡心效力，用必勝也。〉非知之難，行之難。〈教習使人知進退之便，左右之利，事事自行之者難。〉
又曰：天子之義必純取於天地，而觀於先聖。〈天子奉天地之道，調和陰陽四時之氣，順先王之法度也。〉士庶之義必奉於父母，而正於君長。〈士庶必從父母之教，君長之命。〉故雖有明君，士不先教，不可用也。〈雖有明君，士不教習，不可以受敵也。〉古之教民，必立貴賤之經綸，使高下不相淩，德義不相逾，材伎不相掩，勇力不相犯，故力同意和。古者國容不入軍，軍容不入國，故德義不相逾。〈治國以仁德，軍事以勇。德以從化，義以法斷。以國容入軍則軍敗，軍容入國則國亂也。〉
吳起《教戰法》曰：短者持矛戟，長者持弓弩，強者持旌旗，勇者持金鼓，弱者給廝養，智者爲謀士，鄉里相比，什伍相保。一鼓整兵，二鼓戰陣，三鼓趣食，四鼓然辨，五鼓就行。聞鼓聲合，然後舉旗。
《六韜》曰：教戰之法，必明告吏士，三令五申，教其操兵起居、進止，旌旗指麾。陣而方之，坐而起之，行而止之，左而右之，列而合之，繩而解之。無犯進止之節，無失飲食之宜，無絕人馬之力。令吏士一人學戰，教成十人；十人學戰，教成百人，百人學戰；教成千人，千人學戰，教成萬人；萬人學戰，教成三軍之衆。大戰之法，百萬之師，故能成大功也。
《衛公兵法》曰：諸兵士將戰，身貌�弱，不勝衣甲。及戎具所施，理須堅勁須簡取強兵，幷令試練器仗。兵須徹扎掐堅，皆須取甲，試令所射，然始取中。
又曰：每營中，兩廂置土馬十二匹，大小如常馬眞鞍，令士卒擐甲冑，櫜弓矢，〈櫜音高。〉佩刀劍，持矛楯，左右上下，以便習其事。
又《教旗法》曰：凡教旗，於平原曠野、登高遠視處，大將居其上，南向左右各置鼓一十二面，角一十二具，左右各樹五色旗，六纛居前列，旗節次之。左右衙官，駐隊如偃月形，爲後騎。下臨平野，使士卒目見旌旗，耳聞鼓角，心存號令。乃命諸將分爲左右，皆去兵刃，精新甲冑幡幟，分爲左右廂，各以兵馬使爲長，班布其次。陣間容陣，隊間容隊，曲間容曲，以長參短，以短參長。回軍轉陣，以後爲前，以前爲後，進無奔迸，退無趨走。以正合，以奇勝，聽音睹麾，乍合乍離。於是三令五申：白旗點鼓，音動則左右廂齊合；朱旗點角，音動則左右廂齊離。離之與合，皆不離中央之地。左廂陽向西旋，右廂陰向東旋，左右各復本初。白旗掉鼓，音動則左右各�蒸鳥散，彌川絡野，然而不失部隊之疏密，朱旗掉角，音動則左右各復本初，前後左右無差尺寸。散則法天，聚則法地。如此三合而三離，三聚而三散。不如法者，吏士之罪從軍令。於是大將出五彩旗一十二口，各樹於左右廂陣前，每旗命壯勇士五十人守旗，選壯勇士五十人奪旗，左廂奪右廂，右廂奪左廂，鼓音動而奪，角音動而止，得旗者勝，失旗者負，勝賞而負罰。離合之勢，聚散之形，勝負之理，賞罰之信，因是而教之。
《太白陰經》曰：春秋末，幷爲戰國，增講武之禮，以爲戲樂，以相誇視，而秦更名爲角牴。故國雖大，好戰必亡；天下雖平，亡戰必危。天下旣平，春蒐秋，振旅理兵，所以不忘戰。今邊軍更名曰教旗，使士卒識金鼓、別旗幟、任行列、知部分，一軍之節制也。
又曰：古之諸侯畋獵者，爲田除害也。上所以供承宗廟，下所以閑習武事。太古之時，人食禽獸之肉，坐其皮；後代之人浸多，時禽獸寡少，衣食不足。於是神農教其植穀，導以紡績。自是之後，禽獸復盈山林，下平土，害禾稼，爲人所害。於是王公秋冬無事畋獵，閑習兵革，奮揚威武，以戒非常。季冬之月臘日，陰用事，萬物畢成，蟄蟲已伏，乃具卒乘，從禽于山澤，以教部伍，分進退之儀。一人守，圍地三尺；十二時守，三萬六千尺。積尺得六千步，積步得一十五里餘六十步，圍中徑闊得地五里餘二十步，以左右決勝將爲交頭；其決勝左右，將各主士仵，爲行列；皆以金鼓旌旗爲節制。其初起圍張翼，隨山林地勢，無遠近部分；其合圍地虞候先擇定訖，以善弧矢者爲圍中騎；其步卒搶旗幡守圍，有漏禽獸，坐守圍之吏。大獸公之，小獸私之，以觀進止。
《管子》曰：涼風至而白露下，天子命左右司馬，令組甲厲士衆。
《商君書》曰：民之見戰，如饑狼之見虎，則民可用矣。
《呂氏春秋》曰：世有言曰：「驅市人而戰，可以勝人之厚祿教練卒；老弱罷民〈罷與疲同。〉可以勝人精士練材；離散繫纍，可以勝人之行陳〈陳與陣同。〉整齊；鉏白挺，可以勝人之長釒兆利兵。」此不通乎兵者之論。今有利劍於此，以刺則不中，以擊則不及，於惡劍無擇，爲是鬥因用惡劍則不可。簡選精良，兵械利，發之則不時，縱之則不當，與惡卒無擇，爲是戰因用惡卒則不可。王子慶忌、陳午猶欲劍之利也。〈陳午，齊人。慶忌，吳公子。二人皆勇有捷力。〉簡選精良，兵械利，令將將之，王者有以霸者矣。湯、武、齊桓、晉文、吳闔閭是也。
又曰：故凡形勢險阻，欲其便也；兵甲器械，欲其利也；選練角材，欲其精也；將率士民，欲其教也。此四者，義兵之助也，時變之應也。
又曰：闔閭試其民於五湖，劍皆加於肩，地流血幾不可止；勾踐試其民於寢宮，民爭入火，死者千餘，遽擊金而退之；賞罰充實也。
《鄴城故事》曰：淩霄觀成案：石季龍，永和三年，命其子石宣祈于山川，因而游獵，乘大輅，羽葆、華蓋，建天子旌旗，十有六軍，戎卒十八萬，出自金明門。季龍從後宮升觀望之，笑曰：「我家父子如是，自非天崩地陷，當復何愁，但抱子弄孫日爲樂耳！」
《文選》曰：三令五申，教達禁城。
《謝承與步子出書》曰：示攻戰進取之方，教進退疾徐之節也。
《劉向別傳》曰：蹴鞠者，傳言黃帝所作，或曰起戰國之時。蹋鞠，兵勢所以陳之，知武材也，皆因熙戲而講習也。
