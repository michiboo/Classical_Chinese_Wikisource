
《說文》曰：博，局戲，六箸十二棋也。
《論語》曰：飽食終日，無所用心，難矣哉！不有博弈者乎？為之猶賢乎已。
《家語》曰：哀公問於孔子曰：「吾聞君子不博，有之乎？」孔子曰：「有之，為其二乘也。」公曰：「有二乘，何為不博？」孔子曰：「為其兼行惡道也。」
《史記》曰：宋閔公與南宮長萬博，爭。公怒辱之，曰：「吾始敬若，〈若，汝。〉今子魯虜也！」長萬病此言，遂以局殺閔公。
又曰：魏王與信陵君博。北境舉烽火，言趙寇入界。信陵君曰：「臣有客，能知趙王陰事，言趙王獵，非寇也。」
又曰：劇孟好博，多少年之戲。
又曰：蔡澤說范睢曰：「君獨不觀夫博者乎？或欲大投，或欲出分功，〈班固《弈指》曰：「博懸於投，不必在行。」崔駰曰：「投瓊也。」〉此皆君之所明知也。」
《漢書》曰：孝文帝時，皇太子侍，博爭道，不恭。皇太子以博局提吳太子，殺之。〈或雲提音抵。抵，擲也。〉
又曰：吾丘壽王，字子贛，少年以善格五召待詔。〈蘇林曰：博之類也。孟康曰：格者，行杵相周，故已言各。或曰：塞法，至立各不得，故云格五也。〉
又曰：陳遵祖父遂，字長子。宣帝微時，與遂有故，相隨博弈，數負債。及宣帝即位，遂稍遷至太守，賜遂璽書曰：「制詔太原太守，官尊祿厚，可以償博債矣。」
范曄《後漢書》曰：耿恭為戊巳校尉。恭至部，移檄烏孫，示漢威德。昆彌以下皆喜，遣使獻名馬，及奉宣帝所賜公主博具，願遣子入侍。
又曰：客星經帝座，或問袁延。延因上封事曰：「河南尹鄧萬有龍潛之舊，封為通侯，恩重公卿，惠豐宗室，加禮引見，與之對博，上下渫〈音薛。〉黷，有虧尊嚴。」
《魏略》曰：孔桂性便妍，曉博弈。太祖受之，每在左右。
又曰：杜畿與衛固少相狎侮，共博爭道，畿曰：「我今作河東也！」固發衣罵之。及畿之官，而固為功曹。
《晉中興書》曰：桓玄強與人博奕，取其田宅。
《穆天子傳》曰：天子北入邴，〈邴，鄭邑也，音枋。〉與井公博，三日而決。〈疑井公賢人而隱者，故王就戲。〉
《梁冀別傳》曰：冀好格五六博。
《神仙傳》曰：中山衛叔卿服雲母得仙。漢武使其子度世，往華山求之。度世望見父，上有紫雲，白玉為床，與數人博戲。度世問：「父所與博者是誰？」曰：「洪崖先生、許由、巢父也。」
《秦記》曰：呂光破龜玆，始獲鳩摩羅什。光死，子纘立，戲弄羅什，或共棋博，乃殺子，雲「斫胡奴頭」。什曰：「不斫胡奴頭，其胡奴斫人頭。」後纘弟越字胡奴，果斬纘頭。
《涼州記》曰：呂光太安二年，龜玆國使至，獻寶貨、奇珍、汗血馬。光臨正殿，設會文武博戲。
《西域胡》曰：諸博戲，取人牛馬財物者，胡俗皆陪償。
《述徵記》曰：極西南端門外有石，石色青而細。修之作博棋，以遺江東，甚可珍玩。
《西京雜記》曰：許博昌，安陵人也，善六博。竇嬰好之，常與居處。其朮曰：「方畔揭道張，玄究屈高，高玄屈張。」又曰：「張道揭畔方，方畔揭道張。究屈玄高，高屈究張。」居三輔，兒誦之。法用六箸，或謂之究，以竹為之，長六分。或用二箸。博昌又作《六博經》一篇，今世傳之。
《莊子》曰：臧與谷牧羊，而俱亡其羊。問臧奚事，則挾策讀書；問谷奚事，則博塞以游。事業不同，其亡羊均也。
《列子》曰：虞氏者，梁之富人也。登高樓，大路，設樂飲酒，擊博樓上。
《抱朴子》曰：南陽文氏，求食入山，見高岩上有數人對博。
《淮南子》曰：善博者不欲牟，〈博以不勝為牟。牟，大也，進也。〉不恐不勝。平心定意，投得其齊，〈齊，得其適。〉行由其理，雖不必勝，得籌必多。
《韓子》曰：薛公之相魏昭侯也，有陽胡蕃者，於王甚重，而不為薛公，薛公患之。於是乃與之博，與之百金，令與昆弟博戲，俄又益之二百金。
又曰：齊宣王問匡倩曰：「儒者博乎？」對曰：「博也者貴梟，勝者必殺梟。」是殺其所貴也，儒者以為害義，故不博。
《尹文子》曰：博者盡開塞之宜，得周通之路。
楊子《法言》曰：或問：「侍君，子博乎？」曰：「侍坐則聽言，有酒則觀禮，焉事博乎？」
《說苑》曰：秦始皇時，嫪毐驕奢。後與帝左右博，爭行，乃瞋目大呼。
又曰：晉靈公驕奢，造九層之台，謂左右曰：「敢諫者斬！」孫息〈孫息即荀息也。〉聞之，求見公。曰：「子何能？」孫息曰：「臣能累十二博棋，加九雞子於其上。」公曰：「吾少學，未嘗見也，子為寡人為之。」孫息即正顏色，定志氣，以棋子置於下，而加九雞子於其上。左右懾息，靈公俯伏，氣息不續。公曰：「危哉！」孫息曰：「公為九層之台，三年不成，危甚於此！」
《風俗通》曰：漢武帝與仙人共博，其投石中馬蹄處，於今尚在。
《典略》曰：荊軻與魯勾踐博，爭道。勾踐怒而叱之，軻去而逃婁。
《春秋舊事》曰：倪寬為漢馬農卿，與太子博，爭局，犯罪而還。
《遁甲經》曰：天一游亭，六行亭亭，天一之貴神也。戰斗博戲漁獵，但可，背不可向也。
《薛孝通譜》曰：烏曹作博，其所由來尚矣。雙箭以象日月之照臨，十二棋以象十二辰之躔次。則天地之運動，法陰陽之消息，表人事之窮達，窮變化之幾微。履謙謝，則知沖謝以致福；觀殺罰，則知當路而速禍；行其道，則掎鹿有歸；保其家，乃瞻烏爰集。隱顯藏用，莫不合道；龍潛鵲起，率皆趣良。足以諧暢至娛，始協妙賞者也。
魏曹植《古冶子等贊》曰：齊強接子勇節，徇虎門之博。忽宴置釁，矜而自伐，輕死重分。
魏王粲《彈棋賦序》曰：因行騁志，通權達理，六博是也。
晉李尤《博銘》曰：夫無用心，博弈猶賢。方平處下，自不邪偏。
《晉書》曰：桓玄見人有好園宅，悉欲取之，勒以樗博而賭之。玄微聞義軍起，憂懼，弗能寢食。或曰：「劉裕等狂惑，事必無成。」玄曰：「裕足為一世之雄，加以果於用兵；劉毅家無擔石之儲，樗蒱一擲百萬；何無忌、劉牢之，外生酷似其舅。共舉大事，往為不成。」
又曰：葛洪，字稚川，性寡慾，無所愛玩，不知棋局幾道，樗蒱齒名。
又曰：王獻之年數歲，嘗觀門生樗蒱，曰：「南風不競。」門生曰：「此郎亦管中窺豹，時見一班。」
又曰：武帝喜胡貴嬪。帝嘗與之樗蒱，爭道，遂傷上指。帝怒曰：「此固將種也！」對曰：「北伐公孫，西拒諸葛，非將種而何！」帝甚有慚色。
又曰：謝鯤婿殷睿好樗蒱。奪其妹裝物，以還戲債。劉湛謂謝弘微曰：「謝氏累代財產，充殷君一朝戲債，卿視而不言，譬棄物江海，以為廉耳。」
又曰：陶侃，字士衡。見諸參佐或以談戲廢事，乃取其樗蒱博具，悉以投於江，乃曰：「樗蒱者，牧豬奴戲耳！」
又曰：劉毅於東府聚樗蒱，大擲，一判應至數百萬，餘人並黑犢以還，惟劉裕及毅在後。毅次擲，得雉，大喜，褰衣繞床，叫謂同座曰：「非不能盧，不事此耳！」裕惡之，因挼五木，久之，曰：「老兄試為卿答。」既而四子俱黑，其一子轉躍未定，裕厲聲喝之，即成盧焉。毅意殊不快，然素黑，其面如鐵色焉。既而乃和言曰：「亦知公不能以此見借！」
又曰：周顗之死也，王惇坐其罪。有一參軍，樗蒱，馬於博頭被殺，因謂惇曰：「周家弈世令望，而位不至公。及伯仁將登而墜，有似下官此馬。」〈伯仁，顗之字也。〉
又曰：慕容寶，初在長安，與韓黃、李根等因燕樗蒱，危坐整容，誓之曰：「世雲摴蒱有神，豈虛言哉？若富貴可期，頻得三盧！」於是三擲三盧。
《宋書》曰：何尚之，少時頗輕薄，少好樗蒱。既長，折節蹈道，以操立見稱。為陳郡謝琨所知，與之游處。
《齊書》曰：李安民，擊鵲尾江城有功。明帝大會新亭樓勞諸軍，令樗蒱共賭。安民五擲皆盧，帝大驚，目安民曰：「卿面方如田，封侯狀也！」安民少時貧窶，有一人從門過，相之曰：「君後當大富貴，與天子交手共戲。」至是果驗。
《後周書》曰：王思政雖被任委，自以非相府之舊，每不自安。太祖曾在同州與群公宴集，出錦罽及雜綾絹數段，命將樗蒱取之。物既盡，太祖又解所服金帶，令諸人遍擲，曰：「先得盧者，即與之。」群公將遍，莫有得者。次至思政，乃斂容跪坐而自誓曰：「王思政羈旅歸朝，蒙宰相國士之遇，方願盡心效命，上報知已。若此誠有實，令宰相賜知者，願擲即為盧；若內懷不盡，神靈亦當明之，便使不作也，便當殺身以謝所奉！」辭氣慷慨，一坐盡驚。即拔所佩刀，橫於膝上，覽樗蒱拊髀擲之。比太祖止之，已擲為盧矣。徐乃拜而受之。
《江蕤別傳》曰：蕤年十一，始學樗蒱。祖母為說往事有以博弈破業廢身者，於是即棄五木，終身不為戲。
《抱朴子》曰：林盧山中有一亭，其中有鬼。每有宿者，常有十許人，衣袍或白或黑，或男或女。有王伯夷過宿而坐誦經。夜有十餘人，與伯夷對坐，自持樗蒱。伯夷密以鏡照之，乃群犬也。
《郭子》曰：桓公〈宣武也。〉年少至貧，嘗蒱，失數百斛米。齒既惡，意亦沮。自審不復振，乃請救於袁彥道。桓具以情告，袁欣然無忤，便即俱去，出門云：「我不但拔卿，要為卿破之！我必作快齒，卿但快喚！」既戲，袁形勢呼咀〈音恆咀相呵〉概壯，擲必盧雉，二人齊叫，敵家震懼喪氣。俄頃，獲數百萬。《博物志》曰：老子入胡日，作樗蒱焉。
《俗說》曰：殷伯弟為何無忌參軍，在潯陽與何共樗蒱，得何百萬便住，何大怒罵殷。
《世說》曰：溫嶠位未高時，屢與揚州淮中賈客樗蒱，每輒不競。嘗一過大輸，物盡戲屈，無因得反。與太尉庾亮友善，嶠於舫中大喚：「庾亮卿可贖我！」庾即送值，然後得還。
《異苑》曰：潁川陳寂，元嘉中，晝忽有一足鬼，長三尺許，為寂驅使，欲與鄰人樗蒱。而無五木，鬼乃取刀斫庭中楊枝，於戶間作之，即燒灼，黑白雖分明，但朴爾。
又曰：昔有人乘馬山行，於岫里見二老公相對樗蒱。遂下馬，以策拄地而觀之。自謂俄頃，望視其馬鞭，漼然已爛；顧瞻其馬鞍，亦枯朽。既還，無復親識，一慟而絕。
《庾翼集》曰：頃聞諸君有樗蒱過差者，初為是，政事閑暇以娛意耳，故未有言也；今知大相聚集，漸以成俗，聞之能不憮然！
繁欽《威儀箴》曰：其有退朝，偃息閑居，操𢶇〈瞿營切。𢶇博子。〉弄棋、文局樗蒱，言不及義，勝負是圖。
《說文》曰：塞，行棋相塞謂之塞。
《齊書》曰：沈文季，字仲達，吳興武康人也。尤善塞，用五子。
《穆天子傳》曰：天子北入邴，〈音枋〉與井公塞。
魏王郎《塞勢》曰：余所與游處，惟東萊徐先生素習《九章》，能為計數。問：「可以代博弈者乎？」曰：「塞，其次也。」乃試習其朮，以驚睡焉。
邊韶《塞賦序》曰：余離群索居，無講誦之事。欲學無友，欲農無耒，欲弈無塞，欲博無楮。問可以代博弈者乎？曰塞其次也。書曰：「始作塞者，其明哲乎？故其用物也約，其為樂也大。」
辛氏《三秦記》曰：昭帝母鈎弋夫人，手拳而有國色，先帝寵之。世人藏鈎，法此也。〈法其拳手。〉
《西京雜記》曰：戚夫人以百煉金為區環，照見指骨。上惡之，以賜侍兒。
《荊楚歲時記》曰：為藏區之戲，辛氏以為鈎弋夫人所起。周鈞、成公綏並作「區」字，《藝經》庾闡則作「鈎」字，其事同也。俗雲此戲令人生離，有禁忌之家，廢不修也。
《風土記》曰：臘日飲祭之後，嫂嫗兒童為藏區之戲。分二曹以校勝負，若人偶即敵對，人奇〈居宜切。奇，獨也。〉即使奇人為游附，或屬上曹，或屬下曹，名為飛烏，以齊二曹人數。一區藏在數十手中，曹人當射〈常益切。〉知所在。一藏為一籌，五籌為一賭。
《異苑》曰：晉海西公時，有貴人會因藏區，倏有一手間在眾臂之中，修骨巨指，毛色粗黑，舉坐咸驚。尋為桓大司馬所誅。舊傳藏區令人生離，斯驗深矣。
晉庾闡《藏區賦》曰：嘆延夜之藏區，常一時之戲望。以道生為元帥，以子仁為佐相。
盛翁子《藏區賦序》曰：余以臘後，要命中外，以行鈎為戲，心悅其事，故賦之雲。
《風俗通》曰：丸毛謂之鞠。
郭璞《三蒼解詁》曰：鞠，毛丸，可蹋戲。
《史記·蘇秦傳》曰：臨淄民無不吹竽、鼓瑟、擊築、斗雞、走狗、六博、蹴鞠。
《漢書》曰：東方朔云：「董君〈董偃也。〉貴寵，天下莫不聞。郡國走馬蹴鞠客輻湊於董氏焉。」
《魏略》曰：孔桂，字叔林。性便妍，好蹴鞠。故太祖愛之，每在左右。
《唐書》曰：姜皎，玄宗即位，召拜殿中少監。數召入臥內侍宴，私以后妃連榻，間以擊氈，常呼之為姜七。
《梁冀別傳》曰：冀好蹴鞠。
《西京雜記》曰：成帝好蹴鞠。群臣以蹴鞠勞體，非至尊所宜。帝曰：「朕好之。可擇似不勞者奏之。」家君作彈棋以獻，帝大悅，賜青羔裘、紫絲履，以服朝覲焉。
又曰：太上皇徙長安，居深宮，悽悵不樂。高祖竊因左右問，正以生平所好，皆屠販少年，斗雞蹴鞠以為欣，今皆無此，故不樂也。
劉向《別錄》曰：蹴鞠者，傳言黃帝所作。或曰起戰國時，記黃帝蹴鞠兵勢也，所以練武士、知有才也。令軍事無事，得使蹴鞠。有書二十五篇。
《會稽典錄》曰：唐庠，字漢序。三國鼎峙，互興金革。士以弓馬為務，家以蹴鞠為學。於是名儒洪筆，絕而不續。
