
《唐書》曰：德宗制中書麟德殿，會百僚觀新樂詩。仍令皇太子書以示百僚，其序曰：「朕聞天地之德，莫大於和，萬物以生，九功乃敘。是以中春之首紀爲令節，布陽和之政，暢亭育之功，式宴且歡，順時而舉，蓋取象於交泰之義也。今歲華載陽，嘉雪呈慶，君臣同樂，實獲我心。近以聽政之餘，參比音律，播於絲竹，韻於歌詩，象中和之容，作中和之樂，教習甫就，畢陳於茲。於是辟廣廷，臨內殿，張大會，示群臣，幹載成文，威儀有序，禮洽歡浹，中心是嘉。上下之志通，乾坤之理得，善固未盡，和莫甚焉。聊復成篇，以言其志。詩曰：芳歲肇佳節，物華當仲春；乾坤旣昭泰，煙景含。德淺荷玄貺，樂成思治人；前庭列鍾鼎，廣殿延群臣。八卦隨意舞，五音傳曲新；顧非《咸池》奏，庶葉《南風》熏。式宴禮所重，浹歡情必均；同和諒在茲，萬國希可親。」
又曰：貞元六年二月戊辰朔，中和節宴百僚於曲江亭，上賦詩賜之，曰：「東春變梅柳，萬寓生春光。中和紀月令，方與天地長。耽樂豈子尚，懿茲時景良。庶遂亭育恩，同致寰海康。君臣永終始，交泰符陰陽。曲沼水新碧，華林桃稍芳。勝賞信多歡，戒之在無荒。」
又曰：貞元六年春三月庚子，百僚宴於曲江亭，上賦詩以賜之，曰：「歲閏節華晚，衆芳繁暮春。霽日天地晴，元巳風景新。禊飲傳舊俗，古今歡此辰。至樂在同和，絲竹奚所陳。熏琴是賞心，姑射可凝神。何必尚耽緬，浮觴曲水濱。」
又曰：貞元七年秋七月癸酉，上幸章敬寺，賦詩序。皇太子在侍，進和兼題於壁，百僚畢和，以班列焉。其後京兆尹薛玨，請皇太子書上詩序，刻石而填之以金。
又曰：貞元九年春正月庚辰朔，上御含元殿受朝賀，禮畢，上賦《退朝觀軍仗歸營》詩以示宰臣，曰：「獻歲視元朔，萬邦咸在庭。端旒揖群後，回輦閱師貞。分行左右出，轉旆風�生。眷此戊旅節，載嘉良士誠。順時頒宴賞，亦以助文經。」
又曰：貞元十年秋九月戊子，以重陽日宴餞賜百僚，追賞初九日以雨罷宴，及是方會宴。上賦詩以賜百官曰：「雨霽霜氣肅，天高�日明。繁林已墜葉，寒菊仍舒榮。懿此秋節晚，更延遐賞情。池台列廣宴，絲竹傳新聲。至樂非外獎，浹歡同中誠。庶敦朝野意，永使風化清。」
又曰：德宗至自興元，御宣政殿，冊拜李晟爲司徒。上思晟勛力，爲制紀功碑，俾皇太子勒於石，立於渭橋，與天地悠久，方多不載。
又曰：德宗以馬燧平河中，詔賜上所撰《宸》、《台衡》二銘幷序，曰：「朕每讀上古之書，及唐、虞之際，君臣相得，聖賢同時，日夕孜孜，講論至道，或陳其鑒戒，或諷以詠歌，煥乎典謨，百代之式，有以見啓沃之道，理化之端，意甚慕之，而未能逮也。頃靈鹽節度杜希全著文上獻，多所規陳，聊爲《君臣箴》用答其意。河東等道副元帥司徒燧固請勒，貽厥後人。朕以文旣非工，義又未備，垂諸來裔，良所恧焉。起予者商，因之有作，庶乎朝夕自儆，且俾後代知我有文武殿邦之臣也。」其《宸銘》曰：「天生人，性本元淳。嗜欲交馳，利害糾紛。無主乃亂，樹之以君。九域茫茫，萬情云云。目不備睹，耳難遍聞。睹之聞之，矧又非真。事失其源，道遠莫親，理得其要，化行如神。失源惟何？不正其身。得要惟何？在能任人。正身之方，先誠其意。罔從爾欲，罔載爾僞，體道崇德，本仁率義。必信若寒暑，無私象天地，感而遂通，百慮一致。任人之術，各當其器，舍短從長，理難求備，多士總集，衆材咸遂，知而必任，任而勿貳。以天下之目爲我鑒，我鑒斯明；以天下之心爲我謀，我謀則智。求賢惟廣，辨理惟精，逆耳�弗心，必嘉乃誠。順旨苟容，亦察其情，斥去奸諛，全固忠貞。先人立言，爲代作程，諤諤者昌，惟惟者傾，系以興亡，曷雲其輕。承天子人，夫豈不貴？伊昔哲王，夙夜畏，馭朽爲戒，納隍在志，神將害盈，天匪假易。四海爲家，夫豈不富？伊昔哲王，勤儉固陋。土階罔飾，露臺罷構，遠奇技淫巧，放珍禽怪獸。敬之慎之，天命必祐。欲令必行，順人之情，欲誠必著，清己之慮；心無億詐，事必忠恕。凡將有爲，靡不三思，喜怒以節，動靜以時，毫釐或差，禍害亦隨，慢易於初，悔其曷追。刑不可長，武不可恃，作威逞力，厲階斯起。垂旒蔽聰，︻糸黃塞耳，含弘光大，是以爲美。覆之如天，愛之如子，仁心感人，率土自理。嗟餘寡昧，嗣守不圖，寇戎薦興，德化未孚。業業兢兢，其敢以愉？俯察物情，上稽典謨。作斯式言，置於座隅。」其《台衡銘》曰：「天列台星，垂象於人；聖人則天，亦立輔臣。以翼以佐，爲衡爲鈞，如耳目應心，如股肱運身。是則同體，孰雲非親？陰陽相推，四序成歲，君臣相得，萬邦作�。感同風�，應若符契，以道匡救，盡規獻替，木必從繩，金其用礪。帝者之盛，時惟陶唐，乃聞疇諮，仄陋明易攵。洎乎有虞，二八騰芳。爰迨伊尹，相於成湯。載生薑牙，諒彼武王。道無不行，謀無不臧。君聖臣賢，運泰時康。漢高旣興，蕭、曹亦彰。昭烈我祖，膺期而昌，鏟滅群凶，砥平四方。惟衛及英，啓辟封疆；曰房曰杜，振理維綱，亦有魏徵，忠謇昂昂。偉茲衆才，爲國棟梁，蕩蕩巍巍，邦家有光。是知道之廢興，繫於時主，主之得失，資乎台輔。經之以文，緯之以武，出爲方、邵，入作申、甫。絕維載張，闕袞斯補，惟德是倚，惟才是求。才不易知，德亦難周，傅說板築，夷吾射鈎，任之不疑，千載垂休。體於至公，何鄙何仇？其惟哲王，必賴良弼。矧予不德，暗於理術，師旅繁起，政刑多失，遘茲艱屯，夙夜祗栗。翊我戴我，實惟勛賢，內熙庶績，外總十連，威武載揚，謀猷日宣。長城壓境，巨艦濟川，同心同德，扶危持顛。予嘉爾誠，爾相予理，惟後失道，亦臣之恥。自昔格言，慎終如始，功載鼎彝，道冠圖史。無俾伊傅，克專厥美。作鑒勒銘，永代是紀。」尋有詔，命勒石於起義堂西偏，上爲題額。
又曰：貞元十二年，上以聽政之餘，深思理本，乃著《刑政箴》幷序。序曰：「朕以南面，勵精理道，雖及和平之際，未臻玄古之風。夙夜孜孜，勤求不怠。夫安人以政，輔政以刑，蓋爲之立中，非使人從欲也。是以務兼聽以酌群情，擇庶官以諮共理，恆勉不足而遏其過。我欲仁矣，尚逮夫意哉！然萬務是殷，必戒其失，聽政之暇，常志所存，聊綴斯文，庶乎自儆。爾大樸旣散，利慾是生，惟辟御時，建極作程。導以仁政，齊以典刑，惠此下人，致之和平。立政伊何？必循道德。詳刑伊何？必去煩刻。不以人從欲，不以枉傷直，故百度惟貞，萬物作式。匪陽不生，匪陰不成，寬則致慢，猛亦取怨，酌於大猷，戒厥偏見，罔�弗人志，罔興人患。邇言必察，芻蕘必詢，奉無私之心，以誠其意；廣無情之聽，思得其真。喜怒有節，措置有倫，是以令肅如秋，化行如春。無邇忄僉人，無信側言，忄僉人則敗政，側言乃惑聽。罔攻異端，慎乃出令，知人不易，在觀其行。事實求理，法乃因時。法非生弊，聖哲不爲。導物類之情，以通其變；相天地之道，咸盡其宜。教必明於順，動必慮於違，是以天覆之德，日用不知。六馬幷馳，在鈎銜策；五音幷奏，在理金石。苟去回邪，可行蠻貊，因人而理，自古不易。唐堯赭服，夏禹泣辜，以弼於理，冀遷其愚。寧漏吞舟，豈求噬膚？陷之於過，是曰毒。天監孔明，無臭無聲，罔載爾僞，必先爾誠。蟻壤不防，太山可傾，患生所急，禍起所輕。故作事謀始，而戒於未形。予臨兆人，道存化育，荷玄貺，幸清九服，一夫不獲，若履深谷。思正其源，庶登於樸。監於往躅，書以自勖。」
又曰：杜希全將赴靈州，獻《體要》八章，多所規諫。德宗深納之，乃著《君臣箴》以賜之。其詞曰：「惟天惠人，惟辟奉天。從諫則聖，共理惟賢。皇立有極，駿命不易。總萬機以成務，齊六合之殊致。一心不能獨鑒，一目不能周視，敷求哲人，式序在位。於戲！君之任臣，必求一德；臣之事君，咸思正直。何啓沃之所宜，亙古今而未得？良以讜言者逆耳，讒諛者伺側，故下情未通而上聽已惑，俾夫忠賢敗於凶慝。譬彼涇舟，蒸徒楫之；亦有和羹，宰夫膳之。孰雲理國，不自得師？覆車之軌，予其懲而。高自下升，和由甘受。惟君無良，亦臣之咎；聞諸辛毗，牽裾魏後；則有禽息，竭忠碎首。勉思獻替，以平可否；勿謂何傷，自微而彰；勿謂何害，積小成大；事有隱而必見，令旣出而焉悔？鼓鍾在宮，聲聞於外，浩然涉水，朕未有艾。將貞以虛心，期盡忠而納誨。在昔稷、契，實匡舜、禹；近茲魏徵，佑我文祖。君臣葉德，混一區宇。肆予寡昧，獲纘丕緒。臣哉鄰哉，爾翼爾輔。高秋始肅，我武惟揚，輟此禁衛，殿於大邦。戀闕方甚，嘉言乃昌，是規是諫，金玉其相。詞高理要，入德知方，總彼千慮，備於八章。宣父有言，起予者商。殷有盤銘，周有欹器，或誡以詞，或警以事。披圖演義，發於爾志，與金鏡而高懸，將座右而同置。人皆有初，鮮慎厥終。汝其夙夜，明保朕躬。無曰爾身在外，而爾誠不通，一言之應，千里攸同。導彼遐俗，達餘四聰，華夷仰德，時乃之功。旣往旣來，懷賢忡忡，唱予和汝，式示深衷。」
又曰：貞元中，上賜群臣會宴於曲江。上令中使劉希昂宣慰，上賜詩曰：「令節曉澄霽，四郊煙靄空。天清白露潔，菊散黃金叢。寡德荷玄貺，順時休百工。豈懷歌鍾樂，思與君臣同。至化在亭肓，相成資始終。未知康衢詠，所仰惟年豐。」
又曰：張封建來朝覲，還鎮，德宗賜詩曰：「牧守寄所重，才賢生爲時。宣風自淮甸，授鉞膺藩維。入覲展遐戀，臨軒慰來思。忠誠在方寸，感激陳情詞。報國爾所尚，恤人予是資。歡宴不盡懷，車馬當還期。雲雨將應候，行春猶未遲。勿以千里遙，而雲無已知。」
又曰：貞元十八年九月，賜宰臣及中書、門下兩省官，宴於故馬璘池亭，御製《豐年多慶九日示懷》詩以賜群臣，曰：「爽氣肅時令，早衣聞朔鴻。重陽有佳節，具物欣年豐。皎潔暮潭色，芬敷新菊叢。芳樽滿衢室，繁吹凝煙空。惠給信吾道，保和惟爾同。推誠致玄化，天下期爲公。」
又曰：憲宗以天下無事，留意《典》、《墳》，每覽前代興亡得失之事，皆三復其言。又讀貞觀、開元實錄，見太宗撰《金鏡書》及《帝範》上下篇，玄宗撰《開元訓誡》，思繼前躅，遂采《尚書》、《春秋後傳》、《史記》、班範《漢書》、《三國志》、《晉書》、《晏子春秋》、《吳越春秋》、《新序》、《說苑》等書君臣行事可爲龜鏡者，集成十四篇：一曰《君臣道可合》，二曰《辨邪正》，三曰《戒權亻幸》，四曰《戒微行》，五曰《任賢臣》，六曰《納忠諫》，七曰《慎征伐》，八曰《慎刑法》，九曰《去奢泰》，十曰《崇節儉》，十一曰《獎忠直》，十二曰《修德政》，十三曰《諫畋獵》，十四曰《錄勛賢》。分爲上、下卷，上自製其目，曰：《前代君臣事跡》。至是以其書寫於屏風，列之御座之右。復遣中使程文�以書屏六扇至中書宣示宰臣李藩、裴，曰：「朕近撰此屏風，常所觀覽，故令將示卿。」藩等上表稱賀。
又曰：文宗嘗夏日與學士聯句，帝曰：「人皆苦炎熱，我愛夏日長。」柳公權續之曰：「熏風自南來，殿閣生微涼。」帝嘉之。
又曰：裴度臥疾，文宗遣中使賜度詩曰：「注想待元老，識君恨不早。我家柱石衰，憂來學丘禱。」
又曰：文宗開成中駕幸龍首池，觀內人賽雨。自春不雨，上孜孜憂勤，遍禮群望。至是甘澤屢降，中外感悅。上賦《喜雨》詩云︰「風�喜際會，雷雨遂流滋。薦弊虛陳禮，動天實精思。漸侵九夏節，復在三春時。深垂朱闕，飄入綠墀。郊旣沾足，黍稷有豐期。百辟同憂樂，萬方佇雍熙。」宰臣洎文武百官咸有屬和。
《家語》曰：昔者舜彈五弦之琴，造《南風》之詩，其語曰：「南風之熏兮，可以解吾民之慍兮；〈熏，風至之貌也。〉南風之時兮，可以阜吾民之財兮。」〈時，得其時。阜，盛。〉
《穆天子傳》曰：丙辰，天子南遊於黃室之丘，天子乃休，日中，天子北風雨雪，有凍人，天子作詩三章以哀民：〈哀，憫也。〉「我徂黃竹，員寒，帝收九行。〈九行，九道也。傳曰：經啓九道。〉嗟我公侯，百辟冢卿，皇我萬民，〈皇，正也。〉旦夕忽忘。〈恆念也。〉我徂黃竹，員寒，帝收九行。嗟我公侯，百辟冢卿，皇我萬民，旦夕勿窮。有皎者鵒，〈鵒，鳥名。音路。〉翩翩其飛。嗟我公侯，勿則遷居。樂其寡，〈言守一居少樂。〉不如遷土，〈居無求安也。〉禮樂其民。〈言當以禮樂化其民。〉天子曰：餘一人則淫，〈淫於游樂。〉不皇萬民。」
《漢武帝集》曰：奉車子侯暴病，一日死，上甚悼之，乃自爲歌詩。
《西京雜記》曰：始元元年，黃鶴下太液池，上爲歌曰：「黃鶴飛兮下建章，羽肅肅兮行蹌蹌，金爲衣兮菊爲裳。唼喋荷荇，出入蒹葭；自顧菲薄，醜爾嘉祥。」
漢武帝《柏梁詩》曰：「日月星辰和四時。」梁王曰：「驂駕駟馬從梁來。」於是群臣各賦一句。
魏文帝《典論·自敘》曰：初平之元，董卓弒主鴆後，蕩覆王室。是時，家家思亂，人人自危。名豪大俠，富室強族，飄揚雲會，萬里相赴。兗、豫之師，戰於滎陽，河內之甲，軍於孟津。卓遂遷大駕，西都長安，而山東大者連郡國，中者嬰城邑，小者聚阡陌，百姓死亡，暴骨如莽時。餘年五歲，上以世方擾亂，教餘學射，六歲而知射；又教餘騎馬，八歲而能騎射矣。是以少好弓馬，於今不衰。建安十年，始定冀州，犬百犬歲貢良弓，燕代獻名馬。時歲之暮春，弓燥手柔，草淺獸肥，與族兄子丹獵於鄴西終日，手獲獐鹿九，雉兔三十。餘又學擊劍。桓靈時，有虎賁王越善斯術，河南史阿得其法于越，余從阿學之甚精。嘗與平虜將軍劉勛、奮威鄧展共飲，聞展善有手臂，曉五兵法，其能空手入白刃。時酒酣耳熱，方食蔗，以蔗爲杖，下殿數交，三中其臂，左右大笑。展意不平，求更爲之，復正截其顙，坐中驚視，餘還坐，笑曰：「昔陽慶使淳于意去其故方授秘術，余亦願鄧將軍捐棄故伎，更受要道也。」一坐盡歡。餘於它戲弄之事少所喜，唯於彈棋略盡其巧。少爲之賦。上雅好書籍，雖在軍旅，手不釋卷。每每定省從容，常言人少好學則思專，長則善忘，長大而能勤學者，惟吾與袁伯業耳。余是以習《詩》、《論》，及長而備曆五經、四部、《史》、《漢》、諸子百家之言，靡不畢覽。
魏文帝《芙蓉池詩》曰：乘輦夜行游，逍遙步西園。雙渠相灌溉，佳木繞通川。卑枝拂羽蓋，修條摩蒼天。驚風扶輪轂，飛鳥翔我前。丹霞夾明月，華星出�間。上天垂光采，五色一何鮮。壽命非松喬，誰能得神仙？遨遊快心意，保已終百年。
魏文帝《游宴詩》曰：置酒坐飛閣，逍遙臨華池。神飈自遠至，左右芙蓉披。綠竹映清水，秋蘭被幽崖。月出照園中，冠佩相追隨。客從南方來，爲我吹參差。潛魚猶伏浦，聽者未雲疲。高文一何綺，小儒安足爲？蕭蕭廣殿陰，雀聲愁北林。衆賓還城邑，何以慰吾心？
