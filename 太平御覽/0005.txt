《釋名》曰：星，散也，列位布散也。宿，宿也，星各止宿其所也。
《說文》曰：萬物之精，上為列星。
《三五曆記》曰：星者，元氣之英，水之精也。
《易》曰：日中見鬥，幽不明也。
又曰：在天成象，在地成形。〈(象況日月星辰，形況山川草木。)〉
《書》曰：堯乃命羲、和：欽若昊天，曆象日月星辰，敬授人時。
又曰：日中，星鳥，以殷仲春。
又曰：庶民惟星，星有好風，星有好雨。〈(星民象，故眾民惟若星。箕星好風，畢星好雨。亦民所好也。)〉月之從星，則以風雨。〈(月經於箕則多風，月離於畢則多雨。政教失常，以從民欲亦所以亂也。)〉
《詩》曰：晥彼牽牛，不以服箱。註：「晥，星明貌。河鼓，謂之牽牛也。」
又曰：維南有箕，不可以簸揚；維北有鬥，不可以挹酒漿。
又曰：東有啟明，西有長庚。〈(日旦出謂明星為啟明，日既入謂明星為長庚。庚，續也。)〉
又曰：嘒彼小星，三五在東。〈(三，心也。五，噣也。嘒，微明兒。噣音晝，柳也。)〉
又曰：子興視夜，明星有爛。
又曰：三星在戶。
又曰：月離於畢，俾滂沱矣。
又曰：定之方中，作於楚宮。〈(定，營室星也。)〉
又曰：維南有箕，載翕其舌；維北有鬥，西柄之揭。
又曰：昏以為期，明星煌煌。
《禮》曰：八月中氣。是月也，命有司享壽星於南郊。
又曰：十二月。是月也，日窮於次，月窮於紀，星回於天。
又曰：幽禜，祭星也。
又曰：天秉陽，垂日星。
又曰：宿離不忒，無失經紀。註：「二十八宿為經，七曜為紀。」
《周禮》曰：保章氏掌天星，以志星辰日月之變動，以觀天下之遷，辨其吉凶。以星土辨九州之地，所封、封域皆有分星，以觀妖祥。
《左傳》曰：魯莊公七年夏四月辛卯夜恆星不見，夜中星隕如雨，與雨偕也。
又曰：魯僖公五年，晉侯復假道於虞以伐虢，問於卜偃曰：「吾其濟乎？」對曰：「克之。童謠云：丙子之晨，龍尾伏辰。」〈(杜預曰：龍尾是尾星也。)〉
又曰：十六年春，隕石於宋五，隕星也。
又曰：魯襄公二十八年春，無冰。梓慎曰：「今茲宋、鄭其饑乎？歲在星紀，〈(星紀在醜。)〉而淫於玄枵，〈(玄枵在子虛危之次，星紀在鬥牛之次。)〉以有時災，陰不堪陽。蛇乘龍。〈(龍，歲星木也。木為青龍，蛇為玄武，龍失次也。)〉龍，宋、鄭之星也，宋、鄭必饑。玄枵，虛中也。枵，耗名也。土虛而民耗，不饑何為？」
又曰：昔高辛氏有二子，長曰閼伯，季曰實沉，居於曠林，不相能也。日尋干戈，以相征討。後帝不臧，〈(後帝，堯也。臧，善。)〉遷閼伯於商丘，主辰。〈(商丘，東地也。主祀辰星。辰，大火也。)〉商人是因，故辰為商星。〈(商人湯先祖因閼伯，故國祀辰星。)〉遷實沉於大夏，主參。〈(大夏，今晉陽縣也。)〉唐人是因，故參為晉星。
又曰：火中，寒暑乃退。〈(心以季夏昏中而暑退，季冬旦中而寒退。)〉
又曰：昭三十二年，吳伐越。史墨曰：「不及四十年，越其有吳乎！越得歲而吳伐之，必受其凶。」
《穀梁傳》曰：列星曰恆星，亦曰經星。〈(恆，經，皆常也。)〉
《爾雅》曰：星紀鬥，牽牛也；玄枵，虛也。
又曰：祭星曰布。〈(布，散食於地上。)〉
又曰：西陸，昴也。郭璞曰：「昴，西方之宿，別名旄頭。」
《論語》曰：為政以德，譬如北辰，居其所而眾星拱之。
《易是類謀》曰：五星合狼張，晝視無日光，虹霓煌煌。太山失金雞，西嶽亡玉羊。太山失金雞者，箕星亡也。箕者，風也。風動雞鳴，今箕候亡，故雞亦亡也。西嶽亡玉羊者，羊星在未，未為羊，雞失羊亡，臣縱恣，萬人愁，不祥。
京房《對災異》曰：人君不行仁恩，破胎傷孕，春殺無辜，則歲星失度。
《尚書考靈曜》曰：歲星木精，熒惑火精，鎮星土精，太白金精，辰星水精也。
又曰：歲星得度五穀滋，熒惑順行甘雨時，鎮星得度地無災。太白出入當，五穀成熟人民昌。
又曰：心大星，天王也，其前星太子，後星庶子也。
《詩紀曆樞》曰：箕為天口，主出氣。尾為逃臣賢者叛，十二諸侯列於庭。〈(《元命苞》曰：五諸侯。此雲十二，則兼他星為數也。)〉
《禮稽命圖》曰：作樂制禮得天心則景星見也。
《禮鬥威儀》曰：鎮星黃時則祥風至。
《春秋說題辭》曰：星之為言精也，榮也，陽之精也，陽精為日，日分為星，故其字日生為星。
《春秋元命苞》曰：直弧北有一大星為老人星，見則治平，主壽；亡則君危，主亡。常以秋分候之。
又曰：商紂之時，五星聚於房。房者，蒼神之精，周據而興。
又曰：玉衡北兩星為玉繩。玉之為言溝，刻也。瑕而不掩，折而不傷。宋均注曰：「繩能直物，故名玉繩。溝，謂作器。」
又曰：心三星五度，有天子明堂布政之宮。
又曰：尾九星，箕四星，為後宮之場，列為南宮。其庭太微。
又曰：蟾蜍陰精，流生織女，立地候。宋均注曰：「地候，鎮星別名也。」
又曰：三台星色齊，群臣和；不齊，大乖。
《春秋合誠圖》曰：天文地理各有所主，北斗有七星，天子有七政也。
又曰：軒轅，主雷雨之神。旁有一星玄戈，名曰貴人。旁側郎位，主宿衛、尚書。
《春秋運鬥樞》曰：北斗七星：第一天樞，第二璿，第三機，第四權，第五玉衡，第六闓陽，第七搖光。〈(《廣雅》又云：樞為雍州，璿為冀州，機為青、兗州，權為徐、揚州，衡為荊州，闓陽為梁州，搖光為豫州。)〉第一至第四為魁，第五至第七為杓，合為鬥，居陰布陽，故稱北。
又曰：五帝所行，同道異位，皆循鬥樞機衡之分，遵七政之紀，九星之法。
又曰：天樞得則景星見，衡星得則麒麟生，萬人壽。
《春秋佐助期》曰：蕭何稟昴星而生。
《春秋後傳》曰：魏人唐睢對秦王曰：「專諸之刺王僚，彗星籠月色。」
《春秋文耀鉤》曰：老人星見則主安，不見則兵起。
《論語讖》曰：仲尼曰：「吾聞堯率舜等遊首山，觀河渚，有五老遊河渚。一老曰：『河圖將來告帝期。』二老曰：『河圖將來告帝謀。』三老曰：『河圖將來告帝書。』四老曰：『河圖將來告帝圖。』五老曰：『河圖將來告帝符。』龍銜玉苞，金泥玉檢封盛書，五老飛為流星，上入昴。」
《孝經援神契》曰：歲星守心，則年穀豐。
《廣雅》曰：太白謂之長庚，或謂之太囂。
又曰：熒惑謂之罰星，或謂之執法。
又曰：天宮謂之紫宮，參伐謂之大辰，太微謂之明堂。
《史記·天官書》曰：星者，金之散氣。
又曰：漢中四星曰天駟，旁一星王良，王良策馬，車騎滿野。
又曰：星墮至地則石也。河濟之間，時有墜星。
又曰：畢為罕車，為邊兵，主弋獵。其大星傍小星為附耳。附耳動，有讒臣在側。
又曰：四鎮星所出四隅，若月始出也。
又曰：咸池曰天五潢，帝車舍。
又曰：中，端門，門左右，掖門。門內六星，諸侯。其內五星，五帝坐。
又曰：漢武帝以正月上辛祠太一甘泉。夜祠到明，忽有流星至於祠壇上，使童男女七十人俱歌十九章之歌。
又曰：魁下六星，兩兩相比者曰三能。蘇林曰：「能音台。」
又曰：東宮蒼龍，房、心。心為明堂，房為天府。
又曰：國皇星，大而赤，狀類南極。徐廣注曰：「南極，老人星也。」
又曰：五星皆大，其事亦大；皆小，其事亦小。早出為盈，盈者為客；晚出為縮，縮者為主。同舍為合，相陵為鬥。
《漢書》曰：皇甫嵩為太尉，以流星免官。
又曰：武帝時中星盡搖。占曰：民勞也。後征伐四夷。
又曰：北斗七星，所謂「璿璣玉衡以齊七政」。杓攜龍角。〈(孟康曰：杓，斗柄也。龍角，東方宿也。攜，連也。)〉殷衡南斗，魁枕參首。
又曰：營室為清廟，亦曰離宮。
又曰：河鼓大星，上將。其北織女。織女，天女孫也。
又曰：高帝七年，月暈，圍參、畢七重。占曰：「畢、昴間天街也，街北胡也，街南中國也。」後有平城之圍。
又曰：太微之十二星，東相西將。
又曰：戴主六星，曰文昌宮：一曰上將，二曰次將，三曰貴相，四曰司命，五曰司祿，六曰司災。
又曰：危東六星，兩兩相比，曰司寇。
又曰：古人有言曰：天下太平，五星循度。
又曰：革命創制，三章是紀；應天順人，五星同軌。
又《郊祀志》曰：漢祖詔御史，令天下立靈星祠，常歲時祠以牛。
又《天文志》曰：金木水火土五星，天之五佐，為經緯，伏見有時，歲星東方春，於人五常仁也，五事貌也。仁虧貌失，逆春令，傷木氣，罰見歲星。熒惑南方夏，禮也，視也。禮虧視失，逆夏令，傷火氣，罰見熒惑，太白西方秋，義也，言也。義虧言失，逆秋令，傷金氣，罰見太白。太白經天。〈(孟康注曰：謂出東入西，出西入東也。太白陽星，出東當伏西，過午為經天，晉灼曰：星盡見午上為經天。)〉天下兵革，更主，是謂亂紀，人民流亡。晝見與日爭明，強國弱，小國強，女主昌。辰星北方冬，智也，聽也。智虧聽失，逆冬令，傷水氣，罰見辰星。鎮星中央土，主季夏，信也，思心也。仁義禮智以信為主，貌言視聽以心為正，四星皆失，鎮星乃為之動。
又曰：凡五星色：皆白，為喪為兵為旱。青為憂為水，黑為疾為多死，黃吉。五星同色，天下偃兵，百姓安寧，歌舞以行，不見災疾，五穀蕃昌。
又曰：天星皆有州國分野：角、亢、氐、房、心，豫州之分。尾、箕，幽州之分。牽牛、婺女，揚州之分。虛、危，青州之分。營室、東壁，并州之分。胃，徐州之分。畢、昴，冀州之分。觜、參，益州之分。東井、輿鬼，雍州之分。柳、七星、張，三河之分。翼、軫，荊州之分。析木之津，燕之分。大火，宋之分。壽星，鄭之分。鶉尾，楚之分。鶉火，周之分。鶉首，秦之分。實沉，魏之分。大樑，趙之分。降婁，魯之分。訾〈(即移反。)〉娵，〈(子於反。)〉衛之分。玄枵，齊之分。星紀，吳之分。太史掌之，以觀妖祥。
又曰：秦地於天官，東井、輿鬼之分野，周地柳、七星、張之分野，韓地角、亢、氐之分野，趙地昴、畢之分野，燕地箕之分野，齊地虛、危之分野，魯地奎之分野，宋地房、心之分野，衛地營室、東壁之分野，楚地翼、軫之分野，吳地鬥、牛之分野。
《漢武故事》曰：西王母使者至，東方朔死。上問使者，對曰：「朔是木帝精，為歲星，下遊人中以觀天下，非陛下臣也。」
《漢書音義》曰：瑞星曰景星，亦曰德星。妖星曰孛星、彗星、長星，亦曰挽搶。絕跡而去曰飛星，光跡相連曰流星，亦曰奔星。
《後漢書》曰：嚴光，字子陵。與光武為友。後光武登祚，忘之，光怨帝。是時，太史云：「天上有客星恨帝，」帝曰：「豈非朕故人嚴子陵乎？」遽命征之。夜與子陵共臥，光以腳加帝腹。太史奏：「客星侵御座。」子陵縮腳，客星尋退。竟不仕。
又曰：李固對詔：「陛下有尚書，猶天之有北斗。北斗，天之喉舌；尚書，陛下之喉舌。鬥斟酌元氣，運乎四時。尚書出納王命，所謂制氣之臣也。」
又曰：和帝分遣使者二人，各至州郡觀采風謠。二人當到益州，投候館吏李郃舍，郃問曰：「二君發京師時，知朝廷遣二使耶？」問何以知之，郃指星云：「前有二星向益州分野。」
謝承《後漢書》曰：吳郡周敞師事京房，房為石顯所譖，系獄，謂敞曰：「吾死後四十日，客星必入天市，即吾無辜之驗也，」房死後，果如房言。
《東觀漢記》曰：光武破聖公，與伯叔書曰：「交鋒之日，辰星晝見，太白清明。」
《蜀志》曰：漢安二十五年，劉豹、向舉上言於先主曰：「乃年太白、熒惑、鎮從歲。漢初興，五星聚歲。歲星主義，漢位在西，義之上方，故漢法常以歲星候人主。當有聖主起於此，以致中興。頃者熒惑復追歲，見在胃昴畢；昴畢為天維，《經》曰：帝星處之，眾邪消亡。」於是先主即位。
《續晉陽秋》曰：桓玄庶母馬氏，本袁真之妓也，與同列薛氏、郭氏夏夜同出月下，有銅甕水在其側，見一流星墮甕中，驚喜，共視，見星如二寸火珠於水底，冏然明淨，乃相謂曰：「此吉祥也，誰當應之？」於是，薛郭更以瓢接取，並不得，馬最後，取星正入瓢中，便飲之，既而若有感焉。俄而懷玄。玄雖篡位不終，而數年之中，榮貴極矣。
