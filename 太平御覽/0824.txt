
《說文》曰：獲，刈禾也。
《毛詩·小雅》曰：歲聿云暮，釆蕭獲菽。
又《周頌·良耜》曰：獲之桎桎，積之慄慄。〈桎桎，獲聲也。慄慄，眾多也。〉
《尚書·金滕》曰：秋大熟，禾未獲，天大雷電以風，禾盡偃，大木斯拔，邦人大恐。
又《大誥》曰：厥父菑，厥子乃弗肯播，矧肯獲？〈其父已菑耕其田，其子乃不肯播種，況肯收獲乎？〉
《爾雅》曰：桎桎，獲也。〈郭璞注曰：獲，刈禾也。〉
《南史》曰：齊文惠太子，常幸東田觀獲稻。范雲時從文惠，顧雲曰：「此刈甚快。」雲曰：「三時之務，亦甚勤勞。願殿下知稼穡之艱難，無徇一朝之宴逸也。」文惠改容謝之。
虞喜《志林·說晏子》曰：景公為長府，有風，猶作不已。晏子歌曰：「禾有穗兮不得獲，秋風至兮盡零落。」歌終而流涕，公乃止之。
《說文》曰：穡，谷可收也。嗇，愛澀也。
《尚書·大誥》曰：予永念曰：「天惟喪殷，若穡夫，予曷敢不終朕畝？」〈稼穡之夫，除草養苗。我長念天亡殷惡亦猶是矣。我何敢不順天終竟我壟畝乎？〉
又《無逸》曰：周公曰：「嗚呼！君子所其無逸。先知稼穡之艱難，乃逸，則知小人之依。〈稼穡農夫之艱難，事先知之，乃謀逸豫，則知小人之所依怙。〉相小人，厥父母勤勞稼穡，厥子乃不知稼穡之艱難，乃逸乃諺。既誕，否則侮厥父母曰：「昔之人無聞知。」〈小人之子，既不知父母之勞，乃為逸豫游戲，乃叛諺不恭己，欺誕父母；不欺則輕侮其父母曰：「古老之人，無所聞知！」〉
《物理論》曰：穡猶收也，古今之言云爾。稼，農之本；穡，農之末。農本輕而末重，前緩而後急。稼欲少，穡欲多；耨欲緩，收欲速，此良農之務。
《毛詩·大田》曰：彼有不獲稚，此有不斂齊。彼有遺秉，此有滯穗，伊寡婦之利。〈秉，把也。成王之時，百穀既多，種同齊熟，收刈促遽，力皆不足，而有不獲不斂，遺秉滯德，故聽矜寡取之以為利。〉
《東觀漢記》曰：桓榮遭倉卒，與族人元卿俱<耒君>拾，投閑輒講。元卿謂曰：「卿但盡氣耳，當復有施用時乎？」後榮為太常諸子，謂元卿曰：「平生笑吾盡氣，今何如？」元卿曰：「我農家，安能豫知此？」
《魏略》曰：焦先行不踐邪徑，必循阡陌。及其<耒君>拾，不失大穗。飢不可食，寒不可衣，結草以為蓑裳，被頭徒跣。每出，見婦人，則隱翳，須去乃出。
王隱《晉書》曰：庾袞，字叔褒。年飢，<耒君>者猶殷，袞乃引其群子以退，曰：「待其間。」既<耒君>焉，從者以為徒<耒君>也，<耒君>無傍掇。
《晉書》曰：夏統，字仲御。幼孤貧，養親以孝聞。每釆<耒君>求食，星行夜歸，或至海邊拘蟛越以資養。
《宋書》曰：沈道虔居武康北石山下，常以<耒君>拾自資。同<耒君>者或爭オ，道虔諫之，不止，悉以其所得與之，爭者愧惡。後每事輒云：「勿令居士知。」
《庾異行別傳》曰：君妻樂氏，生子澤。初，君與妻<耒君>，而產於澤，遂以命之。
《釋名》曰：架，加也，加杖於柄頭，以撾穗而出谷也。或曰羅架，三丈而用之。或曰以杖轉於頭，故名之也。
《廣雅》曰：拂謂之架。
《說文》曰：拂，架也。拂，擊禾連枷也。
《國語》曰：權節其用，耒、耜、<耒加>、芟。〈<耒加>，拂也，所以擊草。〉
《方言》曰：僉，宋魏之間謂攝殳，或謂之度。自關而西謂之拂。〈僉，連架也，所以打穀。〉
王褒《僮約》曰：刻木為架，屈竹作耙。〈架，擊禾也。〉
《說文》曰：園，所以樹果也。
《易·賁卦》曰：賁於丘園，束帛戔戔。
《毛詩·車鄰·駟[A164]》曰：《駟[A164]》，美襄公也。始命，有田狩之事，園囿之樂焉。〈始命，命為諸侯也。秦始附庸也。〉游於北園，四馬既閑。〈閑，習也。〉
又《國風·將仲子兮》曰：將仲子兮，無逾我園，無折我樹擅。〈園，所以樹木也。檀，強刃之木。〉
又《小雅·鶴鳴》曰：樂彼之園，爰有樹檀，其下維。〈何樂於彼園之觀乎？，落也。上其樹檀，下其。〉
《周禮·天官》曰：太宰九職，二曰園囿，毓草木。〈鄭注云：園，蕃也。〉
《史記》曰：董仲舒，廣川人，以治《春秋》，當孝景時為博士。下帷講誦三年，不觀於舍園。
《漢書·梁孝王傳》曰：王有罪，入朝，乘布車，從兩騎，入匿長公主園。〈張晏曰：布車，喪人乘之也。〉
又曰：田召客飲，坐其兄蓋侯北向，目坐東向。以為漢相尊，不可以兄私撓。由此滋驕。治宅第田園極膏腴。市買郡縣器物，相屬於道。
《後漢書》曰：竇憲恃宮掖聲勢，遂以賤直請奪沁水公主園田。〈沁水公主，明帝女。〉主逼畏，不敢計。後肅宗駕出，過園，指以問憲，憲陰喝不得對。〈陰喝，猶噎塞也。陰，音於禁反。喝，音一介反。或作嗚故反。〉後發覺，帝大怒，召憲切責曰：「深思前過主田園時，何用愈趙高指鹿為馬？〈愈猶差也。〉久念使人驚怖！昔永平中，常令陰博、鄧疊二人更相糾察，〈以陰、鄧皆外戚，恐其逾多，故使更相糾察也。博，陰興之子也。〉故諸豪戚莫敢犯法者。而詔書切切，猶以舅氏田宅為言。〈切切，猶殷勤。〉今貴主尚見枉奪，何況小人哉？國家棄憲如孤雛腐鼠！」〈鳥子生而啄者曰雛也。〉憲大震懼，皇后為毀服深謝，良久乃得解。使以田還主，雖不繩其罪，然亦不授以重任。
《續漢書·百官志》曰：濯龍園，在洛陽西北角。
謝承《後漢書》曰：吳祐遷膠東侯相，時戴宏父為縣丞。宏年十六，從在丞舍。祐每行園，常聞諷讀之音，奇而候之，亦與為友。宏卒成儒宗，知名東夏，為河間相，因自免歸家，不復仕。身灌園蔬，以經書教授，年九十八卒。
又曰：中平二年，造萬金堂於西園。
《獻帝春秋》曰：呂布問太祖：「明公何瘦？」太祖曰：「君何以識孤？」布曰：「昔在洛會浸氏園。」太祖曰：「然，孤忘之矣。所以瘦者，不早相得故也。」
《魏略》曰：顏斐為京兆太守，起菜園，使民投閑灌治之。
《魏志》曰：明帝之幸郭元後也，毛皇后愛寵日衰。景初元年，帝游後園，召才人以上曲宴，極樂。元後曰：「宜延皇后。」帝弗許，乃禁左右，使不得宣後知之，明日見帝，後曰：「昨游宴北園，樂乎？」帝以左右泄之，所殺十餘人。
《魏略》曰：青龍十二年，起土山於芳林園西北陬。使公卿群寮皆負土成山，樹松竹雜木善草於其上，捕山禽雜獸置其中。
又曰：馬鈞居京都，城內有地可為園，患無水以灌之，乃作翻車。令童兒轉之，而灌水自覆，更入更出，其巧百倍於常。
《晉書》曰：華廙免官後，棲遲家巷。武帝登凌雲台，望見廙苜蓿園，阡陌甚整，依然感舊。太康初大赦，乃得襲封。
王隱《晉書》曰：王衍，字夷甫，戎叔父也。終於平北將軍，送故甚豐。親故借衍車馬、帷帳、器物者，衍因與不復錄。資財盡出洛城西先人舊園田上。
又曰：王戎為荊州刺史，坐遣吏修園宅，應免官，詔以贖論。
又曰：孝宗欲於後園修立池苑，江逌諫以「強賊未滅，宜旌軍備，嘗存儉約，以率群下」。
又曰：汜騰，字無忌，應孝廉舉，除郎中。屬天下兵亂，去官，嘆曰：「生於亂世，貴而能貧，乃可以免。」散家財五十萬，以施宗族。柴門灌園，琴書自適。
《南史》曰：臧榮緒幼孤，躬自灌園，以供祭祀。
《宋書》曰：茹法亮於宅為魚池釣台、土山樓館，長廊將一里，竹林花藥之美，公家園竹不能及。
又曰：沈道虔居武康北石山下。有人竊園中菜，道虔自外還見之，即自逃隱，待竊者去後乃出。
《齊書》曰：會稽孔珪家起園，列植桐柳，多搆山泉，殆窮真趣。衡陽王鈞往游之，珪曰：「殿下處朱門，游紫闥，詎得與山人交耶？」答曰：「身處朱門，而情游江海；形入紫闥，而意在青雲。」珪大美之。
又曰：豫章王嶷薨後，嘗見形於第後園。乘腰輿，指麾處分，呼直兵，直兵無手板，左右授一玉手板與之，謂曰：「橘樹一株死，可覓補之。」因出後園。
《梁書》曰：徐勉為書式其子嵩曰：「中年聊於東田間營小園者，非存播藝以要利，正欲穿池種樹，少寄情賞爾。又以郊除閑曠，終可為宅，儻獲懸車致事，實欲歌哭於斯。」
又曰：劉慧斐隱居東林寺，又於山北搆園一所，號曰離垢園。時人仍謂為離垢先生。
《燕書》曰：愍帝時，有異爵，素質綠首，集於端門東園樹，棲翔二旬而去。夏，以異爵故，大赦；名東園曰白爵園。
《後魏書》曰：胡太后親覽萬機，手筆斷決。幸西林園法流堂，命侍臣射，不能者罰之。
又曰：高聰為中尉所彈，遂廢於家，斷絕人事，惟修營園果。世稱高聰梨，以為珍異。
又曰：元欣好營產業，多所樹藝。京師名果，皆出其園。
又曰：景穆賈歲，頗親近左右。營立田園，以收其利。
《北史》曰：齊盧景裕不營世事，居無二業，惟在註解。其叔父職居顯要，而景裕止於園舍，精均郊野，謙恭守道，貞素自得。由是世號居士。
《北齊書》曰：河南康舒王孝瑜。文襄於鄴東起山池游觀，時俗眩之。孝瑜遂於第作水堂龍舟，植幡槊於舟上，數集諸第宴射為樂。武成幸其第，見而悅之，故盛興後園之玩。於是貴賤慕學攵，處處營造。
《後周書》曰：後周文帝在天游園，以金卮置侯上，令公卿射，中者即以賜之。宇文貴一發而中，帝笑曰：「由基之妙正當耳！」
《唐書》曰：何潘仁，西域胡人也，家富於財。潘仁厚自奉養，引致賓客。煬帝時嘗犯法，懼罪，逐亡入司竹園，鳩集亡命，眾至數萬。及義兵起，求得平陽公主而奉之，以應義師。
《莊子》曰：漢陰丈人為園畦，鑿隧而入井，抱甕而灌，一日浸百畦。子貢教以為桔槔。
《列子》曰：楊朱見梁王曰：「王者治天下如運諸掌。」梁王曰：「先生有一妻一妾不能治，三畝之園不能耘，言治天下，何也？」
《韓子》曰：昔彌子瑕寵於衛君，與游於東園，食桃而甘，以其半啖君，君曰：「愛我哉！」
《淮南子》曰：夫臨江之鄉，其人汲水以溉其園，江水弗減也。
又曰：山有猛獸，林木為之不斬；園有螫蟲，藜蓼為之不釆。〈言人畏之。〉
《說苑》曰：吳王欲伐荊，告左右曰：「敢諫者死！」舍人有少孺子者，欲諫不敢，懷丸操彈於後園，露沾其衣，如是三旦。王曰：「子來何苦，沾衣如此？」對曰：「園中有榆，其上有蟬。蟬高居悲鳴飲露，不知螳螂在其後；螳螂委身曲附欲取蟬，而不知黃崔在其傍；黃雀方延頸欲啄螳螂，而不知彈丸在其下也。此三者，皆務得其前利，不顧其後之有患也。」吳王曰：「善哉。」乃罷兵。
《風俗通》曰：園，援也，從↓袁聲。四皓園公，亦本園者。
《玄晏春秋》曰：又好桑農種藏之事，且養雞鶩。園圃之事，勤不舍力焉。
《王子年拾遺記》曰：漢明帝時，常山獻巨桃核。此桃霜下結花，隆暑方熟。亦云仙人所食。常使植於霜園，此園皆植寒果也。
又曰：魏明帝起靈禽之園，方國所獻異鳥獸，皆畜此園也。
《世說》曰：王子敬入會稽，經吳，聞顧辟強有名園，先不識主人，徑往其家。顧方集賓友，酣宴園中。而王游曆既畢，指麾好惡，傍若無人。
又曰：簡文幸華林園，顧謂左右曰：「會心處不必在遠，翳然林水，便自有濠梁間想，覺鳥獸自來親人。」
又曰：管寧、華歆共園中鋤菜。見地片金，管不釋鋤，與瓦石不異；華拾而擲之。
《向秀別傳》曰：向秀常與嵇康偶鍛於洛邑，與呂安灌園於山陽，收其餘利，以供酒食之費。
《桂陽先賢贊》曰：蘇耽常聞夜有眾賓來，耽告母曰：「人招耽去，已種藥著後園梅樹下，治百病，一葉愈一人。賣此藥，過足供養。」
《仇池記》曰：城東有首蓿園，園中有三水碓。
《三秦記》曰：漢武帝名園曰樊川，一名御宿。有大梨如五升，名含消。
又曰：漢武帝果園有大栗，十五枚一升。
《華陽國志》曰：何隨家養竹園。人盜其筍，隨過行見，恐盜者覺怖走，竹傷其足，挈履徐步歸。
《幽明錄》曰：武宣程羈偏生未被舉，家常使種蔥。後連理樹生於園圃。
殷仲堪《游園賦》曰：爾乃杖策晨游，以詠以吟。落葉掩蹊，果下成林。
《曹植詩》曰：公子敬愛客，終宴不知疲。清夜遊西園，飛蓋相追隨。
劉{訁必}之天公箋曰：昔申酉之際，遭湯旱流煙；今子歲，值堯水滔天。火延燒其廬，水突壞其園。
謝玄《與姊書》曰：比二日東行，游步園中，已極有任家湖形模也。姊想矚此，亦小有所散。
《說文》曰：種菜曰圃。
《毛詩·雞鳴》曰：東方未明，折柳樊圃，狂夫瞿瞿。
又《七月》曰：九月築場圃，十月納禾稼。
《周禮·地官下》曰：場人，掌國之場圃，而樹之果珍異之物，以時斂而藏之。〈果，棗李之屬。，瓜瓠之屬。珍異，葡萄、枇杷之屬。〉
《禮記·射義》曰：孔子射於矍相之圃，觀者如堵牆。
《左傳·莊公》曰：子頹有寵，國為之師。及惠王即位，取國之圃以為囿。〈圃，園也。囿，苑也。〉遂奉子頹以代王。
又《僖公下》曰：秦師襲鄭，鄭使皇武子辭曰：「鄭之有原圃，猶秦之有具囿也。」
又《哀公下》曰：衛侯為虎幄於籍圃。〈於籍田之圃新造幄幕，以虎獸為飾也。〉
《論語》曰：樊遲請學為圃，子曰：「吾不如老圃。」
《莊子》曰：古之人假道於仁，托宿於義，以游逍遙之廬，食於苟簡之田，立於不貸之圃。逍遙，無為也；苟簡，易養也；不貸，無出也。古謂是釆真之游。
《韓子》曰：景公欲移晏子家於豫章之圃，晏子辭。
《孟子》曰：今有場師，舍其梧賈，養其貳棘，則為賤場師也。〈場師，治場圃者。梧、賈，皆木名。貳棘，酸棗。言此以喻人舍大養小，故曰賤場師也。〉
《淮南子》曰：崑崙山有疏圃之地，滿之潢水三周。
《山海經》曰：淮江之山，實惟帝之平圃。
《風俗通》曰：圃，補也，從口甫聲。
《拾遺記》曰：崑崙山第二層下有芝田蕙圃，皆數萬頃，群仙種耨焉。曹植《籍田賦》曰：夫凡人之為圃，各植其所好焉。好甘者植乎薺，好苦者植乎荼，好香者植乎蘭，好幸者植乎蓼。至於寡人之圃，無不植也。
