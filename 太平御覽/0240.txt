
《東觀漢記》曰︰光武以耿爲建威大將軍，從攻洛陽。
《魏志》曰︰呂布殺董卓，王允以布爲奮威大將軍，儀比三司。
又曰︰沮授說袁紹，紹即表爲奮威將軍。
《吳志》曰︰賀齊傳豫章，東部民彭才、李玉、王海等起爲賊亂，衆萬餘人。齊討平之，誅其首惡，餘各降服。揀其精健爲兵，次爲縣戶。遷奮武將軍。
《魏志》曰︰太祖以程昱爲振威大將軍，破袁譚、尚。
《魏志》曰︰臧霸字宣高，太山人也。從太祖討孫權於濡須口，與張遼爲前鋒，行遇霖雨，大軍先反，水遂長，賊船稍近，將士皆不安。遼欲去，霸止之曰︰「公明於利鈍，寧肯捐吾等耶？」明日果有令。遼至，以語太祖。太祖善之，拜霸揚威將軍。
《魏志》曰︰太祖以夏侯惇爲建武將軍。
又曰︰文帝善孟達姿才容觀，以爲建武將軍。
《漢書》曰︰武帝元光七年，以公孫賀爲輕車將軍，屯馬邑。
《環濟要略》曰︰伏波，船涉江海，欲浪伏息也。
《漢書》曰︰武帝元鼎五年，以路博德爲伏波將軍，伐南越呂嘉。
《東觀漢記》曰︰光武以馬援爲伏波將軍。
《魏志》曰︰夏侯惇爲伏波將軍，領河南尹，使得以便宜從事，不拘科制。太祖常與同載，特見親重，出入臥內，諸將莫得比也。
王隱《晉書》曰︰武帝以孫琇爲伏波將軍。
《漢書》曰︰武帝以李息爲材官將軍，軍馬邑。
《魏書》曰︰武帝以樂進爲折衝將軍。
《魏志》曰︰于禁字文則，太山人。將軍王朗異之，薦禁才任大將。太祖召見與語，拜軍司馬，後拜虎威將軍。
《吳志》曰︰朱然字義封。從孫權討關羽，別與潘璋到臨沮擒羽，遷昭武將軍，封西安鄉侯。虎威將軍呂蒙病篤，權問曰︰「卿如不起，誰可代者？」蒙對曰︰「朱然膽守有餘，愚以爲可任。」蒙卒，權假然節，鎮江陵。
《齊書》曰︰柳世隆，元景子也，出爲虎威將軍、上庸太守。帝謂元景曰︰「卿昔以虎威之號爲隋郡，今復以授世隆，使卿門世不絕公也。」
《後漢書》曰︰吳漢字子顔，南陽宛人，家貧，以販馬自業。素聞世祖長者，獨欲歸心。及世祖於廣阿，拜漢爲偏將軍。
又曰︰臧宮字君翁，潁川人也。從世祖征戰，諸將多稱勇。世祖察宮勤力少言，甚親納之。及至河北，以爲偏將軍。
《吳志》曰︰陳武字子烈，廬江人。孫策在壽春，武往修謁，時年十八，長七尺七寸。及權統事，尤爲權所愛，拜爲偏將軍。
又曰︰董襲字元代，會稽人。長八尺，武力過人，拜偏將軍。
《魏志》曰︰李通字文達，江夏平春人。以游俠聞於江、汝之間。屬連歲大饑，通傾家振施，與士分糟糠。建安初，通舉衆詣太祖於許。太祖討張綉，通爲先登，大破綉軍，拜裨將軍。
《漢書》曰︰宣帝以雲中太守田順爲虎牙將軍，伐匈奴。
范曄《後漢書》曰︰蓋延字巨卿，漁陽人也。身長八尺。邊俗尚勇力而延以氣聞延。與吳漢同歸世祖，從平河北；世祖即位，拜虎牙將軍。
《東觀漢記》曰︰上於大會中指王常謂群臣曰︰「此家率下江諸將，輔翼漢室，心如金石，真忠臣也。」是日以常爲漢臣將軍，與諸將絕席。
《東觀漢記》曰︰光武以王霸爲討虜將軍，擊董憲。
《魏志》曰︰李典字曼成，山陽巨野人。爲破虜將軍。典好學問，貴儒雅，不與諸將爭功。敬賢士大夫，恂恂若不及，軍中稱其長者。
《東觀漢書》曰︰光武以朱祐爲建義將軍，攻朱鮪。
《東觀漢記》曰︰光武以軍市令祭遵爲刺奸將軍。
范曄《後漢書》曰︰岑彭字君然，南陽棘陽人也。後世祖拜爲刺奸大將軍，使督察衆營，授以常所持節。
《東觀漢記》曰︰光武以臧宮爲輔威將軍。
《東觀漢記》曰︰光武以堅鐔爲揚化將軍。
《蜀志》曰︰糜竺，字子仲。益州既定，拜爲安漢將軍，班在軍師將軍之右。竺雍容敦雅，而翰翮非所長。是以待之上賓之禮，未曾有所統御。然賞賜優寵，無與爲比。
又曰︰王平字子均。諸葛亮卒於武功，軍退還，魏延作亂，一戰而敗，平之功也。遷安漢將軍。
《東觀漢記》曰︰光武以鄧奉爲輔漢將軍。
《魏志》曰︰曹洪累從征討，爲都護將軍。
《魏志》曰︰龐德以衆降，太祖聞其驍勇，拜立義將軍。
《魏志》曰︰太祖以許褚爲中堅將軍，又以張遼爲行中堅將軍。
《魏志》曰︰太祖征荊州，還，留滿寵行厲威將軍。
《蜀志》曰︰張嶷字伯岐。自越征詣成都，民夷戀慕泣涕，過旄牛邑，邑君繈負來迎反，追尋至蜀郡界，其督率隨嶷朝貢者百餘人。嶷至，拜蕩寇將軍，慷慨壯烈，人多貴之。
《吳志》曰︰曹公表孫策爲討逆將軍，封吳侯。
《吳志》曰︰孫權以張昭爲輔吳將軍。
沈約《宋書》曰︰吳置輔吳將軍，班亞三司。
《吳志》曰︰呂據，太元元年，大風，江水盛溢之流，漸淹城門，權使視水，獨見據使人取大船以備害，權嘉之，拜蕩魏將軍。
《晉書》曰︰郭奕，咸寧初遷雍州刺史、鷹揚將軍，尋假赤幢、曲蓋、鼓吹。
《蜀志》曰︰魏延字文長，義陽人也。以部曲將隨先主入蜀，數有戰功，遷牙門將軍。
《北齊書》曰︰沙苑之敗，崔仲文持馬以而渡河，波中乍沒乍出。高祖望見之，曰︰「崔掾也」。遽遣船赴接，既濟，勞之曰︰「卿爲親爲君，不顧萬死，可謂家之孝子、國之忠臣。」加中將軍。
《魏略》曰︰中領軍，延康中置，故漢北軍中候之官。
又曰︰太祖以史渙忠勇，爲中領軍，令禁軍。
又曰︰太祖還長安，以曹休爲中領軍。
又曰︰文帝征孫權，以尚書令陳群爲中領軍。
《晉書》曰︰吳隱之爲中領軍，清儉不華，每月初得祿，裁留身糧，其餘悉分賑親族。家人績紡以供朝夕，時有困絕，或幷日而食，恆布衣不完。妻子不沾寸祿。
《晉中興書》曰︰羊祜字叔子，遷中領軍，悉統宿衛，入直殿中，執兵之要，事兼內外。
《齊書》曰︰蕭景先。武帝少年，與景先共車，行泥路，車久故壞，至領軍府西門，車轅折，俱狼狽。景先謂帝曰︰「兩人脫作領軍，亦不得忘，今日艱辛。」及武帝踐祚，詔以景先爲領軍。拜日，羽儀甚盛，傾朝觀屬。拜還，未至府門，中詔相聞領軍今日故當無折轅事耶？景先奉謝。
《梁書》曰︰臧盾遷中領軍。領軍管天下兵要，監局事多。盾爲人敏贍，有風力，長於撥繁，職事甚理。天監中，吳平侯蕭景居此職，著聲稱，至是盾復繼之。
《三國典略》曰︰齊左僕射祖附陸令萱，求爲領軍，齊主許之。侍中斛律孝卿謂上洛王元海、侯呂芬等雲︰「是漢兒，兩眼盲，豈合作領軍也。」無海遂入啓之。言於齊主雲︰「元海與臣素有隙，必是元海譖臣。」齊主曰︰「然。」列元海共太府少卿李叔元、平準令張叔略等結朋樹黨，陸令萱又唱和之，遂除元海爲鄭州刺史、叔元爲襄城郡守、叔略爲南營州錄事參軍。遂獨處機衡，總知兵事。齊王亦令中要人扶侍出入，每同御榻論決朝政。
《高堂隆集》曰︰己巳詔書︰中領軍、游擊皆青玉佩。
《史記》曰︰漢高帝以陳平爲護軍中尉，盡護諸將。
《漢書》曰︰護軍都尉，秦官。元狩四年屬大司馬，元壽元年更名司寇，元始元年更名護軍。
《魏志》曰︰韓浩字元嗣。以忠勇顯，爲中護軍，掌禁兵，置長史、司馬。從太祖討張魯，魯降。議者以浩智略足以綏邊，欲留使都督諸軍鎮漢中，太祖曰︰「吾安可以無護軍？」乃與俱還，其見親如此。
王隱《晉書》曰︰鄧攸遷吏部尚書。牧馬於家庭，妻子素食，當時清淨，內外肅然，遷爲中護軍。
《晉起居注》曰︰武帝太始七年，詔曰︰「中護軍職典武選，宜得堪�其事者。左衛將軍羊琇有明贍才見，乃心在公，其以琇爲中護軍。」
《晉中興書》曰︰司徒王導將以趙永爲中護軍，孔愉謂導曰︰「中興以來處此官者，周伯仁、應思遠，今誠乏才，豈可以趙冰居之！」其秉正不撓，皆此類也。
《世語》曰︰夏侯玄，世名知人。爲中護軍，撥用武官，無非俊傑，多牧州典郡。
《皇甫謐集》雲︰護軍，武士之官。
《晉王羲之臨護軍教》曰︰今所在要，在於公役均平。其差大史，忠謹在公者，覆行諸營，家至人告，暢吾乃心。其有老落篤癃、不堪從役，或有饑寒之色、不能自存者，區分處別，自當參詳其宜，
《漢書》曰︰武帝置中壘校尉，掌北軍壘門外內。
《續漢書》曰︰光武中興中，省壘置中候五尉校營。
又曰︰孔文舉拜北軍中候。
王隱《晉書》曰︰荀晞字道將，爲北軍中候。
又曰︰太祖永昌元年，以鍾雅爲北軍中候，五年，省幷領軍。
《晉中興書》曰︰陶回字恭之。王導以回有器�，擢拜北軍中候。回性不畏強御。
《後魏書》曰︰元文景，大司農卿康之次子，除員外郎、冠軍將軍、朱衣直閣。
《後魏書》曰︰於忠字思賢。弱冠拜侍御史。文明太后臨朝，刑政頗峻，忠樸直少言，終無過誤。尋除左中郎將，領直寢。
又曰︰楊津字羅漢，弘農華陰人也。本字延祚，高祖賜名焉。少端謹，以器度見稱，爲直寢。
《後魏書》曰︰元天穆，性和厚，美形貌。年二十，起家員外郎，領直後。
蕭子顯《齊書》曰︰臨海亡命田流，自號東海王，逃竄會稽貿阝縣邊海山谷中，立屯營，官軍不能討。明帝遣直後聞人襲，說降之。
《後魏書·官氏志》曰︰大和九年十月初，置直齋。
《史記》曰︰穰苴將兵燕、晉之師，苴曰︰「臣素賤，君擢之閭伍之中，加之大夫之上，大微權輕願得君之寵臣，國之所尊，以監軍乃可。」景公使莊賈往，苴與賈約曰︰「會日中于軍門。」苴先馳至軍，立表下漏待賈，賈素驕貴夕時乃至，苴遂斬賈以徇三軍。軍士皆震慄，服之。
《東觀漢記》曰︰光武使來歙監諸將。
范曄《後漢書》曰︰宋均字叔庠，爲監軍。時伏波將軍馬援征武溪，南臨沅水，軍士多病。均懼衆軍疾疫，矯詔迫降之，諸將莫應。均乃勒兵圍賊城，詐爲詔而降之，爲置長吏而歸，自劾矯詔之罪。帝善之。
《魏志》曰︰司馬文王征壽春，使監軍石苞統卒爲游軍。
《晉武帝起居注》曰︰豫州刺史胡威，忠素質直，思謀深奧，其以威爲監軍，刺史如故。
沈約《宋書》曰︰監軍，蓋諸將出征，大將監領之。
