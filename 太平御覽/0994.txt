
《爾雅》曰：卉，草也。草謂之華，木謂之榮，不榮而實者謂之秀，榮而不實者謂之英。
《尚書·禹貢》曰：兗州，厥草惟繇。〈繇，茂也。〉徐州，草木漸包。〈漸，進也。包，叢生也。〉揚州，厥草惟夭。〈少長曰夭。並出《書注》。〉
《毛詩·緇衣·野有蔓草》曰：野有蔓草，零露漙兮。〈蔓，延也。漙漙然，盛多也。〉
《毛詩問荅》曰：國多兵役，男女怨曠，於是女感傷而思男，故出遊於洧之外，託采芬香之草，而為媱妷之行。時草始生，而雲蔓者，女情急，欲以促時也。
《周禮·秋官下·薙氏》曰：薙氏，掌殺草。春始生而萌之，夏日至而夷之，秋繩而芟之，冬日至而耜之。〈鄭玄曰：含實曰繩也。〉
《大戴禮》曰：孟春氷泮，百草權輿。
《禮記·月令》曰：夏之月，靡草死。〈鄭玄注曰：舊說靡草，薺、葶藶之屬。〉季夏之月，大雨時行，燒薙行水，利以殺草。〈薙，迫地芟草也。薙，草乾燒之，至此雨水，蓄水其中，則草死不生也。〉
又曰：霜降之日，草木黃落。
又《檀弓上》曰：曾子曰：「朋友之墓，有宿草而不哭焉。」
《左傳·襄公》曰：松栢之下，其草不殖。
又《僖公》曰：一薰一蕕，十年尚猶有臭。〈蕕，臭草；薰，香草也。〉
《春秋潭潛巴》曰：下不廉，蜚廉之草為不生。〈言瑞應之物應行上。〉
《論語》曰：君子之德風，小人之德草。草上之風必偃。
《漢書·五行志》曰：元帝永光二年，天雨草葉，相糾結，如彈丸。
《續漢書·五行志》曰：靈帝中平元年夏，東郡陳留、濟陽、長垣、濟陰諸縣界，有草生莖，大如手指，狀似鳩、爵、龍、虵、鳥獸之形，五色各如其物，毛羽頭目足翅皆具。
又曰：西夜國生獨白草，煎以為藥，傅箭，所射輙死。
崔鴻《十六國春秋·西秦錄》曰：永和二年，國中地震，百草皆自及。
《晉書·載記》曰：符堅至壽春，與符融登城而望王師。見部陣齊整，將士精銳，又北望八公山上，草木皆類人形，顧謂融曰：「此亦勍敵也，何謂少乎？」憮然有懼色。
《後周書》曰：宇文深，字奴干，性鯁正，有器局。年數歲，便累石為營伍，並折草作旌旗，布置行列，皆有軍陣之勢。父永遇見之，乃大喜，曰：「汝自然知此，於後必為名將！」
又曰：宕昌羗俗無文字，但候草榮落，以記歲時。
《呂氏春秋》曰：草有華有藟，獨食之則殺人，合而食之則益壽。
《淮南子》曰：神農始甞百草，一日七十毒。
又曰：逮至衰世，草木之勾萌、衘華、佩實而死者，不可勝數。
《符子》曰：鄰人謂展禽曰：「魯聘夫子，夫子三黜無憂色，何？」禽曰：「春風鼓，百草敷蔚，吾不知其茂；秋霜降，百草零落，吾不知其枯。」
《人物誌》曰：草之將精者為英，獸之將群者為雄。張良是英，韓信是雄也。
《水經》曰：魏興錫義山，山高谷深，多生薇蘅草。其草有風不偃，無風獨搖。
又曰：建寧郡，山生牧靡，可以解毒。百卉方盛，鳥多悞食。烏啄，口中毒，必急飛往牧靡山，啄牧靡以解毒也。
《金樓子》曰：魯城北孔子塋中，不生刺人草木。
崔豹《古今注》曰：牛亨問曰：「草木生類也，有識乎？」荅曰：「物有生而有識者，有生而無識者，有不生而有識者，有不生而無識者。夫生而有識者，蟲類是也；生而無識者，草木是也；不生而有識者，鬼神是也；不生而無識者，水土是也。」
又曰：天雨草，狀如莎，絞如丸，無數，皆名曰蓮蔞草。
郭子橫《洞冥記》曰：東方朔曰：「臣有吉雲草十頃，種於九景山東，二千歲一花。此草難種，東取璋琅山表之澗以灑之。臣種來一千九百九十九年矣，明年應生。臣走徃刈收之以秣馬，馬食不覺飢。」帝許之。朔平旦去，至暮而返，背負數束，其形葉似麥而金色，裁長二尺。剉以飼馬，即不覺飢。武帝曰：「種之生否？」朔曰：「臣東遊，過吉雲之澤，多生此草。移於九景之山，大不如吉雲之地。」
又曰：甜溪，水如蜜。東方朔遊此水，還，將數斛以獻帝。帝投陰井，井裡遂恆甜而寒。洗肉，肌理柔滑。瑤琨，去玉門九萬里，有碧草如麥，剉之以釀，則味如酒而釅烈。看之，則顏色如醉；飲一合，則三旬不醒。飲甜水，則隨飲隨醒也。
《異苑》曰：青州劉㦎〈音獲〉，元嘉初，射得一麞，割五藏，以草塞之，蹙然起走。㦎怪而拔塞，便復還倒。如此三焉。㦎密錄此種以來，其治傷痍多愈。
《三齊略記》曰：不其城東有鄭玄教授山，山下生草如薤葉，長尺餘，堅紉異常。士人名作康成書帶。
《括地圖》曰：君子民帶劍，使兩文虎，衣野絲，土方千里，多薰華之草，好讓，故為君子國。薰華草，朝生夕死，大極山西有。采華之草服之，乃通萬里之言。
服虔《通俗文》曰：草盛曰菶〈脯朦切〉，生茂曰葆〈音保〉。
《方言》曰：凡草生而初達謂之䓲。䓲〈音悅〉小也。荄，杜根也。東齊曰杜，或曰茇。
《慱物志》曰：太原晉陽已北，生屏風草。
又曰：黃帝問天老曰：「天地所生，豈有食之令人不死者乎？」天老曰：「太陽之草，名曰黃精，餌而食之，可以長生。太陰之草，名曰鉤吻，入口立死。人信鉤吻之殺人，不信黃精之益壽，不亦惑乎！」
又曰：海上有草焉，名曰蒒〈音師。〉草。其實，食之如大麥。從七月稔熟，民歛穫，名曰自然穀，或曰禹餘糧。
又曰：類，草也，其根名為弱頭，大者大如升，其外理白，可以灰汁煑，則凝成熟，可以苦酒淹食之；不以灰煑，則不成熟。蜀人珍貴之。
《異物志》曰：文草作酒，能成其味。以金買草，不言其貴。以美用之故也。
《王逸子》曰：草有玄巨暢威憙，木有扶桑梧桐松栢，皆受氣淳美，異於群類者也。
《風俗通》曰：靈帝光和七年，陳留濟陰諸郡，路邊草生作人狀，操持矛弩牛馬，萬狀備具。後關東誅董卓，陳留濟陰棄好即戎，吏民殲殘。草妖之興，豈不或信？
《抱朴子》曰：草有黃精，一名白及。有鴟頭、鵝尾、雞腸、烏喙，而非有翼之鳥也。
《靈書記》曰：霍山上有神草三十四種。
《典術》曰：壽榮草，出少室金山丘下，服之令人不老。取葉服之，可通百神。
又曰：餌玉長生草，一名通天，價直千萬。陰乾方寸，七日再服之，令人得仙。
《師曠占》曰：黃帝問師曠曰：「吾欲知歲苦樂善惡，可知不？」對曰：「歲欲豐，甘草先生。甘草，薺也。歲欲儉，苦草先生。苦草者，葶藶也。歲欲惡，惡草先生。惡草者，水藻也。歲欲旱，旱草先生。旱草者，蒺䔧也。歲欲潦，潦草先生。潦草者，蓬也。」
《淮南萬畢術》曰：廻風之草見八方。〈取廻風草三寸三枚、五寸五枚，以城西面土、三家不汲井中青泥、南雞欲上棲不上者，並治合為丸，磨其面目，出戶，視八方矣。〉
《楚辭》曰：春草生兮萋萋，王孫遊兮不歸。
《古詩》曰：廻車駕言邁，悠悠涉長道。四顧何芒芒，東風搖百草。
又曰：新樹蘭蕙葩，雜用杜衡草。終朝採草榮，日暮不盈抱。採之欲遺誰？所思在遠道。
又曰：穆穆清風止，吹我羅裳裾。青袍似春草，長條從風舒。
又曰：青青陵中草，傾葉晞朝日。陽春被惠澤，枝葉可攬結。草木為恩感，況人含氣血！
《山海經》曰：小華之山有草焉，曰薜荔，狀如烏韭，緣木而生。或生石上。食之，以已心痛。
《楚辭》曰：罔薜荔兮為帷〈罔，結也。結薜荔為帷帳也。〉，擗惠櫋〈音眠〉兮既張。〈擗，析也。以析惠覆櫋屋上也。〉
又曰：採薜荔兮水中，搴芙蓉兮木末。
又曰：若有人兮山之阿，被薜荔兮帶女蘿。
《楚辭》曰：疏中石蘭兮以為芳。〈王逸曰：石蘭，香草。疏，布也。〉
《楚辭》曰：索胡繩之纚纚。〈胡繩，香草也。〉
《范子計然》曰：霸薰，出霸陵也。
《范子計然》曰：楚薰，出洛陽也。
《范子計然》曰：楚蘅，出楚國也。
宋玉《風賦》曰：夫風翱翔，激水之上，擊芙蓉之精，獵蕙草、離秦蘅。
《山海經》曰：賈超之山，草多龍鬚。
《廣志》曰：龍鬚，一名西王母簪。
《水經》曰：自洮強南北三百里中，地草並是龍鬚，而無樵柴。
周景式《廬山記》曰：石門峯，石間多龍鬚草。
《遊名山志》曰：龍鬚草，唯東陽永嘉有。永嘉有縉雲堂，意者謂鼎湖攀龍鬚，時有墜落，化而為草，故有龍鬚之稱。
鄭緝之《東陽記》曰：仙姥巖間，不生蔓草，盡出龍鬚。
《本草經》曰：西超山多龍循〈龍鬚也。〉，一名續斷。
《爾雅》曰：孟，狼尾也。〈郭璞注曰：似茅，今人亦以覆屋。〉
《廣志》曰：狼尾子可作黍。
《爾雅》曰：蘥，雀麥。〈郭璞曰：即燕麥。〉
《古歌》曰：田中菟絲，何甞可絡？道邊燕麥，何常可穫？
《爾雅》曰：荍〈音翹〉，蚍〈婢支切〉衃〈房尤切〉也。〈郭璞注曰：今荊葵也，似葵，紫色。謝氏云：小草，多華少葉，葉又翹起。〉
《毛詩·宛丘·東門之枌》曰：視爾如荍。《詩義疏》曰：荍，一名楚葵。
崔豹《古今注》曰：荊葵，一名茙葵，一名芘芣。花色奪目，有紅有白有赤；但花異，葉不殊也。
《爾雅》曰：菺〈音堅。〉，戎葵也。〈郭璞曰：今蜀葵，花似木槿。〉
傅玄《蜀葵賦》序曰：蜀葵，其苗如瓜瓠。甞種之，一名引，苗而生華，經二年，春乃發。
虞繁《蜀葵賦》曰：惟茲珍草，懷芬吐榮。挺河渭之膏壤，吸昴井之玄精。繞銅爵而疏植，映昆明而羅生。
《爾雅》曰：莃〈虛機切〉，菟葵。〈郭璞曰：頗似葵而葉小，狀如黎，有毛，汋啖之，滑。〉
《廣志》曰：菟葵，爚之可食。
《爾雅》曰：芍〈都了切〉，鳧茈也。〈生下田，苗似龍鬚而細，根如指頭，黑色，可食。〉
《東觀漢記》曰：王莽末，南方枯旱。民多餓，群入野澤掘鳧茈而食之。
《廣雅》曰：昔耶，烏韭也，生久屋之瓦。在房曰昔耶，在牆曰垣衣。
《爾雅》曰：蔨〈音卷〉，鹿藿也，其實莥。〈郭璞曰：今鹿豆也。葉似大豆，根黃而香，蔓延生。莥，音紐也。〉
《說文》曰：莥，鹿藿之實也。
《本草經》曰：鹿藿，味苦平，無毒。主治蠱毒、女子腰腹痛、不樂、腸癰、瘰癧、瘍氣。生汶山山谷。
〈花曰宜男〉
《風土記》曰：宜男，草也，宜懷娠婦人，佩之必生男。
傅玄《宜男花賦》曰：猗猗令草，生於中方。華曰宜男，號膺禎祥。
嵇含《宜男花賦》序曰：宜男花者，世有之久矣。多殖幽臯曲隰之側，或華林玄圃，非衡門蓬宇所宜序也。荊楚之士號曰鹿蔥，根苗可以薦於俎。世人多女欲求男者，取此草服之，尤良也。
太平御覽卷第九百九十四
