
《釋名》曰：銘者，述其功美可稱名也。
《禮記·祭統》曰：銘者，論撰其先祖之有德善、功烈、勛勞、慶賞、聲名，列於天下，而酌之祭器，自成其名焉，以祀其先祖者也。顯揚先祖，所以崇孝也。身比焉，順也。明示後世，教也。夫銘者，一稱而上下皆得焉耳矣。是故君子之觀於銘也，旣美其所稱，又美其所爲。爲之者，明足以見之，仁足以與之，智足與利之，可謂賢矣。賢而勿伐，可謂恭矣。故衛孔悝之鼎銘曰：「六月丁亥，公假於太廟。公曰：『叔舅，乃祖莊叔，左右成公。成公乃命莊叔，隨難於漢陽，即宮於宗周，奔走無射。啓右獻公，獻公乃命成叔，纂乃祖服。乃考文叔，興舊嗜欲，作率慶士，躬恤衛國，其勤公家，夙夜不解。民咸曰休哉。』公曰：『叔舅，予汝銘，若纂乃考服。』悝拜稽首曰：『對揚以辟之。勤大命，施於彝鼎。』」此衛孔悝之鼎銘也。古之君子，論撰其先祖之美，而明著之後世者也。以比其身，以重其國家如此。子孫之守宗廟社稷者，其先祖無美而稱之，是誣也；有善而弗知，不明也；知而弗傳，不仁也。此三者，君子之所恥也。
《周禮·夏官上·司勛職》曰：掌六鄉賞地之法，以等其功。〈嘗地，嘗田也。在遠郊之內，屬六卿焉。等猶差也，以功大小爲差。〉王功曰勛，〈輔成王業，若周公者也。〉國功曰功，〈保全國家，若伊尹也。〉民功曰庸，〈法施於民，若後稷也。〉事功曰勞，〈以勞定國，若禹者也。〉治功曰力，〈製法成治，若昝繇也。〉戰功曰多。〈克敵出奇，若韓信、陳平者也。《司馬法》曰：上多前虜也。〉凡有功者，銘書於王之太常，祭於大，司勛詔之。〈銘之言名也。生則書於王旌以識其人與其功也，死則於先王祭之。詔謂告其神以辭也。盤庚告其卿大夫曰：茲予大享於先王，爾祖其從與享之是也。今漢祭功臣於廟庭。〉
《周禮·冬官·考工記》曰：銘曰：「時文思索，允臻其極；〈銘刻之也。時，是也。允，信也。臻，至也。極，中也。言是文德之君，思求可以爲民立法者，而作此量信，至於道之中。〉嘉量旣成，以觀四國；〈以觀示四方，使放象之。〉永啓厥後，茲器維則。」〈永，長也。厥，其也。茲，此也。又長啓道其子孫，使法則此器長用之。〉
王隱《晉書》曰：張載字孟陽。隨父牧在蜀作《劍閣銘》，刺史張敏表之天子，命刻石於劍閣。
崔鴻《十六國春秋·後趙錄》曰：勒徙洛陽晷影於襄國，銘佐命功臣三十九人於函，置於建德前殿。
劉《梁典》曰：天監六年，帝以舊國漏刻乖舛，乃敕員外郎祖�恆治漏；成，命太子舍人陸亻垂爲文，其序曰：「乃詔臣爲銘。」按亻垂集曰：「銘一字，至尊所改也。」
《唐書》太宗幸河北，觀砥柱，因勒銘於其上，以陳盛德。
《穆天子傳》曰：天子觀舂山之上，乃爲銘，疏於玄圃之上，以貽後世。〈謂勒石銘功德。〉
《大戴禮》曰：武王踐祚，三日，召士大夫而問焉，曰：「惡有藏之約，行之萬世，可以爲子孫者乎？」師尚父曰：「在丹書。王欲聞之，則齋矣。」三日端冕，師尚父端冕奉書而入，則負屏而立，王下堂南面而立。父曰：「先王之道不北面。」王行西折而東面而立，師尚父西面，道書之言曰：「敬勝怠者吉，怠勝敬者滅，義勝欲者從，欲勝義者凶。以仁得之，以仁守之，其量百世；以不仁得之，以仁守之，其量十世；以不仁得之，以不仁守之，必及其世。」王聞書之言，惕然若恐懼，而爲誡，書於席之四端爲銘焉。
《太公金匱》曰：武王曰：「吾隨師尚父之言，因爲慎書銘，隨身自誡。」其冠銘曰：「寵以著首，將身不正，遺爲德咎。」書履曰：「行必慮正，無懷僥亻幸。」書劍曰：「常以服兵，而行道德，行則福，廢則覆。」書鏡曰：「以鏡自照，則知吉凶。」書車曰：「自致者急，載人者緩，取欲無度，自致而反。」
《皇覽記陰謀》：黃帝金人器銘曰：武王問尚父曰：「五帝之誡，可得聞乎？」尚父曰：「黃帝之戒曰：吾之居民上也，搖搖恐夕不至朝。故爲金人，三封其口，曰：古之慎言。堯之居民上也，振振如臨深淵。舜之居民上也，忄栗々恐夕不見旦。」武王曰：「吾幷殷民，居其上也，翼翼懼不敢息。」尚父曰：「德盛者守之以謙，威強者守之以恭。」武王曰：「欲如尚父言，吾因是爲誡，隨之身。」
《孔子家語》曰：孔子觀周，遂入太祖後稷之廟。廟當右階之前，有金人焉，三緘其口而銘其背曰：「古之慎言人也，誡之哉。無多言，無多事。多言多敗，多事多害。安樂必誡，無所行悔。勿謂何傷，其禍將長；勿謂何害，其禍將大；勿謂不聞，神將伺人。焰焰弗滅，炎炎若何；涓涓不壅，終爲江河；綿綿不絕，或成網羅；〈綿綿微細若不絕，則有成網羅者也。〉豪末不札，〈如毫之末，言微者。札，拔也。〉將尋斧柯。誠能慎之，福之根也。口是何傷？禍之門也。強梁者不得其死，好勝者必遇其敵。盜憎主人，民怨其上。君子知天下之不可上也，故下之；知衆人之不可先也，故後之。溫恭慎德，使人慕之；執雌持下，人莫逾之。人皆趨彼，我獨守此；人皆惑之，我獨不徙。內藏乃智，不示人技，我雖尊高，人弗我害，惟能如此也。江海雖左，長於百川，以其卑也。天道無親，嘗與善人。誡之哉！戒之哉！」孔子旣讀斯文也，顧謂弟子曰：「小子志之。此言實而中，情而信。詩云︰『戰戰兢兢，〈戰戰，恐也。兢兢，戒也。〉如臨深淵，〈恐墮。〉如履薄冰。』〈恐�舀。〉行身如此，豈曰過患哉？」〈孫卿子《說苑》又載也。〉
又孫楚反金人銘曰：昔太廟左階之前有石人焉，大張其口而書其胸曰：「我古之多言人也。無少言，無少事。少言少事，後生何述焉？我頌《三墳》、《五典》、《八索》、《九丘》，賾罔深而不探，理無奧而不鈎，故言滿天下，而無口尤。夫惟言立，乃可長久，胡不愧然，生緘其口，自拘文庭，終身叉手。」
《孔子家語》曰：孔子觀於魯桓公之廟，見欹器焉。〈欹，傾。〉孔子問於守廟者，曰：「此何器也？」對曰：「宥坐之器。」子曰：「吾聞宥坐之器，虛則欹，中則正，滿則覆，明君以爲至誡，常置於座側也。」子路進曰：「敢問持滿有道乎？」子曰：「聰明睿智，守之以愚；功被天下，守之以讓；勇力振世，守之以怯；富有四海，守之以謙。」後之君子，感誡之至，追而作銘。
揚子《法言》曰：或問銘，曰：「銘哉，銘哉，有意於慎也。」
《文心雕龍》曰：昔軒轅帝刻輿以弼違，大禹勒筍ね以招諫；成湯盤盂，著日新之規；武王戶席，題必誡之訓；周公慎言於金人，仲尼革容於欹器。列聖鑒誡，其來久矣。故銘者，名也，觀器必也正名，審用貴乎慎德。蓋臧武仲之論銘也，曰：「天子令德，諸侯計功，大夫稱伐。」夏鑄九牧之金，周勒肅慎之楛，令德之事也；呂望銘功於昆吾，仲山鏤績於庸器，計功之義也；魏顆紀勛於景鍾，孔悝表勤於衛鼎，稱伐之類也。若乃飛廉有石槨之錫，靈公有奪里之謚，銘發幽石，噫可怪也。趙靈勒跡於番吾，秦昭刻傳於華山，誇誕示後，籲可笑也。詳觀衆列，銘義見矣。至於始皇勒岳，政暴而文澤，亦有疏通之美焉。若乃班固燕然之勒，張旭華陰之碣，序亦成矣。蔡邕之銘思燭古今，橋公之鉞則吐納典謨，朱穆之鼎，全成碑文，溺所長也。至如敬通新器，准武銘，而事非其物，繁略違中。崔駰品物，贊多誡少。李尤積篇，義儉辭碎。蓍龜神物，而居博弈之下；衡斛嘉量，而在杵臼之末。曾名品之未暇，何事理之能閑哉！魏文九寶，器利辭鈍。惟張載劍閣，其才清彩，迅足，後發前至，銘勒岷漢，得其宜矣。
《文章流別傳》曰：夫古之銘至約，今之銘至煩，亦有由也。質文時異則旣論之矣，且上古之銘，銘於宗廟之碑。蔡邕爲揚公作碑，其文典正，末世之美者也。後世以來，器銘之佳者，有王莽鼎銘，崔瑗機銘，朱公叔鼎銘，王粲研銘，咸以表顯功德。天子銘嘉量，諸侯大夫銘太常，勒鍾鼎之義，所言雖殊，而令德一也。李尤爲銘，自山河都邑至於刀筆符契，無不有銘，而文多穢病，討而潤色，亦可采錄。
《三輔決錄》曰：何敞字文高。爲汝南太守。帝南巡過郡，郡有刻鏤屏風，帝命侍中黃香銘之，曰：「古典務農，�鏤傷民，忠在竭節，義在修身。」事見《黃香集》
《西京雜記》：杜子夏葬長安北四里，臨終作文曰：「魏郡杜鄴，立志忠款，犬馬未陳，奄先朝露，骨肉歸於后土，魂氣無所不之。何必故丘，然後即化，封於北郭山焉。」晏然處死，乃命刊名，埋於墓前，種松柏五株，至今茂盛。
《西京雜記》：滕公駕至陳都門，馬鳴不肯前，以足跑地，久之。滕公懼，使卒掘其所跑之地，深二尺，得石槨。滕公以燭照之，有銘，乃以水洗之，其文字古異，左右莫能知。問叔孫通，曰：「科鬥書也。」以今文寫之曰：「佳城鬱鬱，三千年見白日，籲嗟滕公居此室。」滕公曰：「嗟乎，天也！吾死其葬此乎？」於是終葬此焉。
《博物志》曰：魯閹里蔡伯公死，求葬。庭中有二人行。頃還葬，二人復出。掘土得石槨，有銘曰：「四體不勤孰爲作，生不遭遇長附托，賴得二人發吾宅。」閭里祠之。
又曰：衛靈公葬，得石槨，銘雲︰「不逢箕子，靈公奪之我里。」
傅玄《七謨序》曰：昔枚乘作《七發》，而屬文之士若傅毅、劉廣、崔駰、李尤、桓麟、崔琦、劉梁、桓彬之徒，承其流而作之者紛焉。《七激》、《七依》、《七說》、《七觸》、《七舉》、《七誤》之篇，於通儒大才馬季長、張平子亦引其源而廣之。馬作《七廣》，張造《七辨》，或以恢大道而導幽滯，或以點瑰奓而調詠，揚輝播烈，垂於後世者，凡十有餘篇。自大魏英賢迭作，有陳王《七啓》、王氏《七釋》、楊氏《七訓》、劉氏《七華》、從父侍中《七誨》，幷陵前而邈後，揚清風於儒林，亦數篇焉。世之賢明多稱《七激》工，餘以爲未盡善也。《七辨》似也，非張氏至思，比之《七激》未爲劣也。《七釋》僉曰妙焉，吾無間矣。若《七依》之卓轢一致，《七辨》之纏綿精巧，《七啓》之奔逸壯麗，《七釋》之精密閑理，亦近代之所希也。
虞摯《文章流別論》曰：《七發》造於枚乘，借吳楚以爲客主，先言出輿入輦蹙痿之損，深宮洞房寒暑之疾，靡漫美色晏安之毒，厚味暖服淫曜之害，宜聽世之君子要言妙道，以疏神導體蠲淹滯之累，旣設此辭，以顯明去就之路，而後說以聲色逸游之樂。其說不入，乃陳聖人辨士講論之娛而霍然疾瘳。此因膏梁之常疾以爲匡勸，雖有甚泰之辭而不沒其諷諭之義也。其流遂廣，其義遂變，率辭人淫麗之尤矣。崔駰旣作《七依》，而假非有先生之言。嗚呼，揚雄有言「童子雕蟲篆刻」，俄而曰「壯夫不爲」也。孔子疾小言破道，斯文之族，豈不謂義不足而辨有餘者乎？賦者將以諷，吾恐其不免於勸也。傅子集古今七篇而論品之，署曰《七林》。
《文心雕龍》曰：枚乘ゼ艶，首制《七發》，腴辭�構，誇麗風駭。蓋七覆所發，發乎嗜欲，始邪末正，所以戒膏梁之子也。自《七發》以下，作者繼踵，觀枚氏首唱，信獨拔而偉麗矣。及傅毅《七激》，會清要之工；崔駰《七依》，入博雅之巧；張衡《七辨》，結采綿靡，崔瑗《七厲》，植義純正；陳思《七啓》，取美於宏壯；仲宣《七釋》，致辨於事理。觀其大抵所歸，莫不高談宮館，壯語田獵；窮瑰奇之服饌，極蠱媚之聲色，甘意搖骨髓，艶辭洞魂識。雖始之以淫侈，終之以居正；然諷一勸百，勢不自反。子�所謂聘鄭聲曲終而奏雅樂者也。《七厲》敘賢，歸以儒道，雖文非拔群，而意實卓爾矣。
傅玄《文敘》曰：《連珠》者，興於漢章帝之世，班固、賈逵、傅毅三才子受詔作之，而蔡邕、張華之徒又廣焉。其文體，辭麗而言約，不指說事，情，必假喻，以達其旨，而賢者微悟，合於古詩諷興之義。欲使歷歷如貫珠，易睹而可悅，故謂之連珠也。班固喻美辭壯文，體裁弘麗，最得其體。蔡邕言質辭碎，然其旨篤矣。賈逵儒而不艶，傅毅文而不典。
《文心雕龍》曰：其辭雖小而明潤矣，此文章之枝流，暇預之末造也。自此以後，擬者間出，杜篤、賈逵之曹，劉珍、潘勖之輩，欲穿明珠，多貫魚目，可謂壽陵匍匐，非復邯鄲之步，里醜捧心，不關西子之顰矣。惟士衡運思，理新文敏，而裁章致句，廣於舊篇。豈慕朱仲四寸之乎？夫文小易周，思閑可瞻，足使義明而辭淨，事圓而音澤，磊磊自轉，可稱珠耳。
《宋書》：劉祥著連珠十五首，以寄其懷。其譏議雲︰「希世之寶，違時必賤；偉俗之器，無聖則淪。是以明王黜於楚岫，章甫窮于越人。」有以祥連珠啓上，上令御史中丞任遐奏其過惡，付廷尉。上別遣敕祥曰：「我當原卿性命，令卿萬里思愆。卿若能改革，當令卿得還。」乃徙廣州。不意終日縱酒，少時卒。
《三國典略》曰：梁簡文爲侯景所幽，作《連珠》曰：「吾聞言可覆也，人能育物，是以欲輕其禮。有德必昌，兵賤於義，無思不服。」
又曰：吾聞道行則五福俱湊，運則六極所鍾。是以麟出而悲，豈惟孔子？途窮則慟，寧止嗣宗？」
