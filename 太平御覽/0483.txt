
《說文》曰：怒，恚也。
《易》曰：君子懲忿窒慾。
《尚書》曰：今商王受，弗敬上天，降災下民，皇天震怒，命我文考，肅將天威。
《毛詩》曰：君子如怒，亂庶遄沮。
又曰：王赫斯怒，爰整其旅。
又曰：薄言往訴，逢彼之怒。
又曰：如震如怒，闞如虎。
《禮記》曰：父母怒，不悅，而撻之流血，不敢疾怨，起敬起孝。
《左傳》曰：公孫閼與潁考叔爭車，潁考叔挾輈以走，〈輈，車轅也。〉子都拔棘以逐之。〈子都，公孫閼也。〉及大逵弗及，子都怒。
又曰：齊侯游於姑焚，遂田於貝丘。〈枯棼、貝丘，皆齊地也。〉見大豕，從者曰：「公子彭生也。」怒曰：「彭生敢見！」射之，豕人立而啼。公懼，墜於車，傷足喪屨。
又曰：齊侯蔡姬乘舟於囿，蕩公。公懼，變色。禁之，不可。公怒，歸之，未絕之也。蔡人嫁之。齊侯以諸侯之師侵蔡，蔡潰。
又曰：先軫朝，問秦囚。公曰：「夫人請之，吾舍之矣。」先軫怒曰：「武夫力而拘諸原，婦人暫而免諸國。墮軍實而長寇讎，亡無日矣。」不顧而唾。公使陽處父追之，及諸河，則在舟中矣。
又曰：楚子使申舟聘於齊，曰：「無假道於宋。」及宋，華玄曰：「過我而不假道，鄙我也。鄙我，亡也。殺其使者必伐我，伐我必亡。亡一也。」乃殺之。楚子聞之，投袂而起，屨及於窒皇，劍及於寢門之外，車及於蒲胥之市。秋九月，楚子圍宋。
又曰：衆怒不可犯。
又曰：衛獻公戒孫文子、寧惠子食，皆服而朝。日旰不召，而射鴻於囿。二子從之，不釋皮冠而與之言。二子怒而逐獻公。
又曰：邾莊公與夷射姑飲酒，私出。閽乞肉焉，奪之杖以敲之。公在門台，臨廷。閽以瓶水沃庭。邾子望見之，怒。閽曰：「夷射姑旋焉。」〈旅，小便也。〉命執之。弗得，滋怒，自投於床。
《論語》曰：哀公問：「弟子孰爲好學？」孔子對曰：「有顔回者好學，不遷怒，不貳過，不幸短命死矣，今也則亡。」
《國語》曰：晉郤獻子如齊聘，齊頃公使婦人觀而笑之。獻子怒，歸，請伐齊。范武子退自朝，曰：「郤子之怒甚矣，不逞於齊，必發諸晉國。不得政，何以逞怒？餘將致政焉，以成其怒也。」
《史記》曰：孟嘗君客於趙平原君。趙人聞孟嘗賢，出觀，皆笑曰：「始以薛公爲魁梧也，今視之，乃眇小丈夫耳。」孟嘗聞之，怒。客與俱者下，斫擊數百人，遂滅一縣以去。
又曰：韓信使人言漢王曰：「齊反覆之國，南邊吳、楚，不爲假王鎮之，其勢不定。」漢王大怒，駡曰：「吾困於此，旦暮望若佐我，」張良、陳平躡漢王足，因附耳語曰：「漢方不利，寧能禁信乎？不如因而立之。」漢王復駡曰：「大丈夫定諸侯，即爲真王，何以假爲？」
又曰：趙使藺相如賫璧西入秦。秦王坐章台見相如，相如奉璧。秦王大喜，傅璧以示美人及左右，左右皆呼萬歲。相如視秦王無意償趙城，乃前曰：「璧有瑕，請指示王。」王授璧，相如因持璧卻立，倚柱，怒�衝冠謂秦王曰：「趙王齋戒五日，使臣奉璧拜送於庭。何者？嚴大國之威以修好也。今臣至，大王見臣列觀，禮節甚倨；得璧，傅之以示美人，以戲弄臣。臣觀大王無償城意，故臣復取璧。大王必急臣，臣頭今與璧俱碎於柱矣！」持璧睨柱。秦王恐其破，乃辭謝，固請。
又曰：鄒陽上書於梁王曰：「蘇秦相燕，燕人惡之於王，王按劍而怒，食以駃是。」〈《漢書音義》曰：駃是，馬也，生七日而超其母。〉
《漢書》曰：項羽令壯士出挑戰。漢有善騎射曰樓煩，〈應劭曰：樓煩，胡也。今有樓煩縣。〉楚挑戰，三合，樓煩輒射殺之。羽大怒，自被甲持戟挑戰。樓煩欲射羽，羽瞋目叱之。樓煩目不能視，手不能發，走還壁中，不敢復出。
又曰：沛公從百餘騎見項羽於鴻門。沛公起如厠，招樊噲出，獨騎，噲與靳強，滕公、紀成〈晉灼曰：紀通父。〉步從間道赴軍，使良留謝羽。羽問：「沛公安在？」良曰：「聞將軍有意督過之，脫身去，至軍矣，故使臣獻壁。」羽受。又獻玉鬥於范增。范增怒，撞其鬥，起曰：「吾屬今爲沛公虜矣！」
又曰：黥布反，上自征，望布軍置陣如項籍軍。上惡之，與布相見，謂布「何苦而反？」曰：「欲爲帝耳。」上怒駡之，遂戰，破布軍。
又曰：文帝曰：「吾獨不得廉頗、李牧爲將，豈憂匈奴哉！」馮唐曰：「陛下雖得廉頗、李牧，不能用也。」上怒，起入禁中。
又曰：上獵上林中。車駕未行，先使韓嫣乘副車，從數百騎馳視獸。江都王望見，以爲天子，辟從者，伏謁道旁。嫣驅而不見。既過，江都王怒，爲皇太后泣，請得歸國入宿衛，比韓嫣。太后比銜嫣。嫣侍，出入永巷不禁，以奸聞皇太后。太后怒，使使賜嫣死。上爲謝，終不得，嫣遂死。
《東觀漢記》曰：更始韓夫人尤嗜酒，每侍飲，見常侍奏事，輒怒曰：「帝方對我用，此時持事來耶！」起，手抵破書案。
又曰：龐萌爲平狄將軍，與蓋延共擊董憲。詔書獨下延，而不及萌，萌以爲延譖己，自疑，遂反。上聞之，大怒，乃自將兵討萌，與諸將書曰：「吾常以龐萌爲社稷臣，將軍得無笑其言乎？」
又曰：鄧晨，南陽人，與上起兵，新野吏乃燒晨先祖祠堂，污池室宅，焚其冢墓。宗族皆怒，曰：「家自富足，何故隨婦家入湯鑊中？」晨終無恨色。
又曰：有詔會議靈台所，上謂桓譚曰：「天下事吾欲讖決之，何如？」譚默然良久曰：「臣不讀讖。」上問其故，譚復極言讖之非經。上大怒，曰：「桓譚非聖無法，將下斬之！」譚叩頭流血，良久得解。出爲六安郡丞。
又曰：戴憑爲侍中，數進見，門得失。上謂憑曰：「侍中當臣輔國政，勿有隱情。」憑曰：「太尉西曹掾蔣遵，清亮忠孝，學通古今，陛下納膚受之譖，遂禁錮，世以是爲嚴。」上怒曰：「子欲復黨乎？」憑出，自系廷尉，詔出引見，憑謝曰：「臣無謇諤之節，而有狂瞽之言。」上即敕尚書解遵禁錮。
又曰：韓歆，字翁君，南陽人。以從征伐有功，封扶陽侯。好直言，爲司徒，嘗因朝會帝讀隗囂、公孫述相與書，歆曰：「亡國之君皆有才，桀紂亦有才。」上大怒，以爲激發，免歸田裡。上猶不釋，復詔就責，歆及子嬰皆自殺。
又曰：竇憲恃宮掖聲勢，遂以賤直奪沁園公主，園田公主不敢訴。後肅宗駕出過園，指以問憲，憲陰嗚不得對。發覺，帝大怒，召憲切責曰：「今貴主尚見枉奪，何況小臣乎！」
又曰：杜根。和熹鄧後臨朝，根以安帝年長，宜親政事，乃上書直諫。太后大怒，收根，囊盛撲殺之。執法者私語行事人，使不加力，既而載出城外，根詐死。三日，目中生蛆，因逃竄。及鄧氏誅，根方歸，徵拜侍御史。
《魏志》曰：太祖討張魯東還。時有將軍許游擁部曲不附，太祖大怒，先欲討之。群臣多諫：「可招懷游共討強敵。」太祖橫刀於膝，作色不聽。繆襲欲諫，太祖逆謂之曰：「吾計已定，卿勿復言。」襲曰：「若殿下計是耶，臣方助殿下成之。若殿下計非耶，雖成宜敗之。殿下逆令臣勿言，何待下之不闡閎乎？方今豺狼當路，而狐狸是先，人將謂殿下避強攻弱，進不爲勇，退不爲仁。臣聞千石之弩不爲鼷鼠發機，萬鈞之鐘不以莛橦起音。今區區之游，何足以勞神哉！」太祖曰：「善！」遂厚撫游，游即歸服。
又曰：夏侯惇從征呂布，爲流矢所中，傷左目。時夏侯淵與惇懼爲將軍，軍中號惇爲盲，夏侯惇惡之。每覽照，恚怒，輒撲照著地。
又曰：諸葛亮既屢遣使，交書於司馬宣王，又致巾幗婦人之飾以怒宣王。將出戰，辛毗伏節勒軍，軍吏以下乃止。
《吳志》曰：呂蒙，字子明。少依姊夫鄧當，當爲孫策將，數討山越。蒙年十五六，竊隨當擊賊，當顧見，呵不能禁。歸告其母，恚怒，欲罰之，蒙曰：「貧賤難居，設有功，富貴可致。且不探虎穴，安得虎子？」母哀而舍之。
又曰：孫權爲吳王欣宴之末，自起行酒。虞翻伏地佯醉，不持；權去，翻起坐。權大怒，手劍欲擊之，侍坐者莫不惶遽，惟大農劉基起抱權諫曰：「大王以三爵後殺善士，翻雖有罪，天下孰知之？」權曰：「曹孟德殺孔文舉，孤於虞翻何有哉！」
《蜀志》曰：姜維爲鄧艾所摧，還陰平。尋被後主敕命，乃投甲詣會於涪軍，將士咸怒，拔刀斫石。
《晉書》曰：王導妻曹氏性妒，導憚之，乃密營別館，以處衆妾。曹氏知而將往焉。導恐妾被辱，遽令命駕，猶恐遲之，以所執麈尾柄驅牛而進。司徒蔡謨聞之，戲導曰：「朝廷欲加公九錫。」導弗之覺，但謙退而已。謨曰：「不聞餘物，惟有短轅犢車，長柄麈尾。」導大怒，謂人曰：「吾往與群賢共游洛邑日，何曾聞有蔡克兒！」
又曰：郗超實黨桓氏，以父愔忠於王室，不令知之。將亡，出一箱書，付門生曰：「本欲焚之，恐公年尊，必以傷湣爲弊。我亡後，可呈此箱。不爾，便燒之。」愔後果哀悼成疾，門生依言呈之，則悉與溫往反密計。愔於是大怒曰：「小子死恨晚矣！」
又曰：周訪爲荊州，王敦以訪名將，勛業隆重，有疑色。其從事中郎郭舒說敦曰：「荊州雖遇寇難荒弊，實爲用武之國。若以假人，將有尾大之患。公宜自領以爲梁州足矣。」敦從之，訪大怒。敦手書譬釋幷遺玉環、玉碗以申厚意。訪投碗於地曰：「吾豈賈竪可以寶悅乎！」
又曰：陶侃嘗出遊，見人持一把未熟稻，問：「用此何爲？」人云：「行道所見，聊取之耳。」侃大怒曰：「汝既不佃，而戲賊人稻！」執而鞭之。
《齊書》曰：袁彖性剛，嘗以微言忤世祖，又與王晏不協。世祖在便殿，用金柄刀子治瓜，晏在側曰：「外間有金刀之言，恐不宜用此物。」世祖愕然，窮問所以。晏曰：「袁彖爲臣說之。」上銜怒良久，彖到郡，坐逆用祿錢，免官。
崔鴻《後趙錄》曰：冉閔爲慕容恪所擒，慕容雋立問閔曰：「汝奴僕下才，何自妄稱天子？」閔曰：「爾曹人面獸心，欲篡逆，我一時英雄，何爲不作帝王耶！」俊怒鞭之三百。
《後魏書》曰：李彪之入京也，孤微寡援，而自立不群，以李沖好士，傾心宗附。沖亦重其器學，禮而納焉，每言之於高祖，公私共相援益。及彪爲中尉兼尚書，爲高祖知待，便謂非復籍沖，而更相輕背，惟公坐斂衽而已。沖時震怒，數責彪前後愆悖，瞋目大呼，投折几案，詈辱肆口。沖素溫柔，而一旦暴急，遂發病荒悸，言語亂錯，猶扼腕叫詈，稱李彪小人。然醫藥所不能療，或謂肝藏傷裂。旬有餘日而卒。
《列子》曰：宋有蘭子，能以伎幹宋玄君。雙杖屬其腦，弄七劍而躡之。玄君立賜金帛。又有蘭子能燕戲，聞之，復以幹玄君。玄君大怒曰：「昔有異伎，�值寡人有欣心，故賜金帛。彼必聞此，復望吾賜。」拘而戮之。
《莊子》曰：孔子往見盜跖，下車而前，謁者通之。盜跖聞之忿怒，目如明星，發上指冠。孔子趨而進，避席反走，再拜。盜跖大怒，而展其足，按劍瞋目，其聲如吼虎。
《韓子》曰：孟孫獵有序，使秦巴持之，其母隨而呼，秦巴不忍，而與其母。孟孫�至，求�不得，大怒，逐之。居三月，復召，使爲子傅。
《燕丹子》曰：田光答太子曰：「竊觀太子客皆無可用者，夏扶血勇之人怒而面赤，宋意脈勇之人怒而色青，武陽骨勇之人怒而色白，荊軻神勇之人怒而色不變。」
《吳越春秋》曰：吳王伐齊，請公孫聖告之，聖諫：「願大王勿伐齊。」王大怒曰：「吾天之所生，神之所助！」使力士石番擊以鐵槌，身絕爲五。
《吳越春秋》曰：子胥諫吳王，王怒，賜以钃鏤之劍，盛以鴟夷之器，投之於江。
《說苑》曰：秦王以五十里封鄢陵君，鄢陵君辭不受，使唐且謝秦王，秦王怒曰：「嘗見天子之怒乎？一怒伏屍百萬，流血千里。」唐且曰：「大王嘗聞布衣韋帶之士怒乎？伏屍二人，流血五步！」即按其匕首，起，視秦王曰：今將是矣。」王變色長跪曰：「先生就坐，寡人喻矣。」
《列士傳》曰：秦召魏公子無忌，無忌不行，使朱亥奉璧一雙。秦王大怒，將朱亥著虎圈中，亥瞋目視虎，眥皆裂血出，濺虎，虎不敢動。
《尚書》曰：商王受自絕於天，結怨於民，崇信奸回，放黜師保。
又曰：怨豈在明？不見是圖。
《毛詩》曰：亂世之音怨而怒，其政乖。
又曰：《角弓》，父兄刺幽王也。不親九族而好讒佞，骨肉相怨，故作是詩。
又曰：民之無良，相怨一方。
《左傳》曰：宋華玄將與楚戰，殺羊食士，其禦羊斟不與。及戰，曰：「疇昔之羊，子爲政；今日之事，我爲政。」入鄭師，故敗。君子謂：「羊斟非人也，以其私怨，敗國殄民。」
又曰：晉侯賞從亡者，介之推不言祿，祿亦弗及。其母曰：「盍亦求之，以死誰懟？」對曰：「尤而效之，罪又甚焉，且出怨言，不食其食。」
又曰：季、後阝之鶏鬥。〈季平子、後阝昭伯。〉季氏介其鶏，後阝氏爲之金距。平子怒，益室於後阝，且讓之。故後阝昭伯怨平子。
又曰：晉郤至獻楚捷於周，與單襄公語，驟稱其伐。單子語諸大夫曰：「溫季其亡乎！位於七人之下，而求掩其上，怨之所聚，亂之本也。多怨而階亂，何以在位？」
又曰：吳公子札來聘，請觀於周樂。爲歌《周南》、《召南》，曰：「美哉！始基之矣，猶未也。然勤而不怨矣。」爲之歌《小雅》，曰：「美哉！思而不貳，怨而不害，其周德之衰乎？」
又曰：子産曰：「我聞忠恕以積怨，不聞作威以防怨。」
又曰：君子之言，信而有徵，故怨遠於其身；小人之言，僭而無徵，故怨咎及之。
《論語》曰：放於利而行多怨。
又曰：貧而無怨難，富而無驕易。
《國語》曰：夫事君者，險而不懟，怨而不怒。
《戰國策》曰：趙襄子怨知伯，漆其頭爲飲器。
《漢書》曰：汲黯列九卿，而公孫弘、張湯爲小吏。及弘、湯稍與黯同位，而尊用過之，黯心褊，不能無怨，望見上言曰：「陛下用群臣如積薪耳，後來者居上。」
《東觀漢記》曰：長水校尉耿恭坐將兵不憂軍事，肆心縱欲，飛鷹走狗，游戲道上，虜至不敢出。得詔書怨懟，徵下獄。
《續漢書·祭祠志》曰：建武二十年二月，群臣上言：「即位三十年宜封禪太山。」詔書曰：「即位三十年，百姓怨氣滿腹，吾誰欺，欺天乎？」
《晉書》曰：趙王倫諂事賈後，裴甚惡之。倫數求官，與張華復固執不許，由是深爲倫所怨。
王韶之《晉紀》曰：桓玄問衆曰：「朕其敗乎？」曹靖之對曰：「神怒民怨，臣實憂懼。」玄曰：「民怨有之，神何爲怒？」對曰：「移晉宗廟，所以怒也。」
《管子》曰：凡禍亂之所生，各在於非理，故曰閑禍在除怨。
《晏子春秋》曰：景公籍重而獄多，拘者滿圄，怨者滿朝。
《文子》曰：人有三怨：爵高者人妒之，官大者王惡之，祿厚者怨處之。夫爵益高者意益下，官益大者心益小，祿益厚者意益薄。
《淮南子》曰：和氏之璧，夏氏之璜，揖讓而進之則忻；暮夜以投人則爲怨。時與不時也。
《楚辭》曰：怨靈修之浩兮，終察夫民心。衆女余之娥眉兮，譖訁彖謂餘善淫。〈譖，毀也。諑，譖也。〉
《琴操》曰：王昭君者，齊國襄王之女也。昭君年十七時，顔色皎潔，聞於國中。襄王見昭君端正閑麗，進於孝玄帝。既不幸納，備後宮積五六年，王昭君心有怨曠，不飾其形容。玄帝每曆後宮，疏略不過其處。後單于遣使者朝賀，玄帝陳設倡樂，仍令後宮妝出。昭君怨恚久，不得侍列，乃更修飾盛服，形容光輝。帝令後宮欲至單于者起，於是昭君喟然越席而前曰：「妾幸得備在後宮，粗醜卑陋，不合陛下之心，誠願往。」玄帝見昭君，便驚悔不得復止，遂以與之。王昭君雖去漢至單于，心思不樂，乃作怨曠思惟歌曰：「秋木萋萋，其葉萎黃。我獨伊何，改往變常。翩翩之燕，遠集西羌。高山峨峨，河水泱泱。父母妻子，道里悠長。嗚呼哀哉，憂心惻傷！」
