
《左傳·僖公下》曰：秦師及滑，鄭商人弦高將市於周，遇之，以乘韋先牛十二犒師，〈商，行賈也。乘，四。韋先，韋乃入牛。古者將獻遣於人，必有先之。〉曰：「寡君聞吾子將步師出於敝邑，敢犒從者。不腆敝邑，為從者之淹，居則具一日之積，〈腆，厚也。淹，久也。積，芻米菜薪。〉行則備一夕之衛。」且使遽告於鄭。〈遽，傳車。〉
又《宣公下》曰：荊屍而舉，〈荊，楚也。屍，陳也。楚武王始更為此陳法，遂以為名也。〉商農工賈不敗其業，而卒乘輯睦，〈步曰卒，車曰乘。〉事不奸矣。〈奸，犯也。〉
又《成公下》曰：荀罃之在楚，鄭賈人有將置諸褚中以出。既謀之，未行，而楚人歸之。賈人如晉，荀罃善視之，如實出己。賈人曰：「吾無其功，敢有其實乎？吾小人，不可以厚誣君子。」遂適齊。
《左傳·昭元》曰：魯曾阜曰：「賈而欲贏而惡囂乎？」〈言譬如商賈求贏利者，不得惡喧囂之聲。〉
又《昭公》曰：子干歸，韓宣子問於叔向曰：「子干其濟乎？」對曰：「難。」宣子曰：「同惡相求，如市賈焉，何難？」〈宣子謂棄疾。親恃子干，共同好惡，故言如市賈，同利以相求。〉對曰：「無與同好，誰與同惡？」〈言弁疾本不與子干同好，則亦不得同惡。〉
又《昭公六》曰：臧會奔郈，郈魴假使為賈正焉。〈郈，在東平無鹽縣東南。魴假，郈邑大夫。賈正，常貨物使有常價，若市吏。〉
又《昭公十六年》曰：鄭子產對韓宣子曰：「昔我先君桓公與商人皆出自周，〈鄭本在周畿內，桓公東遷，並與商人俱。〉庸次比耦，〈庸，用也。次，更相從。耦，耕。〉以艾殺此地，斬之蓬蒿藜藿而共處之。世有盟誓，以相信也，曰：『爾無我叛，我無強賈，〈無強市其物。〉毋或匄奪。爾有利市寶賄，我勿與知。』恃此質誓，故能相保，以至於今。今吾子以好業辱，而謂敝邑強奪商人，是教敝邑背盟誓也，毋乃不可乎？」
又《定公下》曰：衛王孫賈曰：「苟衛國有難，工商未嘗不為患，使皆行而後可。」〈欲以激怒國人。〉公以告大夫，乃皆將行之。
《史記·呂不韋傳》曰：不韋，陽翟大賈人也。往來販賤賣貴，家累千金。又曰：白圭，周人也。與僮僕同苦樂，趨時若猛獸、摯鳥之發，故曰「吾治生產，猶伊尹、呂尚之謀，孫吳用兵，商鞅行法是也。其智不足以權變，勇不足以英斷，仁不能以取予，強不能有所守，雖欲學吾朮，終不告之矣。」蓋天下言治生者，祖白圭也。
又曰：齊俗賤奴虜，而刁間獨愛貴之；桀黠奴，人之所患也，惟刁間收取，使之逐漁鹽商賈之利。或連騎交守相然，愈益任之，終得其力，起富數千萬。故曰：「寧爵無刁。」〈孟康曰：刁間能畜豪，故致或有連車騎交守相。奴自謂：寧欲免去作民有爵耶？無將止為刁氏作奴乎？無，發聲助也。〉言其能使豪奴自饒而盡其力也。
《漢書》曰：高祖詔曰：「賈人無得衣錦繡綺縠絺罽、操兵騎馬。」
又曰：陳狶反，上聞狶將皆故賈人，曰：「吾知與之。」乃多以金購狶將，狶將多降。
又曰：周人之巧失為趨利，喜為商賈，富人則商賈為利。
又曰：通財鬻貨曰商。
又曰：諺曰：「以貧求富，農不如工，工不如商。刺繡文，不如倚市門。」此言末業，貧者之資也。貪賈三之，廉賈五之。〈貪賈，未當賣而賣，未可買而買，故得利少，而十得其三。廉賈，貴乃賣，賤乃買，故十得五也。〉
《魏志》曰：王烈，字彥方，於時名聞在邴原、管寧之右。辟公孫度長史，以商賈自穢。太祖命為丞相掾，徵，未至，卒。
《齊書》曰：范云為始興內史，入境撫以恩德，罷去亭候，商賈露宿。
《梁書》曰：陸驗少而貧若，落拓無行。邑人郁吉卿者甚富，驗仰身事之。吉卿貸以錢米，驗藉以商販，遂致千金。因出郡下散貲，以事權貴。
《北史》曰：和士開母喪，託附者咸往喪哭。鄴中富商丁周、嚴興等並為義孝，有一士人在哭限，封孝琰入弔出，謂人曰：「嚴興之南，丁周之北，有一朝士號叫甚哀。」聞者傳之，士開知而大怒。
《管子》曰：商人通賈，倍道兼行，以夜續日，千里而不遠者，利在前也。
《魯連子》曰：連卻秦軍，平原君欲封之，終不肯受。平原君乃置酒，酒酣，起，前以千金為壽。先生笑曰：「所貴天下之士者，為人排患釋難，解人之締結；即有取，是商賈之事，連不忍為也。」
《尸子》曰：子貢，衛之賈人也。
《韓子》曰：鄙諺曰：「長袂善舞，多資善賈。」此言多資易為工也。
又曰：秦、韓攻魏，昭卯西說罷之；齊、荊攻魏，卯東說罷之。魏襄王養之以五乘將軍，〈養以五乘，使為將軍。〉卯曰：「伯夷以將軍葬於首山之下，而天下曰：」夫以伯夷之賢與其稱仁，而以將軍葬，是手力不掩也。』今臣罷四國之兵，而王乃與臣五乘，此其稱功，猶嬴勝而履屩。」〈嬴，利也。謂賈也，嬴利倍勝，今以薄賞報大功，猶嬴勝之人履屩也。〉
《淮南子》曰：賈多端則貧，工多技則窮，心不一也。〈賈多端，非一。〉
《國語》曰：晉叔向對韓宣子曰：「夫絳之富商，韋藩木楗以過於朝。〈韋藩，韋蔽前也。木楗，木檐。〉惟其功庸少也，〈言無功庸，雖富不得服朝服過於朝。〉而能金玉其車，文錯其服。〈文，文織縷也。言商人之財，足以金玉其車，文錯其服，以無爵位，故不得為其上，為韋藩木楗是。〉能行諸侯賄而無尋尺之祿，無大績於民故也。」〈績，功也。八尺曰尋。〉
又曰：齊管仲曰：「昔聖王處商就市井。夫商群萃而州處，察其四時，〈四時所用者豫資之。〉而監其鄉之資，〈監，親資財，視其貴賤有無。〉以知其市之賈；負任檐何，服牛軺馬，以周四方；〈周，遍。〉以其所有易其所無，市賤鬻貴，〈市，取；鬻，賣。〉旦暮從事於此。以飭其子弟，相語以利，相示以賴，〈賴，嬴。〉相陳以知。賈少而習焉，其心安焉，不見異物而遷焉。是故其父兄之教不肅而成，其子弟之學不勞而能，夫是故商子恆為商。」
又曰：越大夫種曰：「臣聞之：賈人〈賈人，買賤賣貴者。〉夏則資皮，冬則資絺；〈絺，葛精曰絺，粗曰綌。〉旱則資舟，水則資車以待乏也。」
《白虎通》曰：商賈何謂也？商之為言商其遠近，度其有無，通四方之物。賈之為言固也，固有用物，以待民來，以求其利者也。
《論衡》曰：揚子云作《法言》，蜀富賈人齎錢十萬，願載於書，子云不聽。夫富無仁義之行，猶園中之鹿，欄中之牛，安得妄載？
《異苑》曰：晉陵曲阿楊晚資財數千萬。三吳人皆取直為商估，治生輒得倍宜。或行長江，卒遇暴風及劫盜者，若捉晚錢，多獲免濟。晚死後，先所埋金悉移去。鄰人陳家嘗晨起，見門外忽有百許萬鏹，封題是楊晚姓字，然後知財物聚散必由天運。
《禮記·曲禮》曰：夫禮者，自卑而尊人。雖負販者，必有尊也，而況富貴乎？〈負販者尤輕忄兆志利，宜若無禮然。〉
《尚書大傳》曰：舜販於須丘。
《漢書》曰：灌嬰，睢陽販繒者。
《說苑》曰：鮑叔身死，管仲舉上衽而哭之，泣下如雨。從者曰：「非君臣父子也。」管仲曰：「非夫子所知也。吾嘗與鮑子貧，販於南陽。吾三辱於市，不以我為怯，知我，故有所明也。」
《魏志》曰：弘農董遇，字季直，性質訥而好學。興平中，關中擾亂，與兄季忠依將軍段煨。耒耜負販，而常挾持經書，投閑習讀，其兄笑之而不改。
《後魏書》曰：景穆賈歲頗親近左右，營立田園，以收其利。高允諫曰：「夫天下者，殿下之天下，富有四海，何求而不獲？而乃與販夫販婦競此尺寸？」
《左傳·襄公二十七年》曰：崔氏之亂，〈在二十五年。〉申鮮虞來奔，仆賃於野，以喪莊公。〈為齊莊公服喪。〉冬，楚人召之，遂如楚為右尹。〈傳言楚能用賢。〉
《史記》曰：倪寬，貧無資用，常為弟子都養，時間行傭賃以給衣食。行常帶經，止息則誦習之。
又曰：范睢微行弊衣間步見須賈。須賈見之，驚曰：「叔今何事？」范睢曰：「臣為傭賃。」賈哀之，留與坐飲食，乃取一綈袍以賜之。
《漢書》曰：欒布，梁人。彭越為家人時，常與布游。窮困，賣傭於齊，為酒家保，數歲別去。而布為人所略賣為奴。
又曰：匡衡，字稚圭，東海人。父世農夫，至行。衡好學，家貧，傭作以供資用。
《後漢書》曰：鄭均好黃老書，兄仲為縣游徼，頗受禮遺。均數諫止，不聽，即脫身為傭，歲餘得錢帛，歸以與兄曰：「物盡可復得；為吏坐贓，終身捐棄。」兄感其言，遂為廉潔。
謝承《後漢書》曰：施延，字君子，少為諸生，明於五經。家貧母老，周流傭賃。避地於廬江臨湖縣種瓜，後復到吳郡海鹽取卒，月直賃作半路亭下，以養其母。是時，吳會未分，山陰馮敷為督郵到縣，延持帚往。敷知其賢者，下車謝，使入亭，請與飯食訖，脫衣與之，餉餞，不受。
華嶠《後漢書》曰：範式為荊州刺史，友人南陽孔嵩家貧親老，乃變名姓，傭為新野阿里街卒。式行部到新野，而縣選嵩為道騶迎式。式見而識之，呼嵩，把臂謂曰：「子非孔仲山耶？」對之嘆息，語及平生，曰：「昔與子俱曳長裾，游集帝學。吾蒙國恩，致位牧伯；而子懷道隱身，處於卒伍，不亦惜乎？」嵩曰：「昔侯嬴長守於賤業，晨門肆志於抱關。子居九夷，不患其陋。貧者，士之宜，豈為鄙哉？」式敕縣代嵩，嵩以為先傭未竟，不肯去。
《東觀漢記》曰：公沙穆來游大學，無資糧，乃變服客傭，為吳祐賃舂。祐與語大驚，遂共定交於杵臼之間。
又曰：初，梁鴻於大家單伯通家傭舂為事。歸，其妻具食，不敢於鴻前仰視，舉案常齊眉。伯通察而異之，曰：「彼傭，能使其妻敬之。」
又曰：班超，字仲升，家貧，恆為官傭寫書。嘗輟書投筆嘆曰：「大丈夫當效傅介子、張騫，立功異域，以取封侯。安能久事筆硯乎？」
《吳志》曰：闞澤，字德潤，會稽山陰人也。家世農夫，至澤好學。家貧無資，常與人傭書，以供紙筆。所寫既畢，誦讀亦周。
《齊書》曰：張敬兒之為襄陽府將也，家貧，每休假，輒傭賃自給。嘗為城東吳泰家檐水，通泰所愛婢。事發，將被泰殺，逃賣棺材中，以蓋加上，乃免。
又曰：王僧孺篤愛墳籍。家貧，常傭書以養。每寫畢，諷誦亦了。
又曰：馮道根少孤家貧，傭賃以養母。行得甘肥，未嘗先食，必遽還以遺母。
《南史》曰：吳逵經飢荒，男女死者三十人，惟逵夫妻獲全。家徒四壁立，冬無被褲。晝則傭賃，夜則伐木燒磚。妻亦同逵此誠，無有懈倦。
《漢皇德頌》曰：侯瑾，字子瑜，惇煌人。少孤貧，依宗人居。性篤學，恆傭作為資。暮還，輒爇柴讀書。
《釋名》曰：擔，任也，力所勝任也。
《後漢書》曰：趙孝，字長平。父普，王莽時為田禾將軍。任孝為郎。每告歸，常白衣步擔。從長安還，欲止郵亭。亭長先時聞孝當過，以有長者客，掃灑待之。孝既至，不自名，長不肯內。問曰：「聞田禾將軍子當從長安來，何時至乎？」孝曰：「尋到矣。」於是遂去。
《東觀漢記》曰：馬成為郯令。上徵河北，成羸衣步擔，渡河詣上。
《魏志》曰：曹休，年十餘歲喪父。獨與一客擔喪假葬，攜將老母，渡江至吳。
《魏略》曰：吳禧，字子牙，京兆人也。世單家貧，少好學。初平中三輔亂，禧南客荊州，不以荒擾，擔負經書，每以釆穭，余日則誦習之。
《晉書》曰：郭文，字文舉，少愛山水。尚嘉遁，洛陽陷，乃步擔入吳興餘姚大辟山中。獵者時往寄宿，文夜為擔水，而無倦色。
又曰：譙秀，字元彥。在蜀遇范賁、蕭敬相繼作亂。秀乃避難宕渠。鄉里宗族旅憑之者以百數。秀年出八十，眾欲代之負擔。秀曰：「各有老弱，當先營護。吾氣力猶足自堪，豈以垂朽之年累諸君也？」
又曰：王澄，字平子。兄衍妻郭氏，性貪鄙，欲令婢路上擔糞。澄年十四，諫郭，以為不可。
又曰：董養，字仲道，見洛陽東北步廣里地陷，有二鵝出焉，其蒼者飛去，白者不能飛。知白者，國家之象，顧謂謝鯤阮孚曰：「《易》稱知幾其神，君等可深藏矣！」乃與妻荷擔入蜀，莫知所終。
《齊書》曰：桓康隨武帝在贛縣。泰始初，武帝起義，為郡所縶，眾皆散。康裝擔，一頭貯穆後，一頭貯文惠太子、竟陵王子良，自負置山中。與門客蕭欣祗等四十餘人相結，破郡獄，出武帝。
《梁書》曰：司馬申，太清之難，父母俱沒。因此自擔土，菜食終身。
《後魏書》曰：高允性好文學，擔笈負書，千里就業。
《方言》曰：嬴、旅、荷、騰，擔也。齊楚陳宋之間曰嬴，燕之外郊，越之東甌、吳之外鄙謂之旅，南楚謂之嬴，自關而西隴冀以往謂之荷。凡以驢馬駝載物者，謂之負他，〈音大。〉亦謂之荷。〈郭璞注曰：今江東單擔兩頭物為騰。
《莊子》：嬴糧赴之。擔者用膂力，因以名之。〉
《先賢行狀》曰：平原王烈，字彥方。國中有盜牛者，牛主得而放之，盜者曰：「子既放我，幸無使王烈聞之。」間年，國中行路，老父負擔重，有人代擔，行數十里，至家而去，問姓名不語。頃之，老父失劍於路，有人得而守之，至暮，劍主還見之，乃代擔人也。老父曰：「子前代吾擔，不得姓名，今復守吾劍，子誠賢人！可語吾姓名，以告王烈。」使人問之，乃昔時盜牛人也。烈使國人表其廬而異焉。
《說文》曰：舂，搗粟也。
《周禮·地官下》曰：舂人，掌供禾物。
《禮記·檀弓上》曰：鄰有喪，舂不相。〈鄭玄曰：相，以音聲相助。〉
《穀梁傳·文公》曰：禮，宗廟之事，君親割，夫人親舂。
《漢書·刑法志》曰：罪人獄已決，充為城旦舂，滿三歲，為鬼薪、白粲。
《漢書》曰：呂后囚戚夫人永巷，令舂。
又曰：陳咸為南陽太守，所居以殺伐立威。豪猾吏乃大姓犯法，論輸府，為地臼木杵，舂不中程，輒加罪笞。
又曰：江都王建，宮人八子有過者輒令羸立，或系居樹上，或脫鉗以鉛杵舂，不中程輒掠之。
又曰：楚王戊與吳通謀，申公、白生諫之，不聽，乃胥靡之，使杵臼雅舂於市。〈晉灼曰：胥，相；靡，隨右左坐，輕刑名也。雅，正。杵，舂。〉
《南史》曰：梁武丁貴嬪，德後醋忌，遇貴嬪無道，使臼舂，每中程，若有助者。
《後魏書》曰：高祐為西兗州刺史，鎮滑台，令一家之中自立一碓，五家之外共造一井，以給行客，不聽婦人寄舂取水。
《莊子》曰：適百里者宿舂糧。
《淮南子》曰：量粟而舂，數米而炊，可以治家，而不可以治國。
《傅子》曰：夷吾為政，士三妻者，逐於境外；女三嫁者，入於舂隸也。
《國語》曰：天子禘郊之事，必自射其牲，〈牲，牛。〉王后必自舂粢。諸侯宗廟之事，必自射牛，刲羊，擊豕，〈刲，刺；擊，殺。〉夫人必自舂其盛。〈自器曰盛。上言粢，下言盛，互其文也。〉
《世本》曰：雍父作舂。
《呂氏春秋》曰：赤冀作舂。
桓子《新論》曰：宓犧之制杵臼，萬民以濟。及後人加巧因延力，借身重以踐碓，而利十倍杵臼。又復設機關，用驢蠃〈點校者按，當讀為騾馬之騾。〉牛馬及役水而舂，其利乃且百倍。
焦贛《易林曰·蹇之革》曰：折挺舂稷，君不得食。頭養病根，無益於病。
嚴欣期《交州記》曰：糠頭山在合浦海口。傳雲越王舂米於此，積糠所成。
《石虎鄴中記》曰：有舂車，作木人及行碓於車上，動則木人踏碓舂，行十里，成米一斛。
《俗記》曰：王慶孫為襄陽都督。後之鎮，爾時沔中蠻盛斷道，縛得王去。將還家，語王云：「汝是貴人，試作貴人行看。」驅逼不得已，王便行。蠻以其貴人不堪苦，使令與婦女共碓下舂。
王褒《僮約》曰：事訖休息，當舂一石。
《嶺表異錄》曰：廣南有舂堂，以渾木刳為槽，一槽兩邊，約十杵，男女間立，以舂稻糧。敲磕槽舷皆有遍，拍槽聲若鼓，聞於數里。雖思婦之巧弄秋砧，不能比其流亮也。
