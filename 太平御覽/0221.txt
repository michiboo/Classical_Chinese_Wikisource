
《六典》曰︰黃門侍郎，掌貳侍中之職。凡政之弛張，事之與奪，皆參議焉。若大祭祀，則從升壇以陪禮；皇帝盥手，則奉巾以進；既則奠巾於篚，奉匏爵以贊獻。凡元正、冬至天子視朝，則以天下祥瑞奏聞。
《漢官儀》曰︰給事黃門侍郎，次侍中，侍從左右，開通內外，給事於中，故曰給事中黃門侍郎。
《漢書》曰︰王音薦揚雄待詔，歲餘，爲給事黃門郎。成、哀、平三代不徙。
又曰︰張禹爲太傅，有疾，成帝臨視，拜於床下，禹有少子在側，數目之。帝知其意，於前拜黃門侍郎。
又曰︰劉向字子政，宣帝時以中郎爲給事黃門侍郎。
又曰︰董賢字聖卿，雲陽人，爲太子舍人。賢待漏在殿下，爲人美麗自喜，哀帝望見，悅其儀貌，識而問之曰︰「是舍人董賢耶？」因引上與語，拜爲黃門侍郎。
《東觀漢記》曰︰鄧閶，字秀昭，遷黃門侍郎。於時國家每有災異水旱，閶側身暴露，憂懼憔悴，形於顔色，公卿以下鹹高尚焉。漢興以來，爲外戚儀錶。
《後漢書》曰︰馬防子鉅爲常從小侯，正月當冠，特拜爲黃門侍郎。肅宗親禦章台，下殿陳鼎俎，自臨冠之。
《續漢書》曰︰荀悅字仲豫，遷黃門侍郎。獻帝頗好文學，悅與從弟、孔融，幷侍講禁中。
又《輿服志》曰︰禁門曰黃闥，以中人主之，故號曰黃令。然則黃門郎給事黃闥之內，故曰黃門郎。本既無員，於此各置六人也。
又《百官志》曰︰給事黃門侍郎，六百石，無員，侍從左右，給事中使，開通中外，諸王朝見於殿上，引王就位。
《獻帝起居注》曰︰自誅黃門後，侍中侍郎出入禁中，機事頗露。由是王允乃奏︰侍中、黃門不得出入，不通賓客，自此始也。
《漢官》曰︰尚書郎奏事於明光殿，省中皆胡粉塗壁，其邊以丹漆地，故曰丹墀。尚書郎含鶏舌香伏其下奏事，黃門侍郎對揖跪受。
《漢舊儀》曰︰黃門郎屬黃門令，日暮入對青瑣門拜，名曰夕郎。
《魏志》曰︰王粲字仲宣，山陽人，年十七，司徒辟，詔除黃門侍郎，以西京擾亂，皆不就。
又曰︰夏侯玄字太初，少知名，弱冠爲黃門侍郎。嘗進見，與皇后弟毛曾幷坐，玄恥之，不悅，形之於色。明帝恨之，左遷爲羽林監。
又曰︰杜恕字矜伯，爲散騎、黃門侍郎。恕推誠以質，不治飭，在朝不結交。每政有得失，常引綱維以正言。於是侍中辛毗等器重之。
又曰︰夏侯尚字伯仁，淵從子也。文帝與之親友，有籌畫智略，從太祖定冀州，遷黃門侍郎。
又曰︰鍾毓字稚叔。年十四爲散騎侍郎，機捷談笑，有父風。太和初，蜀相諸葛亮圍祁山，明帝欲親西征，毓上疏曰︰「夫策貴廟勝，功尚帷幄，不下殿堂之上，而決勝千里之外。車駕宜鎮守中土，以威四方。今者盛暑行師，詩人所重，實非至尊順動之時也。」遷黃門侍郎。
《魏略》曰︰董遇字季直。獻帝時爲黃門侍郎，旦夕侍講，爲天子所愛信。
《蜀志》曰︰費禕字文偉，爲黃門侍郎。丞相亮南征還，群僚於數十里逢迎，年位多在禕右，而亮命禕同載，由是衆莫不易觀。
《吳志》曰︰孫承字顯世。好學，有文章，作《螢火賦》行於世。爲黃門侍郎，與顧榮俱爲侍臣。歸命世內侍多得罪，惟榮、承獨獲免。常使二人記事，承答顧問，乃下詔曰︰「自今已後用侍郎，皆當令如宗室承、顧榮儔也。」
又曰︰孫皓每宴會群臣，無不咸令沉醉。置黃門郎十人，特不與酒，侍立終日，爲司過之吏。宴罷之後，各奏其闕失，迕視之咎，謬言之愆，罔有不舉。大者即加威刑，小者咸以爲罪。
《晉書》曰︰顧榮，少有�璋，符采朗澈，仕吳，弱冠舉賢良，爲黃門侍郎。當時後進盡相推謝，稱榮有天才令望。
又曰︰張華爲黃門侍郎，博覽圖籍，千門萬戶畫地成圖。
又曰︰吳隱之，孝武帝欲以爲黃門郎，以隱之貌類簡文帝乃止。
又曰︰嵇紹爲給事黃門侍郎。時侍中賈謐以外戚之寵，年少居位，潘岳、杜礻武等皆附托焉。謐求交於紹，紹拒而不答。及謐誅，紹時在省，以不阿比凶族，封弋陽子。
《晉書·載記》曰︰秦黃門郎古成詵，風韻秀舉，確然不群，每以天下是非爲己任。時京兆韋高慕阮籍之爲人，居母喪彈琴飲酒。詵聞而泣曰︰「吾當私刃斬之，以崇風教。」遂持劍求高，高懼逃匿，終身不敢見詵。
《齊職儀》曰︰給事黃門侍郎，四人，秩六百石，武冠，絳朝服。漢有中黃門，給事黃門，位從諸大夫，秦制也。與侍中掌奏文案、贊相威儀，典署其事。
《後魏書》曰︰崔光爲黃門侍郎，未嘗留心文案，惟從容論議、參贊文政而已。
又曰︰陽平王之子匡，爲黃門侍郎。茹皓始有寵，百寮微憚之。世宗曾于山陵還，詔匡陪乘雲命。皓登車褰裳將上，匡諫止，世宗推之命下，皓恨匡失色。當時壯其忠謇。
又曰︰任城王之子順，除給事黃門侍郎。時領軍元叉威刑尤盛，凡有遷授，莫不造門謝謁。順拜表而已，曾不詣�，�謂順曰︰「卿何得不見我？」順正色曰︰「天子富於春秋，委政宗輔。叔父宜至公爲心，舉士報國，如何賣恩，責人私謝，豈所望也！」
《北史》曰︰盧誕拜給事黃門侍郎，魏帝詔曰︰「經典易求，人師難得，朕諸兒稍長，欲令卿爲師。」於是親幸晉王第，敕晉王以下皆拜之於帝前。
《隋書》曰︰劉行本爲黃門侍郎，文帝嘗怒一郎，於殿前笞之。行本進諫，帝不顧，行本乃正當上前曰︰「陛下不以臣不肖，置臣左右。豈得輕臣而不顧也！」乃置笏於地而退，上謝之而原所笞者。
《唐書》曰︰溫大雅爲黃門侍郎，弟彥將爲中書侍郎，對居近侍，高祖謂曰︰「我起義晉陽，爲卿一門耳。」
又曰︰高宗總章元年十月，東天竺烏蔡國長年婆羅門盧伽逸多受詔合丹，上將餌之。東台侍郎郝處俊諫曰︰「修短有天命，未聞萬乘之主，輕服蕃夷之藥。昔貞觀末年，先帝令婆羅門僧那羅你娑婆寐依其本國仙方合長年神藥。胡既有異術，徵求靈草秘石，歷年而成。先帝服之，竟無異效。大漸之際，名醫莫知所爲，欲歸罪於胡人，將申大戮，又恐取笑夷狄。龜鏡若是，惟陛下深察。」遂止。
又曰︰天寶元年，改黃門侍郎爲門下侍郎。
《五代史·晉書》曰︰天福七年詔門下侍郎班在常侍之下，俸祿同常侍。
《三輔決錄》曰︰卓茂字子康，元帝時游學長安，以儒行爲給事黃門郎。
又曰︰杜恕字矜伯，拜黃門侍郎，每直省閣，威儀矜嚴。
又曰︰馬後志在克已輔上，不以私家幹朝廷，弟爲黃門郎，訖永平世不遷。
《英雄記》曰︰曹純字子和，年十六爲黃門郎。
《王嘏別傳》曰︰嘏字昭先。魏文以嘏爲黃門侍郎，每納忠言，輒手壞本，自在禁省歸書不封。帝嘉其淑慎如此。
《柏階別傳》曰︰階爲尚書令，文帝行幸，見諸少子無褲，上搏手曰︰「長者子無褲。」是日拜三子爲黃門郎。
《傅子》曰︰王黎爲黃門郎，軒軒然得志，煦煦然自樂。
劉向《七略》曰︰孝宣皇帝重申不害《君臣篇》，使黃門郎張子喬正其字。
《劉向集·書·誡子歆》曰︰今。若年少得黃門侍郎，顯處也。新拜皆謝貴人，叩頭謹戰戰慄慄，乃可必免。
《唐中宗授韋嗣立黃門侍郎制》曰︰絳衣近侍，秩亞貂蟬；青瑣崇班，職參鴛鷺。實神化之有寄，信賢才之攸宜。通議大夫韋嗣立，忠規奕葉，孝緒蟬聯，家匡玄燕之朝，人輔彤靈之代。芝蘭幷秀，見謝石之階庭；騏驥齊驅，有劉山之昆季。入光振鷺，譽滿三台；出據馮熊，聲流十部。近者命茲，鸞渚已濯，雁行才出，公扃奄歸蒿里；永言荊樹，生折連枝；眷彼恆山，空餘一鳥。俾遷榮於皂蓋，宜襲寵於黃樞。
《六典》曰︰給事中，凡百司奏抄，侍中審定，則先讀而署之，以駁正違失。凡制敕宣行，大事則稱揚德澤，褒美功業，覆奏而請施行；小事則署而頒之。凡文武六品以下授職，所司奏擬，則校其仕歷深淺，功狀殿最，訪其德行，量其才藝；若官非其人，理失其事，則白侍中而退量焉。
《漢儀注》曰︰諸給事中，日上朝謁平尚書，奏事分爲左、右，以有事殿中，故曰給事中。多名儒、國親爲之，掌左右顧問。
《漢書》曰︰給事，秦官也，至漢因之，皆爲加官，所加或大夫、博士、議郎。掌顧問、應對，位次中常侍。
又曰︰元帝詔︰「蕭望之傅朕八年，可賜爵關內侯、給事中。」
《後漢書》曰︰鄭衆字仲師，以明經拜給事中。
《魏志》曰︰秦朗字元明，明帝即位授以內官，爲給事中。每車駕出入，朗常隨從。時明帝喜發舉，數有以輕微而致大辟者，朗終不能有所諫止，又未嘗進一善人，帝亦以是親愛；每顧問之，多呼其小字阿蘇。
《晉書》曰︰任熙字伯遠，立德邈然，征拜給事中。
《晉起居注》曰︰武帝太康七年詔曰︰「郎中張建，忠篤履素，爲江表士大夫所稱，宜在中朝，其以建爲給事中。」
晉武帝詔曰︰燕王師陳邵，清貞廉潔，博通六籍，宜在左右，以敦儒訓，可給侍中。
《唐書》曰︰盧粲，幽州范陽人也，京龍二年遷給事中。時節湣太子初立，韋庶人以非已所生，深加忌嫉，勸中宗下敕，令太子卻取衛府封物，每年以供服用。粲駁奏曰︰「皇太子處繼明之重，當主鬯之尊，歲時服用自可百司供擬。又據《周官》︰『諸應用財器，歲終則會，惟王及太子應用物幷不會。』此則儲蓄之費，咸與王同。今與列國諸侯齊衡入封，豈所謂憲章在昔垂法將來者也。必謂青宮初啓，服用所資自當廣支庫物，不可長存藩封。」詔從之。
又曰︰盧粲遷給事中，時安樂公主婿武崇訓爲節湣太子所殺，特追封爲魯王，令司農少卿趙履溫監護葬事。履溫諷公主奏請依永泰公主故事，爲崇訓造陵，詔從其請。粲駁奏曰︰「伏尋陵之稱謂，本屬皇王及儲君等。自皇家已來，諸王及公主墓無稱陵者，惟永泰公主承恩特葬，事越常途，不應假永泰公主爲名。請比貞觀已來諸王舊例，足得豐厚。」手敕答曰︰「安樂公主與永泰公主無異，同穴之義，古今不殊，魯王緣此，特爲陵制，不煩固執。」粲又奏曰︰「臣聞陵之稱謂，施於尊極，不屬王公已下。且魯王若欲論親等第，則不親於雍王守禮，雍王之墓尚不稱陵，魯王則不可因尚公主而加號。且君之舉事則載於方冊，或稽之往典，或考自前朝，臣曆檢貞觀已來，駙馬墓無得稱陵者；且君人之禮服絕於傍期，蓋爲不獨親其親，不獨子其子。陛下以膝下之恩愛施及其夫，贈之儀，哀榮足備，豈得使上下無辨、君臣一貫者哉！」帝竟依粲所奏。
又曰︰李藩爲給侍中，制、敕有不可，遂於黃敕後批之，吏曰︰「宜別連白紙。」藩曰︰「別以白紙是文狀，豈曰批敕耶！」裴言於帝，以爲宰相器。
又曰︰憲宗以同州刺史呂元膺復爲給事中。初，元膺自給事中除同州，及入謝，上問以時政得失，元膺論奏，詞甚激切，上嘉其剛正。翌日，謂宰臣曰︰「呂元膺讜言直氣，今欲留在左右，使言得失，卿等以爲何如？」李藩、裴進賀曰︰「陛下納諫，超冠前王，乃宗社無疆之福。臣等不能廣求直士，又不能數進直言，孤負聖心，合當罪責。今請以元膺復爲給事中，以備顧問。」上悅而從之。
又曰︰李遜爲給事中，嘗論時政，以爲事君之義，有犯無隱，陳誠啓沃，不必擇辰。今君臣敷奏乃候只日，是畢歲臣下睹天顔，獻可否，能幾何？憲宗嘉之。
又曰︰元和十四年，以撫州司馬令狐通爲右衛將軍、給事中。崔植封還制書，言通前刺史壽州，用兵失律，前罪未塞，不宜遽加獎用。上命宰臣諭植，以通父彰有功，不忍棄其子。其制方行。
又曰︰韋弘景爲給事中，屢有封駁。時有劉士經以駙馬交通邪倖，自檢校官用爲太僕卿，弘景執奏不可；中人宣諭再三，弘景不爲之回。穆宗怒，乃令弘景使安南邕容宣慰，時論翕然推重。
又曰︰郭承嘏爲給事中。開成元年出爲華州刺史，詔方下，兩省迭詣中書，求承嘏出麾之由。給事中盧載封還詔書，奏曰︰「承嘏自居此官，繼有封駁，能奉其職，宜在鎖闈。牧守之才，易爲推擇。」文宗謂宰臣曰︰「承嘏久在黃扉，欲優其祿俸，暫令廉問近關，而諫列拜章，惜其稱職，甚美事也。」乃復爲給事中。
又曰︰於敖遷給事中，昭湣初即位。李逢吉用事，與翰林學士李紳素不葉，遂誣紳，以不測之罪逐於嶺外。紳同職駕部郎中知制誥龐嚴、司封員外郎知制誥蔣防坐紳黨，左遷信、汀等州刺史。黜詔下，敖封還詔書，時人以爲與嚴相善，訴其非罪，皆曰︰「於給事犯宰執之怒，伸龐、蔣之屈，不亦仁乎？」及駁奏出，乃是論龐嚴貶黜太輕，中外無不大噱。
《東方朔記》曰︰東方朔爲中郎，賜帛百匹，給事中。
荀綽《兗州記》曰︰袁准字孝尼，有俊才，太始中拜爲給事中。
《胡廣集》曰︰給事中掌侍從左右，無員，位次侍中、常侍，或名儒，或國親。
《束�集》曰︰員外侍郎及給事、冗從皆是帝室茂親，或貴遊子弟。若悉從高品則非本意，若精鄉議則必有降損。
