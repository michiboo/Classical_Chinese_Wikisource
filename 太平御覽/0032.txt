
《荊楚歲時記》曰：七月十五日，僧尼道俗悉營盆供諸寺。按《盂蘭盆經》云：有七葉功德，幷幡花歌鼓果食送之，蓋由此也。
又曰：《盂蘭盆經》曰：目連見其亡母生餓鬼中，即鉢盛飯往餉其母，食未入口，化成火炭，遂不得食。目連大叫馳還白佛。佛言爾母罪重，非爾一人奈何，當須十方僧衆威神之力，至七月十五日，當爲七代父母危難中者，具百味五果以著盆中供養，十方大德佛敕衆僧皆爲施主咒願七代父母行禪定意，然後受食。是時目連白佛未來世佛弟子行孝順者，亦應奉盂蘭盆供養。佛言大善。故後代人因此廣爲華飾，乃至刻木割竹，飴蠟彩鏤繒，模花葉之形，極工妙之巧。
《道經》：七月十五日中元之節，地官校閱，搜選衆人，分別善惡；諸天聖衆，普詣宮中，簡定劫數，人鬼簿錄。餓鬼囚徒，一時俱集。以其日作玄都大齋，獻於玉京，及采諸花果，世間所有奇異之物，玩弄服飾，幡幢寶蓋，莊嚴供養之具，精膳飲食，百味芬芳，獻諸衆聖，及與道士。於其日，夜講誦是經，十方大聖，高詠靈篇。囚徒餓鬼，當時解脫，一俱飽滿，免於衆苦，得還人中。若非如斯，難可拔贖。
《唐書》曰：代宗七月望日，於內道場造盂蘭盆，飾以金翠，所費百萬。又設高祖已下七聖神座，備幡節龍傘衣裳之制。各書尊號於幡上以識之。舁出內庭，陳於寺觀。是日排儀仗，百僚序立於光順門以俟之。幡花鼓舞，迎呼道路，歲以爲常，而識者嗤其不典。
唐楊盈川《盂蘭盆賦》曰：渾元告秋，羲和奏曉。太陰望兮圓魄皎，閶闔開兮涼風裊。四海澄兮百川皛，陰陽肅兮天地窅。掃離宮，清重閣，設皇邸，張翠幕。鸞飛鳳翔，睒暘倏爍，雲舒霞布，翕赫曶霍。陳法供，飾盂蘭。壯神功之妙物，何造化之多端。青蓮吐而非夏，赬果搖而不寒。銅鐵鉛錫，璆琳琅玕。映以甘泉之玉樹，冠以承露之金盤。憲章三極，儀刑萬類。上寥廓兮法天，下安身兮象地。殫怪力，窮神異。少君王子，掣曳兮若來；玉女瑤姬，翩仙兮不至。鳴鷫鸘與鸑鷟，舞鶤鶏與翡翠。毒龍怒兮赫然，狂象奔兮沉醉。怖魍魎，潛魑魅。離婁明目，不足見其精微；匠石洗心，不足征其奧秘。繽繽紛紛，氤氤氳氳，五色成文，若榮光休氣，發彩於重雲；蒨蒨粲粲，煥煥爛爛，三觀壯麗，若合璧連珠，耿曜於長漢。夫其遠也，天臺嵥起，繞之以赤霞；夫其近也，削城孤峙，覆之以蓮華。晃兮瑤台之帝室，赩兮金闕之仙家。其高也上諸天於大梵，其廣也遍法界於常沙。上可以薦元符於七廟，下可以納群動於三車。
《續齊諧記》曰：汝南桓景隨費長房游學累年，長房謂之曰：「九月九日，汝家當有災厄，宜急去，令家人各作絳囊盛茱萸以系臂，登高飲菊花酒，此禍可消。」景如言，舉家登山，夕還，見鶏犬牛羊一時暴死。長房聞之曰：「此可以代矣。」今世人每至九月九日登高飲酒，婦人帶茱萸囊，因此也。
《晉書》曰：孟嘉爲桓溫參軍，既和而正，溫甚重之。九月九日，溫游龍山，僚屬畢集，風吹嘉帽落不覺，如厠。孫盛時在坐，溫授紙筆命嘲之，著嘉坐處，嘉歸見之，笑而請紙即答，了不容思。〈言速成。〉
《續晉陽秋》曰：陶潛九月九日無酒，宅邊東籬下菊叢中摘盈把，坐其側，未幾，望見白衣人至，乃王弘送酒也，即便就醉而後歸。
又曰：寧康三年九月九日，上嘗講《孝經》，謝安侍坐，陸納幷卞耽執讀，謝石袁宏幷執經，車胤王溫摘句。
《南齊書》曰：高祖以九月九日登高，飈館在孫陵寺岡，世呼爲九日台。〈在縣北三里一百步，當孫陵岡曲街也。〉
又曰：南齊以九月九日馬射，或說秋金氣講習武事，象漢立秋之禮。
又曰：宋武帝爲宋公，在彭城，九月九日出登項羽戲馬台，至今相承，以爲故事。
《荊楚歲時記》曰：九月九日，四民幷藉野飲宴。〈杜公瞻云：九月九日宴會未知起於何代，然自漢世來未改，今北人亦重此節，近代多宴設於台榭。〉
《風土記》曰：九月九日，律中無射而數九，俗於此日以茱萸氣烈成熟，當此日折茱萸房以插頭，言辟惡氣而禦初寒。
《西京雜記》曰：漢武帝宮人賈佩蘭，九月九日佩茱萸，食餌，飲菊花酒，雲令人長壽。蓋相傳自古，莫知其由。
《豫章記》曰：龍沙在郡北帶江，沙甚潔白，高峻而陂，有龍形，俗爲九日登高處。
又曰：郡北龍沙，九月九日所游宴處，其俗皆然也。案南陽酈縣有菊水，民居其側者壽幷百二三十歲。漢時劉寬、袁隗嘗臨此郡，月致三十斛水以自供。
《續搜神記》曰：有一書生居吳，自稱胡博士，以經傳教授，假借諸書經傳，涉載忽不復見，後九日人相與登山游觀，但聞講誦聲，尋覓有一空冢，入數步，群狸羅坐。見人迸走，惟有一狸獨不能去，是常假書者。
《集異記》曰：明皇天寶十三年重陽日，獵於沙苑，雲間有孤鶴迴翔焉，上親禦弧矢，一發而中，其鶴則帶箭徐墜，將及地丈許，欻然矯翰西南而游，萬衆極目，良久乃滅。益州城距郭十五里有明月觀焉，依山臨水，松桂深寂，道流非修習精愨者，莫得而居。觀之東廊第一院尤爲幽絕，每有自稱青城道士徐佐卿者，風局清古，一歲率三四至，觀之耆舊，因虛其院之正堂以俟其來，而佐卿至則棲焉。或三五日，或旬朔言歸青城，甚爲道流之所傾仰。一日忽自外至，神爽不怡，謂院中人曰，吾行山中，偶爲飛矢所加，尋已無恙矣，然此箭非人間所有，吾留之於壁上，後年箭主到此，即宜付之，慎無墜失。仍援毫記壁云：留箭之時則十三載九月九日也。玄宗避狄幸蜀，暇日命駕行游，偶至斯觀，樂其佳境，因遍幸道室，既入此堂，忽睹掛箭，則命侍臣取而玩之，蓋禦箭也。上深異之，因詢觀之道士，皆以實對，即是佐卿所題，乃前歲沙苑縱畋之日也。佐卿蓋中箭孤鶴耳。究其題處，沙苑翻飛，日集於斯歟？上大奇之，因收其箭而寶焉。自後蜀人亦無有逢佐卿者。
《襄陽記》曰：望楚山有三名，一名馬鞍山，一名災山。宋元嘉中，武陵王駿爲刺史，屢登之。鄙其舊名，望郢山因改爲望楚山。後遂龍飛。是孝武所望之處，時人號爲鳳嶺。高處有三磴，即劉弘、山簡九日宴賞之所也。
《姑熟記》曰：縣南十里有九井山，殷仲文九日從桓公九井賦詩，即此山是也。
《臨海記》曰：郡北四十里有湖山，山形平正，可容數百人坐。民俗極重九日，每菊酒之辰，宴會於此山者，常至三四百人。登之見邑屋悉委，江海分明。
《壽陽記》曰：州有義門社，有數百人，每至九日，於明義樓街作樂，以受施以供令。
《齊人月令》曰：重陽之日，必以糕酒登高眺迥，爲時宴之游賞，以暢秋志。酒必采茱萸甘菊以泛之，既醉而還。
《太清諸草木方》曰：九月九日，採菊花與茯苓松柏脂丸服之，令人不老。
《盧公範》曰：凡重陽日，上五色糕，菊花枝，茱萸樹。飲菊花酒，佩茱萸囊，令人長壽也。
魏文帝《九日與鍾繇書》曰：歲往月來，忽復九月，爲陽數而日月幷應，俗嘉其名，以爲宜於長久，故以享宴高會。是月律中無射，言群木庶草，有射地而生於芳菊，紛於獨秀。非夫含乾坤之純和，體芬芳之淑氣，孰能如此？故屈平悲冉冉之將老，思餐秋菊之落英。輔體延年，莫斯之貴，謹奉一束，以助彭祖之術。
宋謝瞻《九月從宋公戲馬台詩》曰：風至授寒服，霜降休百工。巢幕無留燕，遵渚有歸鴻。輕霞冠秋日，迅商薄清穹。聖心眷嘉節，鳴鑾戾行宮。四延沾芳醴，中堂起絲桐。扶光迫西泛，餘歡宴有窮。
又謝靈運《九日從宋公戲馬台送孔令詩》曰：季秋邊朔苦，旅雁違霜雪。淒淒陽卉腓，皎皎寒潭潔。良辰感聖心，雲旗興暮節。鳴笳戾朱宮，蘭卮獻時哲。歸客逐海隅，脫冠謝朝列。河流有急瀾，浮驂無緩轍。
梁庾肩吾《九日侍宴詩》曰：轍跡光周頌，巡遊盛夏功。鈎陳萬騎轉，閶闔九門通。秋輝逐行漏，朔氣繞相風。獻壽重陽節，回鑾上苑中。疏山開輦道，間樹出離宮。玉醴吹花菊，銀床落井桐。飲羽山西射，浮雲冀北驄。塵非飛金垺滿，葉破柳條空。
又劉苞《九日侍宴樂游苑詩》曰：上郡良家子，幽幷游俠兒。立乘爭飲羽，側騎競紛馳。明珂飾華眊，金袍映玉羈。膳羞殫海陸，和齊視秋宜。雲飛雅琴奏，風起洞簫吹。曲終高宴罷，景落樹陰移。微薄承嘉惠，飲德良不資。取效績無紀，感恩心自知。
後周王褒《九日從駕詩》曰：黃山獵地廣，青門官路長。律改三秋節，氣應九鍾霜。射馬垂雙帶，豐貂佩兩璜。苑寒梨樹紫，山秋菊葉黃。華露霏霏冷，輕飈颯颯傷。終慚屬車對，空假侍中郎。
隋江總《衡州九日詩》曰：秋日正淒淒，茅茨復蕭瑟，姬人薦秋醞，幼子問殘疾。園菊抱黃華，庭榴剖珠實。聊以著書情，暫遣他鄉日。
又《九日至微山亭詩》曰：心逐南雲逝，形隨北雁來。故鄉籬下菊，今日幾花開。
