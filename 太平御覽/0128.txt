
徐爰《宋書》曰：高祖武皇帝姓劉氏，諱裕，彭城綏輿裏人。夜生，有神光之異。是夕，甘露降於墓樹。嘗游下邳，遇一沙門於逆旅，沙門言及中原事故，因云：「江表尋當喪亂。」高祖曰：「便遂至亂亡，當有拯之者不？」沙門曰：此瘡難治，先有良藥，當以相與。」因取懷中黃散裹留之。沙門既去，高祖追而望之，倏忽不見。以黃散治瘡，一傅而愈。餘散寶錄之，被金瘡輒用，有驗。晉陵人韋叟，少以占相爲事，其言多驗，嘗相高祖，曰：「君當立，主方伯。」久之，又曰：「君相輒進，貴不可言，惟願富貴無相忘。」
晉末妖賊孫恩作亂，前將軍劉牢之東討。牢之請高祖參軍事。牢之命高祖覘賊遠近。將勇士數十人，會遇賊至，仍迎擊之。賊衆數千，高祖所將人多死，而戰意方酣，奮長刀，所殺傷甚衆。牢之子敬宣疑高祖淹久，恐爲賊所殺，乃輕騎赴之。既而衆騎幷至，賊遂大崩。高祖爲流矢所傷，通中信宿而愈。自後屢被重傷，皆弗以爲患。軍中益加敬憚。
恩北走海鹽，高祖追而翼之，築城于海鹽故治，恩知城弗可下，乃進向滬，高祖復棄城追之。恩乘風浮海，奄至丹徒，師衆數萬，鼓譟登幹蒜山，居民皆荷擔而走。高祖率所領奔擊，大敗之，投赴水死者甚衆。恩顛沛，僅得還船。雖被摧破，猶恃衆力，遂徑向京師。朝廷震懼，以高祖爲建武將軍、下邳太守，帥舟師討恩於鬱州，復大破之。桓玄從兄循以撫軍將軍鎮丹徒，以高祖爲中軍參軍。
玄篡帝位，循入朝玄，高祖從至京師。玄既宿憚高祖威名，又悅高祖之風儀姿貌，語司徒王謐曰：「昨見劉裕，卿不得獨擅其清！」或說玄曰：「劉裕龍行虎步，瞻視不凡，恐必不爲人下，宜早爲其所。」玄曰：「我方欲平蕩中原，使裕以萬人爲前驅，關隴不足定也。事定之後，當更議之耳。」
高祖乃與弟道規、沛郡劉毅、東海何無忌潛謀匡復。桓循弟弘以征虜將軍領廣陵，以道規爲中兵參軍。劉毅先亦爲弘吏佐，遭母憂還京口，是至住往江北，與道規共集義徒。高祖托游獵，會無忌及任城魏詠之、高平檀憑之及從弟蕃等同謀二十七人，幷願從者百餘人。是時，大風暴起。丙辰，詰朝，城門開，義衆馳入，稱有詔，齊聲大呼，吏士驚散，即獲桓循，斬而徇之。與桓弘主簿平昌孟昶等帥將士六十人，斬弘於廣陵城，因收衆濟江。
玄遣頓丘太守吳甫之、右衛將軍皇甫敷北拒義軍。咸曰：「裕等衆力甚弱，豈有辦成，陛下何慮之甚！」玄曰：「劉裕足爲一世之雄；劉毅家無擔石之儲；摴蒲一擲百萬；何無忌，劉牢之甥，酷似其舅。共舉大事，何謂無成！」
衆推高祖爲盟主，移檄京邑。遇吳甫之於江乘。甫之，玄驍將也，其兵甚銳。高祖躬執長刀，徑入其陣，衆皆披靡，即斬甫之。進至羅落橋，高祖望賊旗鼓誓，衆馳進。挺劍指麾，光耀如電，將士皆莫敢仰視，但憑神武，爭爲先登，殊死而戰，無不一當百，呼聲動天地。風火幷起，鉦鼓之音震駭京邑。桓謙等諸軍，一時土崩。
高祖鎮石頭，留台百官群寮宿衛各率其職。於是推高祖爲使持節、都督楊徐兗豫青冀幽幷八州諸軍事、鎮軍將軍、徐州刺史。
桓玄經潯陽，江州刺史郭昶之備乘輿法服以資之。收略二千餘人，挾天子奔於江陵。冠軍將軍劉毅、輔國將軍何無忌帥諸軍南討，破玄大將軍郭鈐等於桑落洲。玄棄衆，復挾天子西走。初，益州刺史毛璩遣弟子修之誘玄以入蜀。至於枚回州，益州都護馮遷斬玄，首傳於京師。天子反正，詔進位侍中、都督中外諸軍事。高祖固讓。加錄尚書，封豫章公，邑萬戶，絹三萬匹。
鮮卑慕容德僭號於青州，德死，從子超襲僞位。公抗表北討。屠廣固，超逾城走，獲之。戮其王公以下，納口萬餘，馬二千匹，夷其城隍。獻超於京師，斬於建康市。
盧循寇南康、廬陵、豫章，諸郡守皆委任奔走。馳使征公。公至下邳，留船運輜重，自帥精騎步歸。孟昶、諸葛長民懼寇之深也，欲擁天子過江，公弗聽。昶窮窘無餘圖，飲藥而卒。群賊大至，公悉出輕利，帝躬提幡鼓，命軍衆齊力擊之，賊衆大敗。追奔，逮夜乃收兵而歸。循等還潯陽。公更簡練三軍，將進攻討。循聞大軍至，欲遁還豫章，乃悉力柵斷左裏。丙申，大軍至左裏。將戰，公麾以進兵，幡竿折，遂沉於水。衆皆失色，公自忻笑曰：「往年覆舟之戰，亦幡竿折，今復然，賊必破矣。」衆乃大悅，即攻柵幷進。循兵雖死戰，猶弗能禁。諸軍乘勝擊之，循單舸走。劉蕃、孟懷玉斬徐道覆於始興，傳首京師。交州刺史杜慧度斬盧循父子，函七首送都。
劉毅爲荊州刺史，矜功驕縱。公表請討之。毅單騎出，自隘道側。分遣諸軍伐蜀，以朱齡石爲益州刺史，公授以謀略，遂平成都，斬僞蜀王譙縱。荊州刺史司馬休之僭結雍州刺史魯宗之，宗之得書響應。公帥衆軍西討。休之不敢戰，乃棄城奔走僞羌。僞主姚興死，子泓新立，人情騷擾。公乃抗表北伐。諸軍入關，及姚泓戰，大破之，泓肉袒稽首。公至長安。長安豐稔，帑藏盈積，後宮數千人。公先收彝器、渾儀、土圭之屬，獻於京師；其餘珍寶珠玉，悉以班諸將士。執姚泓歸之，有司斬於建康市。
公至洛陽，常有紫雲見于軍上，晉帝乃命有司禪位於王。改元熙二年爲永初元年。三年正月，崩於西陵，年六十。
沈約《宋書》曰：高祖諱裕，字德輿，漢楚元王交之後也，小字寄奴。初，高祖家貧，嘗負刁逵社錢三萬，經時無以還。逵執錄甚嚴，王謐造逵見之，乃密以錢代還，由是得釋。高祖名微位薄，盛流皆不與相知，惟謐交焉。桓玄將篡，謐手解安帝璽紱，爲玄佐命功臣。及義旗事建，衆幷謂謐宜誅，惟高祖保持之。
上清簡寡慾，嚴整有法度，不視珠玉輿馬之飾，後庭無絲竹之音。寧州嘗獻虎魄枕，光色甚麗。時將北征，以虎魄治金瘡，上大悅，命扌壽碎分付諸將卒。關中得姚興從女，有盛寵，以之廢事。謝晦諫，即時遣出。錢帛皆付外府，內無私藏。宋台建，有司奏東西堂施局腳床、銀塗釘，上不許。使用直腳床，釘用鐵。孝武帝大明中，壞上所居陰室，於其處起玉燭殿，與群臣觀之，床頭土鄣，壁上掛葛燈籠、麻繩紼。侍中袁覬盛稱上儉素之德，故能光有天下，克成大業者焉。
《宋書》：高祖游京口竹林寺，獨臥講堂前，上有五色龍章。衆僧見之，驚以白帝，帝獨喜，曰：「上人無妄言也。」
《述異記》曰：宋高祖微時常游會下，過孔靜宅，正晝臥，有神人衣服非常，謂之曰：「起，天子在門。」既而失之。靖遽出，適與帝遇。延入，結交贈遺。臨別，執帝手曰：「卿後必當大貴，願以身嗣爲托。」帝許之。及京邑定，靜自山陰令擢爲會稽內史。
徐爰《宋書》曰：少帝諱義符，高祖長子也。高祖崩，五月即皇帝位。廬陵王義真明雋秀令，朝野屬望，而司空徐羨之、尚書僕射傅亮、領軍謝晦等貪弄朝權，深相忌憚，乃共誣罔，構成其釁。是日上疏，收義真，徙於新安郡。徐羨之、王弘、傅亮、謝晦、檀道濟等守門，露仗入殿。時上在華林園寢舟中，兵士競進，殺侍御者二人，遂扶上出東閣，廢爲滎陽王。一依漢昌邑、晉海西故事，遂徙於吳郡。六月，徐羨之等使邢安太殺滎陽王於金昌亭，年十九。
沈約《宋書》曰：羨之等將謀廢立，而廬陵王義真輕動多過，不任主四海，乃先廢義真，然後廢帝。侍中程道惠勸立第五皇弟恭，羨之不許。遣使殺真於新安，殺帝於吳縣。帝突走出門，追者以門關擊之，倒地，然後加害。
沈約《宋書》曰：太祖文皇帝諱義隆，小字車兒，武帝第三子也。授西中郎將、荊州刺史。長七尺五寸，博涉經史，善隸書。少帝廢，百官備法駕奉迎，即皇帝位，改元元嘉元年。
三年，司徒、錄尚書令、楊州刺史徐羨之，尚書令、護軍將軍傅亮，有罪伏誅。遣中領軍到彥之、征北將軍檀道濟討荊州刺史謝晦，上親帥六師，擒晦於延頭，送京師伏誅。京師疾疫，遣使存問，給醫藥，死者若無家屬，賜以棺木。十二年，大水，京邑乘舡。二十四年，貨貴，制大錢一當兩。三十年三月，遇弒於含光殿，年四十七。
沈約《宋書》曰：劉劭，字休遠，文帝長子。六歲，拜爲皇太子。二十七年，有巫嚴道育，自言通靈，夫爲劫，沒入奚官。劭姊東陽公主應閣婢王鸚鵡白公主云：「道育有異術。」主乃白上，求入道育。道育自言服食，主及劭皆惑之。始興王與劭幷多過失，使道育祈請，令不上達，遂巫蠱。事泄，道育叛亡，變服爲尼，逃東宮，往京口。覆載將去。三十年二月，自京口入朝，覆載還東宮。有告上云：「京口有一尼，服食，出入征北內，似是嚴道士。」上使掩捉，得二婢，云：「道育隨還都。」上乃使京口送道育二婢，頃至檢覆，廢劭，賜死。母潘淑妃具以告。馳報劭，劭因是有異謀。其月二十一日，召前中庶子蕭斌，告以逆事。明旦，與斌同載，從萬春門入。張超之手行殺逆，又使人殺潘淑妃。屯中堂，劭即僞位，改元嘉三年爲太初元年。
世祖及南譙王義宣，隨王誕幷舉義兵。劭以事委王羅漢、魯秀，以拒義軍。三月十九日，義軍至新林。二十一日，至新亭。二十二日，劭衆連敗，相繼散奔。四月四日，義軍薛安郡等幷入殿，臧質從廣莫門入，同會太極殿。劭穿西垣入武庫井中。即從井中牽出，縛劭於馬上，防送軍門，斬於牙下。、劭及四子幷梟首，暴屍於市，投劭、屍於江。張超之爲亂軍剖腹刳心，臠食其肉，焚其骨頭。道育、鸚鵡幷都街鞭殺於石頭四望山下，焚屍揚灰於江。後史官目劭爲元兇。
沈約《宋書》曰：世祖孝武皇帝諱駿，字休龍，小字道民，文帝第三子。遷南中郎將，元兇殺逆，以爲征南將軍，加散騎常侍。上帥衆入討，荊州刺史南譙王義宣、雍州刺史臧質幷舉義兵。元嘉三十年四月，上至於新亭，即皇帝位。五月，克京城。
孝建元年春，親祠南郊，改元，大赦。詔：「凡諸守蒞親民之官，可申詳舊條，勸盡地利。力田善蓄者，具以名聞。」更鑄四銖錢。立子業爲太子。賜爲父後者爵一級。
大明元年正月，大赦，改元。四月，京師疾疫，遣使案行，賜給醫藥。死而無收斂者，官爲斂埋。諸王及妃主庶姓位從公者，喪事聽設凶門，餘悉斷。司空南兗州刺史竟陵王誕有罪，貶爵。誕不受命，據廣陵反。上親禦六師，車駕出頓宣武堂。三年七月，克廣陵城，斬誕。初立馳道自閶闔門至朱雀門，又自朱雀門至於玄武湖。七年，於博望山立雙闕。八年閏五月，帝崩於玉燭殿，年三十五。
沈約《宋書》曰：世祖游幸無度，太后、六宮常乘副車在後。沈懷文與王景文每諫不宜數出。後同從，坐松樹下，風雨甚驟，景文曰：「卿可以言矣。」懷文曰：「獨言無系，宜相與諫之。」江智淵臥草側，亦謂「言之爲善。」俄而被召，俱入雉場，懷文曰：「風雨如此，非聖躬所宜冒。」景文又曰：「懷文所啓宜從。」智淵未及有言，上乃注弩作色曰：「卿欲效顔峻耶，何以恆知人事？」又曰：「顔峻小子，恨不得鞭其面首。」
沈約《宋書》曰：前廢帝諱子業，小字法師，孝武帝長子也。世祖入伐元兇，被囚於侍中下省，將見害者數矣，卒得無恙。世祖崩，其日，太子即皇帝位。罷南北二馳道，孝建以來所改制度還依元嘉。是歲，諸郡大旱甚，米一斗數百，京邑亦至百餘。
永光元年春，改元，大赦。八月，帝自率宿衛兵，誅太宰江夏王義恭、尚書令驃騎大將軍柳元景、尚書左僕射顔師伯、廷尉劉德願。改元爲景和元年。以宮人謝氏爲貴嬪夫人，加虎賁皮戟，鸞輅龍旗，出警入蹕。時帝凶悖日甚，誅殺相繼，內外百司，不保首領。先訛言云：「湘中出天子。」帝將南巡荊湘二州，以厭之。先欲誅除諸叔，然後發。太宗與左右阮佃夫、王道隆、李道兒密結帝左右壽寂之、薑産之等十一人，謀共廢帝。戊午夜，帝於華林園竹林堂射鬼。時巫云：「見此堂有鬼。」故帝自射之。壽寂之懷刀入，薑産之爲副。帝欲走，寂之追而殞之，時年十七。
帝幼而狷急，在東宮每爲世祖所責。世祖西巡，子業啓參承起居，書跡不謹，上讓之。子業啓事陳謝，上答曰：「書不長進，此是一條耳。聞汝素業都懈，狷戾日甚，何以頑固爾耶！」帝少好讀書，頗識古事，自造《世祖誄》及雜篇章，往往有辭彩。
沈約《宋書》曰：前廢帝景和末，召南平王鑠妃江氏入宮，使左右於前逼迫之，江氏不受命。謂之曰：「若不從，當殺汝三子。」江氏猶不肯。於是遣使於弟，殺敬猷，敬淵等杖一百。其夕，廢帝亦殞。
沈約《宋書》曰：太宗明皇帝諱彧，字休炳，小字榮期，文帝第十一子也。爲雍州刺史。景和末，上入朝，被留停。廢帝誅害宰輔，殺戮大臣，恆慮有圖之者，疑畏諸父，幷拘之殿內。收上付廷尉，一宿被原。將加禍害者，前後非一。既而害上意定，明旦便應就禍。上先與腹心阮佃夫、李道兒、壽寂之等密共合謀，殞廢帝於後堂。建安王休仁便稱臣，引升西堂御坐，召見諸大臣。於時，事出倉卒，上失履，跣至西堂，猶著烏帽。坐定，休仁呼主衣以白帽代之，引備羽儀，雖未即位，凡衆事悉稱令書施行。
上即皇帝位，大赦天下，改景和元年爲太始元年。鎮軍將軍、江州刺史晉安王勛舉兵反，鎮軍長史鄧琬爲其謀主，雍州刺史袁顗帥衆赴之。車駕親禦六師，出頓中興堂。司徒建安王休仁帥衆軍大破賊，斬僞尚書僕射袁顗，進討江郢荊雍相五州，平定之。晉安王子勛幷賜死，同黨皆伏誅。
太豫元年四月，上大漸，袁粲，褚淵、劉π、蔡興宗、沈攸之同被顧命。上崩於景福殿，年四十四。
帝少而和美，風姿端雅。早失所生，養於路太后房內。大明世，諸弟多被猜忌，惟上見親，常侍路太后醫藥。好讀書，愛文義，在藩時，撰《江左以來文章志》，又續衛瓘所注《論語》二卷行世。及即大位，四方反叛，以寬仁待物，諸將帥有父兄子弟同逆者，幷授以禁兵，委任不異，故衆爲之用，莫不盡力。平定天下，逆黨多被全宥，其才者幷見授用，有如舊臣。才學之士，多蒙引進，參究典籍，應對左右。於華林園茆堂講《周易》，常自臨聽。末年好鬼神，多忌諱，近讒慝，剪落皇枝，宋氏之業自此衰矣。
沈約《宋書》曰：王景文爲揚州刺史。上既有疾，而諸弟幷已見殺，惟桂陽王休范人才本下，不見疑，出爲江州刺史。慮一旦晏駕，皇后臨朝，景文自然成宰相，門族強盛，籍元舅之重，歲暮不爲純臣，太豫元年春，上疾篤，乃遣使送藥賜景文死，手詔曰：「與卿周全，欲全卿門戶，故有此處分。」
沈約《宋書》曰：廢帝諱昱，字德融，小字慧震，明帝長子也。太宗諸子在孕，皆以《周易》筮之，即以得之卦爲少字，故帝字慧震。立爲皇太子。太宗崩，太子即位。
元徽元年正月，改元。二年，太尉、江州刺史桂陽王休範舉兵反。賊奄至，攻新亭壘。齊王拒擊，大破之。越騎校尉張苟兒斬休范。五年七月戊子夜，帝殞於仁壽殿。
初，帝在東宮，年五六歲時始就書學，而墮業好嬉戲，主師不能禁。好緣漆帳竿，去地二丈餘，如此者半食久，乃下。年漸長，喜怒無節，左右有失旨者，輒手加撲打。徒跣蹲踞，以此爲常。主師以白太宗，上輒敕昱所生，嚴加捶訓。及嗣位，內畏太后，外憚諸臣，猶未得肆志。自加元服，變態轉興，內外稍無以制。三年秋冬間，便好出遊行，太妃每乘青篾車，隨相檢攝。漸自放恣，太后不復能禁。單將左右，棄部伍，或十里、二十里、或入市里，或往營署，旦出，日暮乃歸。四年春夏，此行彌數。自京城克定，意志轉驕，於是無日不出。與左右人解僧智、張立鬼恆自馳逐，夜出承明門，夕去晨反，旦去暮歸。從者幷執鋋矛，行人男女及馬驢值無免者。民間憂懼，晝日不敢開門，道上行人殆絕。常著小■，未嘗服衣冠。有白雲數十枚，各有名號。鉗鑿錐鋸之徒，不離左右。常以鐵錐錐人陰破，左右人見斂眉者，昱大怒，令此人袒臂正立，以矛刺臂洞骨。於耀靈殿上養驢數十頭，所自乘馬，養於御床側。先是民間訛言，謂太宗不男，昱是李道兒子。昱每出入去來，常自稱劉統，或自號李將軍。與右衛翼輦營女子私通，每從之游，持百數十錢，供酒肉之費。輅車一乘，其上施蓬，乘以出入，從者不過數十人。羽儀追之恆不及，又各慮禍，亦不敢追尋，惟整部伍，別在一處瞻望而已。凡諸鄙事，過目即能，鍛金銀，裁衣作帽，莫不精絕。未嘗吹篪，執管便韻。天性好殺，以此爲忻，一日無事，慘慘不樂。
齊王潛圖廢立，與直閣將軍王敬則謀之。七月七日，昱乘露車，從二百許人，無復鹵簿羽儀，往青園尼寺，曉至新安寺就曇渡道人飲酒，醉，扶夕還仁壽殿東阿氈幄中臥。時昱出入無禁，大內諸閣，夜皆不閉。廂下畏相逢值，無敢出者。宿衛幷逃避，內外無相禁攝。王敬則先結昱左右楊萬年等二十五人，謀共取昱。其夕，王敬則出外，楊玉夫見昱醉熟無所知，乃與萬年同入氈幄內，以昱防身刀斬之。提昱首，依常行法，稱敕開承明門出，以首與敬則，馳至領軍府，以首付齊王。齊王乃戎服，率左右數十人，稱行還，開承明門入。昱他夕每開門，門者震懼不敢視，至是弗之疑。齊王既入，曉，乃奉太后令奉迎安成王。
沈約《宋書》曰：順皇帝諱准，字仲謨，小字知觀，明皇帝第三子也。封安成王。廢帝殞，奉迎王入居朝堂。壬辰，即皇帝位。升明元年，改元，大赦。齊王出鎮東城，輔政作相。三年，加相國，總百揆，備九錫之禮。四月，禪位於齊王。壬辰，帝遜於東邸。既而遷居丹陽宮，封爲汝陰王。殂于丹陽，謚曰順皇帝，時年十三。
史臣曰：「聖王膺錄，自非接亂承微，則天曆不至也。自三、五以來，受命之主，莫不乘淪亡之極，然後符樂推之運。水德遷謝，其來久矣，豈止於區區汝陰揖讓而已哉！」
