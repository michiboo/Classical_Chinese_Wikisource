
《家語》曰：孔子北游，登於農山。子路、子貢、顔回侍側。孔子四望，喟然而嘆曰：「二三子各言爾志，吾將擇焉。」子路進曰：「由願得白羽若月，赤羽若日，鐘鼓之音，上震於天，旌ユ繽紛，下蟠於地。〈蟠，委也。〉由當一隊而敵之必也。攘地千里，〈攘，卻也。〉搴〈取也。〉旗執馘，惟由能之，使夫二子從我焉。」孔子曰：「勇哉！」
《史記》曰：終軍請願受長纓，必羈南越王而致之闕下。
又曰：單于爲書，慢駡太后，樊噲曰：「臣願得十萬衆橫行匈奴中。」季布曰：「高皇帝以三十萬困於平城，噲亦在其中，且秦以事胡，陳勝等起。」
《後漢書》曰：劉尚擊武陵五溪蠻，深入，軍沒。援因復請行，時年六十二，帝恐其老，未許之。援自謂曰：「臣尚能披甲上馬。」帝令試之。援據鞍顧盼，以示可用。笑曰：「矍鑠哉，是翁也。」〈矍鑠，勇貌也。《東觀記》作「獲哉，是翁。」獲，音許約反。〉遂遣援。〈援，馬援也。〉
又曰：更始郾王、尹尊及諸大將在南方未降者尚多，帝召諸將議兵事，未有信言，沉吟久之，乃以檄叩地曰：「郾最強，宛爲次，誰當擊之？」賈復率然對曰：「臣請擊郾。」帝笑曰：「執金吾擊郾，吾復何憂！」
《唐書》曰：李晟以軍功授特進、光祿卿，尋轉試太常卿。大曆初，李抱玉鎮鳳翔，署晟爲左軍都將。四年，吐蕃圍靈州，抱玉遣晟將兵五千以擊吐蕃，晟辭曰：「以衆則不足，以謀則太多。」乃請將兵二千人疾出大霰闕。至臨洮，屠定秦堡，焚其積聚，虜堡帥慕容穀鍾而還，吐蕃因解靈州圍而去也。
又曰：馬燧討李懷光，師次於焦離堡，其夜賊將吳冏棄太原堡走，其下皆降。燧率諸軍濟河，兵凡八萬，陣於城下。是日，賊將牛俊斬懷光首以降。降者一萬六千，斬賊將閻晏、孟寶、張清、吳冏等七人以舍其，爲懷光所虜脅，舍之。燧自從京師至河中，凡二十七日。上乃下詔褒美，遷光祿大夫，兼侍中。初，德宗欲罷兵，燧不可，請得一月芻糧足以平河中。至是，果然矣。
又曰：德宗幸奉天，詔李晟與李懷光合軍拒硃泚，時每將出合戰，晟必自異，衣錦裘、綉帽於前，親自指導。懷光望見惡之，乃謂晟曰：「將帥當持重，豈宜自喪飾以啖賊耶！」晟曰：「前久在涇源，軍士頗相畏服故欲令其先識以奪其心耳。」懷光益不悅，陰有異志，兵遷延不進。晟因入說懷光曰：「寇賊偷據天子，行在近縣，兵柄廟略，屬在於公。公宜以時速進，晟願以所部得奉嚴令，爲公前驅，雖死不悔。」懷光益拒之。
又曰：史敬奉，靈武人，少事本軍爲衙將。元和十四年，敬奉大破吐蕃於鹽州城下，賜實封五千戶。先是西戎頻歲犯邊，敬奉白節度使杜叔良，請與三千人，備一月糧，深入蕃界，叔良以二千五百人授之。敬奉旣行十餘日，人莫知其所向，皆謂吐蕃盡殺之矣。乃由他道深入，突出蕃衆之後。戎人驚潰，敬奉率衆大破之，殺戮不可勝記，驅其餘衆於蘆河，獲羊馬駝牛萬數。敬奉形甚短小，若不能勝衣。至於野外馳逐，能擒奔馬，自執鞭勒，隨鞍躍上，然後羈帶，矛矢在手，前無強敵。甥侄及僮使僅二百人，每以自隨，臨入敵，輒分其隊爲四五，隨逐水草，每數日各不相知，及相遇，已皆有獲虜矣。
《三國典略》曰：北齊平廣陵王孝珩曰：「奈何嗣君無獨見之明，宰相非柱石之寄，內參群竪，離間骨肉，恨不得握兵符，受廟算，出萬死，身先士卒，展我力耳。」
又曰：齊主曰：「今日飲酒，樂哉！」武衛將軍斛律光進曰：「關西未平，人爲仇敵，陛下亦何樂哉？會當馬步十萬，三道渡，由平道陷玉璧，拔長安，自仉涼色來納在掌握，使百官襲冠冕，軍士釋介冑，然後稱樂。」齊王謂群臣曰：「明月常有此意，憂國如家，卿輩無及之者。」平原王段昭出謂光曰：「卿勝先帝耶，先帝以四十萬攻玉璧，不利而還，將兵如盤擎水，誤即傾覆，何容易而輕言之。」光笑曰：「非卿所知。」
《易》曰：出師以律，失律凶也。
《書》曰：張皇六師，肅將天威，兼弱攻昧，推亡固存，無作神羞。
《詩》曰：維師尚父，時維鷹揚。
《禮記》曰：師出不逾時，爲怨思也；逾時即內有怨女，外有曠夫。
又曰：天子將出征，類於上帝，宜乎社，造乎禰，於所征之地；〈，師祭也。〉受命於祖，〈告祖。〉受成於學。〈定兵謀也。〉出征執有罪，反，釋奠於學，以訊馘告。
《周禮》曰：牙璋以起軍旅。
又曰：類祭，先出師，告天祭地；造祭，將與兵，造於先祖祭也。
《�梁》曰：甲午治兵，出曰治兵習戰，入曰振旅習戰也。
《後漢書》曰：光武起，王莽下天下能爲兵法者六十三家數百人，幷以爲軍吏；選練武衛，招募猛士，〈《說文》云：募，廣求也。〉旌旗輜重，千里不絕。時有長人巨無霸，〈王莽連率韓博上言：有奇士長一丈，大十圍，自謂巨無霸，出於蓬萊東南五城西北昭如海濱。軺車不能載，三馬不能勝，臥則枕鼓，以鐵箸食。見前書。〉長一丈，大十圍，以爲壘尉，〈鄭玄註：《周禮》六軍壁三壘。崔瑗《中尉箴》曰：堂堂黃帝，設爲壘尉。尉者，主壘壁之事。〉又驅諸猛獸〈猛或作獷。獷，猛貌，音古猛反。〉虎豹犀象之屬，以助威武，自秦、漢出師之盛，未嘗有也。
又曰：車駕東歸。敕岑彭書曰：「兩城若下，便可將兵南擊蜀虜。」人苦不知足，旣平隴，復望蜀。每一發兵，彭頭須爲白。
又曰：馬嚴拜將軍長史，將北軍五校士、羽林禁兵三千人，屯西河美稷，〈美稷，縣名。〉衛護南單于，聽置司馬、從事。牧守謁敬，同之將軍。敕嚴過武庫，祭蚩尤，〈武庫掌兵器，令一人，秩六百石。前書音義曰：蚩尤，古天子，好五兵，故合祭之，見高祖紀。〉帝親禦阿閣，〈阿曲。〉觀其士衆，時人榮之。
又曰：馬成拜揚武將軍，督誅虜將軍劉隆、振威將軍宋登、射聲校尉王賞，發會稽、丹陽、九江、六安四郡兵擊李憲。時帝幸壽春，設壇場，祖禮遣之。
又曰：涼部叛羌搖蕩四州，朝廷憂之。於是詔鄧騭將左右羽林、北軍五校士及諸部兵擊之，車駕幸平樂餞送。
又曰：馬援出師，詔百官祖道。
又曰：光武籌赤眉必破長安，欲乘璺幷入關中，而方自事山東，未知所寄。以鄧禹沉深有大度，故授以西討之略。乃拜爲前將軍持節，中分麾下精兵二萬人，遣西入關，令自選偏裨以下可與俱者。
《晉書》曰：何曾，正始中爲鎮北將軍、都督河北諸軍事、假節。將之鎮，文帝使武帝、齊王攸辭送數十里，曾盛爲賓主，備太牢之饌。侍從吏騶，莫不醉飽。
又《載記》曰：苻堅以苻融爲鎮東大將軍，代王猛爲冀州牧。融將發，堅祖於霸東，奏樂賦詩。堅母苟氏以融少子，甚愛之，比發，王至霸上，其夕又竊如融所，內外莫知。是夜，堅寢於前殿，魏延上言：「天市南門屏內后妃星失明，左右<門皆>寺不見，后妃移動之象。」堅推問知之，驚曰：「天道與人，何其不遠！」遂重星官。
《後魏書》曰：車駕南伐，以劉藻爲征虜將軍，督統軍高聰等四軍爲東道別將。辭於洛水之南，孝文曰：「與卿石頭相見。」藻對曰：「臣雖才，非古人，度亦不留賊虜而遺陛下，輒當釃曲阿之酒以待百官。」帝大笑曰：「今未及曲阿，且以河東數石賜卿。」
《後周書》曰：武帝保定四年冬十月甲子，詔大將軍、大蒙宰、晉國公護率軍伐齊，帝於太廟庭授以斧鉞。護總大軍出潼關，大將軍權景宣率山南諸軍出豫州，少師楊標出枳關。丁卯，幸沙苑勞師。
《三國典略》曰：侯景西逼梁，湘東王遣晉州刺史蕭惠正率兵援於已陵，惠王辭以不堪，舉天門郡守胡僧祐以自代。王以爲武猛將軍，令其進發。僧佑謂其子曰：「汝可以開兩高門，一朱一白，吾當以死決之，不捷不歸也。」王聞而壯之，厚撫其家，謂僧祐曰：「景便於陸道，不閑水鬥。賊若水戰，但以大艦臨之，自當必克。若其步戰，自可鼓棹直就巴丘，不須交鋒。」
又曰：周遣常山郡公子謹率中山公宇文護、大將軍楊忠等步騎五萬南伐，太祖餞於青泥穀。時庾信來聘未返，太祖問之曰：「我遣此兵馬縛取湘東、關西作博士，卿以爲得不？」信曰：「必得之後，王勿以爲不忠。」太祖笑而頷之。
《白虎通》曰：王者之伐，所以皮弁素幘。何服皮弁素幘也？王者將出，辭於禰，還假禰祖，言辭反之，禮尊親之義。
《王制》曰：王者將出，類於上帝，宜於社，造於禰。
《尚書》曰：「歸，假於藝祖。」出以告天，至告祖也。先告廟，後告天者，示不敢留尊者之命也。告天何，示不敢專也，非出辭反面道也。與宗廟異義。還，不復告天者，天道質無內外，故不復告也。《尚書》言歸假於祖社，不見告天，知不告也。
又曰：遣將軍必於廟何？示不敢自專。獨於祖廟何？製法度者祖也。《王制》曰：「受命於祖，受成於學。」此言於祖廟，命遣之也。
摯虞《決疑要注》曰：古者帝王出征，以齊車載遷廟之主及社主以行。故《尚書·甘誓》曰：「用命賞於祖，不用命戮於社。」秦漢及魏行不載主也。
《衛公兵法》曰：諸大將出征，且約授兵二萬人，而即分爲七軍，如或多或少，臨時更定。〈大率十分之中以三分爲奇兵。〉
《太白陰經》曰：參七星，伐三星，連體十星，爲十將。西方白虎宿也，主殺伐，此星出而天下秋，草木搖落，有若軍威，故兵出而法焉。
張平子《南都賦》曰：爾其則有謀臣武將，皆能攫戾執猛，破堅摧剛。
虞子陽《霍將軍北伐詩》曰：擁旄爲漢將，汗馬出長城。
魏明帝《善哉行》曰：我徂我征，伐彼蠻虜。練師簡卒，爰整其旅。輕舟竟川，傍江依浦。桓桓猛毅，如熊如虎。發桴若雷，吐氣成雨。旌旄指麾，進退合矩。
《禮記》曰：軍行，左青龍而右白虎，前朱雀而後玄武。招搖在上，急繕其怒。前有水，則載青旌；前有車騎，則載飛鴻；前有塵埃，則載鳴鳶。
《左傳》曰：凡師出一宿爲舍，再宿爲信，過信爲次。
《後魏書》曰於栗磾，太宗南臨孟津請衆，磾曰：「可作橋乎？」對曰：「杜預造橋，遺事可想」乃編次大船，構橋於野阪。六軍旣濟，太宗深嘆焉。
《隋書》曰：煬帝征高麗，宇文述爲扶餘道將軍。臨發，帝謂述曰：「禮，七十者行役以婦人從，公宜以家累自隨。古稱婦人不入軍，臨陣時耳。至於營壘之間，無所傷也。項籍虞姬，即其故事。」
《唐書》曰：太宗率衆平汾晉，趨龍門闕，履冰而渡，進屯柏璧。
《白虎通》曰：王法年四十受兵法何？重不絕人世也。師行不必反，戰不必勝，故須其有世也。年六十歸兵者何？不忍幷鬥人父子也。
《孫子》曰：凡用兵之法，馳車千駟，〈輕車也。駕馳千乘也。〉革車千乘，〈重車也。言萬騎之重也。一車駕四卒，十奇一重養，二人主炊，冢子一人主保國守衣裝，廝二人主養馬，凡五人。步兵十人重以大軍駕牛養，二人主炊，冢子一人，主保國守裝，凡三人也。〉帶甲十萬。〈士卒數也。〉千里而饋糧，〈境越千里。〉則外內之費，〈資費。〉賓客之用，膠漆之財，車甲之奉，日千金然後十萬之衆舉矣。
又曰：出其所必趣，〈使敵不得往相救也。〉行千里而不勞者，行於無人之地。〈出空擊虛，虛其不意。〉
又曰：凡用兵之法，將受命於君，合軍聚衆，〈聚，因人結行位也。〉交和而舍，〈軍門爲利門，左右門爲期門，以軍營爲轅門，以人營爲人門。兩軍相當爲交利也。〉莫難于軍爭。〈從始受命，至於交利，軍爭難也。〉
又曰：凡處軍相敵，絕山依穀，〈近水草也。〉視坐處高，〈向陽也，處，視謂目前生地，處軍當在高。〉戰隆無登，〈無迎高也。降，下也。謂山下也。戰于山下，敵引之上山，無登逐也。〉此處山谷之軍也。絕水必遠水，〈引敵使渡。〉客絕水而來，勿迎之於水內，令之半渡而擊之，利。欲戰無附於水而迎於客也。視在處高，〈水上亦當處其高也。〉無迎水流，〈恐溉我也。〉處水上之軍也。絕斥澤，惟亟去無流，交軍於斥澤之中，必依水草而倍衆樹，〈不得已專敵戰而會斥澤之中。〉此處斥澤之軍也。平陸處易，〈車之利也。〉而左右倍高，前死後生，〈戰便。〉此處平陸之軍也。凡此四軍之利，黃帝所以勝四帝者也。〈黃帝始立，四方諸侯亦稱帝。以此四地勝之。〉凡軍喜高而惡下，貴陽而賤陰。〈喜一作好。山南曰陽，山北曰陰。〉養生處實，是爲必勝。軍無百疾，丘陵堤防，必處其高陽而右背也。〈堤者，積土。所背當處其陽而右之。戰之便也。〉此兵之利而地之助也。故用兵之法，高陵勿向也，〈敵若據山陵，依附險阻陳，待敵勿輕攻趣也。旣地勢不便，有損右之衡也。〉背丘勿迎。〈敵背丘陵爲陣，無有後患，則當引置平地，勿迎而擊之。〉
又曰：上雨水，水沫至，欲渡者待其定。〈恐半渡而水便漲也。〉絕�間過天井、天牢、天羅、天陷、天隙、大害，必亟去之，勿近也。〈山也，深大爲絕。�間，四方高，中央下，爲天井。深水所居朦胞者爲天牢。四雄絕人者爲天羅。地形陷者爲天陷。山間夾地深數尺長數尺者謂之天隙也。〉吾遠之，敵近之；吾迎之，敵背之也。〈用兵常遠六害。今敵近信則利，敵凶。〉軍旁有險阻、蔣潢、幷生、葭葦、小林、翳薈〈鳥會反。〉者，必謹覆索之，此伏奸之所藏處也。〈險者，一高一下之地。阻者，必水草也。潢者，池也。幷生葭葦者，衆草所聚也。小林者衆木所居也。翳薈者，所以屏蔽之處也。〉
《衛公兵法》曰：軍馬行動，須知次第。出先右虞候馬軍爲首，次右虞候步軍；次右軍馬軍，次右軍步軍；次前軍馬軍，次前軍步軍；次中軍馬軍，次中軍步軍，次右軍馬軍；次後軍步軍；次左軍馬軍，次右軍步軍，次左虞侯馬軍。次左虞侯步軍。其馬軍去步軍一二里外行，每有高處即令三五騎馬於上立，顧以候不虞。以後餘軍，准前立馬四顧。右虞候旣先發安營，路平道路，修理泥淖、橋津，檢行水草。左虞候排比隊仗，整齊軍次，使不交雜。若軍回入，先左虞候馬軍，次左虞侯步軍，次左馬軍，次左步軍，其次第准前卻轉。其虞候軍職掌，淮初發交換。諸軍營各量置虞候子，幷使排比依軍次行。如此發引，卒逢寇賊，部伍甚易。若零疊散行，牽卒難就，萬一賊至，幷非所管。
又曰：諸軍計伐，例有數營發引逢賊，首尾難救。行引之時，須先爲方陣。應行之兵分爲四，輜重爲兩道引，戰鋒等隊亦爲兩道引。其第一分初發，輜重及戰鋒分爲四道行，兩行〈戶郎切。下同。〉輜重，在心雙引，兩行戰鋒隊幷合，各在輜重外。左右夾雙引，其次一分，戰鋒隊與前般左右行戰鋒隊相當，輜重隊與前行輜重隊相當。又其次一分准上，最後一分亦准上。初發第一分別，戰鋒輜重相當。如其逢賊，前分四行，兩行輜重抽縮，兩行戰鋒橫列。作前面甚易，其次兩分，先作四行長引，其戰鋒旣在外，便充兩面，其後分亦先作四行。其輜重進前，其戰鋒隊橫列相接，使充後面亦易，其方陣立即可成。如此發引，縱使狹路急緩，亦得成陣。每軍戰鋒等隊，須過本軍輜重尾。輜重稠行，戰鋒等隊稠引，常令輜重幷近前頭。戰鋒隊相去十步下一隊，輜重隊相去十步下一隊，輜重隊相去兩步下一隊，如此即須相裏得。若逢川陸平坦，彌加穩便，其戰鋒輜重隊，分佈使均。
又曰：諸兵馬發行，或逢泥溺，或阻山河，其路有須填補，有須開拓。左右虞候軍兵，先多于軍，取充虞候子右虞候，先將此兵修理橋梁泥濘，開拓窄路。左虞候排窄路，捍後收拾闌遺。諸兵士每下營訖，先令兩隊共掘一厠。
又曰：行軍沙磧、咸鹵之中，有野馬黃牛蹤，尋之有水；鳥烏所集處有水；地生葭葦、蘆、〈吐敢反。〉菇蒲之處，下有伏泉；地有蟻壤之處，下有伏泉。
《太白陰經·濟水具篇》曰：軍行過大水，河渠、溝澗，無津梁舟筏，難以濟渡，太公以天艎天船，皆質樸不便於用，令隨事逐物變化而用之，以濟巨川。
又曰：木罌：以木縛瓮爲筏。瓮受二石，力勝一人。瓮間闊五寸，底以繩勾聯，編槍於其上，形長而方，前置拔頭，後置梢，左右置棹。
又曰：槍筏槍十根爲一束，力勝一人。四千一百六十六根即爲一筏，皆去鑽刃，以束爲魚鱗，以橫栝而縛之，可渡四百一十六人。爲三筏，計用槍一萬二千五百根，率渡一千二百五十人，十渡則一軍必濟。
又曰：蒲筏：以蒲九尺圍，顛倒爲束，十道縛之，似束槍爲筏。量長短多少，隨蒲豐儉。無蒲亦用葦筏，量大小以濟人。
又曰：挾ㄌ：以善水者，繼小繩先浮渡水，次引大ㄌ於兩岸，立大橛急定ㄌ，使人挾ㄌ浮渡，大軍可爲數十道。
又曰：浮囊：以渾脫羊皮吹氣令滿，系其孔，束於腋下而浮渡。
