
《漢書》曰：意氣高，作威於世，謂之游俠。
又曰：背公死黨之義成，守節奉上之義廢。
又曰：朱家，魯人。魯皆儒教，而朱家用俠聞。諸所嘗施，惟恐見之。賑人不贍，先從貧賤。專趨人之急。自關以東，莫不延頸願交焉。
又曰：楚田仲以俠聞，父事朱家。田仲死，而有雒陽劇孟，以任俠顯。吳楚反時，條侯爲太尉，乘傅東，至河南得劇，喜曰：「吳楚舉大事而不求孟，吾知其無能爲也。」天下騷動，宰相得之若一敵國，而劇孟行大類朱家。孟母死，自遠方送喪，車蓋千乘。
又曰：郭解，河內軹人，字伯翁，善相者許負外孫也。解父以任俠，孝文時誅死。解爲人短小精悍，不飲酒。少時陰賊感慨，不快意，身所役甚衆，以軀借交報仇，藏命令作奸剽劫。不休，及鑄錢掘冢，不可勝數。年長，更折節爲儉，以德報怨，厚施薄望。然其自喜，爲俠益甚。解姊子負解之勢，與人飲，使之；〈徐廣曰：盡酒也。音子妙反。〉非其任，強灌之。人怒，拔刀刺殺，解使人征之，賊窘自歸，且以實告解。解曰：「公殺之當，吾兒不直。」遂去。諸公聞之，皆多解之義，益附焉。
《戰國策》曰：韓亻累相韓，嚴遂重於君，二人相害也。嚴遂正議直指，舉韓亻累之過。韓叱之於朝。嚴遂拔劍趨之，於是懼，亡去，求人可以報韓亻累者。至齊，人言：「聶政，勇敢士也。避仇，隱於屠肆之間。」嚴遂陰交於政，以意厚之。政母死，既喪除，政曰：「嗟乎！政乃市井之人，鼓刀以屠，而嚴仲子乃諸侯之卿相也，不遠千里，枉車騎而交臣，舉百金爲親壽。我雖不受，然是深知政也。」至濮陽見嚴仲子，曰：「前日所以不許子，曰徒以親也，親今不幸死，仲子所欲報者爲誰？」仲子具告之，政獨行，拔劍至韓。韓�有東孟之會，韓王及相皆在焉，持兵戟而衛者甚衆。政直入，上階刺韓亻累。亻累走而抱哀侯，聶政刺之，兼中哀侯，左右大亂。
又曰：太史公曰：「吾嘗過薛，其俗閭里多暴桀子弟，與鄒、魯殊，問其故，曰：「孟常君招致天下任俠、奸人，薛中蓋六萬家矣。」
又曰：鄭、衛俗與趙伯類，濮上之邑徙，野王縣也王縣也。野王好氣任俠，衛之風也。
又曰：寧成抵罪得脫，乃詐刻傅出關。歸家稱曰：「仕不至二千後，賈不至千萬，安可比人乎？」乃貫貸買陂田千餘頃，役使數千家。數年，産至千金，爲任俠，其役民重於郡守。
又曰：列國時魏有信陵，趙有平原，齊有孟嘗，楚有春申，皆籍王公之勢，悉競爲游俠，鶏鳴狗盜，無不賓禮。而趙相虞卿棄國捐君，以周窮支魏、齊之厄；信陵無忌竊苻矯命，殺將專師，以赴平原之急。皆以取重諸侯，顯名天下。扼腕而游談者，以四豪爲稱首。
《漢書》曰：季布爲人，任俠有名。項籍滅，高祖購求布千金，敢舍匿，罪三族。布匿濮陽周氏，周氏曰：「漢求將軍急，且至能聽臣，敢進計。」布許之。乃髡鉗布，衣褐，置廣柳車中，而共其家僮數十人，之魯朱家所賣之。朱家心知其季布也，置田舍。乃之雒陽，見汝陰侯滕公說曰：「季布何罪？臣各爲其主，項氏臣豈可盡誅耶？今上始得天下，而以私怒求一人，何示不廣！且以季布之賢，漢求之急如此，不北走胡則南走越耳。夫忌壯士，資敵國，此伍子胥所以鞭平王之墓也。君何不從容爲上言之？」滕公心知朱家大俠，意布匿其所，乃許諾。待間，果言如朱家指，上乃赦布。
又曰：布弟季心，氣蓋關中，遇人恭謹，爲任俠，方數千里，士爭爲死。
又曰：孝文時，鄭當時以任俠自喜。孝景時，爲太子舍人。每五日洗沐，常置驛馬長安郊，請謝賓客，夜以繼日，常恐不遍。當時好黃老，其知友皆天下有名之士。
又曰：袁盎爲楚相，病免家居，與閭里鬥鶏走狗。雒陽劇孟嘗過盎，盎善待之。安陵富人有謂盎曰：「吾聞劇孟博徒，將軍何自通之？」盎曰：「孟雖博徒，然母死，客送喪車千餘乘，此亦有過人者。」
又曰：灌夫爲人剛直，使酒，不好面諛。貴戚權勢在己之右，欲必淩之；在己之左，尤益禮待。稠人廣衆，薦寵下士。士亦以此多之。不好文學，喜任俠，尚然諾。所與交通，無非豪傑大猾也。
又曰：公孫賀子敬聲以皇后姊子，嬌奢不奉法，征和中擅用北軍錢千九百萬，發覺，下獄。是時捕陽陵朱安世不能得，求之，賀請逐捕安世以贖聲罪。上許之。安世者，京師大俠也，聞賀欲以贖子，笑曰：「丞相禍及宗矣。」從獄中上書，告聲與陽石公主私通，及使巫祭祠，上幸甘泉當馳道埋偶人，祝詛有惡言。下有司案驗賀，窮所犯，遂父子死獄中。
又曰：眭弘，字孟，魯國蕃人。少時游俠，鬥鶏走狗，長乃變節，從嬴公受《春秋》，〈嬴公，姓字。〉以明經爲議郎，至苻節令。
又曰：朱博，字子玄，杜陵人。家貧，少時給事縣爲亭長，稍遷功曹，任俠好交，從士大夫，不避風雨。
又曰：萬章，字子夏。長安熾盛，街閭各有豪俠，章在城西柳京，號曰：「城西萬子夏。」爲京兆尹門下督，從至殿中，諸侯貴人爭欲揖章，莫與京兆言者。
又曰：婁護，字君卿。是時王氏方盛，賓客滿門，兄弟爭，其客各有所厚，惟惟盡入其門，鹹得其歡心。結士大夫，無不傾心，交長者尤見親禮。爲人短小精辯，論議常依名節，聽之者皆竦。會母死，送葬者致車千兩。
又曰：陳遵，字孟公，杜陵人。身長八尺餘，容貌甚偉。性善書，與人尺牘，主皆藏去以爲榮。時列侯有子與遵同姓字者，每至人門，曰陳孟公，坐中莫不震動，既至而非，因號曰：「陳驚坐」。
又曰：原涉爲谷口令，時年二十餘。谷口聞其名，不言而治。人嘗置酒請涉，入里門，客有道涉所知母病避疾在里宅者。涉即往候，叩門。家哭，因問以喪事。家無所有，涉乃削牘爲疏，具記衣被、飯含之物，分付市買，日跌皆會。其周急待人如此。後人有毀涉者曰「奸人之雄」，喪家子即時刺殺。
又曰：邛成太后外家王氏貴，而侍中林卿通輕俠傾京師。後坐法免，賓客愈盛。
又曰：漢興，禁網疏闊，外戚大臣魏其、武安之屬競逐於京師，游俠劇孟、郭解之徒，馳騖於閭閻。
荀悅《漢記》曰：立氣勢、作威福、結私交，以力強於時者謂之游俠。
又曰：俗有三游，德之賊也。一曰游俠，二曰游說，三曰遊行，亂之所由生也。傷道害德，敗法惑時，先王之所慎也。
《東觀漢記》曰：郅惲之友董子張，父及叔爲鄉里盛氏一時所殘害。子張病困將終，惲往候張。張視惲，噓欷，惲曰：「吾知子不悲天命長短，而痛二父仇不復也。」惲即將客遮仇人，取其頭以示張。張喜，氣因絕。惲見令，以狀首。令應之遲，趨出詣獄。令跣追之，不及，即自入獄謝惲，拔刃自向以要惲曰：「子不從我出，敢不以死明心乎！」惲遂出。
《魏志》曰：典韋，陳留人也。貌魁梧，膂力過人，好豪俠。襄邑劉氏與雎陽李禮爲仇，韋爲報之。禮故富春長，備怨甚謹。韋乘車載鶏酒，僞候者，門開，懷匕首入殺禮幷妻，徐出，取車上刀戟，步去。禮居近市，一市盡追，莫敢近者。
又曰：楊阿若，後名豐，字伯陽。少游俠，常以報仇解怨爲事，故時人爲之號曰：「東市相斫楊阿若，西市相斫楊阿若。」
魚豢《典略》曰：徐福字玄直，好任俠擊劍。末嘗爲人報仇，爲吏所得，問其姓字。閉口不言。
《吳志》曰：甘寧字興霸。少有氣力，好游俠，招合輕薄少年，爲之渠帥。群聚相隨，挾持弓弩，負毦帶鈴聲，即知是寧。
裴子野《宋略》曰：寧朔將軍何邁，素豪俠，好聚斂，士出入游從者塞路。
孫盛《晉陽秋》曰：祖逖，字士雅，好俠。每之田舍，輒稱兄命，散�帛以贈貧者。
《唐書》：丘和，河南洛陽人也。父壽，魏鎮東將軍。和少便弓馬，重氣任俠。及長，始折節，與物無忤，無貴賤皆愛之。
《列子》曰：虞氏者，梁之富人也。家既充盛，錢金無量，財貨無訾。登高樓，臨大路，設樂陳酒，擊博樓上，俠客相隨而行。樓上博者大笑，鳶飛雲墜其腐鼠而中之。俠客曰：「虞氏富樂之日久矣，常有輕易人之志，乃辱我以腐鼠。」率徒屬而滅其家。
《韓子》曰：儒以文亂法，而俠以武犯禁。
裴啓《語林》曰：李陽大俠，士庶無不傾心。爲幽州刺史，當之職，盛暑，一日詣數百家。別，賓客常填門。
張衡《西京賦》曰：都邑游俠，張、趙之倫；輕死重氣，結黨連群；實蕃有徒，其從如�。
劉邵《趙都賦》曰：游俠之徒，晞風擬類，貴交尚信，輕命重氣，伊激豪毛，節成感概。
張華《博陵王宮俠曲》曰：俠客樂幽險，築室窮山陰；�獵野獸盡，施網川無禽。
又曰：雄兒任氣俠，聲蓋少年場。借友行報怨，殺人都市旁。腰間義素戟，手持白頭鑲。
《古詩》曰：失意杯酒間，白刃起相仇。
曹子建詩曰：借問誰家子，幽、幷游俠兒。
