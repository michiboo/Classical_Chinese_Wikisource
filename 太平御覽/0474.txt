
《易》曰：賁於丘園，束帛戔戔。
又曰：康侯用錫馬蕃庶，晝日三接。
《尚書》曰：所寶惟賢，則邇人安。
又曰：釋箕子囚，封比干墓，式商容閭。
《毛詩》曰：《鹿鳴》，燕群臣嘉賓也。既飲食之，又實幣帛筐篚，以將其厚意。「我有嘉賓，鼓瑟吹笙。吹笙鼓簧，承筐是將。」
又曰：《南山有台》，樂得賢也。得賢則能爲邦家立太平之基。
《周禮》曰：三年則大比，考其德行道藝而興賢者，以禮賓之。
《禮記》曰：賢者狎而敬之。
又曰：天子存二代之後，尊賢也。尊賢不過二代。
又曰：孔子曰：「吾食於少施氏而飽，少施氏食我以禮。」
《左傳》曰：晉伐魯。範文子謂欒武子曰：「季孫於魯，相二君矣。妾不衣帛，馬不食粟，可不謂忠乎？信讒慝而棄忠良，若諸侯何？」
《家語》曰：孔子之鄭，遇程子於途，傾蓋與語，盡日而別。
《國語》曰：勾踐滅吳，反至五湖，范蠡辭於王曰：「君王勉之，臣不復入越國矣。」遂乘輕舟以浮五湖，莫知所終極。王命工以良金寫蠡之狀而朝禮之，又令大夫朝之，環會稽三百里爲蠡地。
《史記》曰：周公戒伯禽曰：「我一沐三握髮，一飯三起以待士，猶恐失天下之賢人。」
又曰：子貢所至，國無君不分庭與之抗禮。
又曰：鄒者，齊諸鄒亦頗采鄒衍之術以紀文，於是齊王嘉之，自淳于髡以下，皆命曰列大夫，爲開第，臨康莊之衢。
又曰：魏有隱士曰：「侯嬴爲大梁夷門門者，公子聞之，於是置酒，大會賓客。坐定，公子從車騎虛左，自往迎侯生。侯生攝弊衣冠直上，上坐，公子執轡愈恭。
又曰：成王使由余於秦繆公，示以宮室、積聚。由餘曰：「使鬼爲之，則勞神矣。使人爲人之，亦苦人矣。」繆公於是與由余曲席而坐，傅器而食。
又曰：百里奚曰：「臣友蹇叔賢而時莫知。」繆公使人厚幣迎蹇叔，以爲上大夫。
又曰：伊尹名阿衡。或雲處士，湯使聘迎之，五反然後肯往。
又曰：騶子如燕，昭王擁彗先驅，請列弟子之坐而受業。
又曰：越石父賢，在縲紲之中。晏子出，遇之途，解左驂贖之，載歸。弗謝，入門。久之，越石父請絕。晏子懼然，攝衣冠謝。
又曰：楚威聞莊周賢，使使厚幣迎之，許以爲相。
又曰：趙良說商君曰：「夫五羖大夫，荊之鄙人也。聞穆公好賢，願見，披褐食牛。期年，穆公知之，舉之牛口之下，而加百姓之上，秦國莫敢毀也。
又曰：四皓隱商洛山，惠帝爲太子，爲書卑辭安車迎以爲客，乃出。
《漢書》曰：曹參之相齊，七十城。天下初定，悼惠王富於春秋，參盡召長老諸先生，問所以治，諸儒以百數，參未知所定。聞膠西有蓋公，善治黃老言，使人厚幣請之。既見蓋公，蓋公爲言治道貴清靜而民自定，推此類言之，參於是避正堂，舍公焉。
又：初，楚玄王交，禮待申公等，穆生不嗜酒，玄王每置酒常爲穆生設醴，及王戊即位，常醴忘設焉。穆生退曰：「可以逝矣。」
又曰：俊不疑，字曼倩，渤海人。治《春秋》，爲郡文學，進退必以禮，名聞州郡。武帝末，郡國賊盜群起，暴勝之爲直指使者，衣綉、持斧，逐捕盜賊，東至渤海。素聞不疑賢，遣吏請與相見。不疑冠進賢冠，帶礌具劍，佩環，褒衣博帶，盛服至門。門下使解劍，不疑叱曰：「劍者，君子武備，所以衛身，不可解。請退。」勝之望見不疑容貌衣冠甚偉，ε履起迎。
又曰：高祖詔曰：「賢士大夫有肯從我游者，吾能尊顯之，布告天下。有意稱明德者，必身勸爲之駕，遣詣相國府。」
又曰：武帝初即位，王藏乃上書，請立明堂以朝諸侯，不能就其事，乃言師申公。於是上使使束帛加璧，安車以蒲裹車輪，駕四馬迎申公，弟子二人乘軺傅從。至，見上，上問治亂之事。申公時已八十餘，對曰：「爲治者不在多言，顧力行何如耳。」以爲太中大夫，舍魯邸，議明堂事。
又曰：御史大夫朱博奏王莽爲庶人。莽就國，南陽太守以莽貴重，選門下掾孔休守新都相。休謁莽，莽盡禮自納，休亦聞其名，與相答。後莽疾，休候之，莽緣恩意，進其玉具寶劍，欲以爲好。休不肯受，莽曰：「誠見君面有瘢，美玉可以滅瘢，欲獻其彘耳。」解其彘，休復辭。莽曰：「君嫌其價耶？」遂椎碎之，自裹以進休，休乃受。莽徵去，欲見休，休稱疾不見莽。
又曰：大將軍青既益尊，然汲黯與亢禮。或說黯曰：「天子欲群臣下大將軍，尊貴，誠重，君不可不祥。」黯曰：「夫以大將軍有揖客，反不重耶？」大將軍聞，愈賢黯。
又曰：梁孝王大營宮室，爲衤復道，自宮連屬於平臺，招延四方豪傑，自山東游士莫不至。
又曰：光武側席，以求幽人。
又曰：沛公至高陽，見酈食其。沛公方踞，使兩女子洗足。食其入，即長揖不拜，曰：「足下必欲聚徒合兵誅無道秦，不宜踞見長者。」於是沛公輟洗，起衣，延食其上坐。
又曰：趙壹，字玄淑。舉郡上計，到京師，司徒袁逢受計，吏皆拜伏庭中，莫敢仰視。壹獨長揖而已，逢令讓之曰：「計吏而揖，三公何也？」對曰：「酈食其長揖漢王，今揖三公，何遽訝哉！」逢即斂衽下堂，執其手，延置上坐。
又曰：井太春，名丹。少通五經，善談難故，京師爲之語曰：「五經紛論井太春。」守靜，不交勢利。建武中，帝子沛、獻王輔等五人皆好賓客，請丹，不能致。信陽侯陰就，光烈皇后弟也，以外戚別使人要劫之。丹不得已，既至，就故爲設麥飯蔥菜之食，丹推去，曰：「以君侯能供養，故來，何爲如此？」就便設饌。就欲起，左右進輦，丹曰：「昔桀駕人輦者，是耶？」坐上失色。就去輦，談終日乃去。
謝承《後漢書》曰：帝東巡，過任城，乃幸鄭均舍，敕賜尚書祿以終其壽。故人號爲「白衣尚書」。
又曰：包咸，字子良。永平五年，遷大鴻臚。每進見，錫以機杖，入屏不趨，贊事不名。經傅有疑，輒遣小黃門就舍即門。顯宗以咸有師傅恩，而素清苦，常時賞賜珍玩束帛，俸祿增於諸卿。
又曰：徐稚，字孺子，豫章人。家貧，常自耕稼，恭儉義讓，所居服其德。屢辟公府，不起。時陳蕃爲太守，以禮請署功曹，稚不免之，既謁而退。蕃在郡不接賓客，惟稚來特設一榻，去則懸之。後舉有道，拜太原太守，皆不就。
袁山松《後漢書》曰：周球，字孟玉，爲樂城令。逍遙無事，縣中大治，去官，徵聘不至。陳蕃爲太守，球來置榻，去，懸之。
《續漢書》曰：皇甫規，安定人。有以貨買雁門太守，還家，書刺謁規。規臥不迎，既入而問曰：「卿前在郡食雁美乎？」有頃，白王苻在門。規素聞苻名，乃遽起，衣不及帶，屐履出迎，援苻手而還，與同坐，極忻。時人爲之語曰：「徒見二千石，不如一縫腋。」言書生道義之爲貴也。
《東觀漢記》曰：顯宗以張紘授皇太子經，爲東郡太守。玄和二年，東巡狩，幸東郡，引�及門生幷郡縣掾吏幷會夜中。帝先備弟子之儀，使�講《尚書》一篇，然後修君臣之禮，常賜殊特。
又曰：和帝永玄三年詔曰：「高祖功臣，蕭、曹爲首，有傅世不絕之義。曹相國容城侯無嗣，朕甚閔焉。望長陵東門，見二臣之墓，生既有節，終不遠身。可遣使者以中牢祠，大鴻臚悉求近親宜爲嗣者。」
又曰：永平中，江革爲五官中郎將。朝會，帝詔使虎賁迎扶腋。革每進拜，上輒自禮之，小有疾，輒太官送食，寵遇甚厚。京師貴戚衛尉順陽侯馬廖、侍中竇憲等，各奉書致禮遺革，終不發書，無所當受。上以此重之。
又曰：東平憲王蒼上書表薦名士左馮翊桓虞等，虛己禮下，與參政事。
又曰：上還，幸祭遵營。時遵病，上爲重茵席，覆以禦蓋。
又曰：東平憲王蒼開東閣延英雄。
袁弘《後漢記》曰：崔駰詣竇憲，始及門，憲倒屣迎之，曰：「吾受詔交公，公何得薄哉！」
《魏志》曰：文帝引故漢太尉楊彪，待以客禮。詔曰：「乃祖以來，世著名節，年過七十，行不逾涯，可謂老成人矣，所宜寵異，以彰舊德。其賜公延處杖。」
又曰：太祖北征烏丸，未至，先遣使闢田疇，又命田豫喻指。疇戒其門下趨治裝。門人謂曰：「昔袁公慕君，禮命五至，君義不屈；今曹公使一來，而君若恐弗及者，何也？」疇嘆而應之曰：「此非君所識。」遂隨使者到軍，署司空戶曹掾，引見諮談。明日出令曰：「田子泰非吾所宜吏者。」即舉茂才，隨軍。
又曰：管寧遇天下亂，往遼東投公孫度。度虛館以待之。
又曰：鉅鹿張，字子明，養志不仕。廣平太守盧毓到官三日，綱紀白承，前致板謁，毓教曰：「張先生所謂上不事天子，下不友諸侯，豈此板謁所可光飾哉！」但遣主簿奉書致羊酒之禮。
又曰：太祖北征柳城，過涿郡，令曰：「北中郎將盧植，名著海內，舉爲儒宗，乃國之棟�也。孤到此州，嘉其餘風。《春秋》之義，賢者之後，有異於人。亟遣丞掾修飾墳墓，幷致薄酹，以彰厥德。」
又曰：王粲徙長安，左中郎將蔡邕見而奇之。時邕才學顯著，貴重朝廷，常車騎填巷，賓客盈座。聞粲在門，倒屣迎之。粲至，年既幼弱，容狀短小，一坐盡驚。邕曰：「此王公孫，有異才，吾不如也。吾家書籍文章，盡當與之。」
《吳志》曰：孫策得張昭甚悅，謂曰：「吾方有事於四方，待子不得輕矣。」乃上爲校尉，待以師友之禮。
又曰：碩邵年二十，起家爲豫章太守。下車，禮先賢徐孺子之墓，優待其後。
又曰：呂蒙疾發，孫權迎置內既欲數見，又恐其勞動，常穿壁瞻之。
又曰：太守王明以虞翻爲功曹，孫策征會稽，覆命爲功曹，待以交友之禮
《蜀志》曰：先主得諸葛亮，情好日密。關羽、張飛不悅，先主解之曰：「孤之有孔明，猶魚之有水也。」
又曰：諸葛亮《表》曰：「先帝不以臣卑鄙，猥自枉屈，三顧臣於草廬之中，諮臣以當世之務。」
蕭子�《晉書》曰：明帝以太常桓榮爲五更，躬式其閭，親行養老之禮。
崔鴻《北涼錄》曰：沮渠蒙遜令曰：「秘書郎中敦煌劉彥明學冠當時，道先區內，可授玄虛先生，拜以三老之禮，起陸沉觀於東苑以處之。
崔鴻《前涼錄》曰：宋纖，字令文。不應州郡辟命，惟與陰�齊好友善。太守楊宣畫其象於閣，出入視之。
崔鴻《前秦錄》曰：苻堅要結英豪王景略、呂婆、樓強、汪梁平等，皆有王佐之才。堅幷傾身禮之，以爲股肱羽翼。
《管子》曰：桓公在位，管仲、隰朋侍立，有間，二鴻飛而過，桓公嘆曰：「仲父！今彼鴻鵠，有時而南，有時而北，有時而往，有時而來，寡人之有仲父，猶飛鴻之有羽翼。」
《孔叢子》曰：子魚居衛，與張耳、陳餘相善。會陳勝、吳廣自立爲王，耳、餘幷爲之將。遂言之陳王，大悅，遣使者賫千金，加束帛，以車三乘迎之。子魚遂往，陳王郊迎而執其手，議時務。
《孟子》曰：舜見帝，帝館於貳室，迭爲賓主，是天子而交匹夫。用下敬上，謂之貴貴；用上敬下，謂之尊賢。其義一也。
《韓子》曰：文王伐崇，與大夫謀，襪系解，視左右，而自結之。
又曰：齊桓公時有處士小臣稷，桓公三往見之，不得見。公曰：「吾聞布衣之士而輕爵祿，雖萬乘無以異；萬乘之主不好仁義，亦無以下布衣之士。」於是五往，乃得見。
《董子》曰：禹見耕者五耦而式，過十室之邑而下，見山仰之，見穀俯之，避有道德之人，避俗之士也。
《淮南子》曰：淮南王安養士數千人，其中高才八人。
又曰：一目之羅不可以得鳥，無餌之鈎不可以得魚，遇士無禮不可以得賢。
《呂氏春秋》曰：魏文侯見段幹木，立倦而不敢息；及見翟黃，踞於堂而與之言。翟黃不悅。文侯曰：「段幹木官之則不肯，祿之則不受。今汝欲官則相至，欲祿則上卿，既受吾爵，又責吾禮，無乃難乎？」
《韓詩外傳》曰：周公攝天子位七年，布衣之士執贄所師見者十人，所友見者十二人，窮巷白屋所先見者四十九人，時進善者百人，教士者千人，官朝者萬人。當此之時，誠使周公驕而且吝，則天下賢士至者寡矣。
又曰：楚襄王遣使者持金千斤，白璧百雙，聘莊子欲以爲相。莊子曰：「獨不見未入廟之牲乎？衣以文綉，食以芻豢，出則清道而行，止則居帳之內，此豈不貴乎？乃其不免於死，宰執旌居前或持在後。當此之時，雖欲爲孤犢，從鶏鼠游，豈可得乎！僕聞之，左手據天下之國，右手刎其吭，愚者不爲也。」
環濟《吳記》曰：皇太子登，字子高。上爲選置師傅，妙簡俊秀。於是諸葛恪、張休、顧譚、陳表等以選入侍，誦講詩書。其待接僚屬以布衣之禮，與忄穀、休、譚等咸同輿而載，或共床而寢。
劉糸舀《先聖本紀》曰：伊尹耕於有莘之野，王馳往見之，彭氏子諫曰：「伊尹賤人，可徒致之，君無辱車乘。」王曰：「夫一草之本，可已天子病者，天子猶欣喜食之，子誠不欲藥人病也。」遂黜彭氏之子。
皇甫士安《高士傳》曰：老萊子，楚人。耕於蒙山之陽，葭爲墻，蓬爲屋，板木爲床，蓍艾爲席。或言楚王，楚王遂至老萊子之門曰：「寡人愚陋，獨守宗廟，先生幸臨之。」老萊子曰：「僕山野之人，不足以守政。」
又曰：亥唐者，晉人也。晉平公時，朝多賢臣，祁奚、趙武、師曠、叔向皆爲卿大夫，名顯諸侯。唐獨守道不官，隱於窮巷。平公聞其賢，致禮與相見，而請事焉。平公待於門，唐曰入，公乃入，唐曰坐，公乃坐，唐曰食，公乃食。唐之食公也，雖疏食菜羹，公不敢不飽。
又曰：朝福也者，涿郡人。以行義修潔著名。昭帝時，大將軍霍光秉政，表顯義士，詔郡國條奏行狀天下，得福等五人。福治義最高，以德行，徵至京兆，病不進。
《會稽典略》曰：范蠡，字少伯，越之上將軍也。本楚宛三戶人，被髮佯狂，倜儻負俗。文種爲宛令，遣吏奉謁。吏還，曰：「范蠡本國狂人，生有此病。」種笑曰：「吾聞士有賢聖之資，必有佯狂之義；內有獨見之明，外有不知之毀。此固非二三子之所知也。」駕車而往。蠡知種之必來，謂兄嫂曰：「今日有客，願假衣冠。」有頃，種至，抵掌而談，旁人觀者聳聽。
《說苑》曰：鄒子說梁王曰：「伊尹，有莘氏之媵臣，湯立以爲三公；管仲，城陰之狗盜，齊桓以爲仲父；百里奚乞食於路，穆公委之以政；寧戚叩轅行歌，桓公任之以國；太公望出夫朝歌之屠，年七十而相周，九十而封齊。故《詩》云：綿綿之葛，在於曠野。良工得之，以爲��；良工不得，枯死於地。」
又曰：齊桓公設庭燎，爲士之欲造者，期年而士不至。東野鄙人有以九九之術見者，桓公曰：「九九足以見乎？」對曰：「臣非以九九爲足以見也，臣聞主君設庭燎以待士，期年而士不至。夫士之所以不至者，君天下賢君也，四方之士皆自謂不及君，故不至也。夫九九薄能耳，而君猶禮之，況賢於九九者乎！」桓公曰：「善。」乃因禮之。期月，四方之士相攜而至矣。
又曰：齊桓公使管仲治國，管仲對曰：「賤不能臨貴。」公以爲上卿，而國不治。桓公曰：「何故？」管仲對曰：「貧不能禦富。」桓公賜之齊市租，一年而國不治。桓公曰：「何故？」曰：「疏不能制近。」桓公立以爲仲父。齊國大安而遂霸天下。孔子曰：「管仲之賢，而不得此三權者，亦不能使其君南面而伯。」
又曰：燕昭王問於郭隗曰：「寡人地狹民寡，齊人削取八城，匈奴驅樓煩之下，以孤之不肖得承宗廟，恐危社稷，存之有道乎？」郭隗對曰：「帝者之臣，其名臣，其實師也。王者之臣，其名臣，其實友也。霸者之臣，其名臣，其實僕也。亡國之臣，其名臣，其實虜也。今王將東面，目指氣使以求臣，則廝役之才至矣。北面等禮不乘之，以勢求臣，則朋友之才至矣。西面逡巡以求臣，即師傅之才至矣。誠欲興道，隗請爲天下之士開路。」於是燕王置郭隗爲上客。
又曰：宋司城子罕之貴子韋也，入與共養，出與同衣。司城子罕亡，子韋不從。復召子韋而貴之。左右曰：「君善子韋也，亡不從，來貴之，君獨不愧於君之忠臣乎？」子罕曰：「吾惟不用子韋，故至於亡。今吾之得復，尚是子韋之遺德餘教也。」
又曰：楊回北見趙簡子曰：「臣居鄉三逐，事君五去。聞君好士，故走來見。」簡子聞之，絕食而嘆。左右進諫曰：「居鄉三逐，是不容衆也；事君五去，是不忠上也。」簡子曰：「子不知也。夫美女，醜婦之仇；盛德君子，亂世所疏也；正直之行，邪枉所憎也。」遂出見之。因授以爲相，而國大治。
又曰：朝無人，猶鴻鵠之無習翼也。
劉向《新序》曰：魏文侯過段幹木之閭而軾，其僕曰：「君何爲軾？」曰：「段幹木蓋賢者，安敢不軾！且吾聞段幹木未肯以已易寡人之貴也。段幹木光乎德，寡人光於地，幹木富於義，寡人富乎財。地不如德，財不如義，寡人當事之。」
《世說》曰：陳仲舉爲豫章太守，至，便問徐孺子所在，欲先省之。主簿曰：「群情慾府君先入廨。」陳曰：「武王軾商容之閭，席不暇暖，吾之禮賢有何不可！」
又曰：何晏爲吏部尚書，有位望。時談客盈坐，王弼未弱冠，往見之。聞弼來，乃倒屣迎之。
《邴原別傳》曰：原字根矩，上北伐單于，還住昌國。原至門下通謁，上甚喜，覽履而起，遠出迎原曰：「誠副饑虛之心。」
虞老叔《高士傳》曰：宋少文，博學善屬文，清心簡務。宋高祖領荊州，辟爲主簿，少文不應。高祖乃徹衛，率爾從之游，延登第樹，聽其高談，嘆曰：「不知禮，乃覺心明。」
張《漢記》曰：荀爽兄弟八人，時人謂之八龍。舊居豪里，縣令苑康曰：「昔高陽氏有才子八人。」署其里曰高陽里。
葛洪《西京雜記》曰：公孫弘，自以布衣爲宰相，乃開東閣營客館，以招天下之士。
阮籍《秦記》曰：昔子夏處西河之上，而文侯擁彗；鄒子居黍谷之陰，而昭王陪乘。夫布衣窮居韋帶之士，王公大人所以屈體而下之者，爲道存也。
葛洪《西京雜記》曰：公孫弘營客館以招天下之士，其外曰：「欽賢之館」以待大賢，次曰「翹材之館」以待真材，次「接士之館」以待國士。
又曰：文帝爲太子立「思賢苑」以招賓客。
虞預《會稽典錄》曰：陳囂，山陰人。宗正劉向、黃門侍郎揚雄薦囂德義可厲薄俗，孝成皇帝特以公車徵。囂時已年七十，每朝請，上常待以師傅之禮。
又曰：光武嘗出南郊，嚴遵曳長裾、持鹿扇住立不動，天子下車，揖而別。
曹植《公宴詩》曰：公子敬愛客，終宴不知疲。清夜遊西園，飛蓋相追隨。
