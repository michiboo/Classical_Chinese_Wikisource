
《尚書·堯典》曰：厘降二女於嬀汭，嬪於虞。〈降，下。嬪，婦也。舜爲匹夫，能以義理下帝女之心於所居嬀水之汭，使行婦道於虞氏。〉
《詩推度災》曰：《關雎》知原，冀得賢妃，正八嬪。〈嬪，婦也。八婦正於內，則可以化四方矣。〉
《周禮·天官·內宰》曰：以陰禮教九嬪。〈不言教夫人，世婦，舉中言，省文也。〉
又曰：九嬪，掌婦學之法以教九禦婦德、婦言、婦容、婦功，各帥其屬而以時禦敘於王所。〈嬪，婦也。婦德謂貞慎也，婦言謂辭令也，婦容謂婉娩也，婦功謂絲�也。自九嬪以下而禦，各帥其屬者，使亦九九相與從王所息之燕寢也。群妃禦見之法，卑者宜先，尊者宜後。禦女八十一人，當九夕世；婦二十七，當三夕；嬪九人，當一夕；夫人三，當一夕。亦十五日而遍，雲自望後足之。〉凡祭祀，贊玉，贊後薦，徹豆籩。〈玉，玉敦，黍稷器也。〉若有賓客，則從後。大喪，則帥敘哭者亦如之。〈亦從後也。〉
《周禮·冬官·匠人》曰：內有九室，九嬪居之。外有九室，九卿朝焉。
《禮記》曰：仲春之月，玄鳥至之日，以太牢祀於高，天子親往，后妃親帥九嬪御。乃禮天子所禦，帶以弓蜀，授以弓矢於高之前。
又曰：古者天子後立六宮、三夫人、九嬪、二十七世婦、八十一禦妻。
《國語》曰：齊襄公卑聖侮士而唯女是崇，九妃六嬪，陳妾數百。
《漢書》曰：王莽備九嬪，視九卿。
《魏志》曰：文帝增貴嬪，位次皇后。
又曰：文德郭皇后，文帝踐祚，爲貴嬪。甄後之死，由後之寵也。
王隱《晉書》曰：武帝采諸葛沖等女五十餘人入殿，賜采女食，皆憂，不食。帝使縵鄣，楊後曰：「可但入障，其中者以絳系臂。」胡芳泣，左右止之曰：「陛下聞之。」芳曰：「死不畏，何畏陛下？」帝壯其言，故遂敬之。芳父奮聞女中，亦哭曰：「老奴不死，唯有二兒，男在九地之下，女在九天之上。」拜芳爲貴嬪。
《晉書》曰：胡貴嬪，名芳。父奮。泰始九年，簡良家子以充內職，拜芳爲貴嬪。每有顧問，不飾言詞，率爾而答，進退方雅。最蒙愛幸，侍御服飾亞於皇后。常與樗蒲，傷上指，帝怒曰：「此固將種也。」芳對曰：「北伐公孫，西拒諸葛，非將種而何？」芳生武安公主。
王隱《晉書》曰：又采侍御史齊國左維女爲修儀，有文才。
《晉書》曰：左貴嬪，名芬。兄思。芬少好學，善綴文，名亞于思，武帝聞而納之。拜修儀，後爲貴嬪，以才德見禮。體羸多患，常居薄室，每游華林，輒回輦過之。語及文義，辭對清華，左右侍聽，莫不稱美。及楊皇后崩，芬獻誄。咸寧二年，納悼後，芬受詔作頌。及帝女萬年公主薨，帝痛悼不已，詔芬爲誄，其文甚麗。帝重芬辭藻，每有方物異寶，必詔爲賦頌，以是屢獲恩賜焉。
《晉諸公贊》曰：舊制，貴嬪、夫人比三公，假金紫；淑媛、淑儀、修容、修儀、婕妤、容華、充華爲九嬪，比九卿，假銀青。
《晉起居注》曰：泰始三年，使使持節兼五官中郎將宗正丞司馬恢拜崇陽園妾李琰爲修華，王宣爲修容，徐琰爲修儀，吳淑爲婕妤，趙雲延爲充華。九年，有司奏：「禮，爲皇后聘以�圭，無妾媵設玉之制。」詔曰：「拜授可依魏氏故事。」十年，上臨軒，使持節兼太常洛陽令司馬啓拜采女胡芳爲貴嬪；又使使持節兼御史中丞太子舍人司馬誕拜采女劉媛爲淑妃，臧曜爲淑媛，芳爲淑儀，趙粲爲修華，陳琇爲修容。咸寧三年，拜美人左嬪爲修儀，邢蘭爲婕妤，朱姜爲容華。
又曰：惠帝元康二年，詔曰：「才人謝玫進爲淑妃。」有司奏：「當與三夫人以下同拜，詔宜在後也。」永寧四年，詔曰：「峻陽園淑妃公孫明識貞粹，今進位爲貴人。」
《後魏書》曰：高祖改定內官，三嬪視三卿，六嬪視六卿。
《山海經》曰：鮒隅山，顓頊葬於其陽，九嬪葬其陰。
《左貴嬪集》有《離思賦》、《相風賦》、《孔雀賦》、《松柏賦》、《泣漚頌賦》、《納皇后頌》、《楊皇后登祚贊》、《芍藥花頌》、《鬱金頌》、《菊花頌》、《神武頌》、四言詩四首、《武元皇后誄》、《萬年公主誄》。
《周禮》曰：世婦，掌祭祀、賓客、喪紀之事，帥女宮而灌概，爲盛。及祭之日，蒞陳女宮之具，凡內羞之物。〈蒞，臨也。內羞，房中之羞。〉
《周禮·天官·冢宰》曰：世婦。〈不言數者，君子不苟於色，有婦德者乃充之，死則有闕。〉
《周禮·春官》曰：世婦：每宮卿二人，女史二人。〈世婦居宮，王者六宮。女史，有才智也。〉
《禮記·月令》：仲春之月，後親帥九嬪御，〈禦，謂從往祀也。《禮》，天子有世婦、女禦，獨出帥九嬪者，舉中言。〉祠於高之前。〈太祝酌飲高之庭。〉
又曰：季春之月，後齋戒，親東向躬桑。〈后妃親採桑，示師先天下也。東向者，時氣也。是時明其不常留養蠶者所卜夫人與世婦及諸臣之妻也。〉
《禮記·婚義》曰：古者天子二十七世婦，以聽天下之內治，以明章婦順，故天下內和而家理。
蔡邕《月令章句》曰：仲春之月，以太牢祀於高。高祀名，高猶尊也，吉事先見之象，蓋謂之人見所以祈子孫之祀也。玄鳥感陽而至，故重至日因以用之，簡以玄鳥至之日有事高而生契焉。故《詩》云：「天命玄鳥，降而生商。」「后妃率九嬪御」，後者，天子�妻也；妃命也，嬪婦也，禦妾也。《周禮》天子一後、三妃、九嬪、二十七世婦、八十一禦妻，以應外朝公卿大夫之數。世婦不見，卑者文略；禦妾皆行，世婦可知也。后妃將九嬪女禦皆會，以祈孕妊也。「乃醴天子所禦，帶以弓」，天子所禦，謂后妃以下至妾妊有萌牙者也。，弓衣也。祝以高之命，飲之醴酒，帶以弓，尚使得男也。「授以弓矢於高之前」，弓矢者，男子之事也；孕妊者於高登位之前也。
又曰：「季春之月，后妃齋戒，親東鄉躬桑。」齋戒者，事於先蠶也。東向，盛德也。躬桑者，手三糸，猶天子親耕三推也。古者天子諸侯必有公桑蠶室，近川而爲之，築宮仞有三尺，棘墻而外閉之。卜夫人世婦之吉者使入蠶室奉種，浴於川，公桑以食之。蠶事既升，〈升，成也。〉分繭稱絲，〈絲以斤兩，故曰稱，知其多少。〉以供郊廟之服。天子諸侯所服以祭者，必後夫人所親蠶也。禮，世婦卒蠶，獻繭於夫人。受之，親繰三盆，手朱祿之，玄黃之，以爲黼黻文章。君服之以祀先王先公，敬之至也，故曰無或敢怠。
又曰：孟夏之月，蠶事既畢，后妃獻繭於天子，進其成功也。乃修蠶稅，以桑爲均十而取一曰稅，乃收世婦以下所蠶之稅也。以桑爲平者，用桑多則繭多，少則繭少也。貴賤長少如一，貴謂世婦，賤謂妾禦，長謂力壯者也。言無尊卑老壯，各自以桑爲平，不得以高下爲差也。
《史記》曰：中宮天極星，後勾四星，末星正妃，餘三星後宮之屬也。
《漢書》曰：軒轅前大星，女主象；旁小星，禦者後宮屬也。
范曄《後漢書》曰：世婦主知喪祭、賓客。
《後魏書》曰：高祖改定內宮，世婦視中大夫。
又曰：宣武靈皇帝胡氏初召入掖庭，爲承華世婦，生肅宗明皇帝。
《後周書》：武帝建德中，詔曰：「正位於中，有聖通典。質文相革，損益不同。五帝則四星之象，三王立六宮之數。劉、曹已降，等級彌繁，選擇遍於生民，命秩方於庶職。椒房丹地，有僸如雲。本由嗜欲之情，非關風化之義。朕運當澆季，思復古始，無容廣集子女，屯聚宮掖。弘贊後庭，事從約簡。可置妃二人、世婦三人、禦妻三人，自茲以外，宜悉減省。
《周禮·天官·冢宰》曰：女禦。〈《婚義》所謂御妻，御猶進也，侍也。〉
范曄《後漢書》曰：八十一禦女，序於王之燕寢，頒官分務，各有典司。
《後漢書》曰：高祖定內官，御女視元士。
《淮南子》曰：孟春之月，東宮禦女青色，衣青彩，鼓琴。孟夏之月，南宮女禦赤色，衣赤彩，吹笙竽。孟秋之月，西宮禦女白色，衣白彩，撞白鐘。孟冬之月，北宮禦女黑色，衣黑彩，擊磬石。
《漢書》曰：漢興，因秦之稱號，適稱皇后，妾皆稱夫人，及有美人之號焉。至武帝各有爵位，美人視二千石。
又曰：萬石君奮，其父趙人也，姓石氏。趙亡，徙居溫，過河內，時奮年十五，爲小吏，侍高祖。高祖與語，愛其恭敬，問曰：「若何有？」對曰：「有姊，能鼓琴」。高祖曰：「若能從我乎？」曰：「願盡力。」於是高祖詔其姊爲美人。徙其家長安中戚裏，以姊爲美人故也。
又曰：孝惠張皇后，宣平侯敖女也。呂太后欲爲重親，以公主女配帝。欲其生子，萬方終無子。乃使佯爲有娠，取後宮美人子名之，殺其母，立所名子爲太子。
又曰：孝成趙皇后弟，絕幸爲昭儀，謂成帝「紿我言從中宮來，即從中宮，許美人兒從何生？許氏竟當復立耶？今許美人有子，竟負若約，謂何？」帝曰：「約趙氏，故不立許氏。使天下無出趙氏上者，無憂也。」
范曄《後漢書》曰：夏殷以上，后妃之制，其文略矣。周禮，王者備內職焉。光武中興，置美人，無爵秩，歲時賞賜充給而已。
又曰：虞美人者，以良家子十三選入掖庭，生舞陽長公主。自漢興，母氏莫不尊寵。順帝既未加美人爵號，而沖帝早夭，梁冀秉政，忌惡他族，虞氏抑而不登，但稱大家而已。
又曰：王美人，趙國人也。豐姿色，聰敏有才能，明書會計，以良家子應法相選入掖庭。爲何後所鴆。靈帝思美人，作《追德賦》、《令儀頌》。
《魏志》曰：漢制，內官十有四等。魏因漢法，皆如舊制，自夫人以下，世有增損。太祖建國，始命王后，其下五等，有美人。暨太和中，自夫人以下爵凡十二等，美人視二千石。
《江表傳》曰：孫皓以張布女爲美人，有寵。後美人忤皓，皓怒，棒殺之。
沈約《晉書》曰：夏殷以上，內職無聞。姬氏之隆，婦官爲盛，前漢列終十四，世祖受命，又有美人以比職焉。
《後魏書》曰：高祖改定內官，美人視三品。
沈約《宋書》曰：宋武帝采漢魏前事之制，置三夫人，其餘有美人，視爵千石。太祖以美人爲散使。
蕭子顯《齊書》曰：六宮位號，漢魏以來，因寵增置，世不同矣。建元元年，有司奏置美人爲散職。
范曄《後漢書》曰：和帝數失皇子，鄧後憂繼嗣不廣，數選進才人，以博帝意。
《魏志》曰：明帝游後園，召才人以上曲宴極樂。明日，帝見毛後，後曰：「昨游宴北園，樂乎？」帝以左右泄之，所殺十餘人。
《魏略》曰：明帝青龍三年，於別殿之北立八坊，諸才人以上轉南附焉。其秩石擬百官之數。
王隱《晉書》曰：太康七年，出後宮才人、妓女已下百七十人歸家。
又曰：初，惠帝幼，世祖遣美人謝玖給惠帝，因是有娠。臨娶賈妃，迎玖西宮，遂生湣懷。
臧榮緒《晉書》曰：懷帝王太后，諱媛姬。初入，武帝拜中才人，早卒。懷帝即們，追尊曰皇太后也。
《晉書興書》曰：謝夫人，名玖。家本貧賤，父以屠羊爲業。玖清惠貞正，有淑姿，選入後宮，爲才人。
《後魏書》曰：高祖置女職，中才人視五品。
沈約《宋書》曰：晉武帝采漢魏之制，置才人、中才人，爵視千石以下。高祖受命，省二才人。世祖又置中才人以爲散位。
崔鴻《三十國春秋·後趙錄》曰石虎杜皇后，名珠，不知何許人。平幽州，在王浚妓中，虎見而悅之，因請于勒。勒引見，號曰才人，以賜虎。性恭惠柔婉，寵幸亞於鄭後也。
《漢書》曰：元帝加昭儀之號，凡十四等，保林視百石。
《晉武帝起居注》詔曰：今出清商掖庭及諸署才人、妓女、保林已下二百七十餘人還家。
《後魏書》曰：高祖置女侍中，視三品。
又曰：陸昕之容貌柔謹，尚獻文女常山公主。高祖以其主婿，特垂昵眷。昕之亡，公主奉姑有孝稱。神龜初，與穆氏琅琊公主幷爲女侍中。
又曰：於忠後妻，中山王尼須女。微解書，靈太后此爲女侍中。
又曰：靈太后妹爲元叉妻，封平郡君，拜女侍中。
《鄴中記》：石虎置女侍中，皆貂蟬，直侍皇后。
《魏略》曰：明帝游宴在內，選女子知書可付信者爲女尚書，省奏事，當畫可。
《魏書》曰：高祖置女尚書，視三品。
《晉東宮舊事》曰：迎太子妃之日，諸長禦皆在幄賬，左右侍宮人重行，東面以准女尚書，西面以准女侍中。
陸《鄴中記》曰：石虎征詩所得美女萬餘，以爲宮人，簡其有才藝者爲女尚書。
《毛詩》曰：《靜女》，刺時也。衛君無道，夫人無德也。「靜女其孌，貽我彤管。〈既有靜德，又有美色，又遺我以古人之法，可以配人君者。後、夫人必有女史分其日月而以環進退之，生子月娠則金環退之。當禦者以銀環進之，著於左手，既禦著於右手。事無大小，記以成法。箋云：彤管，色赤貌。〉彤管有煒，悅懌女美。」〈煒，赤貌。彤管以赤心正人者。箋云：赤管然煒，女史以悅懌妃妾之德美之也。〉
《毛詩義疏》曰：女史彤管，法如國史，主記後夫人之過。人君有柱下史，後有女史，外內各有官也。
《周禮》曰：女史八人，〈女史，女奴曉書也。〉掌王后之禮，掌內治之藏，以詔後內治內政。〈內治之法，本在內掌書而藏之〉。送內宮。〈考六宮之計。〉書內治之藏以令。〈後之命也。〉凡後之事，以禮從。〈亦如太史之於王。〉
《漢書》曰：班婕妤《自傷賦》曰：「陳女圖以鏡鑒，顧女史而問詩。」
范曄《後漢書》曰：頒官分務，各有典司。女史彤管，記功書過。
《晉記》曰：元康中，司空張華懼後族之盛，乃作《女史箴》。
沈約《宋書》曰：女史執策記言，是司過身戒夕蠱，國畏晨。
《後魏書》曰：高祖置內職，女史、賢人視三品。
沈約《宋書》曰：太宗留心後記，擬百官，備置內職。紫極房、光興房備置女史一人。
崔鴻《三十國春秋·後趙錄》曰：石虎置女太史於靈台，仰觀災祥，以考外太史，驗察虛實。
