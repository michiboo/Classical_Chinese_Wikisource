
焦贛《易林·漸之乾》曰：旦種菽豆，暮成藿葉。心之所願，志快意愜。
《毛詩·豳風》曰：七月烹葵及菽。
又《魚藻·采菽》曰：采菽采菽，筐之之。
又《生民》曰：藝之荏菽，荏菽旆旆。
《左傳·成公》曰：晉周子有兄無惠，不能辯菽麥。
《春秋佐助期》曰：豆神名靈殖，姓樂。
《春秋說題辭》曰：菽者，屬也。春生秋熟，理通體屬也。菽赤黑，陰生陽，大體應節。小變赤，象陽色也。〈宋均注曰：陰陽而春夏也。大體，謂多黑也。小變，謂時之熟也。〉
《孝經援神契》曰：赤土宜菽。
《爾雅》曰：戎菽謂之荏菽。〈郭璞注曰：孫叔然以為大豆。按，《春秋》齊侯獻戎捷，《穀傳》曰：戎，菽也。《管子》亦云：北伐山戎，出冬蔥及戎菽，布之天下。今之胡豆是也。〉
《龍魚河圖》曰：歲暮夕四更，取二十豆子、二十七麻子、家人頭發少，合麻豆，著井中，咒敕井吏，其家竟年不遭傷寒，辟五溫鬼。
《史記》曰：張儀說韓王曰：「韓地險惡山居，五穀所生非菽而麥，民之食大抵飯菽藿羹，一歲不收，民不饜糟糠。」
又曰：棄為兒時，好種樹麻菽，麻菽美。
《東觀漢記》曰：閔仲叔，太原人也。與周黨相友。黨每過仲叔，共含菽飲水，無菜茹。
又曰：赤眉平後，百姓飢餓，人相食。黃金一斤易豆五升。
又曰：光武二年，寇恂為潁川郡，大生旅豆，收得一萬餘斛，以應給諸營。
又曰：鄧禹攻赤眉，陽敗，棄輜重走。車皆載土，以豆覆其上。兵士飢，爭取之。
又曰：劉平嘗為餓賊所得，平叩頭曰：「老母飢，少氣，待平為命。願得還飯母，馳來就死。」賊即遣去。母已食，平曰：「向與賊期，義不可欺。」乃復往，賊驚怪其信義，曰：「不忍食汝。」平既免脫，乃摭莢，得三升豆，以謝賊恩。
又曰：倪萌，字子明，齊國臨淄人。兄為赤眉賊所得，賊欲殺啖之，萌詣賊叩頭，言兄年老，羸瘠不肥健，願代兄。賊義而不啖，命歸求豆來贖兄。萌歸，不能得豆，復自縛詣賊。賊遂放之。
《後漢書》曰：世祖自薊東南至饒陽蕪蔞亭，馮異獻豆粥一。
又曰：馮異破延岑，時百姓飢餓，人相食，黃金一斤易豆五斗。道路斷隔，委輸不至，軍士悉以果實為糧。
又曰：獻帝在長安，穀貴，豆一斛二十餘萬。
又曰：汝南有舊鴻郄陂。成帝時，丞相翟方進毀之。時人歌曰：「敗我陂者翟子威，飴我大豆，烹我芋魁。」〈方進，字子威。芋魁，芋根也。〉
《漢名臣奏》曰：丞相薛宣曰：「陛下八月酎祠，嘉美上升，皇天報應。茂陵寢廟上食日，玄鳥來至集，吐所含大豆，紫黑色，食物之象也。」
《蜀志》曰：彭與諸葛亮書：「先民有言：左手據天下之圖，右手刎咽喉，愚夫不為，況仆頗別菽麥。」
《魏志》曰：華佗還家，太祖累書呼佗，佗恃能厭事，猶不上道，托妻疾。太祖大怒，使往視，若妻信疾，賜小豆四十斛。
《吳志》曰：孫權北徵，使陸遜與諸葛瑾攻襄陽。陸遜遣親人韓扁齎表報，遇敵於江中，邏得扁。瑾聞之，甚懼，書與遜云：「大駕以旋，賊得韓扁，具知吾闊狹，且當急去。」遜未答，方催人種豆，與諸將弈棋射戲如常。
又曰：趙達善算，使人取小豆數升，播之席上，立處其數，驗覆，果信。計飛蝗，射隱伏，無不中。
王隱《晉書》曰：時王浚制邊陲，潛使人問霍原，原不答，浚既銜之。又有遼東內徙三百餘人，依山為賊，意欲劫原為主，亦未能行。時有謠曰：「天子在何許？近在豆田中。」浚以為豆者，霍也。浚遂害原，懸其首，諸生悲哭其中。
《宋書》曰：廢帝子業。景和初，人種紫花草及豆，皆化為白花。俄而帝見廢之應。
《南史》曰：「傅琰為山陰令，有二野父爭雞。琰各問雞所食，一人云粟，一人云豆。乃破得粟，罪言豆者，縣內稱神明。
《北齊書》曰：厙狄伏連之家口百數。盛夏之日，料以倉米二升，不給鹽菜，常有飢色。冬至之日，親表稱賀，其妻為設豆餅。伏連問：「此豆何因而得？」妻對：「向於食馬豆中分減充用。」伏連大怒，典馬、掌食之人並加杖罰。
《唐書》曰：裴諝為河東道租庸等使，時大旱，諝請入計。代宗召見，問榷酤之利一歲幾何，諝久之不對。帝復問之，對曰：「臣有所思。」帝曰：「何思？」對曰：「臣目河東來，其間三百里，見農夫愁嘆，欲菽未種，誠為陛下憂之。而乃責臣以利，故臣未敢即對。」
又曰：貞元中，李元諒為隴右節度使，開部下荒田數十里，勸軍士樹藝，歲收菽粟數十萬斛。
《山海經》曰：廣都之野，爰有膏菽。〈菽，豆也。〉
《管子》曰：桓公伐山戎，得戎菽以布天下。
《鶡冠子》曰：兩葉蔽目，不見太山；兩豆塞耳，不聞雷霆。
《孟子》曰：易其田疇，薄其賦稅，民可使富也。民非水火不生，聖人治天下，使菽粟如水火。
《淮南子》曰：河水中調而宜菽。
又曰：孟夏、仲夏，天子衣紫衣，乘赤騮，〈騮，赤馬，黑髦也。〉食菽與雞。
《說菀》曰：齊景公嘗賞賜及後宮，文繡被台榭，菽粟食鳧鴈。出而見殣，謂晏子曰：「此何為死？」晏子曰：「此餒而死。」公曰：「嘻！寡人之無德也，何甚矣！」對曰：「君之德著而彰，何為無德也？」景公曰：「何為也？」對曰：「君之德及後宮與台榭。君之玩物，衣以文繡；君之鳧雁，食以菽粟。君之營內自樂，延及後宮之族，何謂其無德也！頃臣願有請於君之意：自樂之心推而與百姓同之，則何殣之有？君不推此，而苟營內好私，使財貨偏有所聚，菽粟幣帛腐於府，惠不遍加於百姓，公心不周乎萬國，則桀、紂之所以亡也。夫士民之所以叛，由偏之也！君如察臣嬰之言，推君之盛德，公布之於天下，則湯、武可為也！一殣何足卹哉？」
《呂氏春秋》曰：得時之菽，長莖而短足，其莢二七以為族，多枝數節，競葉嗇實，〈二七十四實也。〉大菽則圓，小菽則摶以芳，稱之重，食之息以香，如此者不蟲。先時者必長以蔓，浮業疏節，小英不實。後時者，短莖疏節，本虛不實。
《世說》曰：魏文帝使東阿王七步作詩，不成，當行大法。王應聲曰：「箕在釜下燃，豆在釜中泣。本自同根生，相煎何乃急？」
又曰：石崇為客作豆粥，咄嗟便辦；恆冬天得韭，以萍菹。
《汜勝之書》曰：大豆保歲易為宜，古所以備凶年也。種大豆，率人五畝。大豆忌申、卯。三月榆莢時雨，高田可種大豆。夏至後二十日，尚可種小豆，不保歲，難得宜。椹黑時種，畝五升。豆生布葉，鋤之；生五六葉，又鋤之。治養美田，畝可得十石，一斗大豆有萬千粒。
又曰：夏至二十日可種豆，帶申而生，不用深耕。豆花憎見日，見日則黃爛而根焦矣。知歲所宜：以囊盛種，平量埋陰地，冬至後五十日以發取量之，最多者種焉。
《說文》曰：小豆，菽也。箕，豆莖也。藿，菽之少也。
《物理論》曰：菽者，眾豆之總名。
嵇康《養生論》曰：豆令人重，榆令人瞑。
《雜五行書》曰：常以正月旦，亦用月半，以麻子七枚、赤豆二七枚著井中，辟溫病甚神效。〈與《龍魚河圖》語小異，故重出。〉
又曰：正月七日，男吞赤豆七枚，女吞十四枚，竟年無病。
《益部耆舊傳》曰：朱倉，字卿雲。之蜀，從處士張寧受《春秋》。糴小豆十斛，屑之為糧，閉戶精誦。寧矜之，斂得米二十石，倉不受一粒。
《陳留耆舊傳》曰：小黃恆牧為都尉功曹，與郎君共歸鄉里，為赤眉所得，欲殺啖之，牧求先死。賊義釋之，送營豆一斛。
又曰：八月雨為豆花雨。
《廣雅》曰：大豆，菽也。小豆，荅〈都合切〉也。{豆畀}〈兵迷切。〉豆、豌豆，留豆也。胡豆，{豆夆}〈爻龍切〉{豆雙}〈音雙〉也。豆角謂之莢，其葉謂之藿也。巴菽，巴豆也。
《廣志》曰：種小豆，一歲三熟，味甘；白豆，粗大可食；剌豆，亦可食；{禾豆}豆，苗似小豆，紫華，可為面，生朱提、建寧；胡豆，有青有黃者。
《鄴中記》曰：石虎諱胡，胡物皆改名，胡豆曰國豆。
《古今注》曰：宣帝元康四年，南陽雨豆。光武建武三年春，縑一匹易一斗豆；夏，野生旅豆，民收取之。明帝永平十八年，下邳雨大豆，似槐實。
王子年《拾遺記》曰：東極之東有頃離豆，見日即傾葉，食者曆歲不飢。豆莖皆大若指而緣，一莖爛漫數畝。
《博物志》曰：左元放度荒年法：擇大豆，粗細調均，種之。必生者熟�，令有光，使暖氣徹豆心。先一日不食，以冷水頓服三升；服訖，其魚肉、菜果、酒醬、咸酢、甘苦之物，一不得復經口。渴則飲水，慎不可暖飲。初小困，極數十日後，體力更壯健，不復思食。大較法服三升為劑，亦當隨人，先食多少增損之。歲豐欲還食者，煮葵子及脂蘇、肥肉羹，漸漸飲之。須豆下乃可食，豆未下盡而食實物，腸塞則殺人。〈此未試，於理或可爾。〉
又曰：人食豆三斗則身重，行止動難。恆食小豆，令人肌燥粗理。
《本草經》曰：大豆黃卷，味甘平，生平澤，治溼痺、筋攣、膝痛。生大豆，張騫使外國，得胡麻豆，或曰戎菽。塗廱腫，煮計飲之，殺鬼毒，止痛。赤小豆，下水，排腫血，生太山。
《吳氏本草》曰：大豆黃卷，神農、黃帝、雷公，無毒。釆無時。去面{黑干}，得前胡、烏喙、杏子、牡厲、天雄、鼠屎，共蜜和，佳；不慾海藻、龍膽。此法，大豆初出土黃牙是也。生大豆，神農、歧伯生熟寒，九月釆，殺烏頭毒，並不用玄參。赤小豆，神農、黃帝咸，雷公甘，九月釆。小豆花，一名應累，一名付月，神農甘，無毒，七月釆，陰四十日，治頭痛，止渴。
《魏王花木志》曰：《交州記》「木豆出徐、潼間。子美，似烏頭。大葉似柳。一年種，數年釆。」
《唐明皇雜錄》曰：盧懷慎清貞，素不營產業。常器重宋理璟及盧從願，見之甚喜，留連永日。命設食，有蒸豆兩甌，菜數俎而已，此外蕭然無辦。
孔融《教高密令》曰：志士鄧子然告困焉，得愛釜庾之問，以惕烈士之心。今與豆三斛，後之復言。
曹子建《鷂雀賦》曰：言雀者但食牛矢中豆、馬矢中粟。
《葛龔薦戴昱》曰：兄弟同居二十餘年，及為宗老所分，昱持妻子，逃舊業，入虞澤，裙獲野豆，以自賑給。
《毛詩·黍離·丘中有麻》曰：丘中有麻，彼留子嗟。
《禮記·月令》曰：仲秋之月，天子乃以犬甞麻，先薦寢廟。〈鄭玄注曰：麻，新黂。〉
《爾雅》曰：黂，枲實。〈孫炎注曰：黂，麻子，音汾。〉
《呂氏春秋》曰：得時之麻，必芒以長，疏節而色陽，小本而逕堅。厚枲以均，後熟多榮，日夜分復生，如此者不蝗〈蝗蟲不食麻節也。〉
《東觀漢記》曰：周黨遺閔仲叔生麻，叔嘆曰：「我欲省煩耳！」受而不食。
《齊書》曰：宣帝陳皇后生高帝，高帝年二歲，乳人乏乳。後夢人以兩甌麻粥與之，覺而驚，乳因此豐足。
《淮南子》曰：三秋之月，天子衣白衣，乘白輅，食麻與犬。
又曰：汾水濛濁而宜麻。
王子年《拾遺記》曰：有飛明麻，葉黑，實如玉，風吹之如塵，亦名明塵麻。
又曰：東極之東，有紫麻，粒如粟，色紫，迮為油，則汗如清水。食之，目視鬼魅。又有倒葉麻，葉如倒巨，色紅紫，亦名紅冰麻。言冰乃有實，食之，顏色白潔。
《鹽鐵論》曰：大夫李斯與鮑丘子俱事孫卿。鮑丘飯麻蓬黎，修道白屋之下；李斯為秦丞相，終致五刑。
《本草經》曰：麻子味甘，無毒，主補中益氣，令人肥健。
《養生要集》曰：麻子，味甘無毒，主補中益氣，服之令人肥健。麻子一名蕡，一名麻{孛攵}。
