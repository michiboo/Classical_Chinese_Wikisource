
《唐書》曰：僖宗恭定皇帝，諱儇，懿宗第五子，母曰惠安皇后王氏。咸通三年五月，生於東內。初封晉王，名儼。十四年七月，懿宗疾大漸。其月十八日。制曰：「朕守大器之重，居兆人之上，日慎一日，如履如臨。旰昃勞懷，寢興思理，涉道猶淺，導化未孚。而攝養乖方，寒暑成厲，實有慮於闕政，且無暇於怡神。恙未少瘳，日加寢劇，萬務繁總，須有主張。爰考舊章，謀於卿士，思闡鴻業，式建皇儲。第五男晉王儼改名儇，孝敬溫恭，寬和博厚，日新令德，天假英姿，言皆中規，動必由禮。俾崇邦本，允葉人心，宜立爲皇太子，權勾當軍國政事。諮爾中外卿士，洎於腹心之臣，敬保天子，輔成予志，各竭乃心，以安黎獻。」是日，懿宗崩。即皇帝位於柩前，年十二。左軍中尉劉行深、右軍中尉韓文約居中執軍政，幷封國公。八月，皇帝釋服，冊聖母王氏爲皇太后。河南大水。九月，守司空、門下侍郎、平章事韋保衡貶賀州刺史。乾符元年十一月庚寅，上有事於郊廟，禮畢，禦丹鳳門，大赦，改元。二年春正月己丑，宰相崔彥昭率文武百官上尊號，上御正殿受冊。四月，海賊王郢攻剽浙西郡邑。五月，濮州賊首王仙芝聚徒於長垣縣，其衆三千，進陷濮州，俘丁壯萬人。鄆州節度使牛童出兵擊之，爲賊所敗。三年七月，王仙芝寇掠河南十五州，其衆數萬。是月，賊逼穎、許，攻攜曲，下之。四年三月，冤朐賊黃巢聚數萬人攻鄆州，陷之。七月，黃巢自沂、海，其徒數萬，趨穎、蔡，入查牙山，遂與王仙芝合。八月，賊陷隨州。五年二月，王仙芝餘黨攻江西，招討使宋威出軍屢敗之，仍宣詔書招渝仙芝。仙芝致書於威，求節鉞，威僞許之。仙芝令其大將尚君長、蔡溫玉奉表入朝，威乃斬君長、溫玉以徇。仙芝怒，急攻洪州，陷其郛。宋威赴援，與賊戰，大敗之，殺仙芝，傳首京師。廣明元年春正月乙卯朔，上御宣政殿，改元。二月，黃巢自衡、永州下嶺，陷湖南、江西屬郡。三月，黃巢、尚讓東下攻鄂州，陷江南饒、信等十五州。七月，渡江寇淮南。十月，乃悉衆渡淮。巢自號率土大將軍，其衆富足，自淮已北整衆而行，不剽財貨，惟驅丁壯爲兵。十一月，陷東都，留守劉允章率分司官屬迎謁之，賊供頓而去，坊市晏然。壬申，陷虢州。丙子，犯潼關，守關諸將望風自潰。十二月辛巳，賊據潼關。時左軍中尉田令孜專政，宰相盧雋曲事之，相與誤謀，以致傾敗。令孜恐衆罪加已，請貶雋官，命學士王徽、裴徹爲相。甲申，宣制以戶部侍郎、翰林院學士王徽、裴徹同平章事。貶右僕射、門下侍郎、平章事盧雋爲太子賓客。雋聞賊至仰藥而死。是日，上與諸王后妃數百騎，自子城由含元殿出金光門幸山南，文武百寮幷不之知，無從行者，京城晏然。是日晡晚，賊入京城，時右驍衛大將軍張直方率武官十餘迎黃巢於坡頭。壬辰，黃巢據大內，僭號大齊，稱年號金統，悉陳文物，據丹鳳門僞赦。中和元年春正月，車駕在興元。六月，車駕幸成都府，西川節度使陳敬自來迎奉。七月乙卯，車駕至西蜀。丁巳，禦成都府，改廣明二年爲中和元年，大赦天下。二年春正月，天下勤王之師，雲會京畿，京師食盡。賊食樹皮，以金玉買人於行營之師，人獲數百萬。山谷避亂百姓，多爲諸軍之所執賣。八月庚子，賊同州防禦使朱溫殺其監軍嚴實，與大將胡真、謝瞳等來降，王鐸承制拜溫華州刺史。三年四月庚子，沙陁忠武、義成、義武等軍趨長安，賊悉衆拒之於渭橋，大敗而還；李克用乘勝追之。己卯，黃巢收其殘衆，由藍田關而遁。庚辰，收京城。天下行營兵馬都監楊復光上章告捷行在。四年七月癸酉，賊將林言斬黃巢、黃揆、黃秉三人首級降時溥。初，徐將李師悅與賊戰於瑕丘，賊殊死戰，其衆殆盡。林言與巢走至太山狼虎谷之襄王村，懼追至幷命，乃斬賊降師悅。壬午，捷書至行在。十二月丁亥朔，大明宮留守王徽與留司百官上表，請車駕還宮。詔以來年正月還京。光啓元年春正月，車駕在成都府。己卯還京。三月丁卯，車駕至京師。禦宣政殿，大赦，改元。時李昌符據鳳翔，王重榮據蒲、陝，諸葛爽據河陽、洛陽，孟方正據邢、，李克用據太原、上黨，朱全忠據汴、滑，秦宗權據許、蔡，時溥據徐泗，朱據鄆、齊、曹、濮，王敬武據淄、青，高駢據淮南八州，秦彥據宣、歙，劉漢宏據浙東，皆自擅兵賦，迭相吞噬，朝廷不能制。江淮轉運路絕，兩河、江淮賦不上供，但歲時獻奉而已。國命所能制者，河西、山南、劍南、嶺南西道數十州。大約郡將自擅，常賦殆絕，藩侯廢置，不自朝廷，王業於是蕩然。五月，宰臣蕭遘率文百寮上徽號曰至德光烈孝皇帝，禦宣政殿受冊，大赦。十二月乙亥，沙陀逼京師，田令孜奉僖宗出幸鳳翔。初，黃巢據京師，九衢三內，宮室宛然。及諸道兵破賊，爭貨相攻，縱火焚剽，宮殿居市里，十焚六七。賊平之後，令京兆尹王徽經年補葺，僅獲安堵。至是，亂兵復焚，宮闕蕭條，鞠爲茂草矣。二年春正月，車駕在鳳翔。李克用旋師河中，與朱玫、王重榮同上表，請駕駐蹕鳳翔，仍數田令孜之罪。乃以飛龍使楊復恭知內樞密事。戊子，田令孜迫乘輿請幸興元。庚申，車駕幸寶鶏，授刑部尚書孔緯兼御史大夫，令率從官赴行在。時車駕夜出，宰相蕭遘、裴徹、鄭昌國及文武官寮不之知，扈從不及，故令孔緯從之。蕭遘惡令孜弄權，再亂京國，因邠州奏事判官李松年至鳳翔，乃令亟召朱玫迎奉。癸巳，朱玫別領步騎五千至鳳翔。令孜聞邠州軍至，奉帝入大散關，令禁軍守靈壁。玫至，禁軍潰散，遂長驅追駕至遵途驛。嗣襄王カ疾，爲玟所得。時興元節度使石君涉聞車駕入關，乃毀撤棧道，柵絕險要，車駕由他道僅達，爲邠州軍踵後，崎嶇危殆者數四，四月壬子，朱玫、李昌言迫宰相蕭遘等於鳳翔驛舍，請嗣襄王カ權監軍國事。玫自爲大丞相，兼左右神策十軍軍容使，遂驅率文武百寮奉襄王還京師。五月庚辰，襄王僭即皇帝位，年號建貞。十二月，朱玫將王行瑜受密詔，自鳳州率衆還長安。辛酉，行瑜斬朱玫及其黨與數百人，縱兵大掠。是冬苦寒，九衢積雪，兵入之夜，寒冽尤劇，民吏剽剝之後，僵凍而死者蔽地。百官奉襄王奔河中，王重榮紿稱迎奉，執李カ斬之。文德元年春正月，車駕在鳳翔，蔡賊孫儒斬秦彥、畢師鐸於高郵。二月壬午，車駕至京師。戊子，禦承天門，大赦，改元。宰臣韋昭度率文武百寮上徽號曰聖文睿德光武弘孝皇帝。三月戊戌朔，禦正殿受冊。庚子，上暴疾不康。壬寅，大漸。癸卯，立親弟壽王傑爲皇太弟，勾當軍國事。是夕，崩於武德殿，壽二十七，謚曰惠聖恭定孝皇帝，廟號僖宗，葬靖陵。
《唐書》曰：黃巢，曹州冤句人，本以販鹽爲事。乾符中，仍歲凶荒，人饑爲盜，河南尤甚。初，裏人王仙芝、尚君長聚盜，起於濮陽，攻剽城邑，陷曹、濮及鄆州。詔左金吾衛上將軍齊克讓爲兗州節度使，以本軍討仙芝。仙芝懼，引衆曆陳、許、襄、鄧，無少長皆虜之，衆號三十萬。三年七月，陷江陵。十月，又遣將徐唐莒陷洪州。時仙芝表請符，不允。以神策統軍節度使宋威爲荊南節度招討使，中使楊復光爲監軍。復光遣判官吳彥宏諭以朝旨釋罪，別加官爵，仙芝乃令尚君長詣闕請罪，且求恩命。時宋威害復光之成功，擒送闕斬之。賊怒，悉銳擊官軍，威軍大敗，復光收其餘衆以統之。朝廷以王鐸代爲招討。五年八月，收復荊州，斬仙芝首獻於闕下。先是，君長弟讓以兄奉使見誅，率部衆入查岈山。黃巢、黃揆昆仲八人，率盜數千依讓。月餘，衆至數萬。陷汝州，大掠關東，官軍加討，屢爲所敗，其衆十餘萬。尚讓乃與群盜推巢爲主，曰沖天大將軍。署官屬，藩鎮不能制。時天下承平日久，人不知兵。僖宗以幼主臨朝，號令出於臣下，巢馳檄四方，章奏論列，皆指目朝政之弊。巢徒黨既盛，與仙芝爲影援。及仙芝敗，東攻亳州不下，乃襲破沂州虜之，仙芝餘黨悉附焉。時王鐸緩於攻取。高駢鎮淮南，表請招討賊，許之，巢及渡淮，僞降於駢。駢遣將張率兵受降於天長鎮，巢擒殺之，因虜其衆。尋南陷湖、湘，遂據交、廣。托越州觀察使崔球奏乞天平軍節度，朝議不允。又自表乞安南都護廣州節度，亦不允。是歲，自春及夏，其衆大疫，死者十三四，衆勸請北歸，以圖大利。廣明元年，北逾五嶺，犯湖、湘、江、浙，進逼廣陵，高駢閉門自固，所過鎮戍，望風降賊。九月，渡淮。十一月，陷洛陽，繼攻陝、虢，逼潼關，陷華州，留將喬鈐守之。朝廷以田令孜率神策、博野等軍十萬守潼關。關之左有谷，可通行人，平時禁人出入，謂之禁穀。及賊至，官軍但守潼關，不防禁谷，尚讓、林言率前鋒田禁谷而入，夾攻潼關，官軍大潰。博野都徑還京師，燔掠西市。十二月三日，僖宗夜自開遠門出，趨駱穀。四日，賊至昭應。五日，陷京師。時巢衆累年爲盜，行伍不勝其富，遇窮民於路，爭行施遺。既入青門，坊市聚觀，尚讓慰曉市人曰：「黃王爲生靈，不似李家不惜汝輩，但各安家業。」賊衆競投物遺人。十三日，巢僭位，國號大齊。仍禦樓宣赦，且陳符命曰：「唐帝知朕起義，改元廣明，以文字言之，唐已無天分矣。唐去醜口而安黃，天令意黃在唐下，乃黃家日月也。土生金，予以金生，宜改元爲金統。」中和元年二月，尚讓寇鳳翔，鄭畋出師禦之，大敗賊於龍尾坡，畋乃馳檄告諭天下藩鎮。四月，涇原行軍唐弘夫之師屯渭北，河中王重榮之師屯沙苑，易定王處存之師屯渭橋，畦延托跋思恭之師屯武功，鳳翔鄭畋之師屯。六月，邠寧朱玫之師屯興平，忠武之師三千屯武功。是歲，諸侯勤王之師，四面俱會。十二月，宰臣王鐸率荊、襄之師自行在至。鄭畋帳下小校竇玫者，驍敢無敵，每夜率敢死之士百人，直入京師，放火燔諸門，斬級而還，賊人悚駭。二年，王處存合忠武之師，敗賊將尚讓，乘勝收復京師。賊遁去，處存不爲備，是夜復爲賊寇襲，官軍不利。九月，賊將同州刺史朱溫降王重榮。十一月，李克用率代北之師，自夏陽渡河，屯沙苑。三年春正月，敗黃揆於沙苑，進營乾坑。二月，尚讓率衆十萬援華州。克用合河中、易定、忠武之師，戰於梁田坡，大敗賊軍，俘斬數萬，乘勝攻華州，塹柵以環之。黃揆棄華州，官軍收城。四月八日，克用合忠武騎將寵從遇賊於渭南，決戰三捷，大敗賊軍。十月夜，巢黨散走，詰旦，克用收京師。巢賊出藍田、七盤路，東走關東。五月，巢賊先鋒將孟楷攻蔡州，節度使秦宗權稱臣於賊，遂攻陳、許，營於氵殷水。陳州刺史趙逆戰，敗賊前鋒，生擒孟楷，斬之。巢乃悉衆攻陳州營。於是，自唐、鄧、許、汝、孟、洛、鄭、汴、曹、濮、徐、兗數十州，畢罹其毒。賊圍陳郡三百日，關東仍歲無耕稼，人餓倚墻壁間，賊俘人而食。趙求援於太原。四年二月，李克用率山西諸軍，由蒲、陝濟河，會關東諸侯，赴援陳州。三月，諸侯之師復集。四月，官軍敗賊於太康，俘斬萬計，收其四壁。又敗賊將黃鄴於華西，收其壁。巢敗大恐，收軍營於故陽裏，官軍進攻之。五月，大雨震電，平地水深三尺，壞賊壘，賊自離散。復聚於尉氏，逼中牟。翌日，營汴水北。是夜，復大雨震雷，溝塍漲溢。賊分寇汴州，李克用自鄭州引軍襲擊，大敗之。殘衆保胙縣、冤句，官軍追討，賊無所保。其將李讜、張歸霸等各率部下降於大梁，尚讓率部下萬人歸時溥。賊自相猜間，相殺於營中，所殘者千人。中夜遁去，克用追擊至濟陰而旋。賊散於兗、鄆界。黃巢入泰山，徐帥時溥遣將張友與尚讓之衆掩捕之。至狼虎穀，巢將林言斬巢及二弟鄴、揆等七人首，幷其妻子函送徐州。
《唐書》曰：昭宗景文皇帝，諱曄，懿宗第七子，母曰惠安太后王氏。以咸通八年三月生於東內。十三年，封壽王，名桀。乾符四年，授開府儀同三司、幽州大都督、幽州盧龍等軍節度使。帝於僖宗，母弟也，尤相親睦。自艱難播越，嘗隨侍左右。文德元年二月，僖宗暴不豫。初復宮闈，人心傾矚，遽聞被疾，軍民駭愕。及大漸之夕，未知所立。軍容楊復恭請以壽王監國。遺詔立爲皇太弟，柩前即帝位。時年二十二。以司空韋昭度攝冢宰。己丑，見群臣，始聽政。帝攻書好文，尤重儒術，神氣雄俊，有會昌之遺風。以先朝威武不振，國命寢微，而尊禮大臣，詳延道術，意在恢張舊業，號令天下。即位之始，中外稱之。四月庚午，追謚聖母惠安太后曰恭獻。龍紀元年春正月，上御武德殿受朝賀，大赦，改元。文武臣寮進秩頒爵有差。五月，漢州刺史王建陷城都府，遷陳敬於雅州，建自稱西川兵馬留後。用田令孜爲監軍。十一月己丑朔，將有事於圓丘。改名曰曄。辛亥，上宿齋於武德殿。甲寅，圓丘禮畢，禦承天門，大赦。大順元年春正月，禦武德殿受朝賀。宰臣百寮上徽號曰聖文睿德文武弘孝皇帝，禮畢，大赦，改元。乾寧元年春正月，上御武德殿受朝賀，大赦，改元。二年五月甲子，李茂貞、王行瑜、韓建等各率精甲數千人入覲，京師大駭，人皆亡竄，吏不能止。帝御安福門以俟之。三帥既至，拜舞樓下，帝臨軒喻之曰：「卿等藩侯，宜存臣節，稱兵入朝，不由奏請，意在何也？」茂貞、行瑜汗流洽背，不能對。惟韓建陳敘入覲之由。上幷召升樓，賜卮酒，宴於同文殿。茂貞、行瑜極言南北司相傾，深蠹時政，請誅其太甚者。乃貶宰相韋昭度、李榽，尋殺之。殺內官數人而去。王行瑜留弟行約，茂貞留假子閻圭，各以兵二千人宿衛。時三帥同謀廢帝立吉王，聞太原起軍乃止，留兵宿衛而還。七月，李克用舉軍渡河，以討王行瑜、李茂貞、韓建等。庚申，同州節度使王行實棄郡入京師，謂兩軍中尉駱金瓘、劉景宣曰：「沙陀十萬至矣！請奉車駕幸邠州，且有城守。」時景宣附鳳翔，癸亥夜，閻圭與劉景宣子繼晟、同州王行實縱火剽東市，脅上出幸。上聞亂，登承天門，遣諸王率禁兵禦之。捧日都頭李筠率本軍侍衛樓前。閻圭以鳳翔之卒攻李筠，矢及御座之樓扉。上懼，下樓與親王、公主、內人數百幸永興坊李筠軍。扈蹕都頭李君實以兵繼至，乃與筠兩都兵士侍衛出啓夏門，憩於華嚴寺，以俟內人繼至。其日晚，幸沙城鎮。京師士庶從幸者數十萬，比至南山谷口，暍死三之一。至暮，爲盜寇掠，慟哭之聲，殷動山谷。信宿，宰相徐彥若、王搏、崔胤三人至，乃移幸石門鎮之佛宮。乃令知樞密劉先裕、薛王知柔歸京師制置，令禁軍以備宮禁。丙寅，李克用遣牙將閻諤奉表奔問，奏屯軍河中，俟上進發赴邠州。丁卯，上遣內官張承業傳詔克用軍，便令監太原行營兵馬，發赴新平。又令內官郤廷立傳詔涇州，令張轓起涇原之師會克用軍。上在南山半月餘，克用仍在河中，未至渭北。上懼鳳翔兵士劫遷，乃令延王將禦服、鞍馬、玉器等至河中宣諭。八月，李克用遣子存貞奉表行在，請車駕還宮。辛亥，車駕還宮。三年六月，鳳翔軍犯京畿，覃王拒之於婁館，接戰不利。七月，岐軍逼京師，諸王率禁兵奉車駕將幸太原。癸巳，次渭北。華州韓建遣子充奉表起居，請駐蹕華州。乙未，次下邽。丙申，駐蹕華州，時岐軍犯京師，宮室厘阝閈，鞠爲灰燼。光化元年八月，車駕自華還京師。禦端門，大赦，改元。三年十一月，左右軍中尉劉季述、王仲先廢帝幽於東內問安宮，請皇太子裕監國。是日，迎太子裕監國，矯宣昭宗命稱上皇。甲午，宣上皇制，太子登皇帝位。十二月癸未夜，護駕孫昭德、周承誨等以兵攻劉季述、王仲先。殺仲先，攜其首詣東宮門，呼曰：「逆賊王仲先已斬首訖，請陛下出宮慰諭兵士。」宮人破鑰，帝與後方得出。天復元年正月，昭宗反正，登長樂門樓，受朝賀。四月甲戌，有事於宗廟。是日，禦長樂門，大赦，改元。十月戊戌，朱全忠引四鎮之師七萬赴河中，京師聞之大恐，民間亡竄山谷。十一月，中尉韓全誨與鳳翔護駕都將李繼徽奉車駕出幸鳳翔。三年正月，車駕出鳳翔幸全忠軍，全忠素服待罪，泣下不自勝，上親解玉帶賜之。乙丑，次扶風，令朱友倫總兵侍衛。丁卯，次興平，宰臣崔胤率百官迎謁。戊辰，次咸陽。己巳，入京師。天子素服哭於太廟，改服冕旒，謁九廟。禮畢，禦長樂樓，大赦。天祐元年正月，全忠率師屯河中，遣牙將寇彥卿奉表請車駕遷都洛陽，全忠令長安居人按籍遷居，撤屋木，自渭浮河而下，連甍號哭，月餘不息。秦人大駡於路曰：「國賊崔胤、朱溫傾覆社稷，俾我及此，天乎！天乎！」丁巳，車駕發京師。癸亥，次陝州，全忠迎謁於路。四月甲辰，車駕由徽安門入，朱全忠、張全義、宰相裴樞、獨孤損前導。是日，大風雨土，跬步不辨物色，日螟稍止。上謁太廟，禮畢還宮，禦宣正殿勞從官衛士。乙巳，上御光政門，大赦。八月壬寅夜，朱全忠令朱友恭、氏叔琮、蔣玄輝弒帝於椒殿。帝自離長安，日憂不測，與皇后、內人惟沉飲自寬。時年三十八，謚曰聖穆景文孝皇帝，廟號昭宗。葬和陵。
《唐書》曰：哀帝，諱，昭宗第九子，母曰積善太后何氏。景福元年九月生，乾寧四年封輝王，改名祚。天復三年拜開府儀同三司，充諸道兵馬元帥。天祐元年八月，昭宗遇弒。翌日，蔣玄輝矯宣遺詔，又矯宣皇太后令皇太子柩前即位。二年四月甲辰夜，彗起北河，貫文昌，其長三丈，在西北方。十二月戊申，全忠令知樞密王殷害皇太后何氏於積善宮。四年二月，禪位於梁，全忠建國，奉帝爲濟陰王，遷於曹州。時太原、幽州、鳳翔、西川統稱天祐正朔。天祐五年二月，帝爲全忠所害，時年十七，謚曰哀皇帝，以王禮葬於濟陰縣之定陶鄉。
