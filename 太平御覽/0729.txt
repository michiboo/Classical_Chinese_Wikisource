
《左傳·文上》曰：王使內史叔服來會葬，公孫敖聞其能相人也，見其二子焉。叔服曰：「穀也；食子；難也收子。〈谷，文伯；難，惠叔也。食子，奉祭祀供養者也。收子，葬子身也。〉穀也豐下，必有後於魯國。〈豐下，蓋方而也。〉
又曰：初，楚子將以商臣為太子，訪諸令尹子上。子上曰：「君之齒未也，而又多愛，黜乃亂也。楚國之舉，恆在少者。且是人也，蜂目而豺聲，忍人也。可不立也。」弗聽。
又《宣上》曰：楚司馬子良生子越椒，子文曰：「必煞之！是子也，熊虎之狀而豺狼之聲。不煞，必滅若敖氏矣。諺曰：『狼子野心。』是乃狼也，其可畜乎？」子良不可。子文以為大戚。及將死，聚其族曰：「椒也知政，乃速行矣，無及於難。」且泣曰：「鬼猶求食。若敖氏之鬼，不其餒而！」
《周書》曰：師曠見太子晉曰：「汝聲清浮，汝色赤火，色不壽。」王子曰：「後三年上賓於帝，汝慎毋言，殃將及汝。」師曠歸，未及三年，告死者至。
《史記》曰：秦王見尉繚元禮，衣服食飲與繚同。繚曰：「秦王為人，糹准、〈徐廣曰：蜂一作隆。〉長目、鷙啄、鳥鷹、豺聲，少恩而虎狼心，居約易出人下，得志亦輕食人。我布衣也，然見我常身自下我，誠使秦王得志於天下，天下皆為虜矣。不可與久游。」乃亡去。王覺，固止之，以為秦國尉。
又曰：呂公曰：「臣少好相人，相人多矣，無如季相，願季自愛。臣有息女，願為箕帚妾。」呂公女乃呂后也。〈季，漢高祖字也。〉
又曰：呂后與兩子居田中耨，有一老父過請飲，呂后因之。老父相後曰：「夫人天下貴人。」令相兩子，見孝惠曰：「夫人所以貴，乃由此男。」相魯元，亦皆貴。
又曰：薄姬母媼之許負相薄姬，當生天子。薄姬少時，與管夫人、趙子兒相約曰：「先貴無相忘。」而管、趙先幸漢王；漢王坐河南成皋台，兩美人相與笑薄姬初約。漢王問其故，以實告漢王。心憐薄姬，召一幸，生代王。〈即文帝也。〉
又曰：姑布子卿見趙簡子，簡子遍召其子使相之。子卿曰：「無為將軍者。」簡子曰：「趙氏其滅乎？」子卿曰：「吾嘗見一子於路，殆君之子也。」簡子召子母卹。母卹至，則子卿起曰：「此貞將軍矣！」簡子曰：「其母賤翟婢也，奚道貴哉？」子卿曰：「天所授也，雖賤必貴。」自是之後，簡子盡召諸子與語，母卹最賢。簡子乃告諸子曰：「吾藏寶符於常山之上，先得者賞。」諸子馳之恆山，求，無所得。母卹還，曰：「己得符矣。」簡子曰：「奏之。」母卹曰：「從常山臨代，代可取也。」簡子於是知母卹果賢，乃廢太子伯魯，而以母卹為太子。
又曰：平原君對趙王曰：「澠池之會，臣察武安君之為人，小頭銳上，瞳子白黑分明，氐瞻不轉。小頭銳上，斷敢行也。瞳子白黑分明者，見事明也。氐瞻不轉者，執志強也。〈氐讀如視，古文通用。〉可與持久，難與爭鋒。廉頗為人勇摯而愛士，知難而忍恥，與之野戰則恐不如，守，足以當之。」王從其計。
又曰：蔡澤者，燕人也。游學干諸侯，大小甚眾，而不遇。因從唐舉相，曰：「聞子相李克，百日之內持國秉政，有之乎？」曰：「有之。」曰：「若臣者如何？」唐舉熟視而笑曰：「先生曷鼻，〈曷鼻如謂蠍蟲也。〉巨肩，〈巨肩謂頂低而肩豎。〉顏，蹙齃，〈謂蹙鼻於眉。〉膝攣。〈兩腳曲也。〉吾聞聖人不相，殆先生乎？」蔡澤知唐舉戲之，乃曰：「富貴吾所自有，吾所不知者，壽也，願聞之。」舉曰：「先生之壽，從今已往，四十三歲矣。」蔡澤笑謝而去，謂其御者曰：「吾將梁齧肥，躍馬疾驅，懷黃金之印，結紫綬於腰，揖讓人主之前，肉食富貴，四十三歲亦足矣。」
又曰：英布少時遇相者，曰：「當黥而後王。」後布被刑欣然，果為王。
又曰：上使善相者相鄧通，曰：「當貧餓死。」文帝曰：「能富通者在我。」於是，賜通蜀道嚴銅山，得自鑄錢。莖㩳立，有告通盜出徼外鑄錢。下吏驗問，頗有，遂竟案，盡沒其家，一簪不得著身。遂寄死人家。
又曰：條侯周亞夫為河內太守時，許負相之曰：「君三歲而候，侯八歲為將相，貴重於人臣無兩。其後九歲而餓死。」負指其口：「有從理入口，此餓死法也。」
又曰：韋賢為吏，至大鴻臚，有工相之，至丞相。有男四人，使相之。至弟二子玄成，相工曰：「此子貴，當封侯。」竟為丞相。
又曰：衛青為侯家人，少時歸其父，使牧牛。母子皆奴畜之，不以為兄弟數。青嘗從上至甘泉居室，有一鉗徒相青曰：「貴人也，官至封侯。」青笑曰：「人之奴，得無笞罵即足矣，安得封侯！」
《漢書》曰：上立劉濞於沛，為吳王，王郡五十三城。己拜授印，高帝召濞相之曰：「若狀有反相。」因拊其背曰：「漢後五十年東南有亂者，豈汝耶？然天下同姓一家，慎無反。」濞頓首曰：「不敢。」
又曰：李陵為匈奴所圍，上意陵戰死。召陵母及婦使相者視之，無死喪色，後聞降，上甚怒。
又曰：翟方進，字子威，汝南上蔡人，家世微賤。方進年十二三失父，孤學，給事大守府為小史，號遲鈍不及事，數為掾吏所詈辱。方進自傷，乃從汝南蔡父相問己能所宜。蔡父大奇其形貌，謂曰：「小史有封侯骨，當以經朮進。」方進聞蔡父言，心喜，因病歸家。辭其後母，欲西至京師授經。後母憐其幼，隨之長安，織履以感藿進。
又曰：黃霸與善相者共載出，見一婦人。相者言：「此婦人當貴。不然，相書不可用矣。」霸推問之，乃其鄉里巫家女也。霸即娶為妻，與之終身。後為丞相。
《後漢書》曰：世祖以朱佑為護軍，常見親幸，舍止於中。佑侍宴從容曰：「長安亂，公有日角之相，此天命也。」
又曰：龍淵善相。劉弘造淵，淵聞弘聲，乃起迎曰：「公當極位也。」弘曰：「家貧負債，可得貴乎？」淵曰：「公相然也。」張濟就淵相，淵曰：「事劉弘，可至三公。」濟事弘，弘復為解瀆侯，既去南陽。桓帝崩，迎解瀆侯為天子，是為靈帝。濟為司空也。
又曰：明德馬皇后，伏波將軍援女。其母嘗使善相者看後，曰「此女必將大貴」，遂為帝王妃。然而少子，養他子得力，乃當逾於所生耳。
又曰：章德竇皇后，扶風平陵人，大司徒融之曾孫也。父勛尚東海恭王疆女Г陽公主，後其長女也。家既廢壞，數呼相工問息耗，〈薛氏《韓詩章句》曰：耗，惡也。息耗猶言善惡也。〉見後者皆言當大尊貴，非臣妾容貌。
又曰：《和熹鄧後傳》曰：幼時嘗有相者蘇大，見後大驚曰：「此成湯之骨法也，貴不可言。」家人竊喜，而不敢宣。
又曰：漢法常因八月算人。〈《漢儀》注曰：八月初為算賦，故曰算人。〉遣中大夫與掖庭丞及相工，於洛陽鄉中閱視良家童女，十三歲以上二十已下，姿色端麗合法相者，載還後宮。擇視可否，乃用登御，所以慎聘納詳求淑哲。
《東觀漢記》曰：班超行詣相者，相者曰：「祭酒布衣諸生耳，而當封侯萬里之外。」超問其狀，相者指曰：「生燕頷虎頸，飛而食肉，此萬里侯相也。」
又曰：李固，字子堅，漢中南鄭人也，司徒郃之子。固貌狀有奇表，鼎角匿犀，足履龜文。少好學，常步行隨師，不遠千里。
《魏志》曰：管輅族兄孝國居在斥丘，輅往從之，與二客會。客去後，輅謂國曰：「此二人天廷及耳口之間同有凶氣，黑變俱起，雙魂無宅，〈《輅別傳》曰：厚味臘毒，天精幽夕，坎為棺槨，兌為喪本。〉流魄於海，骨歸於家，少許時當並死。」後數十日，二人飲酒醉，夜共載車，牛渴下道，入漳河中，皆即溺死矣。
又曰：鍾繇嘗與族父瑜俱至洛陽，道遇相者，曰：「此童有貴相，然當厄於水，努力慎之。」行未十里，度橋馬驚，墮水幾死。瑜以相者言中益貴，繇而供給資費，使得專學，舉孝廉。
又曰：朱建平，沛國人，善相朮。穎川荀修、鍾繇相與親善。修先亡，子幼，繇經紀其門戶，欲嫁其女，與人書曰：「吾與公達曾共使朱建平相，建平曰：『荀君雖少，然當以後世付鍾君。』吾時嘲之曰：『惟當嫁卿阿騖耳。』何意此子竟早殞歿，戲言遂驗乎？今欲嫁阿騖，使得善處為。追思建平之妙，雖唐舉、許負，何以復加耶？」
又曰：文帝為五官將，坐上會客三十餘人，文帝問朱建平巳年壽，又命遍相眾賓。建平曰：「將軍當壽八十。至四十時當小有厄，願謹護之。」謂夏侯威曰：「君四十九，位為州牧，而當有厄。厄若得過，年可至七十，致位公輔。」謂應璩曰：「君六十二，位為常伯，而當有厄，先此一年獨見白狗，而旁人不見也。」謂曹彪曰：「君據藩國，至五十七當厄於兵，宜善防之。」後文帝皇初七年，年四十病因，謂左右曰：「建平所言八十，謂晝夜也，吾其決矣。」頃之，果崩。夏侯威為兗州刺史，年四十九，十二月上旬得疾，念建平之言，自分必死，至三十日夜半卒。應璩六十一為侍中，直省內，見白狗，問之眾人，悉無見者。於是數聚會，並急游田裡飲晏自娛，過期一年而卒。曹彪封王，五十七坐與王凌通謀，賜死。凡說此輩，無不如言。
《魏書》曰：文帝甄皇后，漢光和五年十二月丁酉生。每寢寐，家中彷彿見如人持玉衣覆其上，常共怪之。後相者劉良相後及諸娣，指後曰：「此貴乃不可言。」
《蜀志》曰：先主穆皇后，陳留人也。兄吳壹少孤。壹父素與劉焉有舊。焉有異志，聞善相者相後當大貴，遂為子瑁納後。瑁死，後寡居。先主既定益州而孫夫人還吳，群下勸先致鈎後，先主疑與瑁同族，法正進曰：「論其親疏，何與晉文之於子圉乎？」於是納後為夫人。
又曰：張裕曉相朮，每舉鏡視面，自知刑死，未嘗不撲之於地也。
又曰：鄧芝，字伯苗，義陽新野人也。漢末入蜀，知益州從事張裕善相，芝往從之，裕謂曰：「君年過七十，位至大將軍封侯。」
《吳志》曰：漢以孫策遠修職貢，遣使者劉琬加錫命。琬語人曰：「吾觀孫氏兄弟才秀明遠，然皆祿祚不終，惟中弟孝廉形貌奇偉，骨體不恆，有大貴之表，年又最壽，爾其識之。」
《晉書·斐秀傳》曰：文帝未定詞，而屬意舞陽侯攸。武帝懼不得立，問秀曰：「人有相否？」因以奇表示之。秀後言於文帝曰：「中撫軍人望既茂，文表如此，固非人臣之相也。」由是世子乃定。
又曰：孝武李太后諱陵容，本出微賤。始簡文帝為會稽王，有三子繼夭，自道生廢黜。獻王早世，其後諸姬絕孕將十年，帝乃令善相者召諸愛妾而示之，皆雲非其人。又悉以諸婢媵示焉。時後為宮人，在織坊中，形長而色黑，宮人皆謂之崑崙。既至，相者驚云：「此其人也。」帝以大計，召之侍寢，後數夢兩龍枕膝，日月入懷。意以為吉祥，向儕類說之，帝聞而異焉。遂生孝武帝及會稽文孝王、鄱陽長公主。
《晉書》曰：王覽。祥之弟也。初，呂覽有珮刀，工相之以為必登三公，可服此刀。虔謂祥曰：「荀非其人，刀或為害。卿有公輔之量，故以相與。」祥始固辭，強之乃授。祥臨薨，以刀授覽曰：「汝後必興，足稱此刀。」覽後奕世多賢才，興於江左矣。
又曰：羊祜少喪父，游汶水之濱，父老謂之曰：「子有好相，年未滿六十，必建大功於天下。」既而去，莫知所在。
又《羊祜傳》曰：祜幼時，有善相墓者言祜祖墓有帝王氣，若鑿之則無。後祜遂鑿之。相者見曰：「猶出折臂三公。」而祜拒鏖馬折臂，位至三公而無子。
又曰：豫章人雷煥妙達緯象，張華乃要煥宿。屏人曰：「可共尋天文，知將來吉凶。」因登樓仰觀。煥曰：「仆察之久矣，惟牛斗之間頗有異氣。」華曰：「是何祥也？」煥曰：「寶劍之精上徹於天耳。」華曰：「咀茉得之。吾少時有相者，言吾六十位登三事，當得寶劍珮之。斯言豈效歟？」
又曰：檀梁憑之。嘗有善相者晉陵華叟見憑之，大驚曰：「卿有急兵之厄，其候不過三四日耳。宜深藏以避之，不可輕出。」及桓玄將皇甫敷之至羅落橋也，憑之與劉裕各領一隊而戰，軍敗，為敷軍所害。
又曰：魏詠之字長道，任城人。家素貧而躬耕為事，好學不倦。生而兔缺，有善相者謂之曰：「卿當富貴。」後果如言。
又曰：王彌少游俠京師，隱者董仲道見而謂之曰：「君豺聲豹視，好亂樂禍。若天下騷擾，不作士大夫矣。」
《晉中興書》曰：陶侃少漁雷澤，夢生八翼，飛至天門而不入。相者師珪曰：「君位當上公，為八州都督。」
