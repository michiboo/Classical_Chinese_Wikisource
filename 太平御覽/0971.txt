
《義熙起居注》曰：二年正月，吳令顧脩期言：「西鄉有柿樹，殊本合條。依舊集賀，詔停之。」
《晉宮閣名》曰：徽章殿前柿一株。
《廣志》曰：柿有小者如杏。
王逸《荔支賦》曰：宛中朱柿。
潘岳《閑居賦》曰：張公大谷之梨，梁侯烏椑之柿。
王廙《洛都賦》曰：豹祠赤杏，胡並丹柿。甘液滋脆，不絓牙齒。
李尤《七款》曰：鴻柿若瓜。
劉義恭《啟事》曰：勑旨垂賜華林園柿，出自神苑，滋味殊絕。
《說文》曰：橙，橘屬也。
《東觀漢記》曰：建武中，南單于來朝，賜御食及橙、橘、龍眼、荔支。
《晉令》曰：諸官有祑者，守護橙者，置吏一人。
《淮南子》曰：夫橘樹之江北，化為橙。
《風俗通》曰：橙皮可為醬虀。
《慱物志》曰：成都、廣都、郫、繁、江原、臨卭六縣生金橙，似橘而非，若柚而芬香。夏秋冬或華或實，大如櫻桃，小者或如彈丸。或有年，春秋冬夏華實竟歲。
《廣志》曰：有給客橙，自夏至冬，且花且實。
《風土記》曰：橙、柚屬也，而葉正圓。
《異苑》曰：南康歸美山石城內有橙，就食其實，任意取足。持歸家人啖，輙病，或顚仆失徑。
庾仲初《楊都賦》曰：菓則黃甘朱橙。
胡道安《甘賦》曰：襄陰大橙，江陽巨橘。
《廣志》曰：黑琴似赤㮏。〈亦名黑琴。〉
劉禎《京記》曰：園多林檎。
《述征記》曰：林檎，菓實可佳，其榲勃實微大，其狀醜，其味香。輔関有之，江淮南少。
《晉宮闕記》曰：華林園有林檎十二株，榲勃六株。
左思《蜀都賦》曰：林檎、枇杷、橙、柿、梬、楟。
謝靈運《山居賦》曰：枇杷、林檎，帶谷映渚。
《廣州記》曰：荔支、壺橘，南珍之上；菱、蓮、椑、柿為其次。
《地理記》曰：梁侯園有烏椑，八稜，大如酒盞。
《荊州土地記》曰：宜都出大椑。
《晉宮閣名》曰：華林園，椑子二株。
范汪《祠制》曰：孟冬，祭用椑、柿。
《異苑》曰：傅亮，永初中為護軍。兄珍住府西齋，忽見北䆫外椑樹下物，面廣三尺，狀若方相，久乃自滅。
韋耀《靈陽賦》曰：甘蔗、椑、柿、榛、栗、木瓜。
潘安仁《閑居賦》曰：梁侯烏椑之柿。
謝靈運《山居賦》曰：椑、柿被實於長浦。
潘岳《金谷詩》曰：前庭樹沙甘，後園植烏椑。
魏武帝《為兗州牧上書》曰：謹上椑、棗二箱。
范汪《祠制》曰：孟夏，祭用枇杷。
《唐書》曰：建中元年，詔山南之枇杷，江南之甘、橘、藕，歲為次第貢者，取一次以供廟饗，餘皆罷。
《晉宮閣名》曰：華林園，枇杷四株。
《風土記》曰：枇杷，葉似栗，子似葯，十而叢生，四月熟。
《南中八郡志》曰：南安縣出好枇杷。
《廣州記》曰：枇杷、若榴，參乎京都。
《華山記》曰：華山講堂西頭，有枇杷園。
《荊州記》曰：宜都出大枇杷。
《廣志》曰：枇杷，冬華，實黃，大如雞子，小者如杏，味甜酢，四月熟，出犍為。
仲長統《昌言》曰：今人主不思甘露醴泉之涌，而患枇杷、荔支之腐，亦鄙矣！
王彪之《閩中賦》曰：菓則烏椑朱柿，扶餘枇杷。
周祗《枇杷賦》曰：昔魯季孫有嘉樹，韓宣子譽之。屈原《離騷》，亦著《橘賦》。至於枇杷，寒暑無變，負雪揚華，余植之庭圃，遂賦之云：名同音器，質異貞松，四序一采，素華冬馥。
曹植《樂府歌》曰：橙、橘、枇杷、甘蔗代出。
謝靈運《七濟》曰：朝食既畢，摘菓堂陰，春惟枇杷，夏則林檎。
《吳錄·地理志》曰：交趾朱䳒縣有檳榔樹，直無枝條，高六七丈，葉大，如蓮實房，得古賁灰，扶留藤食之，則柔而美。郡內及九真日南並有之。
《宋書》曰：劉穆之少時，家貧，誕節嗜酒食，不修拘檢。好徃妻兄家乞食，多見辱，不以為恥。其妻江嗣女，甚明識，每禁不令徃。江氏後有慶會，屬勿來，穆之猶徃。食畢，求檳榔，江氏兄弟戲之曰：「檳榔消食，君乃常飢，何忽須此？」妻復截髮市餚饌，為其兄弟以餉穆之，自此不對穆之梳沐。及穆之為丹陽尹，將召妻兄，妻泣而稽顙以致謝。穆之曰：「本不匿怨，無所致憂！」及至醉，穆之乃令廚人以金拌貯檳榔一斛以進之。
《齊書》曰：任昉父遙，本性重檳榔，以為常餌，臨終甞求之，不得好者。昉亦所嗜好，深以為恨，遂終身不甞檳榔。
《梁書》曰：干陁利國，在南海洲上，其俗與林邑、扶南略同。出班布、古貝、檳榔。檳榔特精，為諸國之極。
《三國典略》曰：齊命通直散騎常侍辛德源聘於陳，陳遣主客蔡佞宴醻。因談謔，手弄檳榔，乃曰：「頃聞北間有人為噉檳榔獲罪，人間遂禁此物，定爾不？」德源荅曰：「此是天保初王尚書罪狀辭耳，猶如李固被責雲胡粉飾貌，搔頭弄姿，不聞漢世頓禁胡粉。」
《金樓子》曰：有寄檳榔與家人者，題為「合」字，蓋人一口也。
《風俗記》曰：王高麗，年十四五時，四月八日在彭城佛寺中，謝混見而以檳榔贈之，執王手謂曰：「王郎，謝叔源可與周旋否？」
《南中八郡志》曰：檳榔，大如棗，色青似蓮子。彼人以為異。婚族好客，輙先進此物；若邂逅不設，用相嫌恨。
《林邑記》曰：檳榔樹，大圍丈餘，高十餘丈。皮似青銅，節如桂竹，下本不大，上末不小，調直亭亭，千萬若一。森秀無柯，端頂有葉。葉似甘蕉，條泒開破，仰望沙沙，如插藂蕉於竹杪；風至獨動，似舉羽扇之掃天葉。下繫數房，房綴十數子。家有數百樹，雲踈如墜繩也。
《廣州記》曰：嶺外檳榔，小如交阯，而大如蒳子，土人亦呼為檳榔。
《廣志》曰：木實曰檳榔，樹無枝，略如柱。其顚五六尺間，穟如黍秀，實大如桃李。生棘針，重疊其下。剝其皮，煑其肉實而貫之，堅如乾棗。食後啖之滑、美，消穀下氣。彼方珍之，以為口實。亦出交阯。
《南方草物狀》曰：檳榔樹，三月開花，仍連著實，大如雞卵，十一月熟。
《雲南記》曰：雲南有大腹檳榔，在枝朶上，色猶青。每一朶有三二百顆。又有剖之為四片者，以竹串穿之，陰乾，則可久停。其青者，亦剖之，以一片青葉及蛤粉卷和，嚼嚥其汁，即似減澁味。雲南每食訖，則下之。
又曰：雲南多生大腹檳榔，色青，猶在枝朶上，每朶數百顆。雲是彌臣國來。
又曰：雲南有檳榔，花糝極美。
又曰：平琴州有檳榔，五月熟。以海螺殼燒作灰，名為奔賁蛤灰，共扶留藤葉和而嚼之，香美。
《羅浮山疏》曰：山檳榔，一名蒳子，幹似蔗，葉類柞。一藂十餘幹，每幹生十房，房底數百子，四月采。樹似栟〈音並〉櫚。生日南者，與檳榔同狀，五月子熟，長寸餘。
楊衒之《洛陽伽藍記》曰：南方歌營國冣為強大，民戶殷多。出明珠、金、玉及水精珍異，饒檳榔。
《異物志》曰：檳榔若筍竹生，竿種之，精硬，引莖直上。末五六尺間，洪洪腫起，若瘣木焉。因拆裂出，若黍穗，無花而為實，大如桃李。又生棘針，重累其下，以禦衛其實。剖其上皮，空其膚，熟而貫之，硬如乾棗。以扶留藤古賁灰並食，下氣及宿食消穀。飲設以為口實。
《嶺表錄異》曰：檳榔，交、廣生者，非舶檳榔，皆大腹子也。彼中悉呼為檳榔。交阯豪士，皆家園植之，其樹莖葉根幹，與桄榔椰子小異也。安南人自嫩及老採實啖之，以不婁藤兼之瓦屋子灰，競咀嚼之。自雲交州地溫，不食此，無以袪其瘴癘。廣州亦噉檳榔，然不甚於安南也。府郭內亦無檳榔樹。
周成《雜字》曰：檳榔，菓也，似螺，可食。
李當之《藥錄》曰：檳郎，一名賓門。
左思《吳都賦》曰：檳榔無柯，椰葉無蔭。
劉淵林《吳都注》曰：檳榔高六七丈，正直無枝葉，條從心生。其實作房從心中，一房數百實，如雞子，外有殼。肉滿殼中，正白，味苦澁。得扶留藤與古賁灰食，則柔滑而美矣。
俞益期《與韓康伯牋》曰：檳榔，信南遊之可觀！子既非常，木亦特奇，雲溫交州時度之。大者三圍，高者九丈。其擢穗似禾，其綴實似穀。其皮似桐而厚，其節似竹而穊〈音既〉。其中空，其外勁。其屈如覆虹，其申如縋繩，步其林則寥朗，庇其蔭則蕭條。信可以長吟，可以遠想矣！性不奈霜，不得北植，必當遐樹海南，遼然萬里。不遇長者之目，自令恨深。
劉義恭《啟事》曰：奉賜交州所獻檳榔，味殊常品，塗遠蒟醬。九真蠻獠俗曰：「九真獠欲婚，先以檳榔子一函詣女，女食即婚。」
劉欣期《交州記》曰：豆蔻，似杬樹，味辛。堪綜合檳榔嚼，治斷齒。
環氏《吳地記》曰：黃初三年，魏來求豆寇。
《南方草物狀》曰：漏蔻樹，子大如李實，二月華，七月熟。出興古。
左思《吳都賦》曰：草則藿蒳豆蔻。
《晉宮閣名》曰：華林園，胡桃八十四株。
《廣志》曰：陳倉胡桃，皮薄多肌。陰平胡桃，大而皮脆，急捉則破。
《西京雜記》曰：上林苑有胡桃。
《吳時外國志》曰：大秦有棗、㮏、胡桃。
《慱物志》曰：張騫使西域還，得胡桃。
《廣五行記》曰：後蜀李雄玉衡十二年，扶風人韓豹為太史令。雄卒，子期立，以豹為太傳，猶領侯職。豹甞言於期曰：「臣今老，志在田園，欲植胡桃，願賜其種。」期不悟。俄而李壽自涪率眾南向，襲克成都，廢期自立。
《嶺表錄異》曰：山胡桃，皮厚而堅，大於北府。底平如檳榔，多肉少穰，亦與北中者相似。以斧磓之方破，或取之，自底磨平，以為印子，其隔屈曲，類篆文也。
馬融《西弟頌》云：胡桃自零。
潘岳《閑居賦》曰：三桃表櫻、胡之別。
孔融《與諸卿書》曰：先日多惠胡桃，深知篤意。
劉滔母《荅虞吳國書》曰：咸和中，避蘇峻亂於臨安山，吳國遣使餉饋，乃荅書曰：「此菓有胡桃、飛穰。飛穰出自南州，胡桃本生西羌。外剛內柔，質似賢，欲以奉貢。」
《東觀漢記》曰：單于來朝，賜橙、橘、龍眼、荔支。
謝承《後漢書》曰：汝南唐羗為臨武縣長，接交州，舊獻荔支，羗上書諫，乃止。
魏文帝詔羣臣曰：南方有龍眼、荔支，寧比西國蒲陶、石蜜乎？今以荔支賜將吏，啖之，則知其味薄矣。
《吳錄》曰：蒼梧多荔支，生山中，人家亦種之。
《唐書》曰：楊貴妃生於蜀，好荔支。海南荔支勝蜀者，故每歲飛馳以進。然方暑而熟，經宿輙敗。
又曰：白居易為忠州刺史，在郡為木蓮荔支圖，寄朝中親友，各記其狀曰：「荔支生巴峽間，形圓如帷蓋。葉如桂，冬青。華如橘，春榮。實如丹，夏熟。采如蒲萄，核如枇杷，殼如紅繒，膜如紫綃。瓤肉瑩白如冰雪，漿液甘酸如醴如酪，大抵如此。其實若離本枝，一日而色變，二日而香變，三日而味變。四五日外，色香味盡去矣。」
《廣志》曰：荔支，高五六丈，如桂樹，綠葉蓬蓬然，冬夏鬱茂，青華朱實。實大如雞子，核黃黑，似熟蓮子。實白如肪，甘而多汁，似安石榴，有甜味。夏至日將已時，翕然俱赤，則可食也。一樹下百斛。犍為僰道南，荔支熟時，百鳥肥。其名之曰焦核，小次曰春花，次曰朝偈，此三種為美。次鱉卵，大而酸，以為醢和。率生稻田間。
又曰：荔支、壺橘，南珍之上。
《西京雜記》曰：南越王尉他，獻高祖鮫魚、荔支，高祖報以蒲桃、錦四疋。
笁法真《登羅浮山疏》曰：荔支冬青，夏至日子始赤，六七日可食，甘酸宜人。其細核者，謂之焦核，荔枝之冣珍也。
《異物志》曰：荔支為異，多汁，味甘絕口，又小酸，所以成其味。可飽食，不可使厭。生時大如雞子，其膚光澤，皮中食。乾則醮小，則肌核不如生時奇。四月始熟也。
《嶺表錄異》曰：荔支，南中之珍果也。梧州江前有火山，上有荔支，四月先熟，〈以其地熱，故曰火也。〉核大而味酸。其高新州與南海產者冣佳，五六月方熟。〈黔中亦出荔支，余曾得一甞，一似火山者。〉形若小雞子，近蔕稍平，皮殼殷紅，肉瑩寒玉。又有焦核者，性熱液甘，食之過度，即蜜漿制之。又有䗶荔枝，黃色，味稍劣於紅者。
《廣州記》云：每歲進荔枝，郵傳者疲斃於道。漢朝下詔止之。今猶修事荔支煎進焉。其樹自徑尺至於合抱，葉密如冬青。木性堅重。其根，工人多取為阮咸槽、彈弓、碁局。
仲長統《昌言》曰：今人主不思神芝、朱草，而患枇杷、荔支之腐，亦鄙矣！
王逸《荔支賦》曰：乃覩荔支之樹，其形也，曖若朝雲之興，森如橫天之篲。角亢興而靈華敷，大火中而朱實繁。灼灼若朝霞之吐日，離離如繁星之著天。
劉淵《吳郡注》曰：荔支樹生山中，葉綠色，實正赤，肉肥，肌正白，味美。
左思《蜀都賦》曰：傍挺龍目，側生荔枝，布綠葉之萋萋，結朱實之離離。
太平御覽卷第九百七十一
