
陶弘景《刀劍錄》曰：董卓少時，耕野得一刀，無文字，四面隱起作山�文，斫玉如木。及貴，示五官郎蔡邕，邕曰：「此項羽刀也。」
又曰：袁紹在黎陽，夢有人授一寶刀。及覺，果在床前。銘曰：「思紹。」思紹，字也。
又曰：郭璞於太原得一刀，文曰：「宜爲將。」後遂爲將軍。及與蜀戰，敗走，遂失此刀。
又曰：王雙曾於市中買得一刀。賣人曰：「得之者貴。」因之不見。雙後佩之，果爲將。將此刀與曹眞，眞以一刀換之。
又曰：鍾會克蜀，於成都土中得一刀。文曰：「太乙刀。」會死，入帳下王伯升。後渡浮江，刀遂飛入水。
又曰：鄧艾年十二，曾讀太山碑。碑下掘得一刀，黑如漆色，長三尺餘。上常有風氣冷淒悽然。時人以爲神賜。
又曰：孫權遣張昭代周瑜爲南郡太守。曾作一刀，背上有「蕩寇將軍」四字，八分書。
又曰：蔣欽拜別部司馬，造一刀。文曰：「司馬」，古隸書。
又曰：周幼平擊曹公勝，拜平虜將軍。因造一刀，遂銘曰：「幼平」。
又曰：董元代少果勇，自打鐵作刀。後討黃祖，蒙沖狹河，元代引刀斷蒙沖纜，分爲二流。大司馬號刀曰「斷蒙刀」。
又曰：潘文�偏將軍，爲擒關羽，拜固陵太守。因刻刀曰「固陵」。
又曰：朱理君少愛征討，黃武中，累功拜安國將軍。作佩刀，文曰「安國」。
又曰：關羽爲先主所重，不惜身命，自采武都山鐵爲二刀，銘曰「萬人」。及羽敗，惜刀投於水。
又曰：張翼德初受新亭侯，自命匠煉赤珠山鐵爲一刀。銘刃曰「新亭侯，蜀帝大將也。」後被范強將此刀入吳。
又曰：黃中從先主定南郡，得一刀，赤如血。於漢中擊夏侯軍，一日之中，手刃數百。
又曰：諸葛亮定黔中，從青石祠過，拔刀刺山沒刃，不拔而去。行者莫測。
又曰：蜀主劉備令蒲元造刀五千口，皆連環及刃口，刻七十二煉，柄中通之，兼有二字。
又曰：西晉司馬炎咸寧元年造刀八千口，銘曰「司馬」。
又曰：東晉司馬聃永和五年於房山造五口刀，銘曰「五方」。單符隸書。
又曰：前趙劉元海元熙二年造滅賊刀，長三尺九寸，隸字。
又曰：後蜀主李雄晏平元年造騰馬刀五百口，隸字。
又曰：前涼張紘造刀一百口，無故盡生，文曰「霸」。
又曰：後趙石勒建平元年造一刀，用五金，工用萬人，尖頭，長三尺六寸，銘曰「建平」，隸書。
又曰：石勒未貴時，耕得一刀。銘曰「石氏昌」，篆書。
又曰：石季龍建武十四年造一刀，長五尺，銘曰「皇帝石勒氏」，隸書。
又曰：西涼李駿玄威元年造珠碧刀，銘曰「百勝」，隸書。
又曰：前秦符堅甘露四年造一刀，用五千功，銘曰「神術」，隸書。
又曰：前燕慕容俊元年造二十八口刀，銘曰「二十八將」。
又曰：後燕慕容垂興元元年於中山造刀一口，長三尺六寸，隸書。
又曰：後秦姚萇建初元年造二刀，長七尺，一銘曰「雄」，一曰「雌」，隸字。若叩即鳴。
又曰：西秦乞伏國仁建義三年造刀一口，銘曰「建義」，隸字。
又曰：後涼呂光麟嘉元年造一刀，銘曰「背麟」，長三尺六寸。
又曰：南涼禿髮烏孤大初三年造一刀，狹小，長三尺五寸，青色。匠雲「當作之時，夢見一人，披朱衣，雲『吾是太乙神，故看爾作此刀。有敵至，刀必鳴。』」後落突厥可汗處。
又曰：南涼慕容去明建平元年造刀四口，文曰「建平」，隸書。
又曰：北涼沮渠蒙遜永安三年造刀百口，銘曰「永安」，隸書。
又曰：夏赫連勃勃龍升二年造五刀，背上有龍雀環，兼金鏤作一龍形，長三尺九寸。劉裕破長安得此刀，後入梁。
又曰：北燕馮跋太平八年造一刀，銘曰「太平」，隸書。
又曰：宋高祖劉裕永初元年造一刀，銘其背曰「定國」，小篆書，長八尺。後入梁。
又曰：宋劉義符景平元年造一刀，銘曰「五色」，小篆書。
又曰：劉淮升明元年掘得一刀，銘曰「上血」，其刀光照一室。帝奇之，常服。至二年七月，帝使楊玉夫候織女，玉夫候不得，懼死，因用弒帝，果如其銘。故知吉凶，其兆見矣。
又曰：齊高祖蕭道成建元年克位造一刀，銘曰「定業」，長五尺，篆書。帝自製之。
又曰：明帝鸞建武二年造一刀，銘曰「朝儀刀」，小篆書，長四尺。
又曰：後魏宣武帝以景明元年於白鹿山造白鹿刀，隸書。
又曰：後魏元昭成帝建國元年於赤冶城鑄刀十口，金鏤「赤冶」二字，隸書。
《莊子》曰：庖丁爲惠文君解牛。丁曰：「今臣之刀十九年矣，所解數千牛矣，而刃若新發於硎。彼節者有間，而刀刃者無厚，以無厚入有間，恢恢乎其遊刃必有餘地，是以十九年而刀刃如新發於硎。」
《列子》曰：周穆王征西戎，獻赤刀，切玉如切泥。
《墨子》曰：墨子見齊王曰：「有刀於此，試之人頭，倅然斷之，可謂利也。」王曰：「利。」墨子曰：「刀則利矣，孰將受其不祥？」王曰：「刀受其利，試者受其不祥。」墨子曰：「幷國覆軍，賊殺百姓，孰謂受其不祥？」王俯仰曰：「我受其不祥。」
《孔叢子》曰：秦王得西戎利刀，以之割玉如割木。
《淮南子》曰：屠牛坦一朝解九牛，而刀可以剃毛。
又曰：鉛不可以爲刀，銅不可以爲弩，鐵不可以爲弓，木不可以爲斧。
又曰：金勝木者，非以一刀殘林也。土勝水者，非以一�業塞江也。〈�業，塊也。〉
《法言》曰：刀不利，筆不，宜加諸礪。
《阮子》曰：裁國無利器，猶鉛刀而望其巧。
《抱朴子》曰：金丹以塗刀，辟兵萬里。
《論衡》曰：世諱礪刀井上，恐刀墮井中。或說以爲刑之字井與刀也，厲刀井上，井刀相見，恐被刑也。
《典論》曰：魏太子丕造百辟寶刀三，其一長四尺三寸六分，重三斤六兩，文似靈龜，名曰「靈寶」。其二采似丹霞，名曰「含章」，長四尺四寸三分，重三斤十兩。其三鑒似崩霜，刀身劍鋏，名曰「素質」，長四尺三寸，重二斤九兩。又造百辟露陌刀一，長三尺二寸，重二斤二兩，狀似龍文，名曰「龍鱗」。
《聖證論》曰：昔國家有優曰史利，漢氏舊優也。雲梁冀有火浣布、切玉刀。一朝以爲誕而不信也。正始初，得火浣布，乃信。
《楚辭》曰：師望在肆昌何識，〈師望謂太公也。昌，文王名也。言太公在市肆而屠，何以知識之。〉鼓刀揚聲後乃喜。〈後謂文王。〉
又曰：鉛刀進禦，違棄太阿。〈太阿，劍名。〉
張衡《西京賦》曰：吞刀吐火，雲霧杳冥。畫地成川，流渭通涇。
劉禎《瓜賦》曰：折以金刀，四剖三離。
曹植《寶刀賦》曰：建安中，家父魏王乃命有司造寶刀五枚，三年乃就，以龍、虎、熊、馬、雀爲識。太子得一，余及余弟饒陽侯各得一焉。其餘二枚，家王自杖之。賦曰：「有皇漢之明後，思潛達而玄通。飛文義以博致，揚武備以禦凶。乃熾火炎爐，融鐵挺英。烏獲奮椎，歐冶是營。扇景風以激氣，飛光鑒於天庭。爰告祠於太乙，乃感夢而通靈。然後礪以五方之石。鑿以中黃之壤，規員景以定衆，攄神思而造像。垂華紛之葳蕤，流翠采之晃�養。陸斬犀象，水斷龍舟；輕擊浮截，刃不氵流。逾南越之巨闕，超有楚之太阿。實眞人之攸禦，永天祿而是荷。」
《樂府歌》曰：秦家有好女，自名曰女休，休年十四五，爲宗行報仇。左執白陽刀，右據宛景矛。
張華詩曰：吳刀鳴手中，利劍嚴秋霜。
《古詩》曰：美人贈我金錯刀，何以報之雙瓊瑤。
後漢馬敬通《刀陽銘》曰：修爾甲兵，用戒不虞。見危授命，臨事而懼。
又《刀陰銘》曰：溫溫穆穆，配天之威。苗裔無疆，福祿來綏。
後漢李尤錯《佩刀銘》曰：佩之有錯，抑武揚文。豈爲麗好，將戒其身。
又《金馬書刀銘》曰：巧冶煉剛，金馬托形。黃文錯鏤，兼勒工名。
魏文帝《露陌刀銘》曰：於鑠良刀，胡練亶時，譬諸麟角，靡所任茲。不逢不若，永世寶持。
曹植《寶刀銘》曰：造茲寶刀，旣礱旣礪。匪以尚武，予身是衛。麟角匪觸，鸞距匪蹶。
王粲《刀銘》曰：相時陰陽，製法利兵。陸犀兕，水截鯢鯨。君子服之，式章威靈。
何晏《斫猛獸刀銘》曰：徒摶不共，作戎宣丘。用造斯器，螭獸是劉。制禽允良，昏明亶時，永厘厥後，蠲民之災。〈一作《斬虎刀銘》曰：螭虎是劉。〉
晉張協《把刀銘》曰：奕奕名金，昆吾遺璞。裁爲把刀，利亞切玉。時文斯偃，含精內燭。威助雖化，武不可黷。
裴景聲《文身刀銘》曰：良金百煉，名工展巧。寶刀旣成，窮理盡妙。文繁波回，流光霆〈一作「電」。〉照。在我皇世，戢而不耀。
張協《露陌刀銘》曰：露陌在服，威靈遠振。遵養時晦，曜得崇信。
魏武《軍策令》曰：孤先在襄邑，有起兵意，與工師共作卑手刀。時北海孫賓碩來候孤，譏孤曰：「當慕其大者，乃與工師共作刀耶？」孤答曰：「能小復能大，何害！」
曹植表曰：昔歐冶改視，鉛刀易價；伯樂所眄，駑馬百倍。
王表曰：孫皓出案行石頭，還，左右兵皆跳刀大呼，云：「要當爲國家一死戰決之勝。魏帝尚以千人定天下，況今有數萬衆，自足辦事。」皓意大喜，便開庫藏盡出金寶以賜予之。小人無狀，得便持走。
陶侃表曰：伏承大官廚器損失，謹奉獻狼炙刀盤二具。
張衡《與特進書》曰：以爲鉛刀，強可一割。
謝尚《與張涼州書》曰：今致五尺金斷頭刀一口。
班固《與竇箋》曰：今月中舍以令賜固刀把曰：「此將軍少小時所服，今賜固。」伏念大恩，且喜且慚。
謝尚《與楊征南書》曰：雲今餉五尺金頭刀、碧綾車中盾。
梁簡文帝《謝敕賚善勝威勝刀啓》曰：冰鍔含采，�琰表飾。名均素質，神號脫光。五寶初成，曹丕先荷其一；二勝今造，愚臣總被其恩。錫韓非之書，未足爲比；給博山之筆，方此更輕。
梁劉孝儀爲晉安王《謝東宮賜玉環刀啓》曰：苗峰珍鋌，利極。謹當擁以雄身，借而安體。
《通俗文》曰：匕首，劍屬。其頭類匕，故曰匕首。短而便用。
《周禮·冬官桃氏》曰：桃氏爲劍，�葛廣二寸有半寸，〈�葛，謂兩刀也。〉兩從半之。〈鄭司農云：謂劍脊兩面殺趣鄂者也。〉以其臘廣爲之莖，圍長倍之。〈鄭司農云：莖謂劍夾，人所握，鐔以上也。玄謂：莖在夾中者，莖長五寸也。〉參分其�葛廣，去一以爲首，廣而圍之。身長五其莖長，重九鋝，〈音刷。〉謂之上制，上士服之。身長四其莖長，重七鋝，謂之中制，中士服之。身長三其莖長，重五鋝，謂之下制，下士服之。〈上制長三尺，重三斤十二兩；中制長二尺，五寸，重二斤十四兩三分；下制長二尺，重二斤一兩三分，兩之一。此今之匕首也。各以其形貌大小帶之。此上謂國勇力之士，能用五兵者也。《樂記》：武王克商，裨冕縉笏而虎賁之士，說劍也。〉
《史記》曰：燕丹使荊軻刺秦王，預求天下名匕首。趙人徐夫人匕首，取之百金，使工以藥淬之。以試人，血濡縷無不立死者。摘秦王不中，見誅。
《漢書》曰：王莽避火宣室，持虞帝匕首。
《東觀漢記》曰：鄧遵破匈奴，得劍、匕首二三千枚。
《魏志》曰：典韋好節俠。襄邑劉氏與睢陽李禮爲仇，韋爲報之，懷匕首入殺禮，徐步而去。
《後魏書》曰：叔孫俊字醜歸少聰敏。十五內侍左右，以便弓馬轉獵郎。太宗初，以俊爪牙與磨渾等拾遺左右，遷衛將軍，賜爵安城公。朱堤王悅懷刃入禁，欲爲大逆，俊覺悅動有異，便引手於悅懷中，得兩刃匕首，遂執悅殺之。太宗以俊功重，軍國大計，皆委之。
《說苑》曰：秦王以五十里封鄢陵君，鄢陵君辭不受。使唐且謝秦王。秦王怒曰：「嘗見天子之怒乎？一怒，伏屍百萬，流血千里。」唐且曰：「大王嘗聞布衣韋帶之士怒乎？一怒，伏屍二人，流血五步。」即案其匕首起曰：「今將是矣！」王變色長跪曰：「先生就坐，寡人喻矣。秦破韓滅魏，鄢陵獨以五十里存者，徒用先生故乎！」
《零陵先賢傳》曰：劉璋請劉備。璋將楊懷數諫備誤主人，請璋子禕及懷，酒酣，備見懷佩匕首，備出其匕首謂曰：「將軍匕首好，孤亦有，可得觀乎？」懷與之，備得匕首謂懷曰：「汝小子何敢間我兄弟之好邪？」懷駡言未訖，備斬之。
《典論》曰：昔周魯之寶赤刀孟勞，楚越稱太阿，純鈎。餘善擊劍，能以短乘長，故選茲良金，命彼國工，精而煉之，至於百辟。其始成也，五色充爐，巨橐自鼓，靈物彷彿，飛鳥翔舞，以爲三劍三刀三匕首。因姿定名，以銘其拊，惜乎不遇薛燭青萍也。其三劍：一曰飛景，長四尺二寸；二曰流采，長四尺二寸；三曰華鋌，色似彩虹，長四尺二寸。其三刀：一曰靈寶，長四尺二寸，似靈龜；二曰含章，采似丹霞，長四尺四寸；三曰素質，長四尺三寸，刀身而劍鋏。其三匕首：一曰清剛，長二尺三寸，光似堅冰；二曰楊文，長二尺一寸，重一斤六兩，曜似朝日；三曰龍鱗，狀似龍文。
又曰：昔周魯寶鹿狐之戟，屈盧之矛，狐父之戈，徐氏匕首，凡斯皆上世名器，君子雖文事，必有武備矣。
諸葛亮《教》曰：作部仲匕首五百枚，以給騎士。
《鹽鐵論》論：荊軻懷數年之謀，事不就者以尺八匕首不足恃也。
《神仙傳》曰：有書生姓張，就李仲文學隱術，久無所得，患之。張懷匕首斫之，仲文笑曰：「我寧可殺？」
《拾遺記》曰：漢太上皇微時，常佩一刀，長三尺，上有名字。雖難識，疑是殷高宗伐鬼方時物也。上皇游豐沛山中，寓居窮穀。里有冶鑄，上皇息其傍，問曰：「此鑄何器？」工笑答曰：「天子鑄劍，愼勿泄。」上皇謂戲辭，無疑色。工人曰：「今所鑄剛礪，制器難成，若得翁腰間佩刀，雜而冶之，即成神器，可以克定天下。昴星爲輔，以殲三猾。木衰火盛，此爲興何。」上皇曰：「吾此物爲匕首，其利難儔。水斷虬龍，陸斬虎豹。魑魅魍魎，莫能逢之。切玉鐫金，其刃不捲。」工人曰：「若不得此匕首以和鑄，雖歐冶專精，越礪斂鍔，終爲鄙器。」上皇即解之以投爐中。俄而煙焰沖天，日爲之晦。及乎劍成，殺三牲以釁祭。工問上皇曰：「何時得此匕首？」答曰：「秦昭襄王時，余時行，逢一野人於野，授余雲是殷高宗初時物，此世世相傳。上有古書字記其年月。」及成劍，工人視之，其銘尚存，葉前疑也。工人即持以授上皇。上皇賜高祖，高祖長佩於身，以殲三猾。天下已定，呂後藏於寶庫之中。守藏者見白氣如�，出戶外如龍蛇。庫名曰靈禽藏。及諸呂擅權，白氣亦滅。案鈎命決，蕭何爲昴星精，項羽、陳勝、胡亥，爲之三猾。
晉張載《匕首銘》曰：先民造制，戒豫爲惟謹。匕首之設，應速用近。旣不忽備，亦無輕忿。利以形彰，功以道隱。
《史記》曰：馮諼聞孟嘗好客，見之。君置之傳舍。五日，彈其劍鋏而歌曰：「長鋏歸來兮，食無魚！」遷之幸舍。五日，彈其鋏歌曰：「長鋏歸來兮，出無輿！」又遷之代舍。五日，又彈其劍鋏歌曰：「長鋏歸來兮，無以爲家！」一出《戰國策》。
曹子建詩曰：長鋏鳴鞘中。
晉張協《長鋏銘》曰：五才幷建，金作明威。長鋏陸離，弭凶防違。素刃霜厲，溢景橫飛。
又《短劍銘》曰：器用名品，詭制殊觀，亦有短鋏，清輝載爛。昔在光明，戢兵靜亂。惟皇寶之，優而弗玩。
左思《吳都賦》曰：毛群以齒角爲矛鋏。〈劉淵林注曰：鋏刀身劍鋒有長有短也。〉
《說文》曰：鎩，鈹有鐔也。〈鈹，普皮切。〉
《左傳·昭二十七年》曰：吳公子光伏甲於窟室而享王。門階戶席，皆王親也，夾之以鈹。羞者薦體，抽劍刺王，鈹交於胸。
左思《吳都賦》曰：羽族以嘴距爲刀鈹。〈鈹，兩刃小刀也。〉
