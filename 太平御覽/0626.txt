
《漢書》曰：孝文時，晁錯說上，令人入粟得以拜爵。邊食足支五歲，可令入粟郡縣；足支一歲已上，可時赦，勿收農人租。如此德澤加於萬人。帝從之。後天下充實，乃下詔曰：「農，天下之本，務莫大焉。今勤身從事，而有租稅之賦，是謂本末者無以異也。〈本，農也。末，賈也。言農與賈俱出租無異也。〉於勸農之道未備，其除田之租稅。」
又曰：董仲舒說上曰：「古者稅人不過十一，其求易供；使人不過三日，其力易足。秦用商鞅之法，加月爲更卒，已復爲正卒，一歲屯戍，一歲力役，三十倍於古；〈更卒謂給郡縣一月而更者也。正卒謂給中都官者。率計今人一歲之中屯戍及力役之事三十倍多於古也。〉田租、口賦、鹽鐵之利，二十倍於古。〈秦賣鹽鐵貴，故下人受其用也。旣收田租，又出口賦，而官更奪鹽鐵之利，率計一歲之中失其資二十倍多於古也。〉或耕豪人之田，見稅十五。故貧人常衣馬牛之衣而食犬彘之食。」
又曰：倪寬爲左內史，勸農業，理獄訟，卑體下士，務在於得民心。收租稅，時裁闊狹，與民相假貸，〈爲有貧弱及農要之時不即徵收也。〉以故租多不入。後有軍發，左內史以負租課殿，當免。民聞當免皆恐失之，大家牛車，小家擔負，輸租繈屬不絕，課更以最上。上由此愈奇寬。
又曰：元鳳中，詔曰：「夫谷賤則傷農。今三輔太常穀減賤，〈減猶少也。〉其令以菽粟當今年賦租稅。」元平元年春二月詔曰：「天下以農桑爲本，日者省用，罷不急官，減外徭，耕桑者益衆，而百姓未能家給，朕甚憫焉。其減口賦錢。」有司奏請減什三，上許之。
《後漢書》曰：建武中，田租三十稅一。有産子者，復以三年之算。明帝即位，人無橫徭，天下安寧，時谷尚貴。尚書張林上書言：「谷所以貴，由錢賤也。可盡封錢，一取布帛爲租，以通天下之用。」從之。
《魏志》曰：太祖初平袁紹，下令田租畝收粟四升，戶絹二匹，綿二斤，餘不得擅興。
《晉書》曰：武帝平吳後，制戶調之式。丁男之戶歲輸絹三匹，綿三斤。女及次丁男爲戶者，半輸。諸邊郡或三分之二，遠者三分之一。夷人輸ク布戶一匹，遠者或一丈。不課田者，輸義米戶三斛；遠者五斗；極遠者輸算錢，人二十八文。
《齊書》曰：高帝初，竟陵王子良上表曰：「今所在穀價雖和，而比室饑歉；縑纊雖賤，駢門裸質。而守宰務在裒刻，圍桑品屋以准資課，致令斬樹發瓦以充重賦，破人敗産，賈利一時，進違舊科，退容奸利，欲人康泰，其可得乎？」
《隋書》曰：初，蘇威父綽在西魏時，以國用不足，爲征租稅之法，頗稱爲重。旣而嘆曰：「今所爲者，正如張弓，非平世也。後之君子，誰能施乎？」威聞其言，每以爲己任。至是，威爲納言，奏減賦役從輕典，帝悉從之。
又曰：開皇九年陳平，上御朱雀門觀凱旋，因行慶賞，頒給所費三百餘萬。帝以江表初定，給復十年，自余諸州，幷免當年租賦。十二年，有司上言庫藏皆滿。帝曰：「朕旣薄賦於人，又大經賜用，何得爾也？」對曰：「用處常出，納處常入，略計每年賜用至數百萬段，曾無減損，乃更開左藏之院，構屋以受之。」詔曰：「旣富而教，方知廉恥。寧積於人，無藏府庫。河北、河東今年田租三分減一，兵減半，功調全免。」
《唐書》曰：開元八年二月，制曰：「頃者以庸調無憑，好惡須准，故遣作樣，以頒諸州，令其好不得過精，惡不得至濫。任土作貢，防源斯在。諸州送物，作巧生端。苟欲副於斤兩，遂即加其丈尺，有至五丈爲匹者，理甚不然。闊尺八，長四丈，同文共軌，其事久行。立樣之時，須載此數。若求兩而加尺，甚暮四而朝三。宜令所司簡閱，有逾於比年常例，尺丈過多者奏聞。」
又曰：開元二年、十五年，定令：「諸課戶一丁租調准武德二年之制。其調絹絕布幷隨鄉土所出，絹絹各二丈五尺。輸絹糸者綿三兩，輸布麻三斤。其絹糸爲匹，布爲端，綿爲屯，麻爲糸戾。若當戶不成匹、端、屯、糸戾者，皆隨近合成。其調麻每年支料有餘折一斤，輸粟一升，與租同受。」
《管子》曰：地之生財有時，人之用力有倦，人君之欲無窮。以有時與有倦養無窮之君，而度量不生於其間，〈度量不生，賦役無限也。〉則上下相疾也。
又曰：桓公伐楚，濟汝水，逾方城，望汶山，使貢絲於周室。
《列子》曰：周穆王大征西戎，西戎獻昆吾之劍，切玉如泥。
又曰：周王時，西域國有山人來，王爲中天之台，月月獻玉衣，旦旦薦玉食。王執山人之�騰而上天。
《文子》曰：楚人擔山鶏，路人問曰：「何鳥也？」欺之曰：「鳳凰也。」路人請十金，弗與。倍乃與之。將獻楚王，經宿鳥死。路人不惜其金，惟恨不得獻。國人傳之，咸以爲真鳳，遂聞楚王。王感其貴買欲獻於己，厚賜之，過於買鳥之金十倍。
《韓子》曰：齊威王夫人死，有十孺子。薛公欲知王所立，爲十玉珥，而美其一，獻於王。王以賜十孺子，明日坐視美珥所在，而勸王以爲夫人也。
孟獻子曰：畜馬乘不察於鶏豚，伐冰之家不畜牛羊，百乘之家不畜聚斂之臣。與其有聚斂之臣，寧有盜臣。此謂國不以利爲利，以義爲利也。
《孟子》曰：夏後氏五十而貢，殷人七十而助，周人百畝而徹，其實皆什一也。徹者，徹也；助者，藉也。詩曰：「雨我公田，遂及我私。」惟助爲有公田。由此觀之，雖周亦助也。
又曰：尊賢使能，則天下之士皆悅，而願立於其朝矣；市廛而不征，則天下之商皆悅，而願藏於其市矣；〈廛，市宅也。古無征，衰世征之。《王制》曰：市廛而先稅。《周禮》曰：國宅無征法，而不廛者當以什一之法征其地耳，不當征其廛宅也。〉關譏而不征，則天下之旅皆悅，而願出於其路矣；〈言關禁異服異語耳，不徵稅出入者也。《周禮》曰：關市之賦，司關曰無關門之徵。猶譏王制，謂文王以前。文王亦不征也。〉耕者助而不稅，則天下之農皆悅，而願耕於其野矣；〈助者，井田什一，助佐公家，治公田。不橫稅賦，若履畝之類。〉廛無夫里之布，則天下之人皆悅，而願爲之氓矣。〈里，居也。布，錢也。夫，一夫也。《周禮》曰：宅不毛者出里布，田不耕者有屋粟。凡人無職事者出夫家之徵孟子欲使寬。獨夫去里布，則人皆樂爲之氓矣。〉白圭問孟子曰：「吾欲二十而取一，何如？」孟子曰：「子之道，貊道也。萬室之國，一人陶則可乎？」曰：「不可。器不足用也。」夫貊，五穀不生，惟黍生之；無城郭、宮室、宗廟、祭祀之禮，諸侯幣帛饔餼；無百官有司，故二十取一而足也。今居中國，去人倫，無君子，如之何其可也？」
孫武曰：夫帝王處四海之內，居五千里之中，焉能盡專其利？是以分建諸侯，以其利而利之，使食其土之毛實，役其人民之力。故賦稅無轉徙之勞，徭役無怨曠之嘆矣。
《新序》曰：楚人有獻魚楚王者，曰：「獲魚，食之不盡，賣之不售，棄之可惜，故來獻之。」左右曰：「鄙哉，辭也！」楚王曰：「子不知魚，其以此諭寡人也。」於是乃遣使恤鰥寡而存孤獨，出倉粟發幣而賑不足，罷去後宮不禦者出人以鰥夫，楚民欣欣大悅，鄰國歸之。
荀悅論曰：昔文帝十三年六月，詔除人田租。且古者什一而稅，以爲天下之中正。今漢人田或百一而稅，可謂鮮矣。然豪富強人占田逾多，其賦太半，官收百一之稅，而人輸豪家太半之賦，官家之惠優於三代，豪強之暴酷於亡秦。是以惠不下通，而威福分於豪人也。今不正其本而務除租稅，適足以資富強也。
魚豢《魏略》曰：漢陽嘉三年，疏勒國王貢西海青石，帶舟至。
皇甫謐《帝王世紀》曰：西王母慕舜德，來獻白環及，幷貢益地圖。
《西京雜記》曰：初修上林苑，群臣遠方各貢合枝李者楊乎。
楊孚《異物志》曰：橘爲樹，白花而赤實，皮旣馨香，里又善味。交趾有橘，官一人，秩三百石，歲主貢禦橘。
《雜望氣經》曰：黃白氣潤澤入翼，四海有侯王來獻者，天子賜四海之國入軫。諸侯王者有獻車者出軫。天子用車爲幣，賜諸侯王。
魏文帝《與王朗書》曰：孫權重遣使稱臣，奉貢明珠百筐，黃金千鎰，馴象二頭，或牝或牡，擾禽鸚鵡，其他珍玩盈舟溢航，千類萬品。
