
《釋名》曰：山頂曰蒙，亦曰巔，亦曰椒。山脊曰岡。山大而高曰嵩，〈嵩高稱也，今中嶽嵩山蓋依此，亦作崧。〉小而高曰岑，銳而高曰嶠，卑而大曰扈，小而衆曰巋，上大下小曰巘。山有草木曰岵，〈音戶〉無草木曰垓。〈古來切。〉石戴土曰岨，土戴石曰崔嵬。〈此因形而名之。〉山東曰朝陽，山西曰夕陽。〈隨日照而名之。〉山足曰麓，山穴曰岫，山邊曰崖。崖之高曰岩，上秀曰峰，陬隅高者曰屺，山坡曰阪。山三襲曰陟，山再成曰莫，一成曰坯。山中絕曰陘，未及上曰翠微。〈一說山色青縹色曰翠微。〉山屬曰嶧，〈言駱繹相連，今魯國有嶧山，絕石相積構連屬成山，蓋謂此也。〉山狹而高曰巒，小曰嶞。〈它果反。謂山形長狹者，荊州人謂之蠻。《詩》雲墮山喬岳。〉土山曰阜，〈阜，厚也。言其高厚。〉曲阜曰阿。大阜曰陵，小陵曰丘。山精曰夔，亦曰跂，亦曰雲陽。祭山曰屐懸。〈角毀反。自山頂曰冢，已下幷出《說文》、《爾雅》、《釋名》。〉
《易》曰：兼山艮。
又曰：地中有山謙。
又曰：《說卦》曰：山澤通氣。
又曰：艮爲山。
《詩》曰：如南山之壽，不騫不崩。
又曰：節彼南山。
楊乂《易卦序論》云：險而止，山也。險而動，泉也。動靜皆蒙險，故曰山。
《書·禹貢》曰：導岍及岐，至於荊山，逾於河。〈孔安國注曰：此謂梁山龍門也。〉壼口雷首，至於太岳，〈三山在冀州南河之地。〉太行恆山，至於碣石，入于海。〈此二山者，連延東北，接碣石而入滄海，百川經此衆山，禹皆治之也，不可勝名，故以滄海山川言之也。〉西傾朱圉鳥鼠，〈西傾朱圉在積石以東，鳥鼠謂所出，在隴西，三者雍州之南。〉至於太華，〈相首尾而東也。〉熊耳外方桐柏，至於陪尾，〈四山相東南，在豫州，洛經熊耳，經外方淮南桐柏，經陪尾，凡此皆先舉施功之山，而後條列所治水於下以相備也。〉導嶓冢至於荊山，〈漾山嶓冢山樑州，經荊山，荊山在荊州也。〉內方，至於大別，〈內方大別二山名，在荊州，漢所出。〉岷山之陽，至于衡山。〈岷山，江所出，在梁州。衡山，江所經，在荊州。〉
《春秋傳》曰：山有木，工則度之。
《禮記》曰：今夫山，一拳石之多，及其廣大，草木生之，禽獸居之，寶藏興焉。
又曰：天子祭名山大川，五嶽視三公。〈視，視其牲器之數。〉
又曰：天不愛其道，地不愛其寶，人不愛其情。故山出器車。
又曰：居山不以魚鱉爲禮。
《爾雅》曰：土高有石曰山。
《釋名》云：山，産也，言産萬物。
《說文》曰：山，宣也。宣氣散，生萬物，有石而高。
《春秋元命苞》曰：山者氣之苞，所以含精藏雲，故觸石而出。
《春秋說題辭》曰：山之爲言宣也，含澤布氣，調五神也。
《韓詩外傳》曰：夫山，萬人之所觀仰，材用生焉，寶藏植焉，飛禽萃焉，走獸伏焉，育物群而不倦，有似乎仁人志士，是仁者所以樂山也。
《尚書大傳》曰：孔子曰：「夫山者嵬嵬然，草木生焉，鳥獸蕃焉，財用殖焉，四方皆無與私焉。出雲雨以通乎天地之間，陰陽和合，雨露之澤，萬物以成，百姓以饗。此仁者之樂于山也。」
《國語》曰：禹封九山，山者土之聚也。
《河圖》曰：嶓冢山，上爲狼星。武關山爲地門，上爲天高星，主囹圄。荊山爲地雌，上爲軒轅星。大別山爲地理，天以合地以通。三危山在鳥鼠之西南，上爲天苑星。岐山在崑崙東南，爲地乳，上爲天糜星。汶山之地爲井絡，帝以會昌，神以建福上，上爲天井星。桐柏山爲地穴，鳥鼠同穴山之幹也，上爲掩畢星。熊耳山，地門也，精上爲畢附耳星。
《莊子》曰：函車之獸，分而離山，不免網罟之患。
又曰：山積卑而成高。
《管子》曰：凡天下名山五千三百七十，出鐵之山三千六百有九。上有丹砂者，下有黃金。上有磁石者，下有銅金。上有綠石者，下有鉛錫。上有赭，下有鐵。
《淮南子》曰：牛蹄之涔，無徑尺之鯉，魅父之山無文林，營宇狹小，而不能容巨大也。
《孫卿子》曰：不登高山，不知天之高；不臨深溪，不知地之厚；不聞先王之道，不知學問之大。
《呂氏春秋》曰：何謂九山？會稽、泰山、〈會稽，今會稽也。泰山，今泰山郡，是爲東岳也。〉王屋、首山、泰華、岐山、太行、羊腸、孟門。〈岐山在右扶風美陽縣西北，周家所邑也。太行在河內野王縣北。羊腸，其山盤紆如羊腸狀。在太行晉陽北，孟門太行是。〉
《說苑》曰：土積成山，則豫章生焉。
又曰：五嶽者，何謂也？泰山，東岳也；霍山，南嶽也；華山，西嶽也；恆山，北嶽也；嵩高山，中嶽也。五嶽何以視三公？能大布雲雨焉，能大斂雲雨焉，觸石而出，膚寸而合，不崇朝而雨天下，施得博大，故視三公也。
《白虎通》曰：東岱山，岱者，言萬物相代於東方。南衡山者，上承景宿，銓德均物，故曰衡也。西華山，華者，獲也，萬物熟成，乃有獲也。北恆山，恆，常也，言萬物伏藏於北方，有常度也。中嵩山，嵩者，高也，言峻大矣，處中以領四方。
《地鏡》曰：入山必齋五十日，牽白犬，抱白鶏，以白鹽一升，山神大喜，芝草異藥寶玉爲出。未到山百步，呼曰林兵，此山之主者名，知之卻百邪。
《關令尹喜內傳》曰：五百歲天下名山一開，開時金玉之精湧出。
《晏子春秋》曰：齊大旱，景公召群臣問曰：「天久不雨矣。民且有饑色，吾卜旅在高山廣澤，寡人慾祠靈山，可乎？」晏子曰：「夫靈山以石爲身，以草木爲毛髮。天不雨，發毛將焦，身將熱，獨不欲雨乎？祠之何益。」
《山海經》曰：周穆王周曆四荒，名山大川靡不登躋，東升天夫之堂，西宴王母之廬。
《列子傳》曰：共工與顓頊爭天下，怒而觸不周山。
《魏志》曰：明帝起景陽山於芳林園。
《晉書》曰：顧愷之好游會稽。人問山川之美。對曰：「千岩競秀，萬壑爭流。」
《宋書》曰：謝靈運好登山，常著木屐，上山則去前齒，下山則去後齒。
《漢書》曰：李廣利刺山而泉涌。
《楚詞》曰：山中兮不可以久留。
古詩曰：上山采蘼蕪，下山逢故夫。
《爾雅》曰：西北之美者，有崑崙之璆琳、琅玕焉。
《史記》曰：《禹本紀》言：河出崑崙，其上有澧泉華池。
《漢書》曰：張安世《房中歌》詩云：「天馬來兮開遠門，竦余身兮游崑崙。」
《博物志》曰：崑崙從廣萬一千里，神物集也。出五色雲氣，五色流水，其白水東南流入中國，名爲河也。
《河圖始闔圖》曰：崑崙之山爲地首，上爲握契，滿爲四瀆，橫爲地軸，上爲天鎮，立爲八柱。
《河圖括地象》曰：崑崙之墟，有五城十二樓，河水出焉，四維多玉。
《龍魚河圖》曰：崑崙山，天中柱也。
《紀年》曰：周穆王十七年西征，至崑崙丘，見西王母。
《穆天子傳》曰：天子升於崑崙之丘，以觀黃帝之宮，增封於崑崙山上。
又曰：天子遂宿於崑崙之阿，赤水之陽。
《山海經》曰：周穆王至崑崙之丘，游軒轅之宮，眺鍾山之嶺，勒石西王母之山，紀跡玄圃之上。
又曰：槐江之山，實惟帝之平圃，南望崑崙，其光熊熊。有木焉，其狀如棠，黃華赤實，其味如李而無核，名曰沙棠，食之令人不溺。〈草之美者，名曰沙棠之實。〉
又曰：崑崙之墟，方八百里，高萬仞，上有木，木長五尋，大五圍。面有井，以玉爲檻。檻有五門，門有開明獸守之，百神所在。
又曰：崑崙之丘有神，人面虎身文尾，其下有弱水泉。
徐整《長曆》曰：北斗當崑崙上。
《真人關尹內傳》曰：萬億萬歲，有一大水，崑崙飛浮。是時飛仙迎取天王及善民，安之山上也。
《葛仙公傳》曰：崑崙山一曰玄圃台，一曰積石瑤房，一曰閬風台，一曰華蓋，一曰天柱，皆仙人所居。
《列仙傳》曰：赤松子者，神農時雨師也。服水石以教神農，能入火不燒，至崑崙山上，常止西王母石室中，隨風雨上下，炎帝少女追之亦得仙俱去。至高辛時，復爲雨師，今之雨師是也。
又曰：西王母者，神人也。人面蓬頭髮，虎牙豹尾，善嘯，穴居，名西王母，在崑崙山下。
《神仙傳》曰：東郭延者，山陽人。服雲飛散，能夜書。有數十人乘虎豹來迎，比鄰盡見之。與親友辭別而去，雲詣崑崙山。
《神異經》曰：崑崙有銅柱焉，其高入天，所謂天柱也。圍三千里，員周如削，銅柱下有屋，壁方百丈。
《搜神記》曰：崑崙之山，是惟帝之下都，環以炎火山。
《十洲記》曰：昆陵崑崙號曰。昆陵山也。上有金台玉闕，亦元氣之所合，天帝君治處。
《玄元記》曰：崑崙西南山，周回三萬里，巨蛇繞之三周，蛇長九萬里。
《尸子》曰：赤縣州者，實是崑崙之墟，玉紅之草生焉，食其一實而醉，臥三百歲而後寤。
《呂氏春秋》曰：菜之美者，有崑崙之蘋也。
《淮南子》曰：崑崙山上有層城九重，上有木禾，其條五尋。珠樹、玉璇樹、不死樹在其西，沙棠、琅玕在其東，絳樹在其南，瑤樹在其北。
又曰：崑崙之玉瑱，而塵埃不能污也。
《抱樸子》曰：蔡譴者，自雲被謫至崑崙。初，譴還，人問云：「崑崙似何？」答曰：「天不問其高幾裏，要於仰視之，去天過十數里也。」
崔鴻《十六國春秋·前趙錄》曰：東平王劉約癸亥卒，一指猶暖，遂不殯殮，至於甲戌乃蘇。言見劉淵於不周山，經五日，遂復從至崑崙山，三日而復返於不周，見諸王公卿將死者悉在焉。
又曰：酒泉太守馬岌上言酒泉即崑崙之體也。周穆王見西王母，樂而忘歸，即在此山，山有石室，王母堂珠璣鏤飾，煥若神宮。
《穆天子傳》曰升：自密山以至鍾山，四百六十里，其間盡澤，多怪獸奇魚。
又曰：天子北昇於舂山之上，望四野。〈郭璞注曰：舂音鍾也。〉曰：是惟天下之高山。
《山海經》曰：黃帝取密山之玉榮，投之鍾山之陰。〈以爲玉種。〉
又曰：鍾山其子曰鼓，〈此亦神名，名之爲鍾山之子耳，其類皆見《歸藏》《啓筮》也。〉其狀人面而龍身，帝乃戮之鍾山之東也。
又曰：鍾山之神名曰燭陰，〈燭，龍也。是燭九陰也。〉視爲晝，瞑爲夜，吹爲冬，呼爲夏。
《魯女生列傳》曰：鍾山之棗，其大如瓶。
《十洲記》曰：北海外有鍾山，自生千芝及神草。此洲受太玄生符錄，仙家數十萬，耕田種芝草，課計頃畝種稻。
《玄中記》曰：北方有鍾山焉，山有石，首如人首，左目爲日，右目爲月，開左目爲晝，開右目爲夜，開口爲春夏，閉口爲秋冬。
《淮南子》曰：鍾山之玉，灼之以爐炭，三日三夜，其色不變。
《論衡》曰：鍾山之上，以玉抵鵲，彭蠡之濱，以魚食犬。
《穆天子傳》曰：天子西征來還，乃循黑水至於群玉之山。天子於是取玉板玉器服物，載玉萬侯。〈雙璧爲玨，半璧爲侯。見《左傳》。〉
《山海經》曰：玉山是西王母所居。〈此山多玉石，因以爲名。〉
《帝王世紀》曰：崑崙之北，玉山之神，人身、虎首、豹尾、蓬頭。
《外國圖》曰：西王母國前弱水中，有玉山白兔。
闞駰《十洲記》曰：赤水西有白玉山，山有西王母堂室。
《漢書·王莽傳》曰：有奇士，大十圍，自言巨無霸，出於蓬萊山，軺車不能載，三馬不能勝。
又：《武帝紀》曰：太初元年十二月祀后土，東臨渤海，望祀蓬萊。
《十洲記》曰：蓬萊山外別有海，謂之溟海，無風而洪波百丈，有九氣丈人，九天真君宮。
《玄中記》曰：東海之大者，有巨鰲焉，以背負蓬萊山。
《列子》曰：渤海之東有大海，其中有山，一曰岱輿，二曰員嶠，三曰方壺，四曰瀛洲，五曰蓬萊。其上臺觀皆金玉，禽獸皆純縞，珠玕之樹皆聚生，實皆有滋味，食之不老不死，人皆仙聖，一日一夕，飛翔來往。
《山海經》曰：蓬萊山，海中之神山，非有道者不至。
《列仙傳》曰：安期生，琅琊阜鄉人，時人皆言千歲，秦始皇與語，賜金璧數千萬，出阜鄉亭，皆置去，留以赤玉舄一量爲報。曰：「後千歲，求我蓬萊山下。」
又曰：負局先生，語似燕岱間人，吳市中摩鏡，一錢因摩之，輒問主人得無有疾苦，輒出紫赤藥與之，莫不時愈，後上吳山，懸藥下與萬姓。欲去時，語下人曰：「吾欲還蓬萊山。」
《神仙傳》曰：麻姑謂王方平曰：自接侍已來，三見海水變桑田，蓬萊之清淺也。
《漢書》曰：太液池有方丈、瀛洲，像海中神山焉。
《列仙傳》曰：服閭者，不知何許人。常止莒，往來海邊諸祠中。有三仙人於祠中博，賭瓜，使服閭擔黃瓜十枚，令瞑目，乃止方丈山，在蓬萊山南，時往莒取珍寶賣之。
《史記封禪書》曰：齊宣王、燕昭王使人求蓬萊、方丈、瀛洲，此三神山，傳在海中，去人不遠，望之如雲中，及至則三山反在水下，欲至則風引船而去，莫能至者。仙人不死藥皆在焉，黃金白玉爲宮闕。
《書》曰：終南惇物，至於鳥鼠。〈謂終南、惇物二山，西出至於鳥鼠山。〉
《詩》曰：終南何有？有條有枚。
《漢書》曰：太一山又爲終南山。《五經要義》：太一山在扶風武功縣，則終南、太一不得爲一山明矣。蓋終南，南山之總名；太一，山之別號。
《唐書》曰：盧藏用初隱終南山，後出仕。道士司馬子微歸天臺山，群公祖道，藏用指終南山曰：「此中甚有佳處，何必天臺？」子微笑曰：「以吾觀之，此乃仕宦之捷徑爾。」藏用有慚色。
又曰：文宗開成二年詔曰：「每聞京師舊說，以爲終南山興雲，祈必有雨。若晴霽，雖密雲至地，竟不沾濡，況茲山北面闕庭，自當以時修其望祀，寵數宜及。今聞都無祠宇，終南山未備禮秩，命有司即時建立。
《關中記》曰：終南山一名中南，言在天中，居都之南也。
又曰：終南、太一，左右三十里內名福地。
皇甫謐《高士傳》曰：四皓共入商洛，隱地肺山，以待天下定。漢高祖征之不至，乃深自匿終南山。
《辛氏三秦記》曰：太一在驪山西，去長安二百里，山之秀者也。中有石室，常有一道士，不食五穀，自言太乙之精，齋潔乃得見之，其狀似仙人。山一名地肺，可避洪水。俗雲上有神人乘船行，追之不可及。
《方輿記》曰：東方朔謂天之大阻其終南，多金銀鐵玉石樟檀異類之物，此百工取給，萬姓所仰足也。
《風土記》曰：王莽以皇后有子，通子午道，從杜陵直抵終南。
