
嵇含《槐香賦序》曰：余以太簇之月，登於歷山之陽。仰眺崇巒，俯視幽坂，乃睹槐香生蒙楚之間。曾見斯草殖於廣夏之庭，或被帝王之圃。恠其遐棄，遂遷樹於中唐。華麗則殊彩阿郍，芳實則可以藏書。又感其棄本高崖，委身階庭，似傅說顯殷，四叟歸漢。故因實制名，蒙蒙綠葉，搖搖弱莖。
《易》曰：同心之言，其臭如蘭。〈蘭，芳也。〉
《易卦通驗》曰：冬至，廣莫風至，蘭始生。
《說文》曰：蘭，香草也。
《韓詩》曰：溱與洧，說文云：詩人言溱與洧方盛流洹洹然，謂三月桃花水下之時，士與女方盛流秉蘭兮，秉，執也；蘭，蕳也。當此盛流之時，眾姓與眾女方執蘭而拂除。鄭國之俗，三月上巳之日，此兩水之上，招魂續魄，拂除不祥。
《大戴禮·夏小正》曰：五月蓄蘭，為沐浴。
《禮》曰：婦人，或賜之茝蘭，則受而獻諸舅姑。
《左傳》曰：鄭文公有賤妾，曰燕姞，夢天使與己蘭，曰：「余為伯儵。余而祖也。以是為而子。以蘭有國香，人服媚之。」既而文公見之，與之蘭而御之，辭曰：「妾不才，幸而有子。將不信，敢徵蘭乎？」公曰：「諾。生穆公，名之曰蘭。」
《論撰考讖》曰：漸於蘭則芳，漸於鮑則臭。
《史記》曰：冬至短極，蘭根出。
《蜀志》曰：先主殺張裕，諸葛亮救之。先主曰：「芳蘭當門，不得不鋤。」
《晉書》曰：惠帝時，溫縣有人如狂，造書曰：「兩火沒地，哀哉！秋蘭歸形街郵，終為人嘆！」及楊駿已死，楊後被廢，賈后絕其膳，八日而崩，塟街郵亭北，百姓哀之。兩火，武帝諱；蘭，楊後字也。
《宋書》曰：劉湛欲袁淑附己，而淑不為改意，由是大相乖失。淑乃賦詩曰：「種蘭忌當門，懷壁莫向楚。楚少別玉人，門非種蘭所！」
《晏子春秋》曰：曾子將行，晏子送之，曰：「嬰聞，君子贈人以財，不若以言。吾請以言乎？夫蘭本三年而成，湛之苦滫，則君子不近，庶人不佩；湛之麋醯，而駕征馬矣。非蘭本美也，願子必求所湛！」
《蘇子》曰：蘭以芳自燒，膏以肥自焫〈而悅切〉。翠以羽殃身，蚌以珠致破！
《文子》曰：日月欲明，浮雲蓋之；藂蘭欲脩，秋風敗之。
又曰：蘭芷不為莫服而不芳。與君子行遊，苾兮如入蘭芷之室，久而不聞，則與之化矣。
《范子計然》曰：大蘭出漢中關輔，澤蘭出河東弘農，白者善。
《孫卿子》曰：人之親我，欣若父母；其好我，芬若椒蘭。
《淮南子》曰：兩心不可以得一人，一心可以得百人。男子樹蘭，美而不芳。〈蘭，芳草，女之美；男子樹之，蓋不芳也。〉継子得食，肥而不澤。〈繼子，假母也。〉精不相與徃來也。
《淮南子》曰：蘭生幽宮，不為莫服而不芳。
《抱朴子》曰：人鼻無不樂香，故流黃、欝金、芝蘭、蘇合、玄膳、索膠、江籬、揭車、春蕙、秋蘭，價同瓊瑤；而海上之女，遂酷臭之夫。
《家語》：孔子曰：芝蘭生於深林，不以無人而不芳；君子修道立德，不為困窮而改節。為之者人也，死生者命也。
《語林》曰：謝太傅問諸子侄曰：「子弟何豫人事，而政欲使其佳？」諸人莫有言者。車騎答曰：「譬如芝蘭玉樹，欲使其生於庭堦耳！」
又曰：毛伯成既負其才器，常稱：「寧為蘭摧玉折，不作蕭芳茇榮！」
《羅含別傳》曰：含致仕還家，庭中忽自生蘭。此德行幽感之應。
蔡質《漢官儀》曰：尚書郎懷香握蘭，趨走丹墀。
盛弘之《荊州記》曰：都梁縣有小山，山上水極淺。其中悉生蘭草，綠葉紫莖，芳風藻谷。俗謂蘭為都梁，即以號縣雲。
《本草經》曰：草蘭，一名水香，久服，益氣輕身不老。
《楚辭》曰：余既滋蘭之九畹兮。〈滋，蒔也。二十畝為畹。〉
又曰：扈江離與辟芷兮，〈扈，被也。楚人名被曰扈。離薜芷，皆香草名也。〉紉秋蘭以為佩。〈紉，細。〉
又曰：沅有芷兮澧有蘭，〈言沅水中有盛茂之芷，澧水之中有芬芳之蘭，喻湘夫人美好亦異於眾人也。〉欲思公子未敢言。
又曰：秋蘭兮蘼蕪，羅生兮堂下。綠葉兮素枝，芳菲兮襲予，秋蘭兮青青，綠葉兮紫莖。滿堂兮美人，忽獨與余兮目成。
又曰：光風轉蕙泛崇蘭。
趙壹《疾邪賦》曰：勢家多所宜，欬唾自成珠。被褐懷珠玉，蘭蕙化為芻。
張衡《怨詩》曰：秋蘭，嘉美人也。嘉而不獲用，故作是詩也。猗猗秋蘭，植彼中阿。有馥其芳，有黃其葩。雖曰幽深，厥美彌嘉。之子之遠，我勞如何？
酈炎詩曰：靈芝生河洲，動搖回洪波。秋蘭榮何晚？嚴霜害其柯。哀哉之芳草，不植太山阿。
《琴操》曰：《猗蘭操》者，孔子所作也。孔子聘諸侯，莫能任。自衛反魯，過億谷之中，見薌蘭獨茂，喟然嘆曰：「夫蘭當為王者香，今乃獨茂，與眾草為伍！」乃止車，援琴鼓之，自傷不逢時，託辭於香蘭雲。
晉傅玄《詠秋蘭詩》曰：秋蘭蔭玉池，池水清且芳。雙魚自踴躍，兩鳥時徊翔。
晉王羲之《蘭亭記》曰：永和九年，歲在癸丑，暮春之初，會於會稽山陰之蘭亭，修禊事也。
《說文》曰：江蘺，蘼蕪也。楚謂之蘺，晉謂之虈〈軒嬌切〉，齊謂茝。
《爾雅》曰：蘄茝，蘼蕪。〈郭璞曰：香草也，葉小，如萎狀。《淮南子》曰：似虵床。《山海經》曰：臭如蘪蕪。〉
《春秋運斗樞》曰：維星散為蘪蕪。
《淮南子》曰：亂人者，若虵床之與蘪蕪。
《山海經》曰：洞庭之山，其草多蘪蕪。
《廣志》曰：徵蕪，香草，魏武帝以藏衣中。
《吳氏本草》曰：蘪蕪，一名芎窮。
《古詩》曰：上山採蘪蕪，下山逢故夫。
郭璞《讚》曰：蘪蕪善草，亂之虵床，不隕其貴，自別以芳。
《廣雅》曰：皇草，蕙草也。
《山海經》曰：天帝之山，其下多菅蕙。〈菅似茅。〉升山，其草多蕙。
《廣志》曰：蕙草，綠葉紫華。魏武以為香，燒之。
《楚辭》曰：光風轉蕙泛崇蘭。
又曰：既滋蘭兮九畹，又樹蕙之百畝。
司馬相如《子虛賦》曰：於是乃相與撩於蕙圃，盤姍{孛攵}窣〈皆草間行貌。姍，音蘇寒切；窣，蘇骨切。〉上金隄。
〈去謁切〉
《爾雅》曰：藒車，芞〈音乞〉輿也。〈郭璞曰：藒車，香草也，見《離騷》。〉
《說文》曰：藒，芞輿也。〈芞，音乞。〉
《廣志》曰：藒車，黃葉白華，出徐州。
《楚辭》曰：畦留夷與藒車，雜杜蘅與芳芷。
《山海經》曰：天帝之山有草焉，其狀如葵，臰如蘪蕪，名杜蘅。〈香草也。〉可以走馬，〈郭璞曰：帶之令人便。或曰馬得之而健走。〉食之而癭。
《爾雅》曰：杜，土鹵也。〈郭璞曰：杜衡也，似葵而香也。〉
《唐書》曰：貞觀中，度支郎以宋謝朓詩云：「芳洲多杜若」，乃下坊州令貢。州判司報云：「坊州不出杜若，應由謝朓詩誤。」太宗聞之大笑。判司改雍州司法，度支郎免官。
《廣雅》曰：杜蘅，杜若也。
《范子計然》曰：杜若出南郡漢中，大者善。
《本草經》曰：杜若，一名杜蘅。
《山海經》曰：號山，其草多葯。〈郭璞注曰：葯，白芷也，一名香草也。〉
《廣雅》曰：白芷，葉謂之葯。
《淮南子》曰：今皷舞者便媚擬神，〈擬，象也。〉身若秋葯被風，〈葯，白芷，香草。被風，言其弱。〉髮若結旌。〈屈而復舒。〉
《范子計然》曰：白芷出齊郡，以春取，黃澤者善也。
《本草經》曰：白芷，一名芳香，味辛溫，生河東。
《吳氏本草》曰：白芷，一名虈〈許嬌切〉，一名符離，一名澤分，一名葩。
《楚辭》曰：獻歲發春兮，汨吾南征。綠蘋葉齊兮，白芷生。
又曰：桂揀兮蘭撩，辛夷楣兮葯房。
又曰：掔木根以結芷兮，〈掔，持也。〉貫薜荔之落蘂。〈貫，拾也。薜荔，草。蘂，實也。佩結香草，拾其花心，以表己之忠信也。〉
《楚辭》曰：荃不察余之中情兮，〈荃，香草，以喻君。被分香，故以香草為喻。〉反信讒而齊怒。〈齊，疾也。〉
又曰：荃撓兮蘭旗。
《左傳》曰：晉獻公以驪姬為夫人。卜人曰：「一薰一蕕，十年尚猶有臭。」〈薰，香草也。〉
《山海經》曰：浮山有草焉，麻葉而方莖，赤華而黑實，臰如麋蕪，名曰薰草也。
《廣雅》曰：鹵，薰也，其葉謂之惠。
《魏略》曰：大秦出薰草。
《蘇子》曰：象以牙喪身，不能去其白；薰以芳自燒，不能去其香。
《淮南子》曰：以潔白為污辱，譬猶沐浴而抒溷，薰燧而負彘。〈燒薰自香，楚人謂之薰燧也。〉
《抱朴子》曰：常以執日取天井上土，以和栢葉、薰草，以泥門戶，方一尺，則盜賊不來。
《西京雜記》曰：漢掖庭有綠熊席。其席皆長一丈餘，眠而擁毛自蔽，望其不能見。坐則沒膝。其中雜諸薰香，一坐此席，餘香百日不歇。
成公綏《宣清賦》曰：哀薰草之見焚。
《漢武故事》曰：西王母當降，上燒兜末香。兜末香，兜渠國所獻，如大豆。塗門，香聞百里。関中常大疾疫，死者因生。
《真人關尹傳》曰：老子曰：真人遊時，各坐蓮華之上。華徑一丈，有反生靈香，逆風聞三十里。
《十洲記》曰：聚窟洲在西海中，上有天山，形似鳥之狀，因名為人鳥山。山中多大樹，與桐相似，而芳華蘂，香聞百里，因名返魂樹。叩其樹，樹能作聲，如牛呴，聞者必震駭。伐其木根，於玉釜中煑取汁，更微微以火熟煎，如黑飴，令可丸，名曰驚精香，或名震靈丸，亦名返生香，亦名卻死香。氣聞數百里，死屍在地，聞氣即活。延和六年春，西胡月氏國王遣使香獻香四兩，大如雀卵，黑如桑椹。帝以香國中所乏，以付庫。
《異物志》白蛤狸，刳其外韋囊，以酒灑，而陰乾之，其氣如麝。若雜真麝中，鮮有別者。
《水經》曰：三城水，又經香陘山。山上悉生藳本香，世故名焉。
郭子橫《洞冥記》曰：元朔二年，波祗國，亦名波弋國，獻神精香草，一名荃麋，一名春蕪。一根五百條。其枝間如竹節，柔軟。其皮如絲，可以為布，所謂春蕪布，亦曰香荃布，堅密如紈也。掘之一斤，滿宮皆香。婦人帶之，彌為香馥。
任昉《述異記》曰：龜甲香，即桂香嘉者。一名紫木香，一名金杜香，一名蘪草香。出蒼梧、桂林二郡界。今吳中有麋草，似藍而甚芳香。
太平御覽卷第九百八十三
