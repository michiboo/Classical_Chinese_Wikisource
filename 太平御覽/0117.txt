
《蜀志》曰：先主姓劉，諱備，字玄德，涿郡人，漢景帝子中山靖王勝之後也。勝子貞，元狩六年封涿縣陸城亭侯，坐酎金失侯，因家焉。〈《典略》：備本臨邑侯支屬。〉先主祖雄，父弘，世仕州郡。雄舉孝廉，官至東郡範令。先主少孤，母販履織席爲業。舍東南角籬上有桑樹，上高五尺餘，遙望重重如小車蓋，往來者皆怪此樹非凡，或謂當出貴人。〈《漢晉春秋》曰：涿人李定云：此家必出貴人也。〉先主少時，與宗中諸兒於樹下戲，言：「吾必當乘此羽葆蓋車。」叔父子敬謂曰：「汝勿妄語，滅吾門矣。」年十五，母使行學，與同宗劉德然、遼西公孫瓚俱事故九江太守同郡盧植，德然父元起常資給先主，與德然等。元起妻曰：各自一家，何能常爾耶！」起曰：「吾宗中有此兒，非常人也。」而瓚深與先主相友。瓚年長，先主以兄事之。先主不甚樂讀書，喜狗馬、音樂、美衣服。身長七尺五寸，垂臂下膝，顧自見其耳。少語言，善下人，喜怒不形於色，好交結豪俠，年少爭附之。中山大商張世平、蘇雙等資累千金。販馬周旋於涿郡，見而異之，乃多與之金。先主由是得用合徒衆。
靈帝末，黃巾起，州郡各舉義兵，先主率其屬從校尉鄒靖討賊有功，除安喜尉。大將軍何進遣都尉詣丹陽募兵，先主與俱行，至下邳遇賊，力戰有功，除下密丞。復去官。後爲高唐尉，遷爲令。爲賊所破，往奔公孫瓚，表爲別部司馬，使爲青州刺史田楷拒冀州牧袁紹。數有功，守平原令，後領平原相。郡民劉平素輕先主，恥爲之下，使客刺之。客不忍刺，語之而去。其得人心如此。
袁紹攻公孫瓚，先主與楷東屯齊。曹公征徐州，徐州牧陶謙遣使告急於楷，楷與先主俱救之。時先主有兵千餘人，謙以丹陽兵四千人益先主，先主遂去楷歸謙。謙表先主爲豫州刺史，屯小沛。謙病，謂別駕糜竺曰：「非劉備不能安此州。」謙死，竺帥州人迎先主，先主未敢當。下邳陳登謂先主曰：「今漢室淩遲，海內傾覆，立功立事，在於今日。彼州殷富，戶口百萬，欲屈使君撫臨州事。」北海相孔融謂先主曰：「今日之事，百姓與能，天與不取，悔不可追。」先主遂領徐州。袁術來攻，先主拒之於盱眙、淮陰。曹公表先主爲鎮東將軍，封宜城亭侯，是歲，建安元年也。先主與術相持經月，呂布乘虛襲下邳。守將曹豹反，間迎布。布虜先主妻子，先主求和於布，布還其妻子。
先主還小沛，復合兵得萬餘人，布惡之，自出攻先主，先主敗走歸曹公。曹公厚遇之，以爲豫州牧。曹公助先主圍布於下邳，生擒布。復得妻子，從曹公還許。表先主爲左將軍，禮之愈重，出則同輿，入則同席。袁術欲經徐州北就袁紹，曹公遣先主督朱靈、路招要擊術。未至，術病死。曹公從容謂先主曰：「天下英雄，惟使君與操耳。本初之徒，不足數也。」先主方食，失匕箸。
先主據下邳，乃殺操徐州刺史車胄，留關羽守下邳，身還小沛。曹公東征，先主敗績。曹公盡收其衆，虜先主妻子，幷擒關羽以歸。
先主走青州，青州刺史袁譚，先主故茂才也，將步騎迎先主。先主隨譚到平原，譚馳使白紹。紹遣將道路奉迎，身去鄴二百里，與先主相見。關羽亡歸先主。曹公遣曹仁將騎擊先主，先主還紹軍，陰欲離紹，乃說紹南連荊州牧劉表。紹遣先主將本兵至汝南。先主遣糜竺、孫乾與劉表相聞，表自郊迎，以上賓待之。
先主在荊州數年，嘗於表坐起至厠，見髀裏肉生，慨然流涕。還坐，表怪問，備曰：「平常身不離鞍，髀肉皆消。今不復騎，髀裏肉生。日月若馳，老將至矣，而功業不建，是以悲耳。」一日，徐庶謂先主曰：「諸葛孔明，臥龍也，將軍豈不欲見乎？」先主曰：「可與俱來。」庶曰：「此人可就見，不可屈致也。宜枉駕顧之。」由是先主遂詣亮廬，凡三，見之，因屏人曰：「漢室傾頽，奸臣竊命。孤不度德量力，欲仗大義於天下而智術淺短，遂用猖蹶，然志由未已，君爲計將安出？」亮曰：「自董卓已來，豪傑幷起，跨州連郡者不可勝計。曹操比於袁紹，則名微而衆寡，操遂能克紹，以弱爲強，非惟天時，抑亦人事。今操已擁百萬之衆，挾天子而令諸侯，此誠不可與爭鋒也。孫權據有江東，已曆三代，國險而民附，賢能爲之用，此可與爲援而不可圖也。荊州北據漢、江，利盡南海，東連吳會，西通巴、蜀，此用武之國也，而其主不能守，殆天所以資將軍也。益州隘塞，沃野千里，天府之土，高祖因之以成帝業。劉璋暗弱，張魯在北，人殷國富而不知恤，智能之士思得明君。將軍既帝室之胄，信義著於四海，總攬英雄，思賢如渴，若跨有荊、益，保其岩阻，西和諸戎，南撫夷越，結好孫權，內修政事；天下有變，則命上將將荊州之軍以向宛、洛，將軍身率益州之衆於秦川，百姓孰不簞食壺漿以迎將軍者乎？誠如是，則霸業可成，漢室可興矣。」先主曰：「善！」於是與亮情好日密。關羽、張飛不悅，先主解之曰：「孤之有孔明，如魚之有水也。願諸君勿復言。」
十二年，曹公北征烏丸，先主說表襲許，表不能用。及曹公南征，會表死，子琮代立，遣使請降。先主屯樊城，遂將其衆去，過襄陽，諸葛亮說攻琮，荊州可有。先主曰：「荊州臨亡，托我以孤，背信自濟，死何面目見劉荊州乎！吾不忍也。」琮左右及荊州人多歸先主。比到當陽，衆且十萬，輜重數千輛，日行十餘里。或謂先主曰：「宜速行保江陵，今雖擁大衆，被甲者少，若曹公兵至，何以拒之？」先主曰：「夫濟大事者以人爲本，今人歸吾，何忍棄去！」是時，曹公又以江陵有軍實，恐先主據之，乃釋輜重，輕軍到襄陽。聞先主已過，曹公將精騎五千急追之，一日一夜行三百餘里，及於當陽之長阪。先主棄妻子，與諸葛亮、張飛、趙雲等數十騎走，遣諸葛亮自結於孫權，權遣周瑜等助之，與曹公戰於赤壁，大破之，焚其舟船。群下推先主爲荊州牧，治公安。
益州牧劉璋內懷恐懼，遣法正迎先主。先主留諸葛亮、關羽等據荊州，將步卒數萬人入益州。璋推先主行大司馬，領司隸校尉；先主推璋行鎮西大將軍，益州牧。璋敕關戍諸將文書勿復關通先主。先主大怒，進圍成都，數十日，璋出降。蜀中殷盛豐樂，先主置酒大饗士卒，蜀城中金銀分與將士，還其穀帛。先主復領益州牧。群下尊先主爲漢中王，還治成都。
魏文帝稱尊號，傳聞漢帝見害，先主乃發喪制服，追謚曰孝湣皇帝。是後建立禮儀，上尊號，即皇帝位於成都。章武元年夏四月，大赦，改年。永安三年，先主病篤，託孤於丞相亮。夏四月，先主殂於永安宮，時年六十三。五月，梓宮自永安還成都，謚昭烈皇帝。秋八月，葬惠陵。
《華陽國志》曰：漢末大亂，雄傑幷起。若董卓、呂布、二袁、韓、馬、張楊、劉表之徒，兼州董郡，衆動萬計，叱咤之間，皆自謂漢祖可踵，桓、文易邁。而魏武神武肆略，戡屠蕩盡。於時先主名微衆鮮，而能龍興鳳舉，假翼荊楚，番飛梁、益，建元胤漢，與之鼎峙。非英才命世，孰克如是！
《蜀志》曰：後主諱禪，字公嗣，先主子也。建安二十四年，先主爲漢中王，立爲王太子。即尊號，爲皇太子。先主殂於永安宮，後主襲位於成都，時年十七。是歲，魏黃初四年也。景耀六年夏，魏大興徒衆，命征西將軍鄧艾數道幷攻。用光祿大夫譙周策，奉書於艾。後主輿櫬自縛，詣壘門。艾解縛焚櫬，延請相見。因承制拜後主爲驃騎將軍。諸圍守悉被後主敕，然後降下。艾使後主止其故宮，身往造焉。後主乃舉家東遷，在位凡四十年。既至洛陽，策命爲安樂縣公，食邑萬戶，賜絹萬匹，奴婢百人。後司馬文王與後主宴，爲之作樂，故蜀妓、旁人皆感愴，而後主喜笑自若。王謂賈充曰：「人之無情，乃至於是！雖使諸葛亮在，亦不能輔之，況薑維耶？」充曰：「不如是，殿下何由幷之？」他日，王問禪曰：「頗思蜀否？」禪曰：「此間樂，不思蜀也。」蜀故秘書令郤正聞之，求見禪曰：「王復問，可言『先人墳墓遠在隴、蜀，乃心西悲，無日不思，』因閉其目。」會王復問，禪以此答。王曰：「何乃似郤正之語耶！」禪驚曰：「此實如尊命。」左右皆大笑。後薨於洛陽。
《魏略》曰：始，備在小沛，不意曹公卒至，迫遽棄家屬，奔荊州。後主時年數歲，匿竄，隨人西入漢中，爲人所賣。及建安十六年，關中破亂，扶風人劉括避亂入漢中，買得禪，問知其良家子，遂養爲子，與娶婦，生一子。始禪與父相失時，識其父字玄德。比舍人有姓簡者，及備得益州而簡爲將軍。備遣簡到漢中，舍都邸。禪乃詣簡，簡相驗訊，事皆符驗。簡喜，以語張魯，魯乃洗沐送詣益州。備乃立爲太子。始備以諸葛亮爲太子太傅，及禪立，以亮爲丞相，委以諸事，謂亮曰：「政由葛氏，祭則寡人。」亮亦以禪未閑於政，遂總內外。
