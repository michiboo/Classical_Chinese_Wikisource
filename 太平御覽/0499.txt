
《毛詩·鴻雁》曰：惟彼愚人，謂我宣驕。
《韓詩外傳》曰：惟磐石千里，不爲有地；愚人不爲有民。
《論語》曰：上智下愚不移。
又曰：柴也愚，參也魯。
又曰：孔子謂仲由曰：「汝聞六言六蔽矣乎？」對曰：「未也。」「居！吾語汝。好仁不好學，其蔽也愚。」
《家語》曰：孔子曰：「勇而好同必勝，知而好謀必成，愚者反是。是以非其人。告之弗聽；非其地，樹之弗生。得其人如聚沙而雨之，非其人如會聾而鼓之。處重擅寵，專事如賢，愚者之情也。
《東觀漢記》曰：上破賊，入漁陽，諸將上尊號，上不許。議曹掾，張祉言：「俗以爲燕人愚，方定大事，反與愚人相守，非計也。」上大笑。
《漢晉陽秋》曰：「司馬文王問劉禪曰：「頗思蜀不？」禪曰：「此間樂，不思蜀也。」郗正聞之，求見禪曰：「若王後問，宜泣而後答。」會王復問，禪曰：「先人墳墓遠在隴蜀，乃心西望，無日不思。」因閉其眼。王曰：「何以似郗正語耶？」禪驚視曰：「如尊命。」左右皆大笑。
王隱《晉書》曰：讖書有蝦蟆當貴。惠帝在宮時，出問左右：「此鳴是官蝦蟆爲私乎？」賈胤對曰：「在官地中爲官蝦蟆，在私地中爲私蝦蟆。」於是，世間遂傅此語。
《後魏書》曰：宋弁族弟鴻貴，爲定州北平府參軍，送戍兵於荊州。坐取兵絹四百匹，兵欲告之，乃斬兵十人。又疏凡不達律令，見律有梟首之罪，乃生斷其手，以水澆之，然後斬決。尋坐優法。時人哀兵之苦，笑鴻貴之愚。
《續晉陽秋》曰：顧愷之，夜於月下長詠，自雲得先賢風制，謝瞻遙稱贊之。愷之得此，彌自力忘倦。瞻將眠，語捶腳人令代焉，愷之不覺其異，遂幾旦而後止。
沈約《宋書》曰：劉義綦封營道縣侯，凡鄙無識知，每爲始興王兄弟所戲。常謂義綦曰：「陸士衡詩曰：營道無烈心。其何意苦阿父如此？」義基曰：「下官初不識士衡，何忽見苦。」
《廣陵列士傳》曰：吳武，字季濟，篤學好古，師事陳仲考。子升，性頑愚。考曰：「父子情重，不忍戮之，卿爲吾教也。」
《趙書》曰：石肇，前石之昆弟也。前石既貴，肇在軍中不能自達，人送詣前石，前石哀之，拜建威將軍。以肇無才力，每高選參佐輔之。爲聘廣川劉典兄女，肇甚懼之。拜長樂太守，治官，每入門，動稱「阿劉」，教可爾不可爾，時人以爲嗤謠。
《鬻子》曰：愚者不自謂愚，而愚見於言；愚者雖自謂知，人皆謂之愚也。
《列子》曰：宋人有於道得人遺契者，歸而藏之。密數其齒，告鄰人曰：「吾富可得矣。」
又曰：杞國有人憂天崩地墜，身無所寄，廢寢與食。又有憂彼所憂，往曉之曰：「天，積氣耳！」其人曰：「天果積氣，日月星宿，不當墮耶？」對曰：「日月星宿，亦積氣中之有光耀者；只使墮，亦不能中傷。」其人曰：「奈地壞何？」對曰：「地積塊耳，充塞四虛，何憂其壞？」其人大喜。
《荀卿子》曰：宋之愚人得燕石於梧台之東，歸而藏之，以爲大寶。周客觀之，掩口而笑曰：「此燕石也，其與瓦甓不差」主人大怒曰：「商賈之言，醫匠之口。」藏之愈固，守之彌謹。
《莊子》曰：人有畏影惡跡而去之走者，舉足愈數而跡愈多，走愈疾而影不離，自以爲尚遲，疾走不休，絕力而死。
《韓子》曰：燕李季，好遠出，其妻有士。李季至，士在內中，妻患之，乃令士裸而解�直出門，曰：「吾屬陽不見也。」於是士從其計，疾走出門。季曰：「是何人也？」家室皆曰：「無有。」季曰：「吾見鬼也。」季婦曰：「爲之奈何，然取五牲之矢浴之？」季曰：「諾！」乃浴矢。
又曰：鄭有人身買履者，先自度其足而買之，及至市得履，乃曰：「吾忘度。」乃歸取之。頃返，市罷，遂不得履。人曰：「何不試以足？」曰：「寧信度數，無自信也。」
又曰：宋人有耕者，田中有株，免走松株，折頸而死。因釋耕而守株，爲宋國笑。今欲以先王之政，治當世民，皆守株之心也。
《呂氏春秋》曰：范氏之亡也，百姓有得其鐘者，欲負之，則鐘大不可負。以椎毀之，恐人聞而奪己也，遽掩其耳，惡人聞也。
又曰：楚人有涉江者，其劍自舟中墜於水，遽刻其舟曰：「是吾劍之所從墜處。」舟止，從其所刻入水求之。
《淮南子》曰：楚人有東家母死，其子哭而不悲，西家子見之，歸謂其母曰：「社何憂，速死，吾必悲哭社。」〈淮南間謂母爲社。〉
又曰：故聖人同死生，愚人亦同死生。聖人同死生，通於分理也；愚人之同死生，不知利害之所在也。
《苻子》曰：鄭人有逃暑於孤林之下者，日流影移而徙衽以從陰。及至暮，反席於樹下，及月流影移，復徙衽以從陰，而患露之濡於身，其陰逾去而其身逾濕。是巧於用晝而拙於用夕，奚不處曜而辭陰，反林息露？此亦愚之至也。
《笑林》曰：漢司徒崔烈辟上黨鮑堅爲掾，將謁見，自慮不過問先到者。儀�有答曰：「隨典儀口喝。」既謁，贊曰：「可拜」，堅亦曰：「可拜」；贊者曰：「就位」，堅亦曰：「就位」。因復著履上座，將離席，不知履所在，贊者曰：「履著腳」，堅亦曰：「履著腳」也。
又曰：平原陶丘氏，取渤海墨台氏女，女色甚美，才甚令。復相敬，已生一男而歸。母丁氏，年老，進見女婿，女婿既歸而遣婦。婦臨去請罪，夫曰：「曩見夫人年德已衰，非昔日比，亦恐新婦老後必復如此，是以遣，實無他故。」
《崔駰與竇憲箋》曰：交淺而言深者愚也，在賤而望貴者惑也。
《論語·爲政》曰：吾與回言終日，不違，如愚。退而省其私，亦足以發，回也不愚。
又《公冶長》曰：寧武子，邦有道，則智；邦無道，則愚。其知可及，其愚不可及也。
《華陽國志》曰：王長文，字德俊，天姿聰警，察孝廉不就，遂陽愚。嘗著絳衣帽，牽豬過市中，乞人與語，僞不聞。常騎牛週遊。
《說苑》曰：齊桓公獵，逐鹿入穀中，見一老公，問：「是爲何穀？」對曰：「爲愚公之穀，以臣名之。臣故畜牛生子，大賣之而買馬。少年曰：「牛不能生馬。遂持駒去家。鄰以臣爲愚，故名愚公之穀。」
《釋名》曰：怯，脅也，見敵恐脅也。
焦贛《易林》曰：任將力薄，駑孱思怯，如胃見鵲，不敢拒格。
《韓詩外傳》曰：崔杼殺莊公，陳不占東觀漁者，聞君有難，將往死之，餐則失哺，上車失軾。僕曰：「敵在數百里外，今食則失哺，上車失軾，雖往，其有益乎？」陳不占曰：「死君，義也；無勇，私也。」遂驅車。比至門，聞鐘鼓之音、鬥戰之聲，遂駭而死。君子聞之曰：「陳不占可謂志士矣，無勇而能行義，天下鮮矣。」
《東觀漢記》曰：杜篤仕郡文學掾，以目疾，二十餘年不窺京師。篤外高祖破羌將軍辛武賢，以武略稱。篤常嘆曰：「杜氏文明善政，而篤不任爲吏。辛氏秉義經武，而篤又怯於事。外內五世，至篤衰矣！」
沈約《宋書》曰：周朗兄嶠爲吳興太守。賊劭弒立，隨王誕舉義於會稽，劭加嶠冠軍將軍，誕檄又至。嶠素恇怯，回惑不知所從，爲府司馬丘珍孫所殺。
又曰：劉彥節少以宗室清謹見知。齊高帝輔政，彥節知運祚將遷，密懷異圖。及沈攸之舉兵，齊高帝入屯朝堂，袁粲鎮石頭，潛與彥節反諸大將黃回等謀，夜會石頭，詰旦乃發。彥節素怯，騷擾不自安，再晡後便自丹楊郡車載婦女盡室奔石頭。臨去，婦蕭氏強勸令食，彥節ヱ羹，寫胸中，手振不自禁。事敗被殺。
《趙書》曰：石勒屯葛陂，值天雨不息。勒長史刁應勸勒降晉，勒啾然而嘯。張賓勸勒還北，勒欣然曰：「賓計是也。應宜斬，明其性怯，可退爲將軍。」
《孫卿子》曰：夏首之南有人曰涓濁梁，其爲人愚善，畏明月而霄行。俯見其影，以爲伏鬼；仰見其�，以爲伏魅，匍踣而走。比至其家，失氣而死。《慎子》曰：有勇不以怒，反與怯均也。
《呂氏春秋》曰：夫民無常怯，有義則實，實則勇；無氣則虛，虛則怯。怯勇虛實，其所由甚微，不可不知。
《淮南子》曰：怯者，夜見立表以爲鬼，見寢石以爲兕，懼掩其氣也。
《抱朴子》曰：拙人得工輸之斤斧，不能以成雲梯；怯者得馮婦之刀戟，不能以格兕虎也。
《韓詩外傳》曰：楚白公之難，有杜之善者，辭其母將死君。其母曰：「死君可乎？」杜之善曰：「聞事君者，內其祿而外其身。今所養母者，君之祿也。請往死之。」比至朝，三廢車中。其僕曰：「子懼，何不返也。」杜之善曰：「懼吾私也，死君公也。吾聞君子不以私害公。」遂往死也。
《家語》曰：或問孔子曰：「顔淵何人？」曰：「仁人也，丘弗如也。」「子貢何人？」曰：「辯人也，丘弗如也。」「子路何人？」曰：「勇人也，丘弗如也。」客曰：「三子者皆賢於夫子，而服役何也？」孔子曰：「丘能仁且忍，辯且訥，勇且怯。以三子之能，易丘之道弗如也。」
《史記》曰：管仲曰：「吾嘗三戰三走，鮑叔不以我爲怯，知我有老母也。」
又曰：淮陰屠中少年有侮韓信者，曰：「若雖長大，好帶劍，中情怯耳？」衆辱之，曰：「能死，刺我；不能，出我跨下。」信視之，俯出跨下，匍匐。一市人皆笑信，怯也。
《尸子》曰：聖人畜仁而不主仁，畜智而不主知，畜勇而不主勇。昔齊桓公脅於魯君而獻地，勾踐脅於會稽而身宮之，趙襄子脅於智伯而以顔爲愧。其卒，桓公臣魯君，勾踐滅吳，襄子以智伯爲戮，此謂勇而能怯者也。
《易》繫辭曰：慢藏誨盜，冶容誨淫。
又曰：負且乘，致寇至，盜之招也。
《禮記·月瘤路曰：季秋行冬令，則國多盜賊。
《左傳·僖中》曰：介之推曰：「竊人之財猶謂之盜，況貪天之功以爲己力乎？」
又《昭五年》曰：鄭子産有疾，謂子太叔曰：「我死，子必爲政。惟有德者能以寬服民，其次莫如猛。」太叔爲政，不忍猛而寬。鄭國多盜，取人於萑蒲之澤。太叔悔之曰：「吾早從夫子之言，不及於此。」興徒兵以攻萑蒲之盜，盡殺之。盜少止。
《論語·顔淵》曰：季康子患盜，問於孔子，孔子對曰：「苟子之不欲，雖賞之不竊。」
《家語》曰：子貢爲信陽宰，將行，辭於孔子，孔子曰：「勤之、慎之，奉天之時，無奪、無伐、無暴、無盜。」子貢曰：「賜也少事君子，豈以盜爲累哉！」孔子曰：「爾未之詳。夫以賢代不賢，是之謂奪；以不肖代賢，是之謂伐；緩令急誅，是之謂暴；取善自與，是之謂盜，非竊財之謂也。」
《史記》曰：秦昭王囚孟嘗君，謀欲殺之。孟嘗使人抵昭王幸姬求解，姬曰：「妾願得君狐白裘。」此時孟嘗君有一狐白裘，值千金，天下無雙，入獻昭王，無他裘。孟嘗患之，遍問客，莫能對。最下座爲狗盜者，曰：「臣能得。」乃夜爲狗以入秦宮藏中，取所獻狐白裘至，以獻秦王幸姬。幸姬爲言昭王，釋孟嘗君。
又曰：有盜高廟座前玉環，捕得，文帝怒下廷尉治之。張釋之案律盜宗廟服禦物者，奏當棄市耳。
《漢書》曰：彭越，字仲，昌邑人，常漁鉅野澤中爲盜。
又曰：龔遂，字少卿，山陽人。恭帝時渤海左郡歲饑，盜賊幷起，二千石不能擒制。上選能治者，御史舉遂可用，上以爲渤海太守。問曰：「渤海廢亂，君欲何以息盜賊？」對曰：「海濱遐遠，不沾聖化，其民困於饑寒而吏不恤，故使弄陛下之兵於潢池中耳。今欲使臣勝之耶，將安之也？」「臣聞理亂民如理亂繩，惟緩之而後可。」
《吳志》曰：孫堅與父之錢塘，會海賊胡玉等取賈人財物岸上分之。堅追斬一級。
《晉書》曰：蔡裔有勇氣。嘗二盜入室，裔不知，拊床一呼，二盜俱殞。
又曰：王獻之夜臥齋中而有偷入其室盜物，獻之徐曰：「偷兒青氈，我家舊物，可特置之。」群偷驚走。
崔鴻《十六國春秋·後趙錄》曰：徐龕勇果薄行，舊爲劫盜者，無不歸之，公行掠抄，迅如風雲。
《北齊書》曰：宋世良，字玄友，爲清河太守。郡東南有曲堤，成公一姓阻而居之，群盜多萃於此。人爲之語曰：「寧使東吳、會稽，不曆成公曲堤。」世良施八條以制盜，盜奔他境。人又謠曰：「曲堤之險賊何益，但有宋公自屏跡。」
《呂氏春秋》曰：秦繆公乘馬，車敗，右服失而野人取之。繆公自往求馬，見野人方將食之於歧山之陽。繆公笑曰：「食駿馬之肉不飲酒，餘恐共傷汝也。」遍飲而去。處一年，韓原之戰，晉人已環繆公之車矣，嘗食馬肉三百餘人畢力爲繆公疾鬥，大克晉軍，反獲惠公以歸。
《莊子》曰：將爲�去篋探囊發匱之盜爲守備，則必攝緘縢，固扃，此世俗所謂智也。然而巨盜至，則負匱揭篋擔囊而趨，惟恐緘縢，扃之不固。然向所謂智者，不乃爲大盜積者乎？
又曰：絕聖棄智，大盜乃止；摘玉毀珠，小盜不起也。
《列子》曰：晉國苦盜。有郗雍者，能視盜之貌，察其眉睫之間而得其情。晉侯使視，千里無遺一焉。晉侯大喜，告趙文子曰：「吾得一人，而一國盜爲之盡矣。」文子曰：「君司察而得盜，盜不盡矣，且郗雍必不得其死。」俄群盜謀曰：「吾所以窮者，郗雍也。」遂戕之。晉侯聞大駭。召文子曰：「果如子言，然取盜何方？」文子曰：「君欲無盜，舉賢而任之。」遂取隨會爲政，而君盜奔秦焉。
又曰：牛缺者，上地之大儒，之邯鄲，遇盜於耦沙之中，盡取其衣車牛，步而去，視之欣然無憂怯之色，盜追而問其故。曰：「君子不以所養害其所以養。」盜曰：「嘻！賢夫矣，彼往見趙君，以我爲事，必困。」乃相與追而殺之。
又曰：東方有人曰爰旌目，將有所�而餓於道。狐父之盜曰丘，見而下壺餐以之。爰旌目三而後能視，曰：「子能何爲者也。」曰：「我狐父之人丘也。」爰旌目曰：「嘻！女非盜耶？胡爲而食我？吾義不食子之食也。」兩手據地而歐之，不出，喀喀然而死。
《淮南子》曰：楚將子發好求伎道之士。有善爲偷者，往見曰：「聞君求伎道之士。臣，楚市偷也，願以伎修一卒。」子發見而禮之。無幾何，齊興師伐楚，子發將師以當之。兵三卻。於是市偷請曰：「臣有薄伎，願爲君行之。」子發曰：「諾！」偷則夜出，解齊將軍之綢帳而獻之。子發使歸之。明夕復往取其枕，又使歸之。明夕復往取其簪，又使歸之。於是，齊師大駭，將軍與軍吏謀曰：「今夕不去，楚軍恐取吾首。」即還。
《秦子》曰：孔文舉爲北海相，有母病差者思食新麥，家無，乃盜鄰熟麥而進之。文舉聞之，特賞盜而不罪。
《抱朴子》曰：夷吾奪田，不可以薄；蕭何竊妻，不可以廢也。
《郭子》曰：王安期爲東海太守，小吏盜池中魚，綱紀推之。王曰：「與衆共之，魚何足吝。」
皇甫士安《高士傳》曰：孔嵩，字仲山。辟公府，之京師，道宿下亭，盜共竊其馬。尋問，知是嵩也。乃相責讓曰：「孔仲山善士，豈宜侵盜乎？」於是，遂以馬還之。
《先賢行狀》曰：王烈，字彥考，通識達道。時國中有盜牛者，牛主得之。盜曰：「邂逅迷惑，從今已後將改過。子既已赦宥，幸勿使王烈知之。」
《海內先賢傳》曰：姜肱，字伯淮。嘗與弟季江遇盜，將奪其衣。人問不言。盜聞，扣頭謝罪，還肱衣，肱不受。
《陳實別傳》曰：有盜夜入其室，止於樑上。實陰見之，乃起呼命子孫，正色訓之曰：「夫人不可不勉。不善之人未必本惡，習與性成，遂至於此，如梁上君子是矣。」盜大驚，自投於地，稽顙歸罪。實徐譬之曰：「視君狀貌不是惡人，宜深克己反善，當由困貧，今遺絹二匹。」自是，一縣無復盜竊。
劉欣期《交州記》曰：趙嫗者，乳長數尺，不嫁，入山聚群盜。遂北郡常著金蹋是，戰退輒張帷幕，與少男通，數十侍側。刺史陸胤平之。
