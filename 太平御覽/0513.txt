
《爾雅》曰：父之兄妻爲世母，父之弟妻爲叔母。
《禮記》曰：曾子問曰：「婚禮吉，旣納幣，有吉日，女之父母死，則如之何？」孔子曰：「婿使人吊。如婿之父母死，則女之家亦使人吊。父喪稱母，父母不在，則稱伯父之世母。」
又《雜記》曰：孔子曰：「伯母、叔母疏衰，踴不絕地；姑、姊妹之大功，踴絕於地。如知此者，由文矣哉。」
《家語》曰：孔子之舊人曰原壤，其叔母死，夫子將助之以木。子路曰：「由也昔聞諸夫子，毋友不如己者，過則勿憚改。姑已如何？」〈姑，且；已，止。〉孔子曰：「凡人有喪，匍匐救之。況舊故非友，〈同志爲友，故友非舊友。〉吾其往。」及之爲槨，原壤登木曰：「久矣，予之不託於音也！」遂歌曰：「狸首之班然，執女手之卷然。」夫子爲之隱，陽不聞以過之。子路曰：「夫子屈節而極於此，失其舉矣。豈未可以已乎？」孔子曰：「吾聞之，親者未失其爲親也，故者未失其爲故也。」〈《禮記》亦載，稱原壤之母也。〉
《蜀志》曰：許靖字文休，汝南平輿人也。靖與曹公書曰：「世路威夷，禍亂遂爾。駑怯偷生，自竄蠻貊。成闊十年，吉凶禮廢。涉南海，循岸渚，五千餘里。復遇疫疾，伯母殞命，幷及群從，自諸妻子，一時略盡。復相扶持，前到此郡。追計爲兵害及病亡者，十遺一二，生民之艱，辛苦之甚。」
《晉書》曰：羅含字君章，桂陽人也。含幼孤，爲叔母朱氏所養，少有志尚。晝臥夢一鳥，文彩異常，飛入口中。因驚起，說之。朱氏曰：「鳥有文彩，汝後必有才章。」自後藻思日新。
又曰：餘杭婦人經年荒，賣其子以活夫之兄子，吳興太守孔褒薦之。
又曰：皇甫謐字士安，幼名靜安，定朝那人，漢太尉嵩之曾孫也。出後叔父徙居新安，年二十不好學，游蕩無度。嘗得瓜果，輒進叔母任氏。任氏曰：「《孝經》雲︰三牲之養，猶爲不孝。汝今年餘二十，目不存教，心不入道，無以慰我。」因嘆曰：「昔孟母三徙以成仁，曾父烹豕以存教。豈我居不擇鄰，教有所闕，何爾魯鈍之甚也？脩身篤學，自汝得之，於我何有？」因對泣涕。謐乃感激，就鄉人席坦受書，勤力不殆。居貧，躬自稼穡，帶經而農，遂博綜典籍、百家之言，自號玄晏先生。
又曰：羊耽妻辛氏，字憲英，隴西人，鍾會爲鎮西將軍，憲英謂耽從子祜曰：「鍾士季何故西出？」祜曰：「將爲滅蜀也。」憲英曰：「會所在縱恣，非持久處下之道。吾畏其他志也。」會果反。祜嘗送錦被，憲英嫌其華，反而覆之。
又曰：杜有道妻嚴氏，字憲，京兆人。貞淑有識量，生子植。植從兄預爲秦州刺史，被誣，征還。憲與預書戒之曰：「諺曰：忍辱至三公。卿今可謂辱矣。能忍之，三公是卿座。」預後果爲儀同三司。
《三十國春秋》：羊祜年十五而孤，事伯母蔡氏，以孝聞。蔡氏每嘆曰：「羊叔子可謂能養也。其諸葛孔明之亞乎！」
《宋書》曰：謝瞻字宣遠，陳郡陽夏人。衛將軍晦第三兄也。幼孤，叔母劉氏撫育有恩，同於至親。
《爾雅》曰：父之從父、昆弟爲從祖父。
《吳志》曰：朱異字季文，爲陽武將軍。孫權與論攻戰，問對稱意。權謂異從父驃騎將軍據曰：「本知季文獪，〈烏外切。〉定見之，復過所聞。」
臧榮緒《晉書》曰：王沉字處道，少孤，爲從叔司空昶所養。沉事昶如父。
虞預《晉書》曰：王渾從子浚，字彭祖，司空王沉賤孽也。少時不爲親黨所知，渾謂弟深等曰：「卿等莫輕彭祖。此兒平世不減方州牧伯，亂世可爲都督三公。」懷憫之世，果爲幽冀都督，位至鼎輔，如渾所說。
《晉書》曰：王彪之字叔虎。從伯導曰：「選曹欲以汝爲尚書郎，汝幸可作諸王佐耶？」彪曰：「多少旣不足計，自當任之於時。至於超遷，是所不願。」
又曰：王羲之字逸少，司徒導之從子也，深爲伯敦、導所器重。
又曰：魏舒字陽元，任城人也。身長八尺二寸，姿望秀偉，飲酒石餘。而遲鈍質樸，不爲鄉親所重。從叔父吏部衡有名當世，亦不之知，使守水碓。每嘆曰：「舒堪數百戶長，願畢矣。」舒亦不介意。後遷至司徒、劇陽子。
又曰：檀憑之字慶子，高平人。少有志力，閨門邕肅，爲世所稱。孤從兄子歆兄弟五人，皆稚弱。憑之撫養，若己所生。
又曰：荀崧從弟馗早亡，二息序、〈許金切。〉年各數歲。崧迎與共居，恩同其子。太尉臨淮公荀顗國胤廢絕，朝廷以崧屬近，欲以崧子襲封。崧哀序孤微，乃讓封於序。論者稱焉。
《宋書》曰：謝景仁，陳郡陽夏人也。衛將軍晦從叔父也。祖據太傅安弟，父兄宣城內史。景仁博聞強識，玄每與之言，不倦也。
又曰：王誕字茂世，琅琊臨沂人也。少有才藻。晉孝武崩，從叔尚書令珣爲哀策文，久而未就，謂誕曰：「猶少序節物一句。」因出本示誕。誕攬筆便益之，接其「冬秋代變」後雲︰「霜繁廣除，風回高殿。」珣嗟嘆清拔，因而用之。拜秘書郎。
《宋齊語錄》曰：梁特進沈約撰史，王希聃嘗問約曰：「從叔太常，何故無傳？」約戲之曰：「賢從叔者，何可載？」答曰：「從叔惟忠與孝，君當不以忠孝爲美？」約有慚色。
《博物志》曰：蔡邕有書近萬卷，末年載數車與王粲。粲亡後，粲子預魏諷反被誅。邕所與粲書悉入粲從子景，字長緒。
崔鴻《前涼錄》曰：範績字弘基。績幼有名稱，族叔上洛太守毗拊其首曰：「汝，吾宗千里駒也。」曆仕三朝，士友服其清亮。舉秀才，爲郎中，遷中都謁者。
《爾雅·釋親》曰：父之從祖昆弟爲族父。
《後漢書》曰：侯霸字君房，河南密人。族父淵以官宦有才辨任職。元帝世佐石顯等領中書，號曰太常侍。
《蜀志》曰：費禕字文偉，江下鄲人也。〈鄲音盲。〉少孤，依族父伯仁。姑，益州牧劉璋母也。
《晉書》曰：顧和字君孝，侍中衆族子也。曾祖容，吳荊州刺史。祖相，臨海太守。和二歲喪父，總角便有志操。族叔榮雅重之，曰：「此吾家騏驥，興吾宗者必此子也。」時宗人球亦有令問，爲州別駕。榮謂之曰：「卿速步，君孝超卿矣。」
《陳留志》曰：阮武字文業，魏末爲清河太守。族子籍方總角，未知名。武見而偉之，以爲勝已。明於知人，皆此類也。
《釋名》父之姊妹曰姑。姑，故也，言於己爲久故之人也。
《廣雅》曰：姑謂之威。威，故也。
《說文》曰：威，姑也。
《爾雅》曰：父之姊妹爲姑；王父之姊妹爲王姑；曾祖王父之姊妹爲曾祖王姑；高祖王父之姊妹爲高祖王姑；父之從父姊妹爲從祖姑；父之從祖姊妹爲族祖姑。
《毛詩》曰：《泉水》，衛女思歸也。問我諸姑，遂及伯姊。〈父之姊妹稱姑，先生曰姊。箋雲︰寧則又問姑及姊，親其類也。先姑後姊，尊姑也。〉
《禮記·曲禮》曰：姑姊妹，女子。子已嫁而返，兄弟不與同席而坐，不與同器而食。
又《檀弓》曰：姑姊妹之薄也，蓋有受我而厚之者也。
《左傳·僖上》曰：初，晉獻公筮嫁伯姬於秦，遇《歸妹》之《睽》。史蘇占之，曰：「不吉。歸妹暌孤，寇張之弧。侄其從姑，六年其逋，逃歸其國而棄其家。明年其死於高梁之墟。」〈震爲木，離爲火，火從木生離爲震。妹於火爲姑。謂我侄者吾謂之姑，謂子圉質於秦也。〉
《漢書》曰：成帝班婕妤，彪之姑也。
《後漢書》曰：桓曄字文林，姑爲楊賜夫人。父鸞卒，姑赴哀。將至，止於傳舍，整飾從者而後入。曄心非之。及姑勞問，終無所言，號哭而已。賜遣吏祠，因縣發取祠具，曄拒不受。後每至京師，未嘗舍楊氏。
《晉書》曰：阮孚母，祖姑家胡婢也。父咸通之，生孚。咸遺姑書曰：「不意今日遂生胡兒。」姑答曰：「《靈光殿賦》雲︰『胡人遙集於上楹』，便可以遙集爲字。」咸從之。
《列女傳》曰：魯義姑者，魯野人之婦也。齊攻魯至郊，遙見一人攜一兒，抱一兒。及軍至，乃棄抱者而抱攜者。將欲射之，遂止而問曰：「所抱者誰之子？」對曰：「兄之子。」「所棄者誰之子？」曰：「己子也。妾見大軍至，不能兩全，遂棄所生之子。」軍曰：「子之於母，甚痛於心，何棄所生而抱兄子？」對曰：「子之於母，私愛也；侄之於姑，公義也。夫背公而向私者，妾不爲也。」於是齊軍遂止，曰：「魯郊有婦人猶持節行，況於朝廷乎！」遂回軍不伐。魯君聞之，賜束帛，號曰義姑。
又曰：梁宣節姑者，梁之婦人也。其室失火，兄子與己子三人在內，入取兄子，輒得其子。及火盛，不復得入。婦人將赴火，其友曰：「本取兄子，卒誤得己子，至於中心，亦已足矣。何至赴火？」婦曰：「梁國豈可以戶告人曉也？被不義之名，何面見弟兄？吾欲復投吾子，又失母子之情，誓不生！」遂赴火而死。君子曰：可謂節姑也。
《先賢行狀》曰：蔡伯喈母，袁曜卿之姑也。
又曰：鍾元皓妻，李膺之姑也。生子覲，與膺齊名。
