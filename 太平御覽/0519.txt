
《爾雅》曰：子之子爲孫，孫之子爲曾孫，曾孫之子爲玄孫，玄孫之子爲來孫，〈言有往來之親。〉來孫之子爲昆孫，〈昆，後也。〉昆孫之子爲仍孫，〈仍，重也。〉仍孫之子爲適孫。〈言輕遠若浮雲。〉
《毛詩·文王有聲》曰：貽厥孫謀，以燕翼子。
《禮記·曲禮》曰：君子抱孫不抱子，此言孫可以爲王父屍，〈以孫與祖昭穆同。〉子不可以爲王父屍。
又《雜記》曰：祭稱孝子孝孫，喪稱哀子哀孫。
《史記》曰：張蒼父不滿五尺，蒼長八尺，蒼子復長八尺，餘孫類長六尺。
《後漢書》曰：龐參字仲連，緱氏人。拜漢陽太守。郡民任棠有奇節隱教。參到，先候之。棠不與言，但拔薤一大本，水一盆，致於屏前，自抱孫兒伏於戶下。〈見《逸民部》。〉
又曰：虞詡字升卿，陳國人。孝養祖母，縣舉爲順孫。
又曰：馮氏兄弟形皆偉壯，惟馮勤祖父偃長不滿七尺，常恥短陋，恐子孫似之，乃爲子伉娶長妻。生勤，勤長八尺三寸。
《魏志》曰：王粲字仲宣，山陽人。蔡邕見而奇之。時邕顯貴，車馬填門。粲在門，邕倒屣迎之。粲年幼，貌弱短小，一座皆驚。邕曰：「此王公之孫，有異才，吾不如也。吾家所有書籍，當悉與之。」
《晉書》曰：張憑字長宗。祖鎮，蒼梧太守。憑年數歲，鎮謂其父曰：「我不如汝，汝有佳兒。」憑曰：「阿翁詎宜以子戲父乎？」
又曰：李密字令伯。父早亡，母改醮。祖母劉氏躬撫養，密奉事，以孝謹聞。有暇即講學，忘疲。師事譙周，周門人方之游夏。太始初，征爲洗馬，密以祖母年老，上表自陳曰：「母孫二人，更相爲命。」〈已具祖門中。〉
又曰：李胤字宣伯，祖敏爲公孫度所迫，浮海莫知所終。子信娶妻生胤，遂絕房室，以憂卒。胤以祖不知所亡，設木主以事之，由是顯名。
《宋齊語錄》曰：虞願字士恭，會稽人，祖爲給事中。中庭有橘樹，冬熟，子孫爭取，願獨不取，祖及家人幷異之。
又曰：張元字孝始。祖喪明三年，元每憂涕，讀佛書以求福祐。後見藥師經雲盲者得視，遂請七僧燃燈，七日七夜，轉藥師經行道，每自責曰：「爲孫不孝，使祖喪明。今以燈施普照法界，願祖目見明，元求代暗。」其夜，夢一老人以金治其祖目，謂之曰：「勿悲，三日之後必差。」元於夢中喜躍驚覺，乃遍告家人。居三日，祖目果漸見明，從此遂差。
《後周書》曰：薛登字景猷，汾陰人。早喪父，家貧，以養祖母，暇則覽文籍，躬耕，以孝見稱。
《列子》曰：北山愚公者，年且九十，面山而居。懲山北之塞，出入之迂也，遂率子孫荷擔，叩石墾壤，箕畚運於北海之尾。河曲智叟笑而止之。愚公長息曰：「雖我之死，有子在焉，子又生孫，孫又生子，子又生孫，孫孫子子，無窮匱也。而山不加增，何苦而不平？」河曲智叟無以應之。
又曰：舜問乎丞曰：「道可得而有乎？」曰：「汝身非有也，汝何得有夫道？性命非汝有也，是天地之委順也；子孫非汝有也，是天地之委蛻也。」
《陳留志》曰：范喬字伯孫。年二歲，祖父馨臨終執其手曰：「恨不見汝成人。」因以所用硯留與之。後家人告喬，喬執其硯涕泣。
《孝子傳》曰：原�者，不知何許人。祖年老，父母厭患之，意欲棄之。�年十五，涕泣苦諫。父母不從，乃作輿舁棄之。�乃隨收輿歸。父謂之曰：「爾焉用此凶具？」穀雲︰「後父老不能更作得，是以取之耳。」父感悟愧懼，乃載祖歸侍養，克己自責，更成純孝，�爲純孫。
又曰：吳郡陸元者，晉太尉玩曾孫。自玩至仲，四世爲侍郎，時人方之全張二族。
《幽明錄》曰：許遜少孤，不識祖墓，傾心所感，忽見祖語曰：「我死三十餘年，於今得正葬，是汝孝悌之至。」因舉標榜曰：「可以此下求我。」於是迎喪。葬者曰：「此墓中當出一侯及小縣長。」
《禮記·內則》曰：女子出門，必擁蔽其面，夜行以燭，無燭則止。
又曰：女子十年不出，〈恆居內也。〉姆教婉娩聽從，〈婉謂言語也。言語婉之，言媚也。媚謂容貌也。〉執麻�，治絲繭，織組糸川，學女事，以共衣服。觀於祭祀，納酒漿、籩豆、菹醢，醴相助奠。〈當乃女時而知。〉十有五年而笄，二十而嫁。凡女拜，上右手。〈右，陰也。〉
《左傳·襄五》曰：初，宋芮司徒生女子，赤而毛，棄諸堤下。恭姬之妾取以入，長而美，名之曰棄。
《豰梁傳》曰：禮，送女，父不下堂，母不出門。父戒之曰：「謹慎從汝舅之言。」母誡之曰：「謹慎從汝姑之言。」諸母鞶紳誡之曰：「謹慎從汝父母之言，無違宮事。」
《史記》曰：齊太倉令淳于公有罪，當刑，詔徙系長安獄。公無男，有女五人，將行，駡曰：「生子不生男，緩急非有益。」小女緹縈隨父至長安，上書曰：「妾父爲吏，齊中皆稱其廉平。今坐法當刑，妾願入官沒爲婢，贖父之罪。」書奏，天子悲憐其意，遂爲除肉刑。
《漢書》曰：王章爲京兆尹，爲大將軍王鳳所陷，下廷尉獄，妻子皆收。章小女年十二，夜起號哭，曰：「每旦獄上呼囚，常至九。今八而止，我家君素剛烈，先死者必我君也。」及明問之，果章死矣。
《東觀漢記》曰：孝女郁字叔異，五歲，母不能食，鬱亦不肯食，故字曰異也。
《後漢書》曰：孔融被誅，女年七歲，男年九歲，幼弱，遂得全。寄住他舍，主人有遺肉汁，男飲之，女曰：「今日之禍，豈得久活，何賴知肉味乎？」或有言於曹操，收之將殺。女謂兄曰：「若死而有知，得見父母，豈非志願？」乃延頸就刑。
《晉書》曰：周顗母李氏字絡秀，汝南人。少時在室，顗父浚爲安東將軍，時嘗出獵，遇雨，過至絡秀之家。會秀父兄不在，絡秀見周浚至，與一婢於內宰豬羊，具數十人饌甚精，辦而不聞人聲。浚怪使覘之，獨見一女甚美，因求爲妾。其父兄不許。絡秀曰：「門戶殄瘁，何惜一女？若連姻貴族，將來庶有大益。」父兄許之。遂生顗、嵩、謨。而顗等旣長，絡秀謂之曰：「我屈節爲汝家作妾，門戶計耳。汝不與我家爲親親者，吾亦何惜餘年！」顗等從命。由此李氏遂得爲方雅之族。
又曰：胡奮字玄威，安定人，爲護軍。太始末，武帝怠於政事而耽於顔色，大采公卿女以充六宮，奮女選爲貴人。奮惟有一男爲南陽王友，早亡。及聞女爲貴人，哭曰：「老奴不死，惟有二子，男入九地之下，女升九天之上。」嘗謂後父楊駿曰：「卿恃女更益豪耶？見前代與帝家婚，未有不滅門者。見君舉措，益速禍耳。」駿曰：「卿女不在天子家乎？」奮曰：「我女與卿女作婢耳。」
又曰：羊耽妻辛氏字憲英，魏侍中辛毗之女也，聰明有才鑒。初，文帝爲太子，抱毗項曰：「知我喜否？」毗以告憲英，英曰：「太子代君主社稷者也。代君不可以不戚，主國不可以不懼。今宜而反喜，何以能久？魏其不昌乎？」
又曰：憫懷太子妃，太尉王衍之女，字惠風。太子廢，衍請絕婚，惠風號泣而歸，行路爲之流涕。後劉曜陷洛陽，以惠風賜其下，將妻之。惠風拔劍拒曰：「吾太尉之女，太子之妃，誓不爲逆胡所辱。」遂害之。
又曰：韋逞母宗氏，家世儒學。母早喪，父躬養之。及長，授以《周官音義》，謂曰：「世傳儒業，無男可傳，汝宜授之，勿令絕世。」
又曰：吳隱之字處默，濮陽人。謝石請爲將軍主簿。隱之將嫁女，石知其儉素，令移廚帳就其家經營。使者至，方見賣犬，此外蕭然無辦。
又曰：靳康女者不知何許人也。美姿容，有志操。劉曜誅靳氏訖，將納其女爲妾。女曰：「陛下旣誅其父母，焉用妾爲？妾聞逆人之誅也，尚污宮伐樹，況其子女乎？」號泣請死。曜慚，乃固免之。
《晏子春秋》曰：齊景公有所愛槐樹，令吏守之，犯槐者刑，傷槐者死。有不聞令而犯之者，吏收之。將加罪，犯者之女說晏子曰：「妾聞明君不爲禽獸以殺人。今吾君以樹木之故殺妾父，孤妾身，恐害明君之政，損明君之義。」晏子早朝而復其言於君，公乃令吏罷守槐之役，出犯槐之囚。
《華陽國志》曰：荀崧小女灌，幼有奇節。崧爲襄城太守，爲杜曾所圍，力弱食盡，欲投於故吏平南將軍石覽，計無所出。灌時年十三，乃率勇士數十人逾城突圍。夜出，賊追甚急，灌督厲將士，且戰且前，後得入曾陽山獲免，得向覽乞師。又爲崧書，與南中郎將周訪仍結弟兄。訪即遣子撫率三千人會石覽，俱救崧。賊聞兵至，散走，灌之力也。
又曰：王廣女美姿容，性慷慨，有丈夫之節。廣仕劉聰，爲西揚州刺史。蠻梅芳攻陷揚州，廣被殺。王年十五，芳納之，於暗室中擊芳，不中。芳曰：「何故反？」王曰：「蠻畜！我誅父賊。吾聞之，父仇不同天，母仇不同地。汝逆害人父母，復以無禮陵人，吾所以不死者，欲誅汝爾。所恨不得梟汝首於通達，以塞大恥。」乃自殺。
又曰：楊姬生自寒素，父坐獄，楊渙爲尚書郎，告歸。姬乃邀道扣渙馬，訟父罪，言詞慷慨，涕泣推感。渙憫之，語郡縣，令爲出其父。因奇其才，爲子文方以禮聘之。
《汝南先賢傳》曰：戴良字叔鸞。嫁五女，皆布裙無緣。
《蔡琰別傳》曰：琰，邕之女，年六歲。邕夜中鼓琴，弦絕，琰曰：「第二弦。」邕乃故絕一弦。琰曰：「第四弦。」邕曰：「汝偶得中之。」琰曰：「昔吳季札觀樂，知國之興亡；師曠吹律，識南風之不競。由此言之，何得不知？」邕奇之。
《異苑》曰：順陽南鄉楊豐爲虎所噬，女香年十四，手無寸刃，直扌益虎頭，父遂得免。
《爾雅》曰：子之夫爲婿，�胥之父爲姻，兩婿相謂爲亞。
《儀禮》曰：婿，女子之夫。
《傳》曰：何以服緦？布之也。
《左傳·桓公》曰：祭仲專，鄭伯患之，使其婿雍糾殺之。雍姬知之，謂其母曰：「父與夫孰親？」其母曰：「人盡夫也，父一而已，胡可比焉？」遂告祭仲曰：「雍氏舍其室，而將享子於郊。吾惑之，以告。」祭仲殺雍糾，屍諸周氏之汪。公載以出，曰：「謀及婦人，宜其死也。」
又《文下》曰：趙穿，晉君之婿也。
《論語》曰：子謂公冶長可妻也，雖在縲紲之中，非其罪也。以其子妻之。南容三復白圭，孔子以其兄之子妻之。
《史記》曰：陳餘者，大梁人。好儒術，數游趙。富人公乘氏以其女妻之，知餘非庸人。
《漢書》曰：京房字君明，東郡人。習《易》，淮陽憲王舅張博從京房受學，以女妻房，房與相親。
《後漢書》曰：馬融，扶風人。爲人美辭貌，有俊才。初，京兆摯恂以儒術教授，隱於南山，不應徵聘。融從其游學，通經籍。恂遂奇融才，以女妻之。
《晉書》曰：韓謐字長深。母賈氏，賈充少女也。父壽字德真，南陽人，美貌，充辟爲司空掾。充宴賓僚，女從青瑣中窺見壽，悅焉，感想發於寤寐。有婢往壽家，說其光彩艶逸。壽聞動心，令通殷勤。壽勁捷過人，至夕逾垣而入，家人莫知，惟充覺。女悅暢異於常日。時西域有貢香，每著人衣，一月不歇，帝甚貴之，唯以賜充。女密盜以遺壽。僚佐與充宴，聞香芬馥。自此充意女與壽通，乃夜半佯有盜，驚起行之，惟東北角有狐狸行處。充考問女左右，知之。充遂因妻焉。
又曰：郤鑒使門生求女婿於王導，導令自東廂遍觀諸子門生。歸，謂鑒曰：「王氏諸少年幷佳，然聞信至，咸自矜持。惟一人在東床，坦腹食，獨若不聞。」鑒曰：「此正佳婿也。」訪之，乃羲之也。
《宋書》曰：劉秀十餘歲時，與諸兄戲。忽有一大蛇，來勢甚猛，莫不驚怖。秀知獨不動，衆共異焉。東海何承天雅相知器，以女妻之。
《齊書》曰：謝朓爲王敬則婿，曾告敬則，其女常懷刀，欲報，不敢相見。及當拜吏部，謙挹尤甚。尚書郎范縝嘲曰：「卿人才無慚小選，但恨不可『刑於寡妻』。」有愧色。及臨誅，嘆曰：「天道其不可昧乎？我不殺王公，王公因我而死。」
《三十國春秋》曰：前趙殷州刺史杜廣，初爲劉景廄卒，以馬肥良，引爲直士。侍立通夜，未曾休倦。景因問之，廣流涕申曲，有章條。景執其手曰：「吾罪人也，久負賢者。」謂妻曰：「爲女求夫三年，不覺廄中有麒麟。」於是妻之。
《搜神記》曰：陽公罪窈伯，洛陽人，至情篤孝。父母終歿，葬無終山。陽公常爲人補履，終不取價。無終山上無水，陽公乃行車汲水，作義漿。居三年，有一人就陽公飲，出一升石子與之，使向有平好地有石處種之，玉當生其中，幷得好婦。陽公後種其石，數年，時往看，玉子生焉。北平徐氏有女，甚有名行，人多求，不許。陽公有佚氣，試求焉。徐氏以爲狂，乃戲媒人曰：「雍伯能得白璧一雙來，當聽爲婚。」致命，雍伯於種石中，索得五雙白璧以至。徐氏大驚，遂以女妻之。
