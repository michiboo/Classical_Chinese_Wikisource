
《易參同契》曰：丹沙木精，得金乃並。
《書》曰：荊及衡陽惟荊州，杶、榦、栝、栢、礪、砥、砮、丹。〈砥細於礪，皆磨石也。砮，石，中矢鏃。丹，朱類。〉
《汲冢周書·王會》曰：成王時，濮人獻丹沙。〈濮人，西南角之蠻，丹沙所出。〉
《禮儀》曰：君乘木而王，地生丹。
《孝經援神契》曰：德至山陵，則陵出黑丹。〈宋均注曰：丹應五典，備五色也。〉
《春秋運斗樞》曰：搖光得陵出黑芝，亦令人長生。以金投中，則名為金漿；以玉投中，則名為玉澧。服之皆長生。又有取伏丹法云：天下諸水，有石丹者，其水中皆有丹魚。先夏至十日，夜伺之，丹魚必浮於岸側，赤光上照，赫然如火。網而取之，雖多，勿盡取之也。割取血，以塗足下，則可步行水上，長居水中。
《史記》曰：寡婦清先得丹穴，而擅其利。清寡婦能守其業，始皇為女築懷清臺。
《梁書》曰：陶弘景既得神符秘訣，以為神丹可成，而苦無藥物。帝給黃金、朱沙、曾青、雄黃等，後合飛丹，色如霜雪，服之體輕。及帝服飛丹，有驗，益敬重之。
《唐書》曰：道士劉道合者，宛丘人。高宗令合還丹，丹成而上之。咸亨中卒，唯有空皮，而背上開拆，有似蟬蛻。高宗聞之，曰：「劉師為我合丹，自服仙去。」其所進者，亦無異。
《典略》曰：白丹者，山陵之精也。
《淮南子》曰：赤水宜丹，黃水宜金，清水宜龜。
《抱朴子》曰：余考覽養生之書，究集久視之方，曾所披涉，篇以千計矣，莫不以還丹金液為大要焉。然則二事蓋仙道之極也，服此而不仙，則古無仙矣！昔左玄放於天注山中精思，神人授以丹經，仙公從元放受之，凡受《太清丹經》三卷，及《九鼎丹經》一卷，《金液經》一卷。予師鄭君者，予從祖仙公之弟子，乃於馬跡山中立墠盟受之，並具諸口訣之不書者。
又曰：太清神丹，其法出元君。元君者，老子之師也。《太清觀天經》有十四篇，雲其上七篇，不可以教授；其中四篇，無足傳，甞沉之三泉；下篇者，正是《丹經》上中下三卷。其經曰：「上下得道，長生世間。」
又曰：漢末，新野陰君合此太清丹得仙。其人本儒生，有才思，著詩及《丹經讚》並序，述初學道凌師本末，引己所知，識之得仙者四十餘人，甚分明也。
又曰：有九光丹，與九轉異法，大都相似耳。作之之法，當先以諸藥合水火，以轉五石。五石者，丹砂，雄黃、礜石、曾青、磁石也。一石轉五轉，而各成五色。五石合為二十五色，色各一兩，而異器盛之。欲起死人，未滿三日，取清丹一刀圭，和以水，浴死人之身；又以一刀圭發其口，內之，死人立生。欲致行廚，取黑丹，和以塗左手，所求如所道，皆自致，可致天下萬物也。欲隱形，及先知未然方來之事，及住年不老，服黃丹一刀圭，即便長生，不復老，坐見千里之外，吉凶皆如在目前也，人生相命，盛衰壽夭，貴賤貧富，皆知之矣。其法具在《太清》中卷。
又曰：《五帝雲丹方》一卷，其法五也。用丹砂、雄黃、石流黃、曾青、礜石、磁石、礬石、戎鹽、太一禹餘糧，亦同用太一泥，及神室祭醮之，三十六日成。
又曰：以金液為威喜巨勝之法；取金液，及水銀合煑之，三十日出，以黃土甌盛，封以太一泥，置之猛火上炊之，卒時皆化為丹。服如小豆便仙。以此丹一刀圭粉，和水銀一斤，即成銀。又取此丹一斤，置猛火上扇之，化為赤金而流，名曰丹金。以塗刀劒，兵去萬里。以此丹金為盤椀，食其中，令長生。以承日月，得神液，如方諸之得水也，飲之令人不死。
又曰：九丹，誠為仙藥之上。然合作之所用雜藥甚多。若四方清通者，市之可得取。若九域分攝，則其物或不可得也。
又曰〈葛稚川雲余祖〉：：「鴻臚少時，曾為臨沅令。雲此縣有廖氏，家世壽考，或出百，或八九十。後徙去，子孫多夭折。他人居其故宅者，復累世壽。由此乃覺是宅所為，而不知其何故。疑其井水殊赤，乃試掘井左右，得古人埋丹沙數十斛。」
《山海經》曰：拒山，英水出焉，其中多丹粟。
又曰：始州國有丹山。
《論衡》曰：《太公陰謀書》：「武王伐紂，食小兒以丹金，身純赤。長大，教云：『殷王亡。』民見兒身赤，以為天神。」
《說文》曰：丹，越之赤石也。雘，善丹也。
《神仙傳》曰：采女請問彭祖延年之法，彭祖曰：「欲舉形登天，上補仙官者，當用金丹，此九君太一戍以白日昇天。」
又曰：馬明生從道人受《太清神丹經》三卷，入山合藥服之，不樂昇天，但服半劑，為地仙。展轉九州百餘年，乃白日昇天也。
又曰：淮南王安從八公受《丹經》及三十六水方。
又曰：李少君從安期先生受神丹爐火之方，家貧，不得藥，乃以方干漢武帝雲。
又曰：葛玄，字孝先，從左元放受《九丹金液仙經》。
又曰：劉元鳳，南陽人，服芙蓉丹及雞子丹。
《魯女生別傳》曰：李少君，字雲翼，齊國臨淄人也。少好道，入山採藥，修全身之術。道未成而病，困於山林中。遇安期先生經過，見少君，少君叩頭求乞生活。安期愍其有志，乃以神樓散方與服之，即起。少君求隨安期，奉給奴役。
《廣志》曰：丹，朱沙之朴也，大者如米。生山中，出{牜羊}牁與古僂國。
裴淵《廣州記》曰：鄣平縣有朱沙塘，水如絳。
又曰：鄣平縣有石膏山，望之若霜雪。又一嶺，東為銀石，南是鐵石，西則丹砂，北乃銅石。
《本草》曰：丹砂，味甘微寒，生山谷，養精神，益氣明目。鈆丹，味辛，微寒，生平澤，治吐逆胃反，久服成仙。生蜀都。
《吳氏本草》曰：丹砂，神農甘；黃帝、歧伯苦，有毒；扁鵲苦；李氏大寒。或生武陵，採無時，能化朱成水銀，畏磁石，惡鹹水。武陵太守謝承表曰：「新宮成，上丹砂五百斤，上億萬歲壽。」
《春秋運斗樞》曰：搖光得陵出黑芝。
《孝經援神契》曰：德至草木，則芝草生。
《爾雅》曰：苬〈似由反〉，芝也。〈郭璞曰：芝，一歲三華，瑞草。〉
《漢書》曰：武帝時，芝生殿內房中，九莖。詔赦天下。作《芝房歌》。
又曰：宣帝神爵元年三月，詔曰：「金芝草九莖，〈服虔曰：色象金。〉產於函德殿銅池中。〈如淳曰：函亦含也。銅池，承霤也。晉灼曰：以銅作池。韋昭曰：以銅飾池邊也。〉」
《東觀漢記》曰：明帝永平七年，公卿以芝生前殿，奉觴上壽。
（又曰：）桓帝建和元年，芝生中黃藏府。
又曰：光和四年，郡國上芝草英。
《續漢書》曰：建初五年，零陵女子傅寧宅內生紫芝五株，長者尺四寸，短者七八寸。太守沈豐使功曹齎芝以聞帝，告示天下。
《宋書》曰：順帝升明二年，臨城縣生紫蓋黃裏芝。〈芝歷時，質色不變。〉
《唐書》曰：貞觀中，皇太子寢室中產素芝十四莖，並為龍興鳳翥之刑。
又曰：天寶中，有玉芝產於大同殿之柱礎，一本兩莖，神光照於殿。
又曰：上元中，延英殿御坐生玉芝，一莖三花。御製《玉靈芝詩》。
《淮南子》曰：巫山之上，從風縱火，紫芝與蕭艾俱死。
又曰：稻生於水，而不能生於湍瀨之流；芝生於山，而不能生盤石之上。
《抱朴子》曰：芝者，有石芝，有木芝，有草芝，有肉芝，有菌芝，名有百許種也。石芝者，石象，生於海隅石山，及島嶼之涯。肉芝者，狀如肉，頭尾四足，良似生物也。附於大石，蓋在高岫嶮峻之地，或卻着仰綴也。赤者如珊瑚，白者如截肪，黑者如澤漆，青者如翠羽，黃者如紫金，而皆光明洞徹，如堅氷也。晦夜，去之一二百步，便望見其光矣。大者十餘斤，小者三四斤。非久齋至精，及佩老子入山靈寶五符，亦不能得見此。凡見諸芝，且先以開山卻害符置其上，則不得復隱蔽化去矣。徐徐擇王相之日，設醮，然後取之。皆從日下禹步閉氣而徃也。又得石象，擣之三萬六千杵，服方寸匕，日盡一斤，則得千歲；十斤，則萬歲。亦可分人服之。玉脂芝，生於有玉之山，常居懸危之處。玉膏流出，萬年已上，則凝而成芝。有如鳥獸之形，色無常采，率多似山水蒼玉也。亦鮮明如水精。得而采之，以無心草汁和之，須臾成水。服一升，得一千歲也。
又曰：七明九光芝，皆石也，生臨水之高山石崖之間。狀如盤椀，不過徑尺以還。有莖葉連綴之，起三四寸，有七孔者，名七明；九孔者，名九光。光皆如星，百餘步內，夜可望見其光，其光自別。常以秋分伺之。得之，擣服方寸匕。人服則{口翕}然身熱，五味甘美。盡一斤，則得千歲，令人身有光，所居暗地如月，可以夜視書也。
又曰：石蜜芝，生少室石戶中。戶中便有深谷，不可得過。以石投谷中，半日猶聞其聲也。去戶外十餘丈，有石柱，柱上有偃蓋石南，度徑可一丈許。蜜芝生石上，墮入偃蓋中，良久，輙有一滴，有似雨後屋之餘漏，時時一落耳。然蜜芝墮不息，而偃蓋亦終不溢也。戶上刻石為科斗字，曰：「得服石蜜芝一斗者，壽萬歲。」諸道士共思，推其處不可得往，唯當以椀器着勁竹木端，以承取之，然竟未有能為之者。按此戶上刻題如此，前世必已有得之者也。
又曰：石桂芝，生山巖穴中，似桂樹而實石也。高尺許，光明而味辛，有枝條，擣服之一斤，得千歲也。石中黃子，所在有之，沁水山為尤多，在其在大石中，則其石常潤溼不燥。打其石，石有數十重，乃得之，在大石中，赤黃溶溶，如雞子之在殼中也。即當飲之，不飲則漸堅凝成石，不復中服也。法正當及未堅時歠之，既凝，則不得服也。破一石中，多者有一升，少者有數合，不可頓服，雖不得多，相繼服之。其計前後所服，合成三斗則千歲。但欲多服，唯患難得耳。
又曰：石脛芝，生滑石中，亦如石中黃子狀，但不皆有耳。打破大滑石千許，乃可得一斤。初破之，其在石中，五色光明而自動。服一升，得千歲矣。
又曰：木芝者，松栢脂，淪地千歲，化為伏芝，萬歲，其上生小木，狀如蓮花，名曰木威喜芝。夜視有光，持之甚滑，燒之不燋，帶之辟兵。以帶鷄，而雜他鷄十二頭，共籠之，去十二步，射十二箭，他雞皆傷，帶威喜芝者終不傷也。從生門上採之，六甲陰中乾之百日，末服方寸匕，日三，盡一枝，則三千歲也。
太平御覽卷第九百八十五
