
《周禮·地官下》曰：凡任民，任農以耕事，貢九穀。
《禮記·月令》孟春曰：乃命有司布農事，舍東郊，修封疆，審端徑朮，善相丘陵、阪險、原隰、土地所宜、五穀所殖，以教導人，必躬親之。田事既飭，先定準直，農乃不惑。
又仲春曰：無作大事，以妨農事。〈大事，兵役之屬。〉
又孟夏曰：無起土功，無發大眾，無伐大樹。〈為妨蠶農之事。〉是月也，命有司巡行田原，勸農勉人，無或失時。〈勸農人以及時。〉
又孟秋曰：是月也，築場圃，農乃登谷。天子嘗新，先薦寢廟。
又季秋曰：乃命有司，農事備，收舉五穀之要。
又孟冬曰：是月也，勞農以休息之。
又仲冬曰：是月也，農有不收藏積聚者，馬牛禽獸有放逸者，取之不詰。
又季冬曰：冰已入，令告人出五種，命農計耦耕事，修耒耜，具田器。命有司出土牛，以示農耕之早晚。
又《王制》曰：制農田百畝。百畝之分，上農夫食九人，其次食八人，其次食七人，其次食六人；下農夫食五人。庶人在官者，其祿以是為差也。〈農夫皆受田於公。田肥堯有五等，收入不同也。庶人在官，謂府史之屬，官長所除，命於天子國君者。〉諸侯之下士視上農夫，祿足以代其耕也。
《左傳·閔公》曰：衛文公務材訓農，通商惠工。
又《昭元》曰：譬如農夫，是是{艸袞}，〈，耘也。擁本曰{艸袞}。〉雖有飢饉，必有豐年。
《春秋元命苞》曰：周先姜原履大人跡，生后稷扶桑。推種生，故稷好農。〈神始行從道，道必有跡，而姜原履之，意感，遂生后稷於扶桑之所出之野。長而推演種生之法而好農，知為倉神所命明也。〉
《尚書·槃庚上》曰：若農服田力穡，乃亦有秋，〈農勤穡，則有秋；下承上，則有福。〉乃不畏戎毒於遠邇；惰農自安，不昏作勞，不服田畝，越其罔有忝稷。
又《洪範》曰：三曰農用八政，〈農，厚也，厚用之，政乃成。〉一曰食。〈勸農業。〉
又《梓材》曰：惟曰：若稽田，既勤敷菑，惟其陳修，為厥疆畎。〈言為君監民，惟若農夫之考田，已勞力布發之，惟其陳列修治，為其疆畔畎壟，然後功成，以喻教化。〉
《論語·子路》曰：樊遲請學稼，子曰：「吾不如老農。」
《漢書》曰：諺曰：「以貧求富，農不如工，工不如商。」〈亦出《史記》。〉
又曰：楊季官至盧江太守，有田一廛、宅一區，世世以農桑為業。
《後漢書》曰：王丹家累千金，隱居養志，好施周急。每歲農時，輒載酒肴於田間，候勤者而勞之；〈《東觀漢記》曰：載酒肴便於田頭大樹下飲食勸勉之，因留其餘酒肴而去。〉其惰懶者，恥不致。丹皆兼功自厲，邑聚相率以致殷富。其輕黠游蕩，廢業為患者，輒曉其父兄，使黜責之。沒則賻給，親自將護。其有遭喪憂者，輒待丹為辦，鄉鄰以為常。行之十餘年，其化大洽，風俗以篤。
又曰：崔恢，字行遜，遷鄢陵令。每至春農，身到廬陌，勸民耕桑，農無廢業。
《東觀漢記》曰：樊重，字君雲，世善農稼，好貨植。
《南史》曰：梁張興世為方伯父仲子，由興世致位給事中，興世欲將往襄陽，愛鄉里，不肯去。嘗謂興世曰：「我雖田舍老公，樂聞鼓角，汝可送一部，行田時吹之。」
《管子》曰：一農之事，必有一耜、一鐮、一耨、一銚、一釒至，然後成為農也。
又曰：北澤燒火照堂下，管子入賀，桓公曰：「吾田野辟，農夫必有百倍之利也。」
又曰：善為國者，使農寒耕而熱耘，力歸於上。
又曰：夫國富多粟生於農，故先王貴之。民事農則田墾，田墾則粟多，粟多則國富，國富則兵強，兵強則戰勝，戰勝者地廣。農夫終歲之作，不足以自食也。故農者，月不足而歲有餘也。
又曰：先王者，善為民興利除害，故天下歸之。所謂興利者，利農事也；所謂除害者，禁害農事也。
又曰：一農之量褒百畝也。
又曰：上農挾五，中農挾四，下農挾三。農有常業，女有常事。一農不耕，民有飢者；一女不織，民有寒者。
《孟子》曰：不違農時，谷不可勝食者也。
《孫卿子》曰：農精於田，不可為農師；賈精於市，不以為市師。
又曰：良農不為水旱不耕。
《韓子》曰：曆山農者侵畔，舜往耕，期年讓畔。
《國語曰》：管仲曰：昔者，先王處農就田野，令農夫群萃而州處，察其四時，〈四時樹藝各有宜。〉權節其用，耒耜枷芟。〈權平之，節其器用小大倨勾之宜。枷，拂也，所以擊草。芟，大鐮，所以芟草。〉及寒，擊槁除田，〈寒，季冬大寒之時。槁，枯草也。〉以待時耕；〈時耕，立春之後。〉及耕，深耕而疾之，以待時雨；〈疾，速。，磨。時雨至，當種。〉時雨既至，挾其搶刈耨，〈在掖曰挾。搶，椿也。刈，鐮。耨，玆其。，鋤也。〉以旦暮從事於田野。脫衣就功，首載茅蒲，身衣衤發衤，〈脫，解。茅蒲，簦笠也。衤發衤，蓑。〉沾體塗足，〈沾，濡。〉暴其髮膚，盡其四支之敏，以從事於田野。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是故農之子恆為農，野處而不暱。〈暱，近。〉
《呂氏春秋》曰：匡章謂惠子於魏王之前曰：「蝗螟者，農夫得而殺之。奚故？為其害稼也。」
《汜勝之書》曰：農士惰勤，其功力相什倍。
又曰：衛尉前上蠶法，今上農法。民事，人所忽略，衛尉{勤心}之，可謂忠國愛民之至。
《風俗通》曰：古者使人如借，故曰籍田。
孫盛作南昌令教曰：且欲先婚配境內，然後督其農桑。
《梁州記》曰：黑水村有魚池，池上立美台，下四周有水，左右官良田數十頃，故以美農為名。
《周禮·天官上》曰：甸師，掌帥其屬，而耕耨王籍，以時入之，以共粢盛。〈其屬，府史胥徒也。耨，耘耔也。王以孟春躬耕帝籍，天子三推，三公五推，卿、諸侯九推，庶人終於千畝。庶人，謂徒三百人。籍之言借也。王一耕之，而使庶人耘耔終之。粢盛，祭祀所用谷也。〉
《禮記·月令》曰：正月，天子率三公、九卿、諸侯、大夫，躬耕帝籍，天子三推，公五推，諸侯九推。〈鄭玄注曰：帝籍，為天伸借人力所治之田也。蔡邕《章句》曰：禮成於三，故天子三推。卑者勞，故三公五推也。〉
又《王制》曰：三年耕，必有一年之食；九年耕，必有三年之食。以三十年之通，雖有凶旱水溢，民無菜色。
又《少儀》曰：問士之子長幼，長則曰『能耕矣』。
又《表記》曰：天子親耕粢盛鬯，以事上帝，故諸侯勤以輔事於天子。〈言無事而居位食祿，是不義而富且貴。〉
《左傳·襄公七年》曰：夏四月，三卜郊，不從，乃免牲。孟獻子曰：「吾乃今而後知有卜筮。夫郊祀后稷，以祈農事也。〈郊祀后稷以配天。后稷，周始祖，能播植者。〉是故啟蟄而郊，郊而後耕。今就耕而卜郊，宜其不從也。」〈啟蟄，夏正建寅之月。耕謂春分。〉
又《襄公十四年》曰：吳子諸樊既除喪，〈諸樊，吳子乘之長子也。乘卒，至此春十七月既葬而除喪。〉將立季札。〈札，諸樊少弟。〉季札辭曰：「曹宣公之卒也，諸侯與曹人不義曹君，將立子臧。子臧去之，遂弗為也，以成曹君。君子曰『能守節』。君，義嗣也，誰敢奸君？有國，非吾節。札雖不才，願附於子臧，以無失節。」固立之，棄其室而耕，乃舍之。〈傳言季札之讓，且明吳兄弟相傳。〉
又《昭公五》曰：伍員如吳，言伐楚之利於州於。〈州於，吳王僚。〉公子光曰：「是宗為戮，而欲反其仇，不可從也。」〈光，吳公子圖闔也。反，復也。〉員曰：「彼將有他志。〈光欲殺獠，不利員用事，故破其議，而員亦知之。〉余姑為之求士，而鄙以待之。」〈計未得用，故進勇士以求入於光，退居邊鄙。〉乃見專諸焉，〈專諸，勇士。〉而耕於鄙。
《穀梁傳·成公》曰：郄克曰：「反魯衛之侵地，使耕者皆東畝。」〈欲以利其戎車。〉
《論語·衛靈公》曰：君子謀道不謀食。耕也，餒在其中矣；學也，祿在其中矣。
又《微子》曰：長沮、桀溺耦而耕。
《論語比考讖》曰：叔孫武叔毀孔子，譬若堯民曰：「我耕田而食，穿井而飲，堯何力功？」
《周書》曰：神農之時，天雨粟，神農耕而種之。
《韓詩》曰：「三之日於耜，四之日舉趾。」至於四月，始可舉足而耕。
又曰：齊人青將討公孫無知，辭其友，其友曰：「耕田刈草，農之力也；討君之賊，大夫職也。」
《史記》曰：趙肅侯游大陵，出於鹿門，大夫扣馬曰：「耕事方急，一日不作，百日不食。」肅侯下車而謝之。
又曰：伍子胥進專諸於公子光，退而與故太子建之孤子勝耕於野。
又曰：陳涉少時，與人傭耕，輟耕壠上曰：「富貴無相忘！」傭者笑而應曰：「子為人傭耕，何富貴耶？」涉曰：「嗟乎！燕雀安知鴻鵠之志哉？」
又曰：高后立諸呂為王，擅權用事。朱虛侯年二十，有氣力，忿劉氏不得勢，常入侍高后燕飲，曰：「請為太后歌田。」太后曰：「試為我言田意。」曰：「深耕既種，立苗欲疏。非其種者，鋤而去之！」呂后默然。
《戰國策》曰：主父欲伐中山，使李疵觀之。疵曰：「舉士，即民務名不好本；朝上賢，即耕者隋而戰士懦。若此不亡者，未之有也。」
《漢昭紀》曰：上耕於鈎盾，弄田。〈應劭曰：昭帝九年，未能親耕帝籍，鈎盾有田近署，故往試耕，為戲弄也。〉
又曰：江南之地，火耕水耨。〈應劭曰：燒草，下水種稻。〉
又曰：夏侯勝每授書，謂諸生曰：「學經不明，不如歸耕。」
《後漢書》曰：王莽末，盜賊起，人皆憂，移徙遁逃，莫事農桑。淳於恭遂獨耕，鄉人止之曰：「世方散亂，死生未分，何空自苦為？」恭曰：「正我不得食，他人食之，何傷？奈何不耕？」
《東觀漢記》曰：梁鴻乃將妻之霸陵山中，耕耘、織作以供衣食，彈琴、誦書以娛其志。
又曰：承宮將妻之華陰山谷，耕種禾黍。臨熟，人就認之，宮悉推與去。由是顯名。
又曰：第五倫為會稽太守，免官歸田裡，身自耕種，不交通人物。
《魏略》曰：常林少單貧，自非手力，不取之於人。性好學，漢末，為諸生，帶經耕鋤。其妻常自擔餉饋之。林雖在田野，其相敬如賓。
《吳錄》曰：徵崇，字子知，遭亂，遂隱於會稽，躬耕以求其志。好尚者從學，所教不過數人輒止，欲令其業必有成也。
《吳志》曰：薛綜上疏云：「任延為九真太守，乃教其耕犁，使之冠履。」
《晉書》曰：朱沖，字巨容，少有志行，閑靜寡慾，好學而貧，常以耕藝為事。
又曰：趙至，字景真，代郡人也，寓居洛陽緱氏。令初到官，至年十三，與母同觀。母曰：「汝先世本非微賤，世亂流離，遂為士伍耳。爾後能如此不？」至感母言，詣師受業。聞父耕叱牛聲，投書而泣。師怪問之，至曰：「我小，未榮養，使老父不免勤苦。」師甚異之。
《宋書》曰：王韶之家貧好學，嘗三日絕糧，而執卷不輟。家人請之曰：「困窮如此，何不耕？」答曰：「我自耕耳。」
《齊書》曰：戴僧靜為北徐州刺史，買牛給貧人，令耕種。
《梁書》曰：孔子祛，會稽山陰人也。少孤貧好學。耕耘樵釆，常懷書自隨，投閑則誦讀。勤苦自勵，遂通經朮。
《趙書》曰：東耕儀直殿中監，鋪席於侍臣之南，北面解匣，出御耒，跽受黃門侍中。侍中釋劍，擎跽，以穎授尊。太常贊曰：「皇帝親耕籍田，一推一反，三推三反。」成禮，侍中跽取耒，以授侍郎，以授殿中監，監復韜匣。
《管子》曰：庶人好耕農而惡飲食，於是財用足。
又曰：行其游野，視其耕耘，計其農事，而飢飽之國可以知也。
又曰：耕者，出入不應於父兄，用力不農，農不事賢，行此三者，有罪無赦。
又曰：地大而不耕，非其地也。
《文子》曰：其耕不強者，無以養生。
《晏子春秋》曰：有納書景公者，云：「吾不知晏子之忠臣也。」公以為然。晏子入朝，公色不悅。晏子退而窮處，東耕於海濱。
《墨子》曰：魯南鄭人吳憲者，冬陶夏耕，自比於舜。
又曰：墨子之齊，遇故人，曰：「今天下莫為不若已。」墨子曰：「今小人，一人耕，九人處，耕者不可以不急。何則？食者眾而耕者寡也。今天下莫為義，子宜勸我，何以止我？」
又《非樂》曰：使丈夫為之廢丈夫耕稼樹藝之時，使婦人為之廢婦人紡織之事。
《莊子》曰：堯治天下，伯成子高立為侯。堯授舜，舜授禹，伯成子高辭而耕。禹往見之，則在野。
又曰：堯以天下讓許由，許由不受，退而耕於潁水之陽，終身不見。
《尸子》曰：有虞氏身有南畝，妻有桑田。神農耕而王，所以觀耕。
《商子》曰：今一人耕而百人食之，此為螟蚵〈胡多切。〉〈之欲切。〉亦大矣。是有《詩》《書》，猶無益於治。
《孟子》曰：伊尹耕於有華之野，湯躬詣之，伊尹囂然弗顧。
又曰：耕者助而不稅，則天下之農皆悅，而願耕於其野也。
《孫卿子》曰：子路問孔子曰：「有耕耘樹藝，手足胼胝，以養其親，而無孝名，何也？」子曰：「但使入則篤行，出則友賢，何患無孝名也？」
《韓子》曰：宋人有耕者，田中有株，免走觸林而死。因釋耕而守株，冀更得兔，宋人笑之。
《淮南子》曰：夫織者日以進，耕者日以卻，事相反，成功一也。
揚子《法言》曰：谷口鄭子真，不屈其志，而耕乎岩石之下，名振京都。
《傅子》曰：耕根車，天子親耕乘之；躡豬車，畋獵乘之。
《山海經》曰：后稷播百穀，始作耕。
《六韜》曰：昔帝堯之王天下，不以私曲之故留耕績之時。
《國語》曰：古者天子籍田，后稷監之，〈監，察。〉太史贊替王，〈贊，導。〉王敬從之。王耕一發，〈一發，耜之發也。王無耦，以一耜耕也。〉班三之，〈班三次也。三之，下各三其上也，王一發，公三，卿九，大夫二十七。〉庶人終於千畝。〈終，盡耕之。〉
又曰：管仲對齊桓公曰：「深耕而疾之，以待時雨。」
《呂氏春秋》曰：匡章謂魏王曰：「今君行多者數百人，皆不耕而食，此害稼亦甚矣！」
又曰：人臣孝則事君忠，臨難死；士民孝則耕耘疾，守戰固。
又曰：舜耕於曆山，昌草生，於是始耕。
《董生書》曰：禹見耕者五耦而軾。
《賈誼書》曰：王者之法：民三年耕，而餘一年之食；九年耕，而餘三年之食。三十歲，民有十年之蓄。
《說苑》曰：曾子衣弊衣而耕，魯君使人致邑，曾子不受，曰：「受人者畏人，與人者驕人。」終不受。
《太玄經》曰：神農冬耕，被服純青。
崔元始《正論》曰：宣帝使蔡登校民耕相，三犁共一牛，一人持之，下種挽摟，皆取備焉，一日種一頃也。
《拾遺錄》曰：需支夫善耕，婦人善織。以五色絲稍內口中，兩手引而結之，則成文錦。丈夫多力，勤稼，一日鋤十頃之地。
《董正別傳》曰：劉恭嗣少有異才，聞司馬操博物多通，故往見焉。遇其方耕，執耒耜於壠畝之上，於是釋耒下衽，相就而言。
《任嘏別傳》曰：嘏字昭先，樂安人。有比居者，擅耕嘏地數十畝，種之。人以語嘏，嘏曰：「我自以借之也。」耕者聞之，慚謝還地。
《襄陽耆舊傳》曰：龐公，襄陽人，居沔水上，至老不入襄陽城。躬自耕耔，其妻相待如賓，休息則整巾端坐，以琴書自娛。睹其貌者，肅如也。
《桓階別傳》曰：階為趙郡太守，期月之間，增戶萬餘。路有遺一囊，耕者見之，舉以系樹。數日，其主還取。
《石勒別傳》曰：石勒，元康中流宕山東，寄旅平原茬平界，與師欣家傭耕，耳恆聞鼓角鞞鐸之音，勒私異之。
《琴操》曰：曾子幼小慈仁，居貧，無業以事父母。躬耕力作，隨五土之利，四時惟宜，以進甘脆。嘗耕於太山之下，遭雨雪寒凍，旬月不得歸，乃作《憂思歌》。
