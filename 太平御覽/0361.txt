
《毛詩·鴻雁·斯干》曰：乃生男子，載寢之床，載衣之裳，載弄之璋。乃生女子，載寢之地，載衣之裼，載弄之瓦。
又《生民》曰：厥初生民，時維姜原。誕彌厥月，先生如達。〈後稷之在其母終人道，十月而生，生如達之生，言易也。〉不坼不副，無災無害。〈言易也。凡人在母母則病，生則拆副，災害其母，橫逆人道。〉以赫厥靈，上帝不寧。不康禋祀，居然生子。
《禮記·內則》曰：妻將生子，及月辰，居側室。〈側室謂夾之室，次燕寢也。〉夫使人日再問之。至生子，夫復使人日再問之。子生，男子設弧於門左，女子設於門右。〈弧者，有事於武者也；者，婦人之佩巾。〉三日始負子，男射女否。國君世子生，告於君。接以太牢。三日，卜士負之，射人以桑弧蓬矢六，射天地四方。
《左傳·隱公玄年》曰：初，鄭武公娶於申，曰武姜，生莊公及共叔段。莊公寤生，驚薑氏，故名寤生。
又《襄五年》曰：初，宋芮司徒生女子赤而毛，棄諸堤下。共姬之妾取以入，名之曰棄，長而美。
又《昭二十八年》曰：叔向娶申公巫臣氏，生伯石。伯石始生，子容之母走謁諸姑，〈子容母，叔向嫂，伯華妻也。〉曰：「長叔姒生男。」姑視之，及堂，聞其聲而還，曰：「是豺狼之聲也。狼子野心，非是，莫喪羊舌氏矣。」遂弗視。
又《昭二十九年》曰：公衍、公爲之生也，其母亻皆出。〈出之三日産舍。〉公衍先生。公爲之母曰：「相與偕出，請相與偕告。」〈留公衍母使待己共白公。〉三日，公爲生，其母先以告，公爲爲兄。公私喜於陽穀而思於魯，曰：「務人爲此禍也。〈務人，公爲也。始於公若謀逐季氏。〉且後生而爲兄，其誣也久矣。」乃黜之，而以公衍爲太子。
《家語》曰：子夏問曰：「商聞《易》之生人及萬物，鳥獸昆蟲各有奇偶，菩拗不同，而凡人莫知其情，惟達道德者能原其本焉。天一、地二、人三，三三爲九，九九八十一，一主日，日數十，故人十月而生。八九七十二，偶以承奇，奇主辰，辰爲月，月主馬，故馬十二月而生。七九六十三，三主鬥，鬥主狗，故狗三月而生。六九五十四，四主時，時主豕，故豕四月而生。五九四十五，五爲音，音主猿，故猿五月而生。四九三十六，六主律，律主鹿，故鹿六月而生。三九二十七，七主星，星主虎，故虎七月而生。二九一十八，八主風，風主蟲，故蟲八月而化。其餘各從其類矣。鳥魚生於陰而屬幼嬸，故皆卵生。吞者八竅而卵生，齟嚼者九竅而胎生。晝生者類父，夜生者類母。敢問其皆然乎？」孔子曰：「然。吾聞諸老聃，亦如子之言也。」
《史記·楚世家》曰：吳回生陸終，陸終生六子，拆副而生焉。
又曰：田嬰有子四十餘人，其賤妾有子名文，以五月生。嬰告其母：「勿舉也。」其母竊舉生之。及長，因其兄弟而見其子文于田嬰。嬰怒其母曰：「吾令若去此子，而敢生之，何也？」文頓首，因曰：「君所不舉五月子者何故？」嬰曰：「五月子者，長及戶齊，將不利其父母。」文曰：「人生受命於天乎，受命於戶耶？」嬰默然。文曰：「必受命於天，君何憂焉？必受命於戶，則可高其戶耳。」
《漢書》曰：高祖七年春，令民産子復勿事二歲。〈勿事，不使役也。〉
又曰：盧綰與高祖同里，綰親與高祖太上皇相愛，及生男，高祖、綰同日生，里中持羊酒賀兩家。及高祖、綰壯學書，又相愛也。
又曰：武帝征伐四夷，重賦於民，民産子三歲則出口分，至於生子輒殺。玄帝議令民産子七歲及出口分。
《東觀漢記》曰：敬隱宋後以王莽末年生，遭世倉卒，其母不舉，棄之南山下。時天寒，冬十一月，再宿不死。外家出，過於道南，聞有兒啼聲，憐之，因往就視，有飛鳥紆翼覆之，沙石滿其口，鼻能喘，心怪違之，以有神靈，遂取而持歸養，長至年十三歲，乃以歸宋氏。
《後漢書》曰：竇武母産武，幷産一蛇。
又曰：虞延初生，上有物，若一匹練，遂上升天，占者以吻吉。
《魏志》曰：黃初六年三月，魏郡太守孔羨《表黎陽令程放書》言：「掾汝南屈雍妻王以去年十月十二日，在草生男兒，從右腋生水腹下而出，其母自若，無他異痛，今瘡已愈。母子安全無災無害也。」
王隱《晉書》曰：齊王冏輔政，太安玄年，有婦人詣大司馬門寄産，吏驅之。婦人曰：「我截齊便去耳。」言畢不見。識者聞而惡之，至二年謀反誅。
又曰：程咸，字延休，魏郡武安人也。其母夜夢白頭公授之以藥曰：「服此當生貴子也。」生咸，好學有才，爲鍾毓主記。毓弟會問有可與語吏否，毓乃稱咸。
孫盛《晉陽秋》曰：魏舒�主人妻産，俄聞車馬之聲，問曰：「男女？」從者入，反曰：「男也。」年十五以兵死。又問寢者誰，曰魏公舒。默然謝之。
干寶《晉紀》曰：湣帝建興三年，抱罕伎人産一龍子，色似錦文，望之如見神光在床上，少有就視者。
《後魏書》曰：太祖道武皇帝諱圭，獻明皇帝之子也，以建國三十四年七月七日生於參合陂北。明年，有榆生於理胞之坎，遂成林。
《前趙錄》曰：劉淵字玄海，父豹，母呼延，夢服日精，十三月而生淵。劉聰母曰張夫人，十五月生聰焉。
《三十國春秋》曰：前秦蒲洪父懷歸，爲部落小帥，其母薑氏因寤産洪，驚悸而寤。
又曰：後涼禿髮烏孤七世祖壽闐之在孕也，母夢一老父被髮左衽，乘白馬，謂曰：「爾夫雖西移，終當東返，至京，必生貴男，長爲人主。」言終胎動而寤，後因寢生壽闐被中，因以禿髮爲號，壽闐爲名。
《後趙書》曰：黎陽民妻産三男一女，勒賜乳母�帛，以爲休祥。
崔鴻《南燕錄》曰：慕容德，少子，母公孫夫人，晉咸康中，晝寢生德，左右以告，方寤而起。既生，似鄭莊公，曰：「長必有大德。」遂以德爲名。
《宋書》曰：王敬則母爲女巫，常謂人云：「敬則生時，胞衣紫色，後應得鳴鼓角。」人笑之曰：「汝子得爲人吹角，可矣。」
又曰：王鎮惡之産也，當五月五日，家人慾棄之，其祖猛曰：「昔孟嘗君如是而相齊，此兒必興吾族。」因以鎮惡爲名。
又曰：范曄字蔚宗，母如厠産之，額爲磚所傷，故以磚爲小字。
《北齊書》曰：武明婁皇后，諱昭君，性寬厚，不妒忌。高祖率衆將討西寇，出師之夜，後孿〈生患切，雙生子也。〉生一男一女。左右以危急請追告高祖，後弗聽，曰：「王出統大兵，何得以我故輕離大軍！」
《唐書》曰：幽州節度使劉濟，怦之長子。初，母難産，既産，侍者初見是一大蛇，黑氣勃勃，莫不驚走。及長，頗異常童。所居室焚，人皆驚救，從濟容而出，衆異之。累曆牧宰。及怦爲節度，濟爲行軍司馬。怦卒，軍人習河朔舊事，濟請代父爲帥，朝廷從之。
《莊子》曰：厲之人夜半生其子也，遽取火而視之，汲汲然恐其似己也。
《呂氏春秋》曰：夏後孔甲佃於東陽山，大風晦，迷入民室，主人方乳。或曰：「後來是良日也，子必大吉」；或曰：「不勝，必有殃咎」。乃取歸，曰：「爲餘子，誰敢殃之？」子成人，幕動析，〈音老。〉斧破斬其足，遂爲守者。孔子曰：「嗚呼！有命矣。」
《西京雜記》曰：王鳳五月五日生，其父欲勿舉，其母曰：「田文五月五日生，父嬰敕其母勿舉，母竊舉之，後爲孟嘗君。以占事推之，非不祥。」遂舉之。
又曰：霍將軍妻産二子，疑所爲兄弟，或曰前生爲兄，後生爲弟。今雖俱日，亦宜以先生者爲兄。或曰居上者宜爲兄，居下者宜爲弟，居下者前生，今宜以前生爲弟。時霍光聞之，曰：「昔殷王祖甲一産二子，曰囂、曰良，以卯生囂，以巳生良，則以囂爲兄，以良爲弟。若以在上爲兄，囂亦當爲弟矣。昔許僖公一産二女，曰娥、曰茂；楚大夫唐勒生二子，一男一女，男曰貞夫，女曰瓊華，皆以先生者爲長。近代鄭昌、時文、長倩幷一生二男，滕公一生二女，孝黎一生一男一女，幷以前生者爲長，霍氏亦以前生爲兄焉。」
《玄中記》曰：朱梧縣，其民服役，依海際居，産子以沙石自擁，不食米，止資魚以爲生氣。
又曰：丈夫民，殷帝大戊使王英采藥於西王母。至此絕糧，不能進，乃食木實，衣以木皮，終身無妻，産子二人，從背脅間出，其父則死，是爲丈夫民，去玉門二萬里。
《外國圖》曰：長人國妖，六年乃生而白首，兒則長大，乘雲而不還，龍類也。
崔玄山《瀨鄉記》曰：李母祠在老子祠北二里，祠門左有碑，文曰：「老子聖母李夫人碑」。老子者，道君也，始起乘白鹿下，托於李氏胞中，七十二年産於楚國淮陽苦縣瀨鄉曲仁里。老子名耳，星精也，字伯陽，號曰聃。
《孔演圖》曰：孔子母徵在游大澤之陂，睡夢黑帝使請，己巳往夢交，語曰：「汝乳必於空桑之中。」覺則若感，生丘於空桑中。
《廣志》曰：獠民皆七月生。
《帝系》曰：陸終娶鬼方國君之妹，謂之女貴，生六子，孕而不育。三年，啓其母左脅三人出，右脅三人出。
《風俗通》曰：生三子不舉。俗說生子至於三子，似六畜，言其妨父母，故不舉之也。謹按春秋《國語》：「越王勾踐令民生三子者與之乳母，生二子者與之餼。」三子，力不能獨養，故與乳母。所以人民繁息，卒滅強吳，雪會稽之恥，行霸於中國者也。古陸終氏娶於鬼方，謂之女貴，是生六子皆爲諸侯。今人多生三子，悉成長，父母完安，豈有天所孕育而害其父母兄弟者哉？
又曰：不舉寤生子。俗說兒墮地未能開目視者，謂之寤生，舉寤生子妨父母。謹按《春秋左氏傳》：「鄭武公娶於申，曰武姜，生莊公及共叔段。莊公寤生，驚薑氏，因名寤生。」武公老終天年，薑氏亦然，安有妨其父母乎？
又曰：汝南周霸，字翁仲，爲太尉掾。婦於乳捨生女，自毒無男。時屠婦比臥得男，因相與私貨易，裨錢數萬。後翁仲爲北海相，吏周光能見鬼，署光爲主簿，使還致敬於郡縣，因告光曰：「事訖，臘日與小兒俱上冢，去家經十三年，不躬蒸嘗。主簿微察，知相先君寧息，會同飲食，忻娛不已。往到於冢上，郎君沃酹，主簿俯伏在後。但見屠者弊衣蠡結，倨神坐，持刀割肉，有五時衣帶青黑綬數人，仿徨陰堂東西廂，不敢來前。」光怪其故。還至，引見問之。乞屏左右。起造於膝前，白事狀如此。翁仲曰：「主簿出，勿言。」因持劍上堂，謂嫗：「汝何故殺吾子？」嫗大怒曰：「卿常言兒聲氣喜學，似我老公，欲死欲作狂語。」翁仲曰：「祠祭如不具服，子母立截！」嫗辭窮情竭，泣涕具陳其故。時子巳年十八，呼與辭決曰：「凡有子者，欲以承先祖，先祖不享血食，無可奈何。」自以衣裘僮僕車馬送，迎取其女。女嫁爲賣餅子婦，後�西平李文思，文思官至南陽太守。翁仲便養從弟子熙，爲高邑令。
又曰：潁川有富室，兄弟同居，兩婦數月皆懷妊。長婦胎傷，因閉匿之，産期至，同到乳母舍。弟婦生男，夜因盜取之，爭訟三年，州郡不能決。丞相黃霸出坐殿前，令卒抱兒，取兩婦各十步，叱婦曰：「自往取之。」長婦抱持甚急，兒大啼叫；弟婦恐傷害之，因乃放與而止，甚愴愴。長婦甚喜。霸曰：「此弟子也。」責問乃伏。
又曰：不舉父同月子，俗云：妨父也。按《左傳》，桓公之子與父同月生，因名子「同」。漢明帝亦與光武同月生。
《神仙傳》曰：老子母懷之七十歲乃生，時割其左腋而生，生而白首，故謂之老子。
《列仙傳》曰：木羽，鉅鹿南祁鄉人，貧，母王助産，嘗探兒，兒生開眼，視母大笑，母乃驚怖。仍夢見大冠赤幘者守，兒曰：「此司命君也，當報汝，使汝子木羽得仙。」後生兒，字木羽，所探兒。年十五，夜有車馬迎之，過呼：「木羽，木羽，爲我禦來。」遂相隨去。
《列異傳》曰：華子魚爲諸生，嘗宿人門外，生人婦夜主。有兩吏來詣其門，便相向僻易，欲退。相謂曰：「公在此。」因踟躕良久，一吏曰：「籍當定，奈何得住？」乃前，向子魚拜。相將入，出共語曰：「當與幾歲？」一人曰：「當與三歲。」子魚後故往視之，兒果年三歲已死。乃自喜曰：「我固當公。」後果爲太慰。
《益部耆舊傳》曰：哀牢夷者，其先有婦人名沙壹，居於牢山。嘗捕魚於水中，觸沉木，若有感，因懷妊，十月産子，男十人。後沉木化而爲龍出水，沙壹忽聞龍語曰：「若生我子，今悉何在？」九子見龍驚走，獨小子不能走，背龍而坐，龍就而舐之。其母鳥語，謂背爲九，謂坐爲隆，因名小子曰九隆。及後長大，諸兄共推以爲王。
《博物志》曰：蜀郡諸山夷，名曰獠子，婦人妊身七月，生時必須臨水，兒生便置水中，浮即養之，沉便遂棄也。至長皆拔去其上齒，後狗牙各一，以爲身飾。
《論衡》曰：黃帝二十月而生。
又曰：唐文伯，河東蒲阪人也。其生亦以夜半時，�生，有人從門呼其父名。父出應之，不見人，見一木杖植其門側，好善異於衆。其父持杖入門以示人，人占曰：「吉。」文伯位至廣漢太守，以杖當得子之力矣。
譙周《法訓》曰：一産二子者，當以後生者爲兄，言其先胎也。答曰：「此野人之鑿語耳。君子不測暗，安知胎之先後也？」
《傅子》曰：昔燕趙之間，有三男子共娶一女，生四子，後爭訟。廷尉延壽奏云：「禽獸生子逐母，宜以四子還母，屍三男子於市。」
《世說》曰：胡廣本姓黃，五月生，父母惡之，乃置之瓮，投於江湖。翁見瓮流下，聞有小兒啼聲，往取，因長養之以爲子，登三司，流有中庸之號。廣後不治其本親服，雲「我於本親已爲死人也」，世以此爲深譏焉。
《搜神記》曰：陳仲舉微時，嘗宿黃申家，而申婦方産，有扣申門者，家人咸不知。久之，方聞屋裡有言：「賓堂下有人，不可進。」扣門者相告曰：「今當從後門往。」其一人便往。有頃還，留者問之：「是何等？名爲何？當與幾歲？」往者曰：「男也，名爲奴，當與十五歲。」「後應以何死？」答曰：「應以兵死。」仲舉告其家曰：「吾能相，此兒當以兵死。」父母驚之，寸刃不使得執也。至年十五，有置鑿於樑上者，其末出，奴以爲木也，自下鈎之，鑿從梁落，陷腦而死。後仲舉爲豫章太守，故遣吏往餉之申家，幷問奴所在。其家以此具告仲舉，仲舉嘆此謂命矣。〈《幽明錄》同。〉
《異苑》曰：魏郡徐逮，字君。及婦平昌孟氏生兒，頭有一角一腳，頭正仰向，通身盡赤，落地無聲，乘標而去。
又曰：丹陽縣駱慶婦，生一男一虎一，、虎毛色斑黑，牙爪皆備，即殺之。兒經六日而死，母不異。
又曰：沛國武標之妻林氏，玄嘉中懷身得病而死。俗忌含胎入柩，柩中要須割出。妻乳母傷痛之，乃撫屍而咒曰：「若天道有靈，無令死被擘裂。」須臾，屍面然上色，於是呼婢共扶之。俄頃，兒墮而屍倒也。
《嵩高山記》曰：昔陽翟有婦人妊身，三十月乃生子，從母背上出。五歲便入北山學道，神明爲母立祠，因號曰「開母祠」焉。
