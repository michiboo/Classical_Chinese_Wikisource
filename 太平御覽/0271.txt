
《六韜》曰：大人之兵，如虎、如狼、如雨、如風、如雷、如電、天下盡驚，然後乃成。
又曰：武王問太公曰：「欲引兵深入諸侯之地，三軍卒有緩急，或利或害。吾欲以近通遠，從中應外，急三軍之用，謂之如何？」公曰：「主將有陰符：有大勝得敵之符，長一尺；有破軍擒敵之符，長九寸；有降城得邑之符，長八寸；有卻敵執遠之符，長七寸；有反兵驚中堅守之符，長六寸；有請糧食、益兵卒之符，長五寸；有敗軍亡將之符，長四寸；有卒利亡失之符，長三寸。諸奉使行符，稽留若符事泄聞符所告者皆誅。符者，主將所以陰通信語，不得漏泄，中外之道也。」王曰：「善。」
《黃石公記》曰：將所以有威者，號令也；戰所以全勝者，軍正也；士所以輕戰者，用兵也。故戰如風發，勇如河決，衆可望而不可當，可下而不可勝也。
《黃石公三略》曰：聖王制兵也，非好樂之也，將以誅暴也。〈暴謂亂國賊民。〉夫以義誅不義，若決江河溉螢火，其克必也。
《商君書》曰：夫民情好爵祿而畏刑罰，人君設此二者以禦民。夫民力盡而名隨之，功立而賞隨之，君能使其民信此明於日月，則兵無敵也。
《呂氏春秋》曰：古之聖王有義兵，譬之若用藥良藥治人，毒藥殺人。義兵爲天下之良藥也。
又曰：古聖王有義兵而無有偃兵。兵之自來者尚矣，古始有民俱兵也者，威也；威也者，力也。民之有威力，性也。性者，所受於天也，非人之所能爲也。〈武有炎黃。〉固用水火矣。〈黃帝、炎帝。〉共工固欲作難矣。〈與高辛氏爭爲帝而亡之矣。〉五帝固相與爭矣。
又曰：人曰：「蚩尤作兵」，蚩尤非作兵，利其械也。未有蚩尤之時，民固剝林木已戰矣，故勝爲長。〈長，帥。〉長則猶不足以治之，故立君。君又不足以治之，故立天子。天子之立也出於君，君之立出於長，長之立也出於爭。爭鬥之所自來者久矣，不可禁，不可止，故古之聖王有義兵而無有偃兵也。
又曰：家無怒笞，則竪子嬰兒之有過也立見。天下無伐，則諸侯之相暴也立見。故怒笞不可偃於家，刑罰不可偃於國，誅伐不可偃於天下，有巧有拙而已矣。故古之聖王有義兵而無偃兵。夫有以飠壹死者，欲禁天下之食；有以乘舟死者，欲禁天下之船；有以喪國兵者，欲偃天下之兵。悖夫！兵之不可偃也。
又曰：凡兵，天下之兇器也；勇，天下之凶德也。興兇器，行兇德，不得已也。
又曰：人情慾生而惡死，欲榮而惡辱。死生榮辱之道一，則三軍之士可使一心矣。凡軍欲其衆也，心欲其一也，三軍一心則令可使無敵矣。故曰其令強者其敵弱，其令信者其敵詘。先勝於此，則必勝之於彼矣。
又曰：古之至兵，士民未合，而威已諭矣，敵已服矣，豈必用旌旗干戈哉！故善諭威者，於其未發也，於其未通也，乎莫知其情，此之謂至威之誠也。
又曰：凡兵欲急疾捷先。欲急疾捷先之道，在於知緩徐遲後。緩徐遲後急疾捷先之分也，急疾捷先，所以決義兵之勝也。
又曰：雖有江河之險則淩之，雖有大山之塞則蹈之，幷氣摶精，心無有慮，〈猶預之慮。〉目無有視，耳無有聞，壹諸武而已矣。
又曰：萬乘之國，外之不可以距敵，內之不得以守固，其民非不可以用也，不得所以用之術也。不得所以用之術，國雖大，勢雖便，卒雖衆，何益也？
《淮南子》曰：古之用兵者，非利壤土之廣，而貪金玉之賂，將以存亡繼絕，平天下之亂而除萬民之害也。
又曰：凡有血氣之蟲，含牙戴角，前爪後距。有角者觸，有齒者螫，有蹄者，喜而相戲，怒而相害，天之性也。人有衣食之情，而物弗能足也，故群相雜處，分不均、求不贍則爭，爭則強脅弱而勇侵怯。人無筋骨之強、爪牙之利，故割革而爲甲，爍鐵而爲刃。貪昧饕餮之人，殘賊天下，萬民騷動，莫寧其所。有聖人勃然而起，乃討強暴，平亂世，夷險除穢，以濁爲清，以危爲寧也。
又曰：兵之所由來遠。黃帝嘗與炎帝戰矣，〈炎帝神農氏之末世矣，與黃帝戰於阪泉，帝滅之。〉顓頊嘗與共工爭矣。〈共工與顓頊爭爲帝，觸不周山之折也。〉故黃帝戰於涿鹿之野，〈黃帝與尤戰於淫鹿。涿鹿在上穀。〉堯戰于丹水之浦，〈堯以楚伯受命，滅不義于丹浦。丹浦在南陽。〉舜伐有苗，〈有苗，三苗。〉啓攻有扈，〈禹之子伐有扈於甘，在石扶風縣也。〉自五帝而不能偃也，況衰世也！
又曰：夫兵者，所以禁暴討亂也。炎帝爲火災，故黃帝禽之。共工爲水害，故顓頊誅之。教之以道、導之以德而不聽，則臨之以威武。臨之以威武不從，則制之以兵革。故聖人之兵也，若櫛�耨苗，所去者少，而所利者多也。
又曰：殺無罪之民而養不義之君，害莫大焉；殫天下之財而贍一人之欲，禍莫深焉。所爲立君者，以禁暴討亂也。今集萬民之力，而反爲殘賊，是爲虎傅翼，曷爲不除也。
又曰：霸王之兵，以論慮之，以策圖之，以義扶之，非以亡存也，將以存亡也。
又曰：聞敵國之君有加虐於其民者，則舉兵而臨其境，責之以不義，刺之以過行。兵至其郊，乃令軍帥曰：「無伐樹木，無掘墳墓，無五穀，〈，燒也。〉無焚積聚，無捕虜民，無收六畜。〈無聚所征國民以爲採取，無收其六畜以自饒利。〉乃發號施令曰：某國之君，傲天侮鬼，決獄不辜，殺戮無罪，此天之所誅也，民之所仇也。兵之來也，以廢不義而復有德也，有逆天之道、率民爲賊者，身死族滅。以家聽者祿以家，以裏聽者賞以裏，以鄉聽者封以鄉，以縣聽者侯以縣。克國不及其民，廢其君而易其政，尊其秀士而顯其賢良，賑其孤寡，恤其貧窮，出其囹圄，賞其有功。百姓開門而待之，淅米而儲之，〈漸，清。〉惟恐其不來也。此湯、武之所以致王，而齊桓、晉文之所以成霸也。
又曰：君爲無道，民之思兵也，若旱而望雨也，渴而求飲，夫誰與交兵接刃乎？故義兵之至也，至於不戰而心服也。
又曰：晚世之兵，君雖無道，莫不設渠塹傅堞加守。〈傅，守也。堞，城上女墻也。〉攻者非以禁暴除害也，欲以侵地廣壤也，故至於伏屍流血，相支以日，而霸王之功不世出者，自爲之故也。
又曰：夫爲地戰者，不能成其王；爲身戰者，不能立其功。舉事以自爲者，衆去之。衆之所助，雖弱必強；衆之所去，雖大必亡也。
又曰：兵失道而弱，得道而強；將失道而拙，得道而工；國得道而存，失道而亡。所謂道者，體圓而法方，背陰而抱陽，左柔而右剛，履幽而觀。地方而無限，故莫能窺其門。天化育而無形象，地生長而無計量，渾渾沉沉，孰知其藏也？
又曰：凡物有朕，惟道無聯；〈方萬物可聯也，而道不可聯也。〉所以無聯者，以其無常形勢也。轉輪而無窮，象日月之運行，若春秋有代謝，若日月有晝夜，終而復始，明而復晦，莫能得其紀。制形而無形，故功可成矣。物物而不物，故勝不屈。形，兵之極也；至於無形，可謂之極矣。
又曰：大兵無創，與鬼神通；五兵不厲，天下莫之敢當；建鼓不出庫，諸侯莫不懾忄沮膽。故廟戰者帝，神化者王。所謂廟戰者，法天道也；神化者，法四時也。修政於境內，而遠方慕其德，制勝於未戰，而諸侯服其威也。
又曰：民誠從令，雖少無畏；民不從令，雖衆爲寡。故下不親上，下心不用；卒不畏將，其形不戰。守有必固，而攻有必勝，不待交兵接刃，而存亡之機固已形矣。
又曰：兵有三勢，有二鈐。有氣勢，有地勢，有因勢。將充勇而輕敵，卒果敢而樂戰，三軍之衆，百萬之師，志厲青雲，氣如飄風，聲如雷電，誠積逾而威加敵人，此謂氣勢。狹路關津，大山名塞，龍蛇蟠，〈蟠，冤屈也。〉卻笠居，〈卻，偃覆也，笠，登也。〉羊腸道，〈羊腸一屈一伸。〉魚笱門，〈竹笱所以捕魚，其門可入而不得出也。〉一人守險，而千人不敢過，此謂地勢。因其勞倦怠亂饑渴凍�，推其搖搖，擠其揭揭，此謂因勢。善用間諜，〈間諜，軍之反間也。〉審錯規慮，設蔚施伏，〈草木盛曰蔚。〉隱遁其形，出於不意，使敵人之兵無所適備，此謂知鈐。陣卒正，前行選，進退俱，什伍摶，前後不相展，〈展，蹀蹈也。〉左右不相干，受刃者少，傷敵者衆，此謂事鈐。鈐勢必形，吏卒摶精，選良用才，官得其人，計定謀決，明於死生，舉錯得時，莫不振驚，故攻不待沖隆雲梯而城拔，〈雲梯，可依雲而立，所以瞰敵之城中也。〉戰不至交兵接刃而敵破，明於必勝之數也。
又曰：夫飛鳥之鷙也俯其首，猛獸之ㄑ也匿其爪，虎豹不外其牙，噬犬不見其齒。故用兵之道，示之以柔而迎之以剛，〈迎，逆敵家。〉示之以弱而乘之以強，爲之欲歙而應之以張，〈歙弱張強也。歙，讀如脅。〉將欲西如示之以東也。
又曰：神莫貴於天，勢莫便於地，動莫急於時，用莫利於人。知此四者，兵之�植也。然必待道而後行，可一用也。
又曰：古之兵，弓劍而已矣。糟柔無系，修戟無刺。〈糟，柔木也。無系，無鐵刃也。刺，鋒也。糟，讀如糟。〉晚世之兵，隆沖以攻，渠憺以守，〈隆，高也。沖所以臨敵城。沖，突壞之。渠，塹也。一曰：渠，甲名。憺㦥所以禦也。〉連弩以射，銷車以鬥。〈車弓駑通一弦，以牛挽之，以刃著左右爲機開發。〉
又曰：古之伐國，不殺黃口，不獲二毛，〈黃口，幼少也。二毛，有白髮。〉於古爲義，於今爲笑。古之所以爲治者，今之所以爲亂也。
又曰：夫神農、伏羲，不施賞罰而民不爲非，然而位政者不能廢法而治民；〈不能及神農伏羲也。〉舜執干戚而服有苗，然而征伐者不能釋甲兵而制強暴。〈不能及舜也。〉由此觀之，法度者，所以論民俗而節緩急也。
桓範《世要論》曰：太古之初，民始有知則分爭，分爭群群則智者爲之君長。君長立則興兵。所從來久矣，雖聖帝明王，弗能廢也，但用之以道耳。故黃帝戰於阪泉，堯伐�兜，舜征有苗，夏禹殷湯、周之文武皆用師克伐以取天下焉。
又曰：聖人之用兵也，將以利物不以害物也，將以救亡非以危存也，故不得已而用之也。以爲戰者危事，兵者兇器，不欲令好用之。故製法遺後，命將出師，雖勝敵而反猶以喪禮處之，明弗樂也。故曰好戰者亡，忘戰者危，不好不忘，天下之王也。
又曰：夫兵之要，在於修政；修政之要，在於得民心；得民心在於利之也。仁以受之，義以理之。故六馬不和，造父不能以致遠；民臣不附，湯武不能以立功。故兵之要在得衆；得衆者，善政之謂也。善政者，恤民之患，除民之害，故政善於內，則兵強於外也。
杜恕論曰：天生五材，民幷用之，廢一不可，誰能去兵！故兵之來也久矣。所以威不軌而昭文德，所以討強暴而除殘賊也。聖人以興，亂人以廢，廢興存亡皆兵之由也。昔五帝不能偃，況衰世乎？
又曰：濫殺無辜之民，以養不義之君，非兵之體也。殫天下之以立威成名，非兵之體也。虜其君，隸其臣，遷其社，易其民，非兵之體也。故夫霸王之用兵也，始之以義，終之以仁。將以存亡，非以亡存也；將以禁暴，非以爲暴也。
又曰：兵之來也，以除不義而授德，克其國而不傷其民，廢其君而不易其政，尊其俊秀，顯其賢良，賑其孤寡，恤其窮困，百姓聞之，欣然簞食壺漿以迎其君，�之遲也。以湯武之師用兵上也，誰與交鋒而接刃哉？
又曰：所謂善用兵者，先弱敵而後戰者也。若乃征之以義，以責其過；振之以武，以威其淫；懷之以德，以誓其民；置之以仁，以救其危。此四者，用兵之體，所謂因民之欲、乘民之力也。
又曰：治國家，理境內，施仁義，布德惠，明勸賞，黜幽昧，功臣附親，士卒和輯，上下一心，君臣同德，指麾而響應，此上兵之體也。地廣民衆，主賢將能，國富，賞罰信，未至交兵而敵人亡遁，此次兵之體也。知地之形，因險厄之利，明奇正之變，審進退之宜，援孢而鼓之，黃塵四起，乃以決勝，此用兵之下，非兵之體也。
又曰：夫德義足以懷天下之民，事業足以當天下之急，選舉足以得賢才之用，則兵之所加，若勁風振槁，此兵之體也。
《鹽鐵論》曰：兵者，兇器也。甲堅兵利，爲天下殃。其母制子，故能久長；聖人法之，厭而不傷。
蔣子《萬機論》曰：夫虎之爲獸，水牛之爲畜，殆似兵矣。夫虎爪牙既鋒，膽力無伍，至於即豕也，卑俯而下之，必有扼喉之獲。夫水牛不便速，角又喬，疏然處郊之野，朋游屯行，部隊相伍。及其寢宿，因陣反禦，若見兕虎抵角，牛全兕害矣。若用兵，恃強必鑒於虎，居弱必誡水牛，可謂攻取屠城而守必能全者矣。
劉向《新序》曰：上古之時，其民敦樸，故三皇教而不誅，無師而威，故善爲國者不師，三皇之德也。至於五帝，有師旅之備而無用，故善師者不陣，五帝之謂也。湯伐桀，文王伐崇，武王伐紂，皆陣而不戰，故善陣者不戰，三王之謂也。及夏後之伐有扈，殷高宗討鬼方，周宣王之徵熏鬻，而不血刃，皆仁聖之惠、時化之風也。至齊桓侵蔡而蔡潰，伐楚而楚服，而強楚以致苞茅之貢於周室，北伐山戎使奉朝覲，三存亡，一繼絕，九合諸侯，一匡天下，衣裳之會十有一，嘗有大戰亦不血刃。至晉文公，設虎皮之威，陳曳柴之僞，以破楚師而安中國，故曰善戰者不死，晉文公之謂也。楚昭王遭闔閭之禍，國滅，昭王出亡，父老迎而笑之，昭王曰：「寡人不仁，不能守社稷，父老反笑，何無憂？寡人且從此入海矣。」父老曰：「有君若此，其賢也。」及申包胥請救，哭秦庭七日，秦君憐而救之。秦楚同心，遂走吳師，昭王反國。故善死者不亡，昭王之謂也。是故自晉文公已下至戰國而暴兵始衆，於是以強幷弱，以大吞小。故強國務攻，弱國備守，合從連衡，群相攻伐。故戰則稱孫吳，守則稱墨翟。至秦而以兵幷天下，窮兵極武而亡。及項羽尚暴而滅，漢以寬仁而興，故能掃除秦之苛暴矣。孝武皇帝攘服四夷，其後天下安然。故世之爲兵者，其行事略可觀也。
曰：樂毅以弱燕破強齊七十餘城者，齊無法故也。孫武以三萬破楚二十萬者，楚無法故也。韓信以寡衆破趙二十萬者，趙無法故也。近者曹操以八千破袁紹五萬者，袁無法故也。此五子能以少克多者，軍有法故也。故用兵無法，猶乘舟無楫，登馬而不勒。是以良將思計如饑，存法如渴。所以戰必勝，攻必拔也。
陳琳《書》曰：王者之師，有徵無戰。
《衛公兵法》曰：�危阪高陵，溪穀險難，則用步卒。平原廣衍，草淺地堅，則用車。追奔逐北，乘虛獵散，反覆百里，則用騎。故步爲腹心，車爲羽翼，騎爲耳目，三者相侍，參合乃行。
