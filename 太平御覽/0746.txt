
《呂氏春秋》曰：射杓者，欲其中小也；射獸者，欲其中大也。物固不必可推。
又曰：荊廷嘗有白猿，荊之善射者莫之能中。荊王請養由基射之，養由基矯弓操矢而往，發之，則猿應矢而下。
《白虎通》曰：天子所以親射何？助陽氣，達萬物也。春，陽氣微弱，恐物有窒塞不能自達者。天子射熊何？示服猛，遠巧物也。熊為獸猛巧者也。非但當服猛巧者，示當服天下巧佞之臣也。諸侯射麋何？示遠迷惑人者也，麋之言迷也。大夫射虎豹何？示服猛也。士射鹿豕何？示除害也。各取德而能服也。大夫、士射兩物何？大夫、士俱人臣，陰數偶也。侯者以布為之何？布者，用人事之始也，本正則末正矣。名之為侯者何？明諸侯有不朝者，則當射之。君子重同類，不忍射之，故畫獸射之。射主何為乎？曰射義非一也。夫射者，執弓堅固，心平體正，然後中也。二人爭勝，樂以養德也。勝負俱降，以崇禮讓，故可以選士。夫勝者發近而制遠，選士所以助微抑強，調和陰陽，戒不虞也。天子射百二十步，諸侯九十步，大夫七十步，士五十步。明尊者所服遠，卑者所服近也。
《列女傳》曰：晉平公使工為弓，三年乃成，射不穿一札。公怒，將殺工，其妻見公曰：「妾之夫造此弓，亦以勞矣，而不穿一札，是君不能射也。妾聞射之道，左手如矩，右手如附枝，右手放發，左手不知。」公以其言為儀，〈儀，法。〉而穿七札。弓工立得出，賜金三鎰。
《英雄記》曰：袁朮遣將紀靈率步騎三萬攻劉備。呂布遣人招備，並請靈等饗飲，謂靈曰：「布性不喜合斗，但喜解斗耳。」乃令植戟於營門，彎弓曰：「諸君觀布射戟小支，中者當解兵，不中留決斗。」布一發中戟支，遂罷兵。
《西京雜記》曰：茂陵人周楊，本琅琊人，善馴野雞以為媒，用以射雉。每三春之月，茅障自翳，用鮭〈古迷切。〉矢以射之，日連百數。茂陵輕薄者化之，皆以雜寶錯廁翳障，輕騎妖服，追隨於道路，以為歡娛。楊死，其子亦善其事。董司馬好〈賢也。〉之，以為上客。
《典論》曰：文帝自敘曰：少好弓馬，逐禽輒十里，射常出百步。後犭歲貊貢良弓，燕代獻名馬，於鄴西獵，終日黃ク鹿九、雉兔二十。後尚書令荀問余曰：「聞君善左右射，此實難能！」余曰：「執事未睹，凡埒有常徑，的有定所，雖矢發輒中，非妙也。若夫馳平原，赴豐草，逐狡獸，截輕禽，使弓不虛彎，矢不虛發，此乃妙耳！」
《山海經》曰：軒轅國在窮山之際，不敢西射，畏軒轅之丘故也。〈言敬畏黃帝威靈，故不敢向之射也。〉
《論衡》曰：養由基見寢石以為虎，射之，飲羽。案精誠所感，不過入一寸耳。今勇夫卒見寢石，以手推之，能令石有跡乎？
《射經》曰：夫射者，所以觀德也。不能則辭之以疾，懸弧之義在焉。故曰和容為上，主皮為次。並之者又何加矣？乃君子之所爭也。雖欲勿用，禮其舍諸乎？
王昶《戲論》曰：《禮記》有投壺之宴，《論語》稱博弈之賢。玆三戲者，君子末事，不足為也。樗蒲彈棋，既不益人，又國有禁，皆不得為也。吾見坐圍棋而死，近事非遠。昔晉侯以投壺喪，宋公好博弈亡，豈不哀哉！諸戲中，惟有射者，男子之事，在於六藝。若欲戲，惟得射而已，其餘不得為也。
曹植《樂府歌》曰：控弦破左的，發矢摧月支。仰手接飛猱，俯身散馬蹄。
又曰：斗雞東郊道，走馬長楸間。驅馳未能半，雙兔過我前。攬弓挾鳴鏑，長驅上南山。左挽因右發，一縱兩禽連。余巧未盡展，仰手接飛鳶。觀者咸稱善，眾工歸我妍。
《書》曰：若朽索之御六馬。
《禮》曰：君車將駕，則仆執策，立於馬前。〈監駕，且為馬行。〉已駕，仆展軨。〈展軨具視。〉效駕，〈白已駕矣。〉奮衣由右上，取貳綏，〈奮，振去塵也。貳，副也。〉跪乘，〈未敢立，敬也。〉執策分轡，驅之五步而立。〈調成之也。〉君出就車，則仆並轡授綏〈車上仆所主也。〉左右攘辟。〈謂群臣陪位侍駕者也。攘，卻也。或音攘古讓字也。〉車驅而騶，至於大門，君撫仆之手，而顧命車右就車。門閭溝渠必步。〈車右，勇力之士，備制非常者，君行則陪乘，君式則下步行也。〉凡僕人之禮，必授人綏。若仆者降等，則撫仆之手；不然，則自下拘之。〈撫，小止之謙也。自下拘之，由仆手下取之也。仆與已同爵，則不受。〉
又曰：魯莊公及宋人戰於乘丘，懸奔父御，卜國為右。馬驚敗績，公墜，左車授綏。公曰：「未之卜也。」懸奔父曰：「他日不敗績，而今敗績，是無勇也！」遂死之。圉人浴馬，有流矢在白肉，公曰：「非其罪也。」遂誄之。
《周禮》曰：教國子以五馭。〈一曰鳴和鑾，二曰逐水曲，三曰過君表，四曰舞交衢，五曰逐禽忄〉。
《論語》曰：子謂門弟子曰：「吾何執？執御乎？執射乎？吾執御矣！」
《大戴禮》曰：善御馬者，正銜勒，齊轡策，均馬力，和馬心。
《家語》曰：閔子騫為費宰，問政於孔子。孔子曰：「以德以法。夫德法者，御民之具，猶御馬之有銜勒也。君者，人也；吏者，轡也；刑者，策也。人君之政，執其轡策而已矣。」
又曰：子貢問治人於孔子，孔子曰：「懍焉如與腐索御汗馬。」〈懍，懼也。汗突之馬也。〉
《國語》曰：鐵之戰，簡子曰：「鄭人擊我，吾伏〈，他刀切，弓衣。〉流血，鼓音不衰。今日之事，莫我若也！」衛莊公為右，〈衛莊公奔晉，趙簡子將納之，為右也。〉曰：「吾九登九下，擊人盡殪。今日之事，莫我加也！」郵無正御，曰：「吾兩鞅將絕，吾能止之。今日之事，我上之次也！」〈郵無正，大夫王良也。鞅，引也。〉駕而乘材，〈材，橫也。〉兩鞅皆絕。
《史記》曰：周穆王乘驊騮、耳，使造父為御，日行千里，往見西王母。
《莊子》曰：東野稷以御見莊公，進退中繩，周旋中規。莊公為：「造父弗過也！」顏闔遇之，入見曰：「稷之馬將敗。」公密而不應。少焉，果敗而反。公曰：「子何以知之？」曰：「其馬力竭矣，而猶求焉，故曰敗。」
《列子》曰：造父師曰秦豆氏。造父之始從習御也，執禮甚卑，秦豆氏三年不告。造父執禮愈謹，乃告之，曰：「古語曰：良弓之子必先為箕，良冶之子必先為裘。汝先觀吾趨，趨如吾，然後六轡可持，六馬可御。」造父曰：「惟命所從。」秦豆氏乃立木為途，僅可容足，計步而置之，履之而行，趨走往還無缺失也。造父學之，三日盡其巧，秦豆嘆曰：「子何敏也？得之捷乎！御者亦如此也。曩汝行之於足，應之於心。推於御也，齊楫乎轡銜之際，急緩乎唇吻之和，正度乎胸臆之中，執節乎掌握之間。內得於中心，外合於馬志，是故能進退履繩，而旋曲中規，取道致遠，而氣力有餘，誠得其朮矣！得之於銜，應之於轡；得之於轡，應之於手；得之於手，應之於心。則不以目視，不以策驅，心閑體正，六轡不亂，二十四蹄所投無差，迴旋進退莫不中節。然後車輪之外可使無余轍，馬蹄之外可使無餘地，未嘗覺山谷之險，原隰之夷，視之一也。吾朮窮矣，汝其識之。」
《管子》曰：造父，善御者也。善視其馬，節其飲食，量其馬力，故能取遠道而馬不罷。〈音疲〉明王猶造父也，善治其民，度量其力也。
《孟子》曰：昔者趙簡子使王良與嬖奚乘，終日而不獲一禽。嬖奚反命曰：「天下之賤工也。」或以告王良，良曰：「請復之。」強而後可，一朝而獲十。嬖奚反命曰：「天下之良工也。」
《韓子》曰：鉛陵卓子乘蒼龍桃文之乘，鈎錦在前，錯釒〈丁括切。〉在後。馬欲進則鈎錦禁之，欲退則錯釒貫之，馬因旁出。造父過之，而為之泣。
《孫卿子》曰：定公問於顏闔曰：「車野畢之御善乎？」對曰：「善則善矣，然甚將為佚。」定公不說，入謂左右曰：「君子固誣人乎？」三日而牧來謂之曰：「東野畢之馬佚，南驂引，兩服入廄。」定公越席而起，召顏闔曰：「子言東野畢其馬將佚，不識何以知之？」對曰：「臣以政知之。昔者舜巧於使民，而造父巧於使馬。舜不窮其民，造父不窮其馬。是以舜無佚民，造父無佚馬。今野畢之御，上車執轡，御體正矣；步驟馳騁，朝禮畢矣；曆險致遠，其力盡矣。然而求馬不已，是以知之。」公曰：「善哉！」
《尸子》曰：夫馬者，良工御之，則和馴端正，致遠道矣；僕人御之，則遲奔毀車矣。民者，譬之馬也。堯、舜御之，則天下端正；桀、紂御之，則天下奔於曆山。
《淮南子》曰：急轡數策者，非千里之御也。
又曰：御者非轡不行，學御者不為轡也。
又曰：舟覆乃見善游，馬奔乃見良御。〈善游，故覆舟不溺；良御，故馬奔車不敗，故見之。〉
又曰：夫載重而馬羸，雖造父不能以追急；車輕而馬良，雖中工可以致遠。
又曰：良馬不待策釒〈丁刮切。策端有鐵也。〉而行，駑馬雖兩釒之不能進。為此不用策釒而御則愚矣！
又曰：。若夫鉗且大丙之御也，〈鉗且大丙，太一之御。〉除轡銜，棄箠策，車莫動而自舉，馬莫使而自走。星耀而玄運，電奔而鬼駭，進退詘伸，不見塍〈余菱反。〉毀。
又曰：尹需學御，三年而無得焉。常寢想之，〈寢臥思之。〉中夜夢受秋駕於師。〈秋駕，善御之朮。〉明日往朝，師望而謂之曰：「吾非愛道於子也，恐子不可予也。今日將教子以秋駕。」尹需反走，北面再拜，曰：「臣有天幸，今夕固夢受之。」
又曰：夫馬之為草駒之時，跳躍揚蹄，翹尾而走，人不能制之。〈馬五尺以下為駒，放在草中，故曰為草駒之時。翹，舉也。制，禁也。〉及至圉人擾之，〈圉人，養馬官。擾，順也。〉良御教之，掩以沖扼，連以轡銜，則雖曆險趨塹，弗敢違戾。故其形之為馬，其可駕御，教之所為也。
又曰：夫御者，馬體調乎車，御心和乎馬，則雖曆險至遠，進退周旋，無不如意。雖有騏驥、耳之良，而使烏獲御之，則馬反自恣，〈恣，卻行也。〉而人不御也。
