
《吳子》曰：凡行師越境必申地形，審知主客之向背。地形若不悉知，往必敗矣。故軍有所至，先五十里內山川形勢，使軍士伺其伏兵。將必自行視地之勢，因而圖之，知其險易也。
《戰國策》曰：秦師伐韓，圍閼與。趙遣將趙奢救之。軍士許曆曰：「秦人不意趙師至，此其來氣盛，將軍必厚集其陣以待之，不然必敗。」
又曰：「先據北山上者勝，後至者敗。」趙奢即發萬人趨之。秦兵後至，爭山不得上，趙奢縱兵擊之，大破秦軍，遂解閼與之圍。〈與，音餘。〉
《後漢書》曰：諸將征隗囂，爲所敗，光武令悉軍邑。〈，音詢。〉未及至，隗囂乘勝使其將王元行巡，將二萬餘人下隴。因分遣巡取邑。漢將馮異即馳兵欲先據之。諸將皆曰：「虜兵盛而新乘勝，不可與爭。宜止軍便地，徐思方略。」異曰：「虜兵臨境，忸𢗗小利，〈忸𢗗，猶慣習也。謂慣習前事而復爲之也。忸，音尼醜切。𢗗音游也。〉遂欲深入，若得邑，三輔動搖，是吾憂也。夫攻者不足，守者有餘，今先據城以逸待勞，非所以爭也。」遂潛往閼城，偃旗鼓行巡，不知馳赴之。異乘其不意，卒擊鼓建旗而出，巡軍驚亂奔走，追擊數十里，大破之。
《蜀志》曰：諸葛亮出斜穀。是時魏將司馬宣王屯渭南，郭淮策亮必爭北原。若亮跨渭登原，連兵北山，隔絕隴道，搖蕩人夷，非國之利也。宣王善之，淮遂屯北原，塹壘未成，蜀兵大至，淮遂擊走之。
《吳志》曰：諸葛誕、胡遵等伐吳攻東興。吳將諸葛恪率軍拒之。及恪上岸，部將丁奉與唐諮、呂據、留贊俱從山西上，奉曰：「今軍行遲，若敵據便地，則難與爭鋒矣。」乃令諸使下道，率麾下三千人徑進。時風便，奉舉帆二日至，遂據塘。天寒雪，時魏軍將置酒高會，奉見其前部兵少，相謂曰：「取封侯爵賞正在今日。」乃使兵解鎧著胄持短兵，敵人從而笑焉，不爲設備。奉縱兵破之，大破敵前屯，會據等至，魏軍遂潰。
《晉書》曰：劉裕率師伐南燕慕容超。晉師渡峴，慕容超懼，率卒四萬就其將段輝等於臨朐，〈其俱切。〉謂其將公孫五樓曰：「宜進據川源，晉軍至而失水，亦不能戰。以臨朐有巨[B16K]水，去城四十里。」五樓馳據之。龍驤將軍孟龍符領騎居前，奔往爭之，五樓乃退，因而大敗。
崔鴻《十六國春秋》曰：後秦姚興與前秦符登相持，登自大陌向廢橋，興乃自將精騎以拒登，使將尹緯領步軍據廢橋以抗。登困急攻緯，緯將出戰，興遣使謂緯曰：「兵法不戰而制人者，蓋謂此也。符登窮寇，特宜持重，不可輕戰。」緯曰：「先帝登遐，人情尚擾，不因思奮之力梟殄逆竪，大事去失矣。」遂與登戰，大破之。登衆渴死者十二三，其夜大潰。
又曰：夏赫連勃勃屯依力川，後秦姚興將王奚聚羌胡二千餘戶於敕奇堡。勃勃進攻之，奚驍悍有膂力，短兵接戰，勃勃之衆多爲所傷。於是揠斷其水，堡人窘迫，執奚出降。
《宋史》曰：宋武帝伐姚泓，沈林子參征西軍事，加建武將軍，統軍爲前鋒，從汴入河。僞幷州刺史河東太守尹昭據蒲阪，林子於陝城與冠軍檀道濟同攻蒲阪。龍驤王鎮惡攻道關，姚泓聞大軍至，遣僞平公姚紹爭據潼關。林子謂道濟曰：「潼關天遠，所謂形勝之地，鎮惡孤軍勢危力屈，若使姚紹據之，則難圍也。及其未至當幷力爭之，若潼關事捷，尹昭可不戰而服。」道濟從之。
《後周書》曰：東魏將齊神武伐西魏，軍過蒲津，涉洛至許源。西魏將周文帝軍至沙宛，齊神武聞周文帝至，引軍來會。詰朝，候騎告齊神武軍且至，周文帝部將李弼曰：「彼衆我寡，不可平地置陣，此東十里有渭曲，可先據以待之。」遂進軍至渭曲，背水東西爲陣，合戰，大破之。
《北史》曰：安同從道武征姚平於紫壁，姚興悉衆救平。同進計曰：「汾東有蒙坑，東西三百餘里，徑路不通，姚興來必定汾西，乘高臨下直至紫壁。如此，則寇內外勢接，宜截汾爲南北浮橋，乘西岸築圍。旣固，賊至無所施其智力矣。」從之，興果視平屠滅而不能救。
《隋書》曰：文帝初，突厥寇蘭州，隋將賀婁子�率衆衆拒之。至可洛�亥〈音哀〉山與賊相遇，賊衆甚盛。子�阻前川爲營，賊軍不得水數日，人馬甚弊，縱擊，大敗之。
《唐書》曰：盛彥師鎮宜陽，會李密叛。彥師率兵邀僥之，令其衆曰：「惟我馬首是瞻。」遂逾洛水入南山，令持弓弩者乘高挾路，持刀盾者伏於溪穀之間。又令曰：「待賊半渡而擊之。」所部皆笑曰：「賊向洛州，何爲守此？」彥師曰：「吾籌之熟矣。李密聲往洛州，其實欲南走襄城就張善相耳，若賊先入穀口，我自後追之，路險難以展力。吾今先據要害，此賊乃成擒也。」密果至，知有伏，乃逾山南上，彥師邀擊之。封葛國公。
《孫子》曰：不盡知用兵之害，則不得盡知用兵之利。故善用兵者，役不再藉，糧不再載，取用於國，因輸於敵，故軍食可足。〈兵甲戰具取用國中，糧因敵也。〉故國之貧於師者師遠逾也。遠輸則百姓貧，〈兵事轉運千里之外，財費於道路，人有困窮者也。〉近師則貴賣，貴賣則百姓虛，虛則竭，〈近軍師市多非常之賣，當時貧費以趨末利，然後財貨殫盡國家虛也。〉竭則急於丘役。力屈中原，內虛於家，〈丘，十六井也，百姓財皆盡，兵不解，運糧盡力於原野。〉百姓之費，十去其七。〈所破費也。〉公家之用，破車疲馬，甲冑弓矢，戟楯矛櫓，丘牛大車，十去其六。〈計較之也。〉故智將務食於敵，食敵一鍾當吾二十鍾。〈六斛四斗爲鍾。計千里轉運二十鍾而致一鍾于軍中也。〉{草忌}稈一石，當吾二十石。〈{草忌}稈槁一石百二十斤也。轉輸之法費二十石乃得一石也。〉
《後漢書》曰：永平中，理呼池石臼河，從都慮至羊腸倉，〈酈氏《水經注》云：汾陽故城積粟謂之羊腸倉，在晉陽西北，石磴縈委若羊腸焉，故以爲名。今嵐州界羊腸阪是也。石臼河，水名。〉欲令通漕。〈水運曰漕。〉太原吏人苦役連年無成，轉運所經三百八十九隘，前後沒溺死者不可勝算。建初三年，拜鄧訓謁者便監領其事，訓考量隱括，〈隱，審量括之也。〉知大功難立，具以上言，肅宗從之，遂罷其役。更用驢輦，歲省費億萬計，全活徒士數千人。
又曰：第五種拜高密侯相。是時，徐、兗二州盜賊群聚、高密在二州之郊，種乃使儲糧畜，勤厲吏士，賊聞皆憚之。
又曰：光武即位時，軍食急乏，寇恂以輦車驪駕轉輸，前後不絕。〈《前書音義》曰：驪駕，幷駕也。輦車，人挽行也。〉
又曰：詔報朱浮曰：「往年赤眉跋扈長安，〈跋扈，猶暴橫也。〉吾策其無須，必東來歸降。今度此反虜勢無久全；其中必有內相斬者，今軍資未充，故須候耳。」
又曰：來歙上書曰：「公孫述以隴西天水爲藩蔽，故得延命假息，今二郡平蕩，則述智計窮矣。宜益選兵馬，儲積資糧。昔趙之將帥多賈人，高帝懸之以重賞。〈高帝十年，陳犬希反於趙、代，其將多賈人，帝多以金購，犬希將皆降。〉今西州新破，兵人疲饉，若招以財�，則其衆可奪。臣知國家所給非一，用度不足，然有不得已也。」帝然之。
《東觀漢記》曰：來歙征公孫述，詔於積谷六萬斛，驢四百頭負馱。
《蜀國志》曰：諸葛亮悉大衆由斜穀出，以流馬運糧，據武功、五丈原，與司馬宣王對於渭南。
《晉書·載記》曰：羅尚委城遁，李雄遂克成都。於時，雄軍饑甚，乃率衆就�於郪，掘野鼠等食之。
《晉書》曰：祖逖伐陳留太守陳川，石季龍救之，徙陳川還襄國，留姚豹等守川故城，住西台。逖遣將韓潛等鎮東台。同一大城，賊從南門出入放牧，逖軍開東門。相守四旬，逖以布囊盛土如米狀，使千餘人運上臺，又令數人擔米爲疲極而息於道。賊果逐之，皆棄擔而走。賊旣獲米，謂逖士衆豐飽，而胡成饑久，益懼，無復膽氣。石勒將劉文堂以驢千頭運糧以饋姚豹，逖遣韓潛、馮鑄等追擊於汴，盡獲之。桃豹宵退據東燕。
《唐書》曰：貞元十五年，令江淮轉運米。每年米宜運二百萬石已來，雖有此命，而運米竟不過四十萬石。
又曰：韋倫拜商州刺史兼御史中丞充荊襄等道租庸使，會襄州裨將康楚元、張嘉延擁衆爲叛，凶黨萬餘人，自稱楚義王。襄州刺史王政棄城遁走，嘉延又南襲破江陵漢沔，饋運阻絕，朝廷旰食。倫乃調兵駐鄧州界，康楚元兇黨有來降，必厚加賞。數日後，楚元衆頗怠，倫進軍擊之，生擒楚元以獻，餘衆悉走，收租庸錢物僅二百萬貫，幷免失墜。
又曰：元和中，鹽鐵使王播進陳許軍琵琶溝運圖。先是，中官李重秀奉命視之，還言可以通漕至郾城下北潁口，水運千里而近。及上覽圖，詔韓弘發卒以通汴河，於是船勝三百石皆入潁。
又曰：開成初以王彥威判度支，嘗紫宸廷奏曰：「臣自掌計司，按見管錢�文簿，皆量入以爲出，使經費必足，無所刻削。且八口之家有歲蓄，而軍用錢物一切通用，悉隨色額占定，終歲支給，無毫釐之差。倘臣一旦愚迷，欲自欺竊，亦不可得也。」名曰：「度支占額圖」。旣而又進供軍國，曰：「起至德乾元之際，迄於貞觀元和之初，天下有觀察者十，節度者二十有九，防禦者四，經略者三，掎角之師，大牙相制，大都通邑，無不有兵。都記中外各額至八十餘萬。長慶戶口凡三百三十五萬，以額約九十九萬，通計三戶資一兵。合計天下租賦一歲所入，總不過三千五百餘萬，而上供之數三之一焉。二分之中二給衣賜，自留使兵士衣賜之外，其餘四十萬衆，仰給度支。伏以時逢理安，運屬神聖，然而兵不可弭食哉，惟時憂勤之端，兵食自切。臣謬司邦計，遽奉睿圖，輒纂事功，庶裨聖覽。」
又曰：黃巢旣來，圍陳郡三百日，關東仍歲無耕稼，人餓倚墻壁間，賊俘人而食，日殺數千。賊有舂磨寨爲石碓數百，生納人於臼，碎之，合骨而食。其流毒如是。
又曰：秦宗權以蔡州叛爛，所至屠殘人物，燔燒郡邑。西至關內，東極青齊，南出江淮，北至衛滑。魚瀾鳥散，人煙斷絕，荊榛蔽野。賊旣乏食，啖人爲儲，軍士四出，則鹽屍而從。
《三國典略》曰：陳霸先遣錢明領水軍出江寧浦，要擊齊人糧運，盡獲其船。於是，齊軍大餒，殺馬驢而食之。
又曰：以糧運不繼，調市人飠鬼軍。建康令孔煥以麥屑爲飯；用荷葉裹之，信宿之間，得數萬裹以給兵士。會陳遣送米三千石，鴨千頭，霸先即炊黍煮鴨，誓申一戰，計糧分肉，人獲數臠。
《漢書》曰：景帝初，吳楚七國反，以太尉周亞夫將，問父絳侯客鄧都尉曰：「策安出？」客曰：「吳楚兵銳，甚難與爭鋒，而剽輕不能久，莫若引兵東北，壁昌邑以梁委吳，吳必盡銳攻之。將軍深溝高壘，使輕兵絕淮泗之口，塞吳餉〈式亮切。〉道，使吳梁相弊而糧食竭，乃以全軍強制其疲極，破吳必矣。」亞夫言於帝，許之。遂破吳軍。
又曰：王莽末，天下亂。光武兄伯升起兵討莽，爲莽將甄〈音眞。〉阜、梁丘賜所敗，復收會兵衆，還保棘陽，阜、賜乘勝留輜重於籃鄉，引精兵十萬南渡潢淳，臨泚水，〈潢音黃。泚音毗。〉阻兩川間爲營，絕後橋示無還心。伯升於是大饗軍士，設盟約，休卒三日，爲六部潛師夜起襲取藍鄉，盡獲其輜重。明晨，漢軍自西南攻甄阜，下江兵自東南攻梁丘賜。至食時，陣潰，遂斬阜、賜。
《後漢書》曰：韓遂敗走榆中，〈榆中縣屬金城郡。〉張溫乃遣周愼將三萬人追討之。溫參軍事孫堅〈堅，權之父也。〉說愼曰：「賊城中無穀。當外轉糧食。堅願得萬人斷其運道，將軍以大兵繼後，賊必睏乏而不敢戰。若走入羌中，幷力討之，涼州可定也。」愼不從，引軍圍榆中城，而邊章遂分屯葵園陝，反斷愼運道。愼懼，乃棄重而退。
又曰：曹公與袁紹相持官渡，沮授言於紹曰：「北兵數衆，〈沮，側居切。〉而果勁不及南。南�虛少，而貨財不及北，南利在於急戰，北利在於緩待，宜曠以日月。」紹不從，連營稍前逼官渡，合戰，曹公軍不利，復壁。紹爲高櫓、起土山射營中，皆蒙楯，衆大懼。曹公乃爲發石車擊紹樓，皆破，衆號霹靂車。紹爲地道，欲襲曹公營，公輒於內爲長塹以拒之。又遣騎兵襲擊紹運車，大破之，盡焚其�。會紹遣將於瓊等將兵萬餘人北迎運，沮授說紹可遣將別爲軍於表，以絕曹公之抄。紹復不從。瓊宿烏巢，去紹軍四十里。紹謀士許攸奔曹公，攸謂曹公曰：「孤軍獨守，外無求索，危急之時也。今袁氏輜重有萬餘兩而無嚴備，可輕兵襲之。不慮而至，燔其積聚。不過三日，袁氏自敗也。」公乃選精銳馬步，秉袁氏旗幟，夜銜枚縛馬口從間道出，人負束薪。時有問者，詒之〈紿，音怠。〉曰：「袁公恐曹操掠後軍，兵以益備。」聞者信之。旣至輜重，圍屯燎薪，火光亙天地，破瓊等，悉斬之。數日，紹棄甲而遁。
《蜀志》曰：姜維率衆侵魏，依維山築二城，使牙門將勾安、李韶等守之，聚羌胡質任寇逼諸郡，魏將陳泰禦之。泰謂諸將曰：「麯城雖固，去蜀險遠，當須運糧。羌夷患維勞役，未必肯附。今圍而取之，可不血刃而拔其城。雖其來救，山道險阻，非行兵之地。」乃使鄧艾等進兵圍之，斷其運道及城外流水。安等挑戰，不許。將士困窘，分糧聚雪，以稽日月。維果來救，出自牛頭，與泰相對。泰曰：「兵法貴在不戰而屈人，今絕牛頭，維無返道，則我之擒也。諸軍各堅壘勿與戰。」自南渡白水，循水而東，使諸將截其還路。維懼，遁走。安等孤懸，遂皆降。
崔鴻《十六國春秋》曰：前趙劉曜遣將劉胤西伐張駿之武威。駿遣將辛岩，韓瑛〈音英。〉東拒。劉胤屯於狄道城，韓瑛進度沃於嶺。辛岩曰：「我擁衆數萬，籍雲羌之銳，宜速戰以滅之。不爾，久則變生。」瑛曰：「自夏末以來，太白犯月，辰星逆行，白虹貫日，皆變之大者，不可以輕動，動而不捷。爲禍更深。吾將久而斃之。且曜與石勒相攻，胤亦不能久。」積七十餘日，軍糧竭，遣辛岩督運於金城。胤聞之大悅，謂其將士曰：「韓瑛之衆十倍於吾，糧廩將懸，難以持久。今分兵運糧，可謂天授吾。若敗辛岩，瑛等自潰。彼衆我寡，且以死戰，戰而不捷，當無匹馬得還。」咸奮。於是，遣騎三千襲岩於沃於嶺，大敗之。瑛軍遂潰，死者三萬餘人。
《三國典略》曰：周王思政固守潁川。思政運米數百車，欲向孔城。齊大都督破六韓常與洛州刺史可朱渾寶，願前後要襲獲之。乃啓於齊王澄曰：「常自鎮河陽已來，頻出關口、大穀二道，所有要害莫不知悉，請於形勝之處營築城戍，安置士馬，截其往來。彼之咽喉旣斷，潁城吞滅可期。且孔城以西年�不稔，東道斷絕亦不能存。」王納其計。
