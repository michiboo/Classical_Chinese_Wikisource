
《後漢書》曰：王符字節信，安定臨涇人。好學有志，隱居著書。度遼將軍皇甫規官歸安定，鄉人有以貨得雁門太守者，還家謁規。規臥不迎。既入而問：「卿前在郡食雁美乎？」有頃，又白王符在門。規素聞符名，乃驚遽而起，衣不及帶，屣履出迎，援符手而還，與同坐，極歡。時人爲之語曰：「徒見二千石，不如一逄掖。」言書生道義之爲貴也。
又曰：向栩字輔興，河內朝歌人。恆讀《老子》，狀如學道。常坐灶北板床上，積久，板乃有膝踝足指之處。時賓客就之，輒伏不起，時人莫能測。後征拜侍中，侃然正色，百官憚之。
又曰：梁鴻字伯鸞，扶風平陵人。同縣孟氏有女，狀肥醜，甚黑，力舉石臼，擇對不嫁，至年三十。父母問其故，女曰：「欲得賢如梁鴻者。」鴻聞娉之。入門七日，而鴻不答。妻乃跪床下請曰：「竊聞夫子高義，簡斥數婦。妾偃蹇數夫，今而見擇，敢不請罪！」鴻曰：「吾欲裘褐之人，可以俱隱。今乃衣綺縞，傅粉墨，豈鴻所願哉？」妻曰：「以觀夫子之志耳。妾自有隱居之服。」乃爲椎髻布衣，操作而前。鴻大喜曰：「此真梁鴻妻也。」字之曰：「德曜」名「孟光」。因共入霸陵山。後至吳，爲人賃舂，每歸，妻爲具餐，舉案齊眉。
又曰：戴良字叔鸞，汝南慎陽人。母卒，兄伯鸞居廬啜粥，非禮不行。良獨食肉飲酒，哀至乃哭。二人俱有毀容。或問良曰：「子之居喪，禮乎？」對曰：「然。禮所以制情佚也。情苟不佚，何禮之論！若食旨不甘，故致毀容之實，若味不存，口食之可也。」
又曰：法真字高卿，扶風人。博通內外圖典，爲關西大儒，弟子自遠方至者數百人。性恬靜寡慾，不交人間事。太守見之曰：「欲以功曹相屈，光贊本朝，如何？」真曰：「以明府見待有禮，故敢自同賓末。若欲吏之，真將在北山之北、南山之南矣。」太守ㄑ然不敢復言。
又曰：漢賓老父，不知何許人也。桓帝幸竟陵，過�夢，臨沔水，百姓莫不觀者。有老父獨耕不輟。尚書郎張溫異之，使問曰：「人皆觀，老父獨不觀，何也？」父曰：「我野人耳，不達斯語。請問天下亂而立天子耶？治而立天子耶？立天子以父天下耶？役天下以奉天子耶？昔聖王宰世，茅茨采椽而萬民以寧。今子之君勞民自縱，逸游無忌，吾爲子羞之，又何忍與人觀之乎？」溫大慚，問其姓名，不告而去。
謝沈《後漢書》曰：龍丘萇，吳郡人，篤志好學。王莽篡位，隱居太山，以耕稼爲業，公車征不應。更始時，任延年十九，爲郡東部尉，折節下士。鍾離意爲主簿，自請萇爲門下祭酒。延教曰：「龍丘先生清過夷、齊，志慕原憲，都尉灑掃其門，猶懼辱之，何召之有？」
又曰：鄭敬字次卿，汝南人，閑居不修人倫。都尉逼爲功曹，廳事前樹時有清汁，以爲甘露。敬曰：「明府政未能致甘露，此木汁耳。」辭病去，隱處精學。同郡鄧敬公爲督郵，過存敬。敬方釣魚於大澤，因折芰爲坐，以荷薦肉，瓠瓢盈酒，言談彌日。蓬廬蓽門，琴書自娛。世祖公車征，不行。
又曰：楊後字仲桓，廣漢人。潛身藪澤，耦耕誦經。司徒楊震表薦其高操，公車特徵，不就。益州刺史焦參行部致謁，後惡其苛暴，時耕於大澤，即委鋤疾逝。參志恚之，收其妻子，錄系，欲以致後。遂不知後所在，乃出其妻子。
又曰：張奉字公先，弟表字公儀，河內人。兄弟少有高節，立精舍教授，惡衣粗食。太傅袁隗以女妻奉，送女奢麗，奴婢百人皆被羅縠，輜軿光路。婦入門數年，奉住精舍，有如路人。其妻待奉入朝，乃徑前跪曰：「家公年老，不以妾頑陋，使待君巾櫛，自知不副雅操。君如欲執梁鴻之高節，妾欲懷孟光之徵志。」奉無以答。妻悉徹玩飾、被服、奴婢，著縵帛，執紡績具，奉然後納之。諸公連征，不就。謂之張氏兩賢。
又曰：符融字偉明，少爲都官郎，恥之，委去。私事少府李膺。膺常貴融。融幅巾褐衣，振袖清談。膺捧手高聽，嘆息不暇。郭林宗始入京師，詣融。融一見與定至交，海內服融高識。公府連征，不就。
《魏志》曰：張〈在甸切。〉字子明，少游太學，後遁常山。幷州牧高�辟，不至。表除安樂令，不就。後遷居任縣。廣平太守盧毓到官三日，綱紀白承前致版謁。毓教曰：「張先生所謂上不事天子，下不友諸侯者也，豈此版謁所可光飾哉！」但遣主簿奉書致羊酒之禮。
王隱《晉書》曰：魏末有孫登字公和，汲郡人，無家屬，於汲郡北山爲土窟中居之。夏則編草爲裳，冬則披�覆面，對人無言，好讀《易》鼓琴。初，宜陽山中作炭者，忽見有人不語，精神不似常人。帝使阮籍往視與語，亦不應。籍因大嘯，野人乃笑曰：「爾復作向聲。」籍又爲嘯。籍將求出，野人不聽而去。登山幷嘯，如簫韶笙簧之音，聲震山谷而還。問炭人，曰：「故是向人耳。」尋知求，不知所止。推問久之，乃知姓名。〈孫登別傳又載。〉
又曰：庾袞字叔褒，潁川人。與弟子治藩，必跪而授條。孰獲者雖畢，而多捃者。袞退待間，乃方自捃，不曲行旁掇，跪而把之。每饑，率其邑人入于山林拾橡。爲郡功曹，舉清白異行，皆不就。值亂，攜妻子入林慮，民歸之，葆於大頭山而田其下，有終焉之心。咳發，柱杖將起，杖跌墜岸而死。
又曰：董京字威輦，不知何郡人。太始初，值魏禪晉，遂披�佯狂，常宿白社中。時乞於市，得殘碎繒絮，結以自覆，全帛佳綿則不肯受。著作郎孫楚就社中與語，遂載與歸，終不肯坐。後數年去，莫知其所。於其寢處得一石竹子及詩，曰：「末世流奔，以文代質，逝將去此至虛，歸我自然之室。」
又曰：夏統字仲禦，會稽人。常學戲船。其母疾，市藥於洛陽。賈充聞而訪之，問曰：「卿居海濱，作何戲習？」仲禦曰：「能戲船耳。」充因命焉。仲禦即登舟鼓，爲�甫〈音甫〉�孚〈音浮〉之歌，學�甫�孚之狀。俄然，雲霧杳冥，白魚跳入其船。充甚異之，因就與語，仲禦不對。充整服謝之，仲禦引棹而去，弗之見也。充乃嘆曰：「可謂木人石心哉。」初，仲禦在鄉也，人或說之使仕，仲禦勃然作色，謂之曰：「我安能隨俗低眉下意乎？聞君之言，不覺寒毛競竪，白汗四匝，顔如渥丹，心如火炙，舌不住齒，口不能張，兩耳閉塞，雙眸俱瞑也。」遂竟不仕。
又曰：董養字仲道。惠帝時，遷楊後於金墉，有侍婢十餘人，賈後奪之，然後絕膳八日而崩。仲道喟然嘆曰：「天人既滅，大亂將至，傾危宗廟，在其日矣。」顧謂謝鯤、阮千里等曰：「時既如斯，難可保也，不如深居岩洞耳。」乃自荷擔，妻子推鹿車，入於蜀山，莫知所止。
又曰：郭文字文舉，河內人，隱居不仕。常居臨安及吳興餘杭，依山結廬，臨清澗，植�種麻，以供衣食。常著葛巾，披鹿皮。其山多虎豹，文獨無藩籬格障，然虎豹幷不至。太興中，楊州刺史王導聞其名，乃自迎與相見，尋而逃去，莫知所在。
又曰：郭瑀字元瑜，敦煌人也，避世不仕。涼州牧張天錫遣使者孟公明備禮征瑀，乃指翔鴻以示之曰：「此鳥也，飛青雲之外，翔深谷之中，自東自西，安可籠也？」遂逃入山。公明乃拘其門人。瑀嘆曰：「吾入山逃祿避罪，豈謂隱其行義，翻乃害平人乎？」乃出就征，及至姑臧，值天錫母卒，括�入吊，三踴而出，還入其山。天錫弗能強之。後莫知所在。
又曰：霍原字休明，燕國廣陽人也。少有志力，叔父坐法當死，原入獄訟之，楚毒備加，終免叔父。年十八，觀太學行禮，因留。貴遊子弟聞而重之。元康末，原以賢良，征累下，州郡以禮遣，皆不到也。
又曰：郭琦〈音奇〉字公偉，太原晉陽人也。少方直，有雅量，博學。武帝欲以琦爲佐著作郎，問琦族人尚書郭彰。彰素疾琦，答雲︰不識。帝曰：「若如卿言，即堪郎矣。」遂決意用之。及趙王倫篡位，語覃用琦。琦曰：「我已爲武帝吏，不容復爲今世吏。」終身處於家。
又曰：魯褒字元道，南陽人也。好學多聞，以貧素自立。元康之後，綱紀大壞，褒傷時之貪鄙，乃隱姓名而著《錢神論》以刺之。褒不仕，莫知所終。
又曰：任旭字次龍，臨海章安人也。幼孤弱，兒童時勤於學，及長，立操清修，不染流俗，鄉曲推而愛之。永康初，惠帝博求清節俊異之士，太守仇馥薦旭清貞潔素，學識通博。詔下，以禮發遣。旭以朝廷多故，志尚隱遁，辭疾不行。元帝初鎮江東，聞其名，辟爲祭酒，幷不就。咸和二年卒。
《魏氏春秋》曰：阮籍少時常游蘇門山，山有隱者，莫知其姓，有竹實數斛臼杵而已。籍從之，與談太古無爲之道，五帝三王之義，蕭然曾不經聽。乃對之長嘯，其音響亮。蘇門生逌爾而笑。籍既降，蘇門生亦嘯，若鸞鳳之音焉。
