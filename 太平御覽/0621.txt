
韋昭《釋名》曰：臣，慎也。慎於其事以奉上也。
《孝經說》曰：臣者，堅也。守節明度，修義奉職也。
《易》曰：王臣蹇蹇，匪躬之故。〈蹇卦。〉
《書》曰：臣無有作福作威王食。臣之有作福作威王食，其害於而家，凶於而國。
又曰：熊羆之士，不二心之臣，保乂王家，用端命於上帝。
《詩》曰：進厥虎臣，闞如虎。〈闞，呼檻切。〉
《禮》曰：衛有大史曰柳莊，寢疾。公曰：「若疾革，雖當祭必告。」公再拜稽首，請於屍曰：「有臣柳莊也者，非寡人之臣，社稷之臣也。聞之死，請往。」不釋服而往，遂以襚之。
又曰：爲人臣者，殺其身，有益於君，則爲之。況於其身以善其君乎？周公優爲之。〈於讀爲迂。迂，廣也，大也。〉
又曰：故仕於公曰臣，仕於家曰僕。
又曰：大臣法，小臣廉，官職相序，君臣相正，國之肥也。
又曰：爲人臣下者，有諫而無訕，有亡而無疾。頌而無諂，諫而無驕，怠則張而相之，〈相，助也。〉廢則扌帚而更之，謂之社稷之役。〈役，爲也。〉
又曰：子言之：事君先資其言，拜自獻其身，以成其信。是故君有責於其臣，臣有死於其言，故其受祿不誣，其受罪益寡。子曰：事君大言，入則望大利，小言，入則望小利。故君子不以小言受大祿，不以大言受小祿。子曰：事君不下達，不尚辭，非其人弗自。子曰：事君遠而諫，則諂也；近而不諫，則尸利也。子曰：邇臣守和，宰正百官，大臣慮四方。子曰：事君欲諫不欲陳。《詩》雲︰「心乎愛矣，遐不謂矣。中心藏之，何日忘之？」子曰：事君難進而易退，則位有序；易進而難退，則亂也。子曰：事君三違而不出境，則利祿也。雖曰不要，吾弗信也。子曰：事君慎始而敬終。子曰：事君可貴可賤，可富可貧，可生可殺，而不可使爲亂。〈亂謂違廢事君之禮。〉
又曰：子曰：大臣不親，百姓不寧，則忠敬不足而富貴已過也。大臣不治而邇臣比矣。〈忠敬不足謂臣不忠於君，君不敬其臣。邇，近也。言近以見遠，言大以見小，互言之記私相親也。〉故大臣不可不敬也，是民之表也；邇臣不可不慎也，是民之道也。〈民之道，言民猶從也。〉君毋以小謀大，毋以遠言近，毋以內圖外，則大臣不怨，邇臣不疾，而遠臣不蔽矣。
《左傳》曰：石�昔，純臣也，怨州吁而厚與焉。大義滅親，其是之謂乎？
又曰：晉惠公卒，懷公，命無從亡人。期期而不至，無赦。狐突之子毛及偃從重耳在秦，弗召。懷公執狐突曰：「子來則免。」對曰：「子之能仕，父教之忠，古之制也。策名委質，貳乃辟也。今臣之子，名在重耳，有年數矣。若又召之，教之貳也。父教子貳，何以事君？刑之不濫，君之明也，臣之願也。淫刑以逞，誰則無罪？臣聞命矣。」乃殺之。
又曰：秦醫和謂晉侯曰：「良臣將死，天命不估。」趙孟曰：「誰當良臣？」對曰：「主是謂矣。主相晉國，於今八年。晉國無亂，諸侯無闕，可謂良矣。和聞之：國之大臣榮其寵祿，任其大節，有災禍興而無改焉，必受其咎。」
又曰：陳無宇謂楚王曰：「天子經略，諸侯正封。封略之內，何非君土；食土之毛，誰非君臣。〈毛，草也。〉故《詩》曰：『普天之下，莫非王土；率土之濱，莫非王臣。』〈《詩·小雅》。濱，涯。〉天有十日，〈甲至癸。〉人有十等，下所以事上，上所以共神也。故王臣公，公臣大夫，大夫臣士，士臣皂，皂臣輿，輿臣隸，隸臣僚，僚臣僕，僕臣台。馬有圉，牛有牧，以待百事。」
《春秋說》曰：正氣爲帝，間氣爲臣，臣之。
《論語》曰：舜有臣五人而天下治。武王曰：「予有亂臣十人。」〈亂，治也。〉
又曰：季子然問：「仲由、冉求可謂大臣與？」子曰：「所謂大臣者，以道事君，不可則止。今由與求也，可謂具臣矣。」〈言備官數而已。〉
《孝經》曰：君子之事上也，進思盡忠，退思補過，將順其美，匡救其惡。故上下能相親也。
《漢書》曰：張良未嘗持兵爲將，常爲畫策臣。
又曰：絳侯周勃爲丞相，罷，趨出，意甚得。上禮之恭，常目送之。袁盎進曰：「丞相何如人也。」上曰：「社稷臣。」盎曰：「絳侯所謂功臣，非社稷臣。社稷臣者，主存與存，主亡與亡。」
又曰：上居禁中，召周亞夫賜食。因趨出，上目送之曰：「此怏怏，非幼主臣也。」
又曰：辛慶忌居處恭儉，食飲被服尤節約。然性好輿馬，號爲鮮明，惟是爲奢。
荀悅《漢紀》曰：臣有六：有王臣，有良臣，有直臣，有具臣，有嬖臣，有佞臣。以道事君，匪躬之故，達節通方，立功興化，是謂王臣；忠順不失，夙夜匪懈，循理愛和，以輔上德，是謂良臣；犯顔拂意，砥矢弗撓，直諫遏非，不避死罪，是爲直臣；奉法守職，無能往來，是謂具臣；便僻苟容，順意從諛，是謂嬖臣；傾險讒回，誣上惑下，專權擅寵，惟利是務，是謂佞臣。或有君而無臣，或有臣而無君。用善則治，用惡則亂，難則交爭，故明主慎所用焉。
又《東觀記》曰：祭遵死後，每至朝會，上常嘆曰：「安得憂國奉公之臣如祭征虜者！」
沈約《宋書》曰：謝弘微爲鎮西諮議參軍。太祖即位，爲黃門侍郎，與王華、王曇首、殷景仁、劉湛等號曰五臣。遷尚書侍部郎。
《唐書》曰：或有言魏徵阿黨親戚者，帝使御史大夫溫彥博按驗無狀。彥博曰：「征爲人臣，須存形跡，不能遠避嫌疑，遂招此謗。」帝令彥博讓征，曰：「自今以後，不得不存形跡。」它日，征入奏曰：「臣聞君臣葉契，義同一體，不存公道，惟事形跡。若君臣上下同遵此路，則邦之興喪或未可知。願陛下使臣爲良臣，勿使臣爲忠臣。」帝曰：「忠良有異乎？」征曰：「良臣，稷、契、皋陶是也；忠臣，龍逢、比干是也。良臣使身獲美名，君受顯號，子孫傳世，福祿無疆。忠臣身受誅夷，君陷大惡，家國幷喪，空有其名。以此而言，相去遠矣。」
又曰：盧懷慎臨終遺表曰：「宋璟立性公直，執心貞固。文學足以經務，識略足以佐時。動惟直道，行不苟合。聞諸朝野之說，實爲社稷之臣。」
《晏子春秋》曰：景公問於晏子曰：「忠臣之事君何若？」對曰：「有難不死，出亡不送。」公不說，曰：「君裂地而富之，疏爵而貴之，有難不死，出亡不送，其說何也？」對曰：「言而見用，終身無難，臣何死焉？諫而見從，終身不出，臣何送焉？」
《孔叢子》曰：夫爲人臣，見非而不爭，以陷主於危亡，罪之大者也。人主疾臣弼已而惡之，資臣以箕子、比干之忠，惑之大者也。
又曰：魏主問：「何如可謂大臣？」子高答曰：「大臣則必取衆人之選，能犯顔諫爭，公正無私者。陳計事成，主裁其賞，事敗，臣執其咎。主任之而無疑，臣當之而弗避。君總其契，臣行其義。然則不猜其人，臣不隱於其君。故動無過計，舉無敗事。是以臣主幷有德也。」
又曰：衛出公使人問孔子曰：「寡人之任臣，無大小，言問觀察之，猶復失人，何故？」答曰：「如君之言，此即所以失之也。人旣難知，非言問所監、觀察所盡。且人君所慮者多，多慮則意不精。以不精之意，察難知之人，宜其有失也。君未之聞乎？昔者舜臣堯，官才任士，堯一從之，左右曰：『人君用士，當自任耳目，而取信於人，無乃不可乎？』堯曰：『吾之舉舜，己耳目之矣。今舜所舉，吾又耳目之。是則耳目人，終無已已也。』君苟付可付者，則己不勞，賢才不失矣。」
又曰：孟懿子問：「《書》曰：『欽四鄰』何謂也？」孔子曰：「王者前有疑，後有丞，左有輔，右有弼，謂之四近。言前後左右近臣，當敬畏之。不可以非其人也。」
又曰：孟氏之臣畔。武伯問孔子曰：「如何？」答曰：「人臣而畔，天下之所不容也。其將自反，子姑待之。」三旬，果自歸孟氏。武伯將執之，訪於夫子。夫子曰：「無也。子之於臣，禮意不至，是以去子。今其反，罪以反除，又何執焉？子修禮以待之，則臣去子，將安往哉？」武伯乃止。
《孟子》曰：孟子見齊宣王曰：「所謂故國者，世臣之謂也。〈世臣，先世舊國也。王者當有累世修德之臣，常能輔其君以道也。〉王無親臣矣。〈今王無可親任之臣。〉昔者所進，今日不知其亡也。」〈言王取人不詳審，往日之所知臣，今日爲惡當誅亡，王無知之。〉王曰：「吾何以識其不才而舍之？」曰：「國君進賢如不得已，將使卑逾尊，疏逾戚，可不慎與？」〈言國君欲進用人，當留意考擇，如使忽言不精心意，如不得已而取備官，則使尊卑親疏相逾也。〉
又曰：景子曰：「內則父子，外則君臣，人之大倫也。父子主恩，君臣主敬。」
又曰：故將大有爲之君，必有所不召之臣，欲有謀焉，則就之。故湯之於伊尹，學焉而後臣之。故不勞而王。桓公之於管仲，學焉而後臣之，故不勞而霸。
又曰：欲爲君，盡君道；欲爲臣，盡臣道。二者皆法堯、舜而已矣。
又曰：在國曰市井之臣，在野曰草莽之臣。
《董子》曰：上臣事君以人，中臣事君以身，下臣事君以質。
《韓子》曰：爲臣也，北面委質，無有二心。朝廷不辭賤，軍旅不辭難，順主之法而無是非也。故有口不以私言，有目不以私視。
《呂氏春秋》曰：魏襄王與群臣飲，酒酣，主爲群臣祝，令群臣皆得志。史起興而對曰：「群臣或賢或不肖，賢者得志則可，不肖者得志則不可。」王曰：「皆如西門豹之爲人臣也。」史起對曰：「魏氏之行田也以百畝，鄴獨二百畝，是田惡也。漳水在旁，而西門豹不知用，是其愚也。」
又曰：柱厲叔事莒敖公，自以爲不知而去，居於海上。莒敖公有難，柱厲叔辭其友而往死之。其友曰：「子自以爲不知，故去，今又往死之，是知與不知無異別也。」柱厲叔曰：「不然。自以爲不知，故去；今死而不去，是果知我也。吾將死之，以醜後世之人不知其臣者也。所以激君人者之行，而厲人臣之節也。行激節厲，忠臣幸於得察。忠臣察，則君道固矣。」
《淮南子》曰：周公事文王，行無專制，事無由己，身若不勝衣，言若不出口。有所奉籌褸前，洞洞囑囑，如不能，如將失之，可謂能子矣。及繼文武之業，履天子之國，則平夷狄之亂，誅管蔡之罪，無所顧問。威動天地，聲懾海內。可謂能武矣。成王長，北面致政，委質而臣事之，請而後行，無擅恣之意，無矜伐之色，可謂能臣矣。
《說苑》曰：人臣之術，隨順覆命，無所敢專。議不苟合，位不苟尊，必有益於國，必有補於君，故其身尊而子孫保之。臣之行有六邪六正，行六正則榮，犯六邪則辱。賢臣處六正之道，不行六邪之術，故上安而下治。生則見樂，死則見思。此人臣之本也。
又曰：子貢問孔子：「爲臣孰大？」曰：「齊有鮑叔，鄭有東里子皮。」子貢曰：「齊無管仲，鄭無子産乎？」孔子曰：「吾聞進賢爲善。鮑叔進管仲，子皮進子産。未聞管仲、子産有所進也。」
《新序》曰：秦欲伐楚，使者往觀楚之寶器。楚王聞之，召令尹子西而問焉，曰：「秦欲觀楚寶器，吾和氏之璧，隋侯之珠，可示諸乎？」令尹子西對曰：「臣不知也。」召昭奚恤而問焉，昭奚恤對曰：「此欲觀吾國之得失而圖之。國之寶器在於賢臣，夫珠玉玩好之物，非國所重寶者。」於是遂使昭奚恤應之。奚恤稱曰：「楚國之所寶者，賢臣也。理百姓，實倉廩，使民人各得其所，令尹子西在此。奉�璋，使諸侯，解忿狷之難，交兩國之忻，使無兵革憂，大宗子敖在此。守封疆，謹境界，不侵鄰國，鄰國亦不見侵，葉公子高在此。理師旅，整兵戎，以當強敵；提桴鼓，以動百萬之衆，使赴湯火，蹈白刃，出萬死不顧一生，司馬子反在此。若懷霸王之餘義，撮治亂之餘風，昭奚恤在此。惟大國之所觀。」秦使者瞿然無以對，反言於秦曰：「楚多賢臣，未可謀也。」遂不敢伐。
又曰：周舍事趙簡子，立門三日三夜。簡子使人出問之：「夫子將何以令我？」周舍曰：「臣願爲諤諤臣，墨筆操牘，隨君之後，司君之過而書之。日有記也，月有效也，歲有約也。」簡子悅之。
賈誼《新書》曰：智足以謀國事，行足以爲人師，仁足以爲上下之聲；國有法則守之，君有難則死之，謂之大臣也。《古詩》：「爲君旣不易，爲臣良獨難。」
應璩《百一詩》曰：茫茫九州內，莫非帝者民。民有忠信行，莫非帝者臣。
