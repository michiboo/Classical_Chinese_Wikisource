
《釋名》曰：吟，嚴也。其聲本出於故愁，故聲嚴肅，使聽之淒嘆也。
《說文》曰：吟，嘆也。
《毛詩·關雎序》曰：吟詠情性，以諷其上。
《東觀漢記》曰：梁鴻常閉戶吟詠、書記，遂潛思著書十餘篇。
《魏志》曰：管輅隨軍而行，過母丘儉墓。下，倚樹哀吟，精神不樂。人問其故，輅曰：「林木雖茂，無形可久；碑誄雖美，無後可守。玄武臧頭，蒼龍無足，白虎銜屍，朱雀悲哭，四危以備，法當滅族，不過二載應至矣。」卒如其言。
《蜀志》曰：諸葛亮字孔明。早孤，躬耕壟畝，好爲《梁甫吟》，每自比於管、樂。
《唐書》曰：蔡允恭，荊州江陵人。有風采，解綴文雅，善吟詠。煬帝所屬詞賦，多令諷誦之。
《莊子》曰：北門成問黃帝曰：「帝張咸池之樂於洞庭之野。吾聞之，藹藹默默，乃不自得。」帝曰：「吾奏以陰陽之和，燭以日月之明，其聲能長，慮之不知，望之不見，欓然立於四虛之通，倚槁梧而吟。」
又曰：莊子謂惠子曰：「今子外乎？子之神勞乎？子之精依樹而吟，處槁梧而瞑。」
《文士傳》曰：李康清廉有志節，不能和俗，爲鄉里豪右之所共害，故官塗不進。作《游山九吟辭》曰：「蓋人生天地之間。若流電之過戶牖，輕塵之棲弱草矣？」
《湘中記》曰：涉湘千里，但聞漁父吟。中流相和，其聲綿邈也。
盛弘之《荊州記》曰：新城郡氵親〈初覲切。〉水，別有一溪，其傍有白馬塞。孟達登之嘆曰：「金城千里！」遂爲《上氵親吟》。彼方人猶傅此。聲韻淒激，其哀思之音乎。
《西京雜記》曰：相如將聘茂陵人爲妾，文君作《白頭吟》。
《鹽鐵論》曰：曾子倚山而吟，山鳥下翔。
《世說》曰：韓壽美姿容，賈公辟爲掾。充每聚會，其女於青瑣中看，見壽，心甚悅之。乃問其婢「識此人不？」緹說是其先主。女內懷存想，發於吟詠。婢後往壽家，具說如此，幷言女色麗。壽聞之，心動，乃因婢通意。婢以白女，女大喜，乃期往宿。壽し捷絕人，乃逾墻而入，家中莫知。自是賈公覺女悅暢，有異於常。
《陳武別傳》曰：陳武字國本，休屠胡人。常騎驢牧羊。諸家牧竪十數人，或有知歌謠者，武遂學《太山樑父》、《幽州馬客吟》及《行路難》之屬。
阮籍《樂論》曰：漢順帝上恭陵，過樊濯，聞鳴鳥而悲，泣下橫流。曰：「善哉！鳥鳴。」使左右吟之。使聲若是，豈不佳乎！此謂以悲爲樂也。
王粲《登樓賦》曰：鍾儀幽而楚奏，莊舄顯而越吟。
《說文》曰：嘯，吟也。
《雜字解詁》曰：嘯，吹聲也。
《毛詩·江有汜》曰：之子歸，不我過。不我過，其嘯也歌。〈箋：大嘯蹙口而出聲也。〉
又《白華》曰：嘯歌傷懷，念彼碩人。
《後漢書》曰：南陽太守成�晉委功曹岑�至。郡中謠曰：「南陽太守岑公孝，弘農成�晉但坐嘯。」
《漢晉春秋》曰：桓帝幸樊城，百姓莫不觀。有一老父獨耕不輟。議郎張溫使問焉，父嘯而不答。
《魏略》曰：諸葛亮在荊州游學，每晨夜，常抱膝長嘯。
《魏氏春秋》曰：阮籍少時，嘗游蘇門山。山有隱者，莫知其姓名。有竹實數斛，臼杵而已。籍從之，與談太古無爲之道，五帝三王之義。蕭然曾不經聽。籍乃對之長笑，清韻響亮。蘇門生攸爾而笑。籍既降，蘇門生亦嘯，若鸞鳳之音。
《晉陽春秋》曰：嵇康見孫登，對之長嘯，逾時不言。康辭還，曰：「先生竟無言乎？」登曰：「惜哉！」
《晉中興書》曰：桓石秀風韻秀徹。叔父沖嘗與石秀共獵，獵徒甚盛，觀者傾坐。石秀未嘗瞻盼，嘯詠而已。
《晉書》曰：石勒年十四，隨邑人行販洛陽，倚嘯上東門。王衍見而異之，謂左右曰：「向胡雛吾觀其聲，視有奇志，將恐爲天下之患。」馳遣收之，會勒去。
又曰：謝弈，桓溫辟爲安西司馬，猶推布衣之好。在溫座岸幘嘯詠，無異常日。溫曰：「我方外司馬。」
又曰：王徽之在吳中，一士大夫家有好竹，欲往觀之。乃遙造竹下，諷嘯良久。主人灑掃請坐，徽之不顧。將去，主人乃閉門。徽之盡歡而去。
又曰：謝鯤鄰家高氏有女，常往挑之。女方織，以梭投，折鯤齒。既歸，微然長嘯。曰：「猶不廢我嘯也。」
《趙書》曰：石勒屯葛陂，值天雨不息。勒長史刀應勸勒降晉，勒愀然而嘯。張賓勸勒還北，勒攘臂曰：「賓計是也。應宜斬。」
《吳越春秋》曰：越王念吳，欲復之，乃中夜抱柱而哭。哭訖，承之以嘯。於是群臣咸曰：「君王何愁心之甚也。夫復仇誅敵非君王之憂，自是臣下之急務。」
又曰：吳王闔閭將欲伐楚，登臺南向而嘯。有頃而嘆，群臣莫有曉王意者。子胥乃薦孫子。孫子者，吳人，名武，善爲兵法，僻隱幽居，世人莫知其能。
《英雄記》曰：向栩爲性卓詭不凡，好讀《老子》，狀如學道，又復似狂。居嘗灶北坐，被髮，喜長嘯。人客從就，輒伏不視。人有於栩前獨拜，栩不答。
《山海經》曰：玉山者，是西王母所居也。西王母其狀如人，豹尾，虎齒，而善嘯，蓬�戴勝。〈蓬發，亂髮。勝，玉勝也。〉
《莊子》曰：童子夜嘯，鬼數若齒。
《孫登列傳》曰：孫登字公和，汲郡共縣人。清靜無爲，其情志悄如也。好讀《易》、彈琴，頽然自得。觀其風神，若游六合之外。當魏末，共處北山中，以石室爲宇，編草自覆。阮嗣宗聞登而往焉，�見公和苫蓋，被髮端坐岩下鼓琴。嗣宗自下趨進，既坐，莫得與言。嗣宗乃嘹嘈長嘯，與琴音諧會，雍雍然。登乃攸爾而笑，因嘯和之。妙響動林壑，風氣清太玄。
《竹林七賢論》曰：阮籍字嗣宗，性樂酒，善嘯，聲聞百步。箕踞嘯歌，酣放自若。時蘇門山中忽有真人宰繕。籍親往尋其人幼梢巔，遂登嶺從之，箕坐相對。籍乃商略終古以問之，仡然不應，籍因對之長嘯。有頃，彼乃斷然嘆曰：「可更作。」籍又嘯，意盡退還半嶺，聞嶺巔�酋然有聲，若數部鼓吹。顧瞻，乃向人之嘯也。〈《世說》同。〉
《王廙別傳》曰：王道與庾亮游於石頭，會遇廙至。是日迅風飛帆，廙倚樓而長嘯，神氣甚逸。
王子年《拾遺記》曰：太始二年，南方有因霄之國，人皆善嘯。大丈夫嘯聞百里，婦人嘯聞五十里。如笙竽之音，秋冬則聲清高，春夏則聲沉下。人舌尖處倒向喉內，亦云有兩舌重沓，以爪徐刮之，則嘯聲逾遠。故《呂氏春秋》雲「反舌殊鄉之國」，即此之謂也。
《列女傳》曰：魯漆室之女者，過時未適人。當穆公之時，君老太子幼，女倚柱而嘯。鄰人婦從謂曰：「何嘯之悲也？子欲嫁乎？」女曰：「吾憂魯君老而太子少也。」
《西京雜記》曰：東方生善嘯。每一曼聲長嘯，塵落瓦飛。
《郭子》曰：劉道真少時，〈劉寶，字道真，高平人，安北將軍。〉漁釣而憊於草澤。善歌嘯，聞之者無不留連。有一老嫗識其非常人，甚樂歌嘯，乃殺豚進。重真食豚盡，了不謝。
《世說》曰：晉文王德盛功大，坐席嚴敬，擬於王者。惟阮籍在坐，箕踞嘯歌，酣飲自若。
又曰：劉越石爲胡騎所圍，數重，窘迫無計。劉依夕乘月登樓清嘯，胡賊聞之，皆淒悲長嘆。
又曰：謝太傅盤桓東山時，與孫興公諸人泛海戲。風起浪涌，諸人色動，幷唱使還。太傅神情方雅，王逸少吟嘯不言。
又曰：王子猷嘗寄人空宅，便令種竹。嘯詠良久，直指竹曰：「何可一日無此君。」
又曰：謝萬北征，嘗以嘯詠自高，未嘗撫慰衆士。謝公謂曰：「汝爲玄帥，宜數喚諸將慰勞之。」萬都無其說，直以如意指四座曰：「諸公皆是勁卒。」諸將甚怨之。
《搜神記》曰：趙炳嘗臨水從船人乞渡，船人不許。炳乃張蓋坐其中，長嘯呼風，亂流而濟。
《潯陽記》曰：桓宣穆使人尋廬山，見一人謂之曰：「君過前嶺，必逢二年少相隨長嘯，試要問之。若不與言者，可速去。」此人過嶺，果見二年少以袂掩鼻長嘯，狀如惡獸。呼不與言。
《神境記》曰：營道郡西有靈源山，有石髓紫芝者。有采藥此山聞林穀間有長嘯者。今樵人往往猶聞焉。
《異苑》曰：潯陽姑石在江之坻。初，桓玄西下，令人登之，中嶺，便聞長嘯，聲甚清徹。至峰頂，見一人箕踞石上嘯。旨曰：「嘯者，其氣激於喉中而濁，謂之言；激於舌端而清，謂之嘯。言之濁可以通人事，達情性，嘯之清可以感鬼神，致不死。出其言善，千里應之；出其嘯清，萬靈授職。故古之學道者重矣。」
又曰：太上道君授於西王母，西王母授於南極真人，南極真人授於廣成子，廣成子授於嘯父，嘯父授於務光，務光授於舜，舜演之爲琴以授禹。自後而廢。續有晉太行山仙君孫公得之，乃得道而無所首繕。阮嗣宗所得少分。其後堙滅，不復聞矣。
又曰：嘯有一十五章：一曰權輿，嘯之始也；二曰流�，乃古之善嘯者，聽韓娥之聲而寫之；三曰深溪虎，古之善嘯者，聽溪中虎聲而寫之；四曰高柳蟬，古之善嘯者，聽而寫之；五曰空林夜鬼，古之善嘯者，夜過空林，聞而寫之；六曰巫峽猿，古之善嘯者，聞而寫之；七曰下鴻鵠，出於師曠，演清角之音，善嘯者寫之；八曰古木鳶；九曰龍吟，皆嘯者聞而寫之；十曰動地，出於孫公，其音亦師曠清徵也；十一曰蘇門，孫公隱蘇門山之作也；十二曰劉公命鬼，仙人劉根之所爲也；十三曰阮氏逸韻，阮籍所作也；十四曰正章，深遠極大，非常聲也；十五曰畢者，五音之極，而大道畢矣。
晉成公綏《嘯賦》曰：逸群公子體奇好異，傲世忘榮，絕棄人事。於是，延友生，集同好，精性命之至機，研道德之玄奧，邈跨俗而遺身，乃慷慨而長嘯。發妙聲于丹唇，激哀音於皓齒。響抑揚而潛轉，氣沖鬱而起。協黃宮於清角，雜商羽於流徵，飄游�於泰清，集長風乎萬里。諒自然之至音，非絲竹之所擬。
桓玄《與袁宜都書論嘯》曰：讀卿歌賦，序詠音聲皆有清味，然以嘯爲彷彿有限不足以致幽旨，將未至耶？夫契神之音，既不俟多瞻而通其致。苟一音足以究清和之極，阮公之言不動蘇門之聽，而微嘯一鼓，玄默爲之解顔，若人之興逸響惟深也哉。
袁山松答書曰：嘯有清浮之美，而無控引之腎攏歌窮淵根之致，用之彌覺其遠。至乎吐辭送意，曲究其奧，豈唇吻之切，發一往之清吟而已。若夫阮公之嘯，蘇門之和，蓋感其一奇，何爲徵此，一至大疑嘯歌所拘邪！
《韓子》曰：韓昭侯使人藏弊�。或曰：「君亦不仁矣，弊�不以賜左右而藏之。」昭侯曰：「吾聞明君顰有爲顰，笑有爲笑，�之與顰，笑相去遠矣。吾必待有功，故藏之未有與也。」
《莊子》曰：西施病心而顰，其里之醜人見而美之，歸亦捧心而顰。其里之富人見之，堅閉門而不出，貧人見之，挈妻子而走之。夫彼知美顰，而不知顰之所以美。
嵇康《高士傳》曰：於陵仲子，齊人。常歸省母。人饋其兄鵝，仲子顰蹙曰：「惡用是者哉？」
