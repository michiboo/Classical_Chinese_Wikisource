
《釋名》曰：笛，滌滌然也。
《史記》曰：黃帝使伶倫伐竹於昆溪，斬而作笛，吹之作鳳鳴。
《風俗通》曰：笛，漢武帝時工人丘仲所造也。本出羌中。笛，滌也，所以滌邪穢，納之雅正也。長尺四寸，七孔。
《樂書》曰：笛者，滌也，丘仲所作。可以滌蕩邪氣，出揚正聲。是故列和善吹，裁十二之音應律。荀勖樞問，依三尺二調成均，剪雲夢之霜筠，法龍吟之異韻。三孔爲龠，文舞執之，邠人吹也。五孔爲笛，祴里衩，周師掌之。六孔爲笛，羌人吹之。七孔下調，漢部用也。今之七星，古之長笛。一定爲調，合鍾磬之均，各有短長，應律呂之度，雅樂部內咸用之。
馬融《自敘》曰：融性好音，能鼓琴吹笛。爲督郵，獨臥郿平陽塢中，有洛客舍逆旅，吹笛相和。融去京師逾年，蹔聞甚悲而樂之。逆慕簫琴皆有頌，而笛獨無，乃作《笛賦》。
《晉書》曰：桓伊字叔夏，善音樂，有蔡邕柯亭笛，嘗吹之。王徽之越京，泊舟青溪側。伊素不相識，於岸上過，徽之便使人謂之曰：「聞君善吹笛，試爲我一奏。」伊時已貴顯，素聞徽之名，便下車，踞胡床，爲作三調之弄，便上車去。客主不交一言。
《晉書》向秀作《思舊賦》曰：鄰家有吹笛，發聲寥亮，追想疇昔游宴之好。
《晉中興書》曰：帝舅王愷嘗置酒，王遵、王敦俱往。女妓吹笛小失聲，愷意便令黃門毆殺之，一座改容，敦神色自若。
沈約《宋書》曰：晉太始十年，中書監荀勖、中書令張華令郝生鼓琴，宋同吹笛，以爲新引相和。
《唐書》曰：文宗時，雲朝霞以善吹笛進，上爲新聲雅樂，朝霞能承意變聲，頗符上旨，猶是有寵。
《世說》曰：謝仁祖妾阿紀有國色，善吹笛。仁祖死，阿紀誓死不嫁。郗曇時爲北中郎，設權計，遂得阿紀爲妾。阿紀終身不與曇言。
《幽明記》曰：永嘉中，泰山巢氏先爲相縣令，居在晉陵。家婢採薪，忽有一人隨追，尋隨婢還家，不使人見，見形者惟婢而已。每與婢飲宴，輒吹笛而歌，歌曰：「閑夜寂以清，長笛亮且鳴。若欲知我者，姓郭名長生。」
又曰：代郡界有一亭，常有怪，不可詣止。有諸生壯勇，行歌正宿。鬼吹五孔笛，有一手，都不能得攝笛。諸生不耐，忽便笑，謂：「汝止有一手，那得遍笛？我爲汝吹來。」鬼雲︰「爲我少指耶？」乃數十指出。諸生知其可擊，拔劍斫之，得一老雄鶏，從者幷鶏雛。
《文士傳》曰：蔡邕告吳人，曰：「吾昔常經會稽高遷亭，見屋㭬竹東間第十六可爲笛。取用，果有異聲。」
《古歌辭》曰：長笛續矩笛，長願陛下保壽無極。
《傅子傳》曰：列和善吹笛，吳姬之聲，無以加也。
《西京雜記》曰：高祖初入咸陽宮，周行府庫，金玉珍寶不可稱言。其尤驚異者，玉笛，長二尺三寸，六孔，銘曰「昭華之」。
《樂纂》曰：唐玄宗時，樂人孫處秀善吹笛，好作犯聲。當時皆以爲新意流美，樂人皆效之。其聲變態日增，因有犯調。犯調，即今之所尚也。
又曰：太和十年，中書監荀勖、中書令張華出禦府銅竹律二十五具，命太樂郎劉秀等校試其三具，與杜夔及左延年法律同其二十二具。視其銘題尺寸，是笛律也。問協律中郎將列和，辭：「昔魏明帝時，令和永受笛聲，以作此律。欲使學者別居一坊，歌詠講習，依此律調。但識其尺寸之名，則竹絲歌詠皆得均含。歌聲濁者，用長笛長律；歌聲清者，用短笛短律。凡弦歌調張清濁之制，不依笛尺寸之名，則不可知也。」
又曰：黃鍾笛，晉時三尺八寸。元嘉九年，太樂令鍾宗之減爲三尺七寸。十四年，治書令史奚縱又減五分，爲三尺六寸五分。劉和之東箱長笛四尺二寸。
又曰：蕤賓箱笛，晉時二尺九寸，宗之減爲二尺六寸，縱又減二分，爲二尺五寸八分。
又曰：姑洗箱笛，晉時三尺五寸，宗之減爲二尺九寸七分，縱又減五分，爲二尺九寸二分。
又曰：《司馬法》軍中之樂，鼓笛爲上，使聞之者壯勇而樂和。細絲高竹不可用也，慮悲聲感人，士卒思歸之故也。
又曰：橫笛，小篪也。漢靈帝好胡笛，有胡笛篪出於胡吹，即此也。梁胡歌雲︰「快馬不須鞭，拗折楊柳枝，下馬吹橫笛，愁殺路傍兒。」此歌辭元出北國，知橫笛是北國名。今橫笛皆去義觜，其有觜者，謂之義觜笛。
《國史補》曰：李舟好事，嘗得村舍煙竹，截以爲笛，堅如鐵石，以遺李牟。牟吹笛天下第一，月夜泛江，與舟吹之，溜亮逸發。俄有客立於岸，呼船請載。旣至，請笛而吹，其爲精壯，山石可裂，牟平生未嘗見。及入破呼吸盤辟，應指粉碎，客散不知所之。舟著記疑其蛟龍也。
又曰：李牟秋夜吹笛於瓜州，舟楫甚隘，初發調，群動皆息，及數奏，微風然而至。俄頃，舟人賈客有怨嗟悲泣之聲。
《釋名》曰：篪，啼也。聲從孔出，如嬰兒啼聲也。
《毛詩》曰：彼何人斯，伯氏吹塤，仲氏吹篪。
《周官》曰：巫師，掌教吹篪。
《爾雅》曰：大篪謂之沂。〈郭璞曰：篪以竹爲之，長一尺四寸，圍三寸，一孔上出，寸三分，名翹模，吹之。小者尺二。犍爲舍人曰：大篪其聲悲沂鏘然也。《詩》雲︰「仲氏吹篪」也。〉
《廣雅》曰：篪，以竹爲之，長大四寸，有八孔，前有一孔，後有四孔，頭有一孔。
《月令》：仲夏之月，命樂師調篪。
《詩·節南山》雲︰伯氏吹塤，仲氏吹篪。〈土曰塤，竹曰篪。箋雲︰伯仲喻兄弟也。我爲汝思，如兄如弟；其相應和，如塤如篪。言俱爲王臣，宜相親愛之。〉
《史記》曰：伍子胥至於江上，無以湖其口。行蒲伏，肉袒吹篪，乞食於吳市。
《東觀漢記》曰：明帝幸南陽舊宅，召校宮子弟作雅樂，奏《鹿鳴》，上御塤篪和之，以娛嘉賓。
《齊書》曰：世祖於南康郡內作伎，有絲無管，空中聞有篪聲，調節相應。
《世本》曰：蘇成公造篪，吹孔有觜，如酸棗。蘇成公，平王時諸侯也。
《古史考》曰：古有篪尚矣，蘇成公善篪，而記者因以爲作，謬也。
又曰：暴新公所造。舊志曰：一曰管史臣。案：非也。雖不知暴新公何代人，而非舜前人明矣。舜時，西王母獻管，則是已有器，新公安得造篪？
《洞冥記》曰：建元二年，帝幸騰充台，以望四遠於臺上。撞磬玉鍾，懸黎離之磬，吹霜條之篪，唱《來雲依日》之曲。
《洛陽伽藍記》曰：後魏河間王琛有婢朝雲，善吹篪，能爲《團扇歌》、《隴上聲》。琛爲秦州刺史，羌叛，屢討不勝。琛令朝雲假爲貧女，吹篪而乞。羌聞之，皆流涕，相謂曰：「何故舍墳井，在山谷爲寇耶？」即相率而降。秦民語曰：「快馬健兒，不如老嫗吹篪。」
蔡邕《章句》曰：管者，形長一尺，圍寸，有孔無底，其器今亡。
《風俗通》曰：管，漆竹，長一尺，六孔，十二月之音，象物貫地而牙，故謂之管。
《爾雅》曰：大管謂之簥，其中謂之篞，小者謂之篎。〈郭璞注曰：管長尺，圍寸，幷漆之，有底。賈氏謂之，如篪，六孔。犍爲舍人曰：大管者聲高大，故曰篙者高也。中者聲精密，故曰稍{�沮}々，密也。小者聲音清妙也。〉
《廣雅》曰：管象篪，長尺，圍寸，有六孔，無底。
班固曰：黃帝作律，以玉爲管，長尺，六孔，爲十二月音。至舜時，西王母獻白玉管。漢章十二年，零陵文學奚景於泠道舜祠下得笙一、白玉管，則古者又以玉爲管矣。班氏用銅之言外然之義，未爲得也。求律所生，大極之數。起於一在子，以三乘之得三，在丑。以次至酉，得一萬九千六百八十三篇。黃鍾之母以爲法，周十二辰，得十七萬七千一百四十七。黃鍾之子以爲實，實始法而一得則九寸，則諸律也。
《大戴禮記》曰：舜時，西王母獻白玉琯。《說文》：管如篪，六孔，十二月之音，物關地而牙，故謂之管。從竹，管聲。琯者，古者有玉管焉。
《樂法圖》曰：次主東律，東律主黃鍾，聖人承天樂，用管。〈宋均注曰：管，黃鍾寸管也。〉吹管者以知律，管音調則律曆正。
《周禮·春官·小師》曰：小師掌教簫、管。〈鄭司農曰：管如篪，六孔。玄謂管如𥴦而小，幷兩而吹之。〉
又曰：孤竹之管於圓丘奏之，孫竹之管於方丘奏之，陰竹之管於宗廟奏之。〈鄭玄雲︰孤竹，竹特生者也。孫竹，竹枝根未生者也。陰竹生山北。〉
《釋名》曰：籥，躍也。氣躍出也。
《爾雅》曰：大籥謂之産，中者曰仲，小者曰箹。〈郭璞曰：籥也，笛三孔而短。犍爲舍人曰：仲，其聲適仲呂也。小者形聲細小，曰筠也。〉
《禮記》曰：葦籥，伊祁氏之樂也。籥，春分之音，萬物振躍而出也。
《周官》：笙師掌教吹籥。籥師教國子舞羽、吹籥。籥章掌幽籥。〈鄭玄曰：卯地之竹也。〉
又曰：籥師掌教國子，秋冬吹笛籥，歷代文舞之樂，所執羽籥。
《毛詩》曰：左手執籥，右手秉翟。
