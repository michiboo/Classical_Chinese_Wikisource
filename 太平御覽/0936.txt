
辛氏《三秦記》曰：昆明池，人釣魚，綸絶而去，夢於漢武求去其釣。明日逰戱於池，見大魚銜索，帝曰：「昨所夢也。」取而去之。帝後得明珠。
《玄中記》曰：東方之東海，有大魚焉。行海者一日逢魚頭，七日遇尾。其產，則三百里為血。
《永嘉郡記》曰：青田溪，冬天水熱如湯，衆魚歸之，名魚倉。
《三齊記》曰：青城山，始皇登此山，築石城，入海三十里射魚，水四里變色如血，於今猶爾。
盛弘之《荊州記》曰：長沙湖鄉連水邉有石魚，形若鯉，相重杳如雲母，炙之作魚脯。
《林邑國記》曰：飛魚翼如蟬，飛則凌雲，沉泳海底。
《王子年拾遺録》曰：嬴洲，一名魂洲，亦曰環洲。洞洲，廣千里。中有魚，身長千丈，鱗色斕班，鼻有角，時鼓舞戱水中逺。而望者，見水間有五色雲，就而視之，乃此魚噴水為雲也。
又曰：夏鯀治水無功，沈於羽淵，化為玄魚，大千丈。後遂死，橫扵河海之間。，後世聖人以魚為神化之物，以「玄」種合於「魚」為「鮌」種。
《華夷志》曰：海中大魚口可容舟，名曰摩竭。
崔豹《古今注》曰：水君，狀如人，乘馬，衆魚𨗳從，一名魚伯，大水有之。漢末，有人扵河際見之，人馬皆有鱗甲，如大鯉魚，但手足別，耳、目、鼻與人不殊。見人良久，入水而沒。
《博物志》曰：呉王江行，食膾有餘，棄扵江中流，化而為魚。今江中有名呉王餘膾魚者，長四寸，大者如箸，猶作膾形。
《嶺南異物志》曰：南方清晨，望海中，二山如黛。海人云：「去㟁兩廂各六百里，一旦暴風雷，霧露皆腥，雜以泥涎，七日方已。」屬有人從山來，說云：「大魚因鳴吼吹沫，其一鰓掛山巔七日，山為之折，不能去，鳴聲為雷，氣為風，涎沫為霧。」
又曰：海中所生魚蜃，置陰處有光，初見之以為恠異。土人嘗推其義，蓋醎水所生，海水中遇陰晦，波如燃火滿海，以物擊之，迸散如星。
《嶺表録異》曰：新瀧等州山田，揀荒平處，以鋤鍬開為町畽。伺春雨，邱中貯水，即先買鯇魚子散扵田內。一二年後，魚兒長大，食草根並盡，既為孰田，又収魚利。乃種稻，且無稗草，乃齊民之上術也。
《異苑》曰：永嘉有人斷水捕魚，宰牲祈祭，了無所獲，將棄罷之。其夕，夢見老公云：「諸君何不少停？」夜聞㹠聲，驚起共看，乃是大魚，剉以為鮓，頓得百薄。故因以百薄為瀨水。
《述異記》曰：桓沖為江州，遣人周行廬山，見一湖中有赤鯉魚。使者欲飲水，魚張鬐向之，乃不敢飲。
又曰：關中有魚神。雲是周平王二年，十旬不雨，遣祭天神，俄而地湧泉，魚躍出而降兩。
《幽明録》曰：成彪兄喪，哀悼結氣，晝夜哭泣。後釣於湖，經所共飲處，釋綸悲感。有大魚跳入船中，俯視諸小魚。彪仰天號慟，俛而見之，悉放小魚，大者便自出船去。
《搜神記》曰：宮亭湖孤石有估客下都，經其側，見二女子，云：「可為買兩量絲履，自厚相報。」估客至都，市好絲履並箱盛之，自市一書刀，亦在箱中。既還，以箱置廟中而去，忘取書刀。湖中正㠶，忽有鯉魚跳入船，破魚，得書刀焉。
《廣五行記》曰：唐儀鳯元年，博州僧正蒲行同凡俗，市魚數頭，於房作膾食之。至夜四更，忽聞窻外有暴風聲，乃夢一佛、二金剛語蒲云：「爾是何物小兒，將穢汚伽藍？」金剛手執棒，遣閉目，因而兩目不開矣。
又曰：曹、宋二州西界大劑陂村人陳君，少小為捕魚業。於後得患，恆被衆魚所食，痛苦不能自持。若以魚網葢之，其痛即止。後為村人盜其網去，數日之間，不勝痛苦而死。
《樂府》歌曰：江南可採蓮，蓮葉何田田。魚戱蓮葉間，魚戱蓮葉東，魚戱蓮葉西。
宋玉《對問》曰：夫鳥則有鳯，魚則有鯨。鯨魚朝發崑崙之墟，暴鬚於碣石，夕宿於孟諸。夫尺澤之鯢，豈能與量江海之大哉！
東方朔《客難》曰：水至清則無魚，人至察則無徒。
曹植《答崔文始書》曰：臨江有釣，不獲一鱗，非江魚之不食，其所餌之者非也。是以君子慎舉擢。
《河圖》曰：黃帝逰於洛，見鯉魚，長二尺，青身無鱗，赤文成字。
《毛詩·宛丘·衡門》章曰：豈其食魚，必河之鯉？
又曰：鰷鱨鰋鯉。〈鰷音條。〉
《東觀漢記》曰：姜詩，字士逰，性至孝。母常飲江水，兒取水溺死，恐母知，詐雲行學。俄而湧泉出舍側，井且出鯉一雙。
謝承《後漢書》曰：羊續好食生魚。為南陽太守，丞侯儉貢鯉，續受而懸之。一歳，儉復致一枚，續乃以所懸枯魚以示儉，終身不復食魚。
《晉書》曰：王祥性至孝。早喪親，繼母朱氏不慈，數譛之，由是失愛於父。母有疾，衣不解帶，湯藥必親嘗。母欲生魚，時天寒水凍，祥解衣將剖冰求之。冰忽自解，雙鯉躍出，持之而歸。
又曰：劉聰時趙染為索綝所敗，殺其長史魯徽。劉曜聞之，曰：「蹄涔不容尺鯉，染之謂也。」
《齊書》曰：崔祖思自相國從事中郎遷齊國內史。髙帝既為齊王置酒為樂，美膾既至，祖思曰：「此味故為南北所推。」侍中沈季文曰：「美膾呉食，非祖思所解。」祖思曰：「鱉鯉似非勾呉之詩。」季文曰：「千里蓴羮，豈關魯衞？」帝甚恱曰：「蓴羮故應還沈。」
《南史》曰：梁南郡太守劉之亨，嘗夢二人姓李，詣之乞命，未之解也。其明日，仲夏有遺生鯉魚二頭，之亨曰：「必夢中所感也。」乃放之。其夜，亦夢來謝恩云：「當令君延夀。」
《淮南子》曰：詹公之釣，千歳之鯉。〈詹公，詹何，古得道善釣者。〉
又曰：牛蹄之涔，無盈尺之鯉。
《符子》曰：務光自投盧川，盧川之伯以赤鯉送之。
《金樓子》曰：五尺之鯉，一寸之鯉，小大殊，而鱗之數一。
《家語》：雲孔子娶於宋開官氏女，一歲而生伯魚。伯魚生三日，魯昭公以鯉魚賜孔子。孔子榮君之賜，因名子曰鯉，字伯魚。
曹植《辯道論》曰：甘始言：取鯉魚一雙，令一者含藥，俱投沸膏中，有藥者奮尾逰，行沈浮，有若處淵；其一者已熟而可噉。余時問始：「可試否？」言：「是藥去此萬里，非自行不能得也。」〈《博物志》同。〉
陶朱公《飬魚經》曰：威王聘朱公，問之曰：「公徙，家不一輙累億金，何術乎？」朱公曰：「夫治生之法有五，水畜第一。所謂水畜者，魚也。以六畆地為池，池中為九州，即求懷子鯉魚長三尺者二十頭，牡鯉四頭，以二月上旬庚日納池中水，中無聲，魚必生。所以飬鯉者，不相食，易長，又貴也。
《魏武四時食制》曰：郫縣子魚，黃鱗赤尾，出稻田，可以為醬。
《列仙傳》曰：呂尚釣於磻溪，三年不獲。比周曰：「可止矣。」尚曰：「非所及。」果得大鯉，有兵鈴在腹中。
又曰：㳙子，齊人也，好餌芝術。食其精，者三百年，乃見於齊。著《天地人經》四十八篇。後釣於河澤，得鯉魚賜中符。隱於岩山，能致風雨。
又曰：琴髙，趙人也。以鼔琴為永康王舍人，行治鼔、之術，浮㳺冀州涿郡間。二百餘年後，辭，入涿水中取龍子，與諸弟子期之，期曰：「皆潔齋候，於水旁設祠屋。」果乘赤鯉來出祠中，且有萬人觀之。留一月，復入水去。
又曰：子英者，舒鄉人善入水捕魚。得赤鯉魚，愛其色，持著魚池中，數以米榖食之。一年長丈餘，遂生角，有翅翼。子英恠畏，拜謝之，魚言：「我迎汝耳！上我背，與汝俱去。」即大暴雨，子英上騰去。歳歳來歸故舍英欲，見妻子，魚復來迎之，如此七年。故呉中門戶作神魚子英祠。
《續述征記》曰：梁孝王家中有數尺水，有大鯉。人謂有靈，不敢犯。
《宣城記》曰：臨城縣蓋山有舒始泉。相傳云：昔舒氏女未嫁，與其父採薪，此女坐處化為清泉。其母云：此女好音樂，乃作弦歌，而泉涌，有朱鯉一雙躍出。
《河洛記》曰：諺云：「伊洛魴鯉，天下最美；洛口黃魚，天下不如。」
崔豹《古今注》曰：兗州人呼赤鯉為赤驥，青鯉為青馬，黒鯉為黒駒，白鯉為白騏，黃鯉為黃雄。
《搜神記》曰：宮亭孤石有估客，至都，因市一刀，置神廟中而忘取。至湖中，忽有一鯉跳入舡，破之，得刀。〈具魚部中。〉
《續搜神記》曰：謝允從武當山還，在桓宣武座。言及左元放為曹公致鱸魚，允便云：「此可得耳。」求大瓮盛水，朱書符授水中，俄有二鯉鼔鬐在水中。
又曰：㑹稽鄮〈音懋〉縣有女子姓呉，字望子，為蘇侯神所愛。望子心有所欲，輒空中得之。望子嘗思膾，一雙鮮鯉應心而至。
《幽明録》曰：孫權時，南方遣吏獻犀簮。吏過宮亭湖失之詣，神下敎求簮，而盛簮器便在神前。神云：「臨入石頭，當相還去。」達石頭，三尺鯉魚跳入船，吏破魚得之。
又曰：平都縣南陂上有冡，行人於陂取得鯉。道逢冢中人來，云：「何敢取吾魚？」奪著車上而去。
杜寶《大業拾遺録》曰：四年，梁郡有清冷淵，水面濶二里許，即衛平得大龜之處。清泠水南有橫瀆，東南至宕山縣，西入通濟渠。是時多雨，溝渠皆滿。忽有大魚，似鯉，而頭一角，長丈餘，鱗正赤，從清冷水出，頭長三尺許，入橫瀆，迎流西北十餘里，不沒，入通濟渠。於時，夾南㟁隨看者數百人，皆謂赤龍大鯉從淵而出。此亦唐祚將興之兆。
楊衒之《洛陽伽藍記》曰：京師語曰：「伊洛鯉魚，貴於牛羊。」
《廣五行記》曰：隋焬帝大業初，為詩，令宮人唱之，曰：「三月三日向江頭，正見鯉魚江上㳺。意欲垂釣往撩取，意是蛟龍還復休。」鯉魚即唐之國姓。俄而唐有天下，古歌辭曰：「客從遠方來，贈我雙鯉魚。呼兒烹鯉魚，中有尺素書。」
《古歌·甯戚辭》曰：中有鯉魚長尺半，弊布衣裳不復辭。
《爾雅》曰：鰋。〈今鰋額白魚。音偃。〉
《毛詩》曰：魚麗於罶，鰋、鯉。〈鰋，鮎也。〉
謝承《後漢書》曰：陳蕃為郡法曹吏。正月，朝見其主龔。客有貢魚於龔者，龔曰：「汝南乃有此魚。」蕃曰：「魚大且明府之德。」
《晉書》曰：夏統，字仲御。母病，詣洛市藥。㑹三月上已，洛中王公以下，並至浮橋。統並弗之顧。太尉賈充恠而問之曰：「郎居海濱，頗能水戱乎？」答曰：「可。」乃操柁正櫓，折旋中流。於是風波振駭，俄而白魚跳入船中者有八九，觀者皆悚懼。
酈善長《水經注》曰：聖水出上谷東南，流經大坊嶺下。嶺之東首山下有石穴，東北洞開，穴中有水。耆舊傳言：者有沙門釋惠珎者，常尋之，旁水入三里有洞，穴分為二：一穴漸小，西北出，不知趣詣；一穴西南出，入經五六里方還。不測淺深，其水夏冷冬溫。春秋有白魚岀穴，人有採食者，美珎常味。葢亦丙穴嘉魚之類。
《列仙傳》曰：陵陽子明釣於溪，得白龍，子明解釣謝之。後數十年得白魚，腹腹中有書，敎子明服食之法。三年，白龍來迎之。
《毛詩·谷風·四月》曰：匪鱣匪鮪，潛逃於淵。
《又詩義䟽》曰：鱣，身似龍，銳頭，口在領下，背上腹下皆有甲，大者千餘斤。
《後漢書》曰：楊震常客居湖城，衆人謂之晩暮，震志愈篤。後有鸛雀銜三鱣魚飛集講堂前，〈音貫，即鸛雀也。〉都講取魚進曰：「虵鱣者，卿大夫服之象也。數三者，法三台。先生自此升矣。」
《淮南子》曰：牛蹄之涔，不生鱣鮪。
《抱朴子》曰：採鷰窠而求鳯卵，搜井底而捕鮪魚，雖加至勤，非其所有也。
《水經》曰：漢水又東為鱣湍，洪波奔盪，崩浪雲頺。耆舊言：「有鱣魚奮渚遡流，望江直上，至此則暴鰓而去，故因名湍矣。」
又曰：鱣鮪，鯉也，出鞏穴。三月則上渡龍門，得渡為龍矣，否則㸃額而還。
張衡《西京賦》曰：鱣鮪鱮鮦。
郭璞《江賦》曰：魚則叔鮪王鱣。
孫綽《望海賦》曰：文鯉
《爾雅》曰：鮥〈音洛〉、鮛〈音叔〉鮪。〈鮪，鱣屬也。大者名王鱣，小者名䱅鮪。今江都鄱陽荊門以上江中通出鱏鮪之魚。有一魚，狀似鱣而小，建平人呼鮥子，即此魚也。鱏音尋也。〉
《毛詩·淇澳·碩人》曰：施罟濊濊，鱣鮪潑潑。
《毛詩乂疏》曰：鮪魚出海，三月從河上，形似鯉而色青，黑頭小而尖，如鐡兠鍪，口在頷下。今東平遼東人謂之尉魚，或謂仲明魚。仲明者，樂浪尉，溺死海中，化為此魚也。
《禮記·月令》曰：季春，薦鮪於寢廟。〈進時美味。〉
《淮南子》曰：夫牛蹄之涔，不生鱣鮪。
又曰：禹決江疏海，鑿龍門，辟伊闕。龍門本有水門，鮪魚由其中上行，得上過者便為龍。門，禹辟而大之，故言鑿。
《抱朴子》曰：寸鮪汎濫蹄水之中，則謂天下無四海之廣也；芒蝪宛轉菓核之內，則謂八極之界盡於茲也。
《博物志》曰：河陰岫穴出鮪魚焉。
《魏武四時食制》曰：䲛，一名黃魚，大數百斤，骨軟可食，出江陽犍為。
《淮南子》曰：季春，天子始乘舟，薦鮪於寢廟，乃為麥祈實。〈鮪，䲛魚也。天子乘舟，捕魚者以薦進廟也。〉
司馬相如《上林賦》曰：䱎䲛漸離。
左思《呉都賦》曰：筌䱎䲛。
