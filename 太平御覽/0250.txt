
《通典》曰︰司隸，周官也。掌五隸之法。辨其物而掌其政令，〈五隸，謂罪隸、蠻隸、閩隸、夷隸貉隸也。物謂衣服、兵器之屬。〉帥其民而捕其盜賊。
《漢書》曰︰諸葛豐爲司隸校尉，無所迴避，京師爲之語曰︰「間何闊，逢諸葛。」言間者何久闊不相見，以逢諸葛故也。侍中許章以外屬貴幸，賓客犯法，與章相連。豐欲劾奏，適逢章出，豐駐車舉節招章曰︰「下！」欲收之。章馳去，豐奔車逐之。章突入殿得免，由此成帝遂收豐節也。
又曰︰鮑宣，字子都。明經，爲司隸。丞相孔光行園陵，官屬行馳道中，宣使鈎止丞相掾史，沒入其車馬，以摧辱宰相。事下御史中丞，官欲捕從事，閉門不內。宣坐閉拒使者，大不敬，下獄。博士弟子王咸舉幡太學下，曰︰「欲救鮑司隸者，會此下。」諸生會者千餘人。朝日，遮丞相孔光自言，丞相車不得行。宣罪減死一等。
又曰︰蓋寬饒，字次公。爲司隸校尉，子常步行。好直言犯上，無所迴避。
又曰︰王駿爲司隸校尉，奏免丞相匡衡。
《東觀漢記》曰︰鮑永爲司隸校尉。時趙王良從上送中郎將來歙喪還，入夏城門中，與五官將車相逢，道迫，良怒，召門候岑遵，叩頭馬前。永劾奏良曰︰「今月二十七日，車駕臨故中郎將來歙喪還，車駕過，須臾趙王良從後到，與右中郎將張邯相逢城門中，道迫狹，叱邯旋車，又召門候岑遵詰責，使前走數十步。按良諸侯藩臣，蒙恩入侍，知遵帝城門候吏六百石，而肆意加怒，令叩頭都道，走馬頭前。無藩臣之禮，大不敬也。」
《後漢書》曰︰鮑昱爲隸，在職奉法守正，有父風。永平五年，坐救火遲，免。
又曰︰鮑永爲司隸，鮑恢爲都官從事，幷不避強御。詔策曰︰「貴戚且當斂手，以避二鮑。」其見憚如此。永子昱，復爲司隸，初拜使封胡降檄。世祖遣問昱曰︰「有所怪否？」對曰︰「臣聞故事，通官文書不著姓名。又當司徒露布，怪使司隸下書而著姓也。」上曰︰「吾故欲令天下知忠臣之子復爲司隸。」
又曰︰李膺，字元禮，拜司隸校尉。時張讓弟朔爲野王令，貪殘無道，畏膺而逃，藏讓舍柱中。膺率將吏破柱取朔，付獄殺之。讓�冤於帝，帝詔詰膺，膺曰︰「昔仲尼爲魯司寇，七日而誅少正卯。今臣到官已積旬，懼以淹留爲愆，不意獲速疾之罪。乞留五日，克殄元惡。」帝謂讓曰︰「汝弟之罪也。」自是宦官屏氣，休沐不敢復出。帝問其故，幷叩頭泣曰︰「畏李司隸也。」
又曰︰司隸校尉下邳趙興，亦不恤諱忌，〈恤，憂也。〉每入官舍，輒更繕修館宇，移穿改築，故犯妖禁，而家人爵祿益用豐熾，官至潁川太守。子峻太傅，以才器稱。孫安代魯相，三葉皆爲司隸，時稱其盛。
又曰︰江馮上言，宜令司隸校尉督察三公；陳元議以爲不宜使有司省察公輔，乃止。
《續漢書》曰︰陽球，字方正，漁陽人也。少有勇氣，尚書令中常侍王甫、曹節等秉權勢，球常唾手拊髀曰︰「陽球作司隸，此曹子何得爾耶！」尋爲司隸，明日詣闕謝恩。甫時休下在舍，球報甫罪，收至洛陽詔獄，自臨拷之。甫子萌亦見收。
又曰︰牟融拜司隸校尉，典司京都，執憲持平，多所舉正。百僚莫不敬憚。
又曰︰《百官志》曰︰「司隸校尉一人，比千石。孝武持節，常察舉百僚以下及京師近都犯法者。」
謝承《後漢書》曰︰華松擢爲司隸校尉。是時貴戚專勢，有司軟弱，莫敢糾罰。松下車閉閣，不通私書，不與豪右相見，奸慝犯者輒死，奏馬氏三侯，群豪斂手。
應劭《漢官儀》曰︰司隸校尉，糾皇太子、三公以下，及旁州郡國無不統。陛坐見諸卿皆獨席。
《魏志》曰︰徐宣遷司隸校尉，轉散騎常侍，從至廣陵。大軍乘舟，風浪暴起，帝船回到，宣船在後，淩波而前，群寮無先至者。帝壯之。
又曰︰鍾會爲司隸校尉。雖在外司，時政損益，當世與奪，無不畢綜。
《晉書》曰︰傅玄轉司隸校尉。獻皇后崩於弘訓宮，設喪位。舊制，司隸於端門外坐，在諸卿上，絕席。而入殿按本品秩，在諸卿下。以次坐，不絕席。而謁者以弘訓宮爲殿內，制玄位在卿下。玄恚怒，厲聲色而責謁者。謁者妄稱尚書所處，玄對百寮而駡尚書以下。御史中丞庾純奏玄不敬，玄又自表不以實，坐免官。然玄天性峻急，不能有所容；每有奏劾，或值日暮，捧白簡，整簪帶，竦踴不寐，坐而待旦。於是貴游懾伏，台閣生風。
臧榮緒《晉書》曰︰傅咸以議郎長兼司隸校尉。咸前後固辭，辭旨懇切。上不聽，切敕使者逼就拜授。咸悲鯁傷咽，以身無兄弟，職無假，到官之日喪祭無主，重自陳乞，遂不見聽。乃於官舍設靈坐，朔望奉祭。咸臥病治職。時朝廷寬弛，豪右放恣，郡縣容縱，寇盜充仞，攻篡囚徒，掠奪市道。公私情托，朝野混淆。咸於是奏免河南尹，京都肅然，貴戚憚之。數月之間，三奏免選官。奏按謇諤，終無曲撓，雖不見從，有司肅然。
《晉志》曰︰漢武帝初置十三州刺史各一人，又置司隸校尉，察三輔、三河、弘農七郡。
《晉諸公贊》曰︰劉毅，字仲雄。爲司隸，奏太尉何曾、尚書劉實父子及羊琇、張他等，所犯狼藉。司部守令事相連及，睹風投印綬者甚衆，皆以爲毅能繼諸葛豐、蓋寬饒也。
崔鴻《十六國春秋·前秦錄》曰︰王猛望燕師之衆，惡之，謂鄧羌曰︰「今日之事非將軍莫可以捷也，成敗之機在斯一舉，將軍其勉之！」羌曰︰「若以司隸見與者，公無以爲憂。」
《唐書·官品志》曰︰司隸台大夫一人，正四品，掌諸巡察。其所掌六條︰一察品官以上理政能不；二察官人貪殘害政；三察豪強姦猾侵害下人及田宅逾制官司不能禁止者；四察水旱蟲災不以實言，枉征賦役及無災妄蠲免者；五察部內賊盜不能窮逐，隱而不申者；六察德行、孝悌、茂才、異行隱而不貢者。每年二月乘軺巡郡縣，十月入奏。
《英雄記》曰︰董卓謂王允曰︰「欲得一快司隸校尉，誰可作者？」允曰︰「惟有蓋勛元、周京兆耳。」卓曰︰「此明智有餘，不可假以雄職。」
《列異傳》曰︰故司隸尉上黨鮑子都，少時爲上計掾，於道中遇一書生獨行。時無伴，卒得心痛。子都下車爲按摩，奄忽而亡，不知姓名。有素書一卷，銀十餅。即賣一餅以殯，其餘銀及素書著腹上，咒之曰︰「若子魂靈有知，當令子家知子在此。今使命不獲久留。」遂辭而去。至京師，有驄馬隨之，人莫能得近，惟子都得近。子都歸行失道，遇一關內侯家。日暮往宿，見主人呼奴，通刺。奴出見馬，入白侯曰︰「外客盜騎昔所失驄馬。」侯曰︰「鮑子都上黨高士，必應有語。」侯曰︰「若此，乃吾馬，昔年無故失之。」子都曰︰「昔年上計遇一書生，卒死道中……」具述其事，侯乃驚愕曰︰「此吾兒也。」侯迎喪開槨，視銀書如言。侯乃舉家詣闕上薦子都，聲名遂顯。至子永、孫昱，幷爲司隸。及其爲公，皆乘驄馬，故京師歌曰︰「鮑氏驄，三入司隸再入公；馬雖疲，行步轉工。」
《傅咸集·敘》曰︰司隸校尉，舊號臥虎，誠以舉綱而萬目理，提領而衆毛順。
《漢書》曰︰何武與翟方進共奏曰︰「古選諸侯賢者以爲州伯。今部刺史居牧伯之位，選第大吏，所薦位高至九卿，所惡立退，任重職大。《春秋》之義，用貴治賤，不以卑臨尊。刺史位下大夫，而臨二千石，輕重不相准。請罷刺史，更置州牧，以應古制。」奏可。
《續漢書》曰︰皇甫嵩領冀州牧，奏請一年租以賑饑民。民歌曰︰「天下亂兮，市爲墟；母不保子兮，妻失夫；賴有皇甫兮，復安居。」
《吳志》曰︰呂範拜揚州牧。性好威儀，州民如陸遜、全琮及貴公子，皆修敬虔肅，不敢輕脫也。其居家服飾，於時奢靡，然勤事奉法，故權悅其忠，不怪其侈。
又曰︰《呂岱傳》︰「廖式作亂，圍城邑，零陵、蒼梧、茂林諸郡騷擾。岱自表輒行，星夜兼路。權遣使追拜岱交州牧。」
《晉書》曰︰張茂爲涼州牧，武公軌之子也。築靈鈞台，周輪八十餘堵，其高九仞。武陵人閻曾夜叩門呼曰︰「武公遣我來，曰︰何故勞百姓而築台乎？」姑臧令辛岩以增妖妄，請殺之。茂曰︰「吾信勞人。曾稱先君之令，何爲妖乎？」太府主簿馬魴諫曰︰「今世難未夷，惟當弘尚道業，不宜勞役崇飾台榭。且比年已來，轉覺衆務日奢於往，每所經營，輕違雅度，實非士女所望於明公也。」茂曰︰「吾過也。」命止作役。
又曰︰張駿爲涼州牧，刑清國富，群僚勸進稱涼王，領秦、涼二州牧，置公卿百官，如魏武、晉文故事。駿曰︰「此非人臣所宜言也。敢有言此者，罪在不赦。」然境內皆稱之爲王。
《北史》曰︰裴俠嘗與諸牧守俱謁周文，文命俠別立，謂諸牧守曰︰「裴侯清慎奉公，爲天下之最，令衆中有如俠者，可與之俱立。」衆皆默然，無敢應者。周文乃厚賜俠，朝野歡服焉，號爲獨立使君。
《北史》曰︰後魏廣陽王嘉遷司州牧，嘉表請於京四面築坊三百二十三，各周一千二百步，乞發三正復丁以充茲役，雖有暫勞，奸盜永止。詔從之。
《後周書》曰︰蘇綽爲六條詔書，奏施行之。太祖甚重之，常置諸座右。又令百司習誦之。其牧守令長，非通六條計帳者，不得居守。
