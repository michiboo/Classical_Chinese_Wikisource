
《史記》曰：烏孫在大宛東北，可二千里行，國隨畜牧，與匈奴同俗。
《漢書》曰：烏孫國多馬，富人至四、五千匹。民貪狼無信，多寇盜，最為強國。
《北史》曰：烏孫居赤谷城，在龜玆西北，去代一萬八百里。其國數為蠕蠕所侵，西徙蔥嶺山中。無城郭，隨畜牧水草。後魏太延中，遣使者董琬等使其國。後每來朝貢。
《通典》曰：烏孫，漢時國號大昆彌，理赤谷城。〈烏孫，於西域諸戎其形最異，青眼赤須。獼猴者，本其種也。其國謂王曰昆彌，亦曰昆莫。〉去長安八千九百里，內地五千里。莽平，多雨寒，山多松、〈音武凡切，其心似松。〉不田作種樹，隨畜逐水草，與匈奴同俗。
又曰：烏孫昆莫、彌，皆王號也，故烏孫國有塞種、大月氐種。始張騫言：「烏孫本與大月氏共在惇煌間，今烏孫強大，可厚賂，招令東居故地，妻以公主，以制匈奴。」武帝即位，令騫齎金幣往賜昆莫，於是使獻馬，願尚公主。元封中，遣江都王建女細君為公主以妻焉。公主別理宮室居，歲時一再與昆莫會，置酒飲食。昆莫年老，語言不通，公主悲愁，自作歌曰：「吾家嫁我兮天一方，遠托異國兮烏孫王。穹廬為室兮氈為牆，以肉為食兮酪為漿。」天子聞而矜憐之。
又曰：宣帝時，都護鄭吉請分烏孫為大昆彌、小昆彌，後段會宗為都護，時為烏孫兵圍，驛騎上書，願發城郭惇煌以自救。丞相王商、大將軍王鳳及百寮議數日不決。上召陳湯問，對曰：「臣以為此必無可憂！夫胡兵五，而當漢兵一，刃朴鈍，弓弩不利。今聞頗得漢工，然而猶三當一。又兵法曰：客倍而主人半，然後料敵。今烏孫人眾，不足以勝會宗，惟陛下勿憂。且兵輕行五十里，重行三十里。今會宗發城郭惇煌兵，曆時而至，所謂報仇之兵，非救急之用也。烏孫瓦合，不能久攻，不過五日，當有吉語聞。」居四日，軍書至，言已解。
《北史》曰：悅般國，在烏孫西北，去代一萬九百三十里。其先匈奴北單于之部落也。為漢車騎將軍竇憲所逐，北單于度金微山，西走康居，其羸弱不能去者，住龜玆北。地方數千里，眾可二十餘萬，涼州人猶謂之單于王。其風俗言語與高昌同，而其人清潔於胡俗。剪發齊眉，以醍醐塗之，昱昱然光澤。日三澡漱，然後飲食。其國南界有大山，山傍石皆焦熔，流地數十里乃凝堅，人取以為藥，即石流黃也。與蠕蠕結好，其王嘗將數千人入蠕蠕國，欲與大檀相見，入界百餘里，見其部人不浣衣，不絆發，不洗手，婦人口舐器物，王謂其從臣曰：「汝曹誑我，將我入此狗國中！」乃馳還。大檀遣騎追之，不及。自是相仇讎，數相徵討。後魏太平真君九年，遣使朝獻。並送幻人，稱能割人喉脈令斷，擊人頭令骨陷，皆血出數升，或盈斗，以草藥內其口中，令嚼咽之，須臾血止，養瘡一月復常，又無痕瘢。世疑其虛，乃取死罪囚試之，皆驗。雲中國諸名山皆有此草，乃使人受其朮而厚遇之。又言其國有大朮者，來抄掠人，能作霖雨盲風大雪，及行，蠕蠕凍死、漂亡者十二三。是歲再遣使朝貢，求與官軍東西齊契討蠕蠕。太武嘉其意，命中外諸軍戒嚴，以淮南王他為前鋒，襲蠕蠕。仍詔有司，以其鼓舞之節施於樂府。自後每使朝貢。
《北史》史曰：迷密國，都迷密城，在者至拔西，去代萬二千一百里。後魏正平元年，遣使獻一峰黑橐駝。其國東有山，名都悉滿山，山出金玉，多鐵。
《隋書》曰：党項羌者，三苗之後也。其種有宕昌、白狼，皆自稱猴種。東接臨洮、西平，西拒葉護，南北數千里。處山谷間，每姓別為部落，大者五千餘騎，小者千餘騎。織犛牛尾及占曆羊毛以為屋，服裘褐，被氈以為上飾。俗尚武力，無法令，各為生業，有戰則相屯聚。無徭賦，不相往來，牧養犛牛、豬以為供食，不知稼穡。無文字，但推草木以記年歲時。三年一聚會，殺牛羊以祭天。人年八十已上死者，以為令終，親戚不哭；少而死者，則雲夭枉，共悲哭之。有琵琶、橫吹，擊缶為節。
《唐書》曰：党項羌，在古析支之地，漢西羌之別種也。魏、晉之後，西羌微弱，或臣中國，或竄山野。自周氏滅宕昌、鄧至之後，党項始強。其界東至松州，西接葉護，南雜舂桑、迷桑等羌，北連吐谷渾，處山谷間，延亙三千里。其種每姓別為部落，一姓之中復為小部落，大者萬騎，小者千騎，不相統一。有細封氏、費聽氏、頗超氏、野辭氏、釆擒氏，拓拔氏最為強族。俗皆土著，居有棟宇，其屋織犛毛及羊毛覆之，每年一易。俗尚武，無法令賦役。其人多壽，年至百五、六十歲。不事產業，好為盜，互相凌劫。尤重復仇，若仇人未得，必蓬頭、垢面、跣足、蔬食，要斬仇人，而後復常。男女並衣裘褐，仍披大氈。養驢、羊以供其食，不知耕稼，土無五穀。氣候多風寒，五月草始生，八月霜雪降。求大麥於他界，醞以為酒。妻其庶母及伯叔母、嫂、子弟之婦，淫穢蒸報，諸夷中最為甚。自周及隋，或叛或朝，常為邊患。貞觀三年，南會州都督鄭元璹遣使招諭，其酋長細封步賴舉部內附。太宗降璽書慰撫之，步賴因即來朝，宴賜甚厚。列其地為軌州，拜步賴為刺史，仍請率所部討吐谷渾。其後諸姓酋長相次率部落皆來內屬，請同編戶。太宗厚加撫慰，列其地為居、〈音居〉奉、岩、遠四州，各拜其首領為刺史。
又曰：有黑党項，在於赤水之西。李靖之擊吐谷渾也，渾主伏允奔於黑党項，居以空閑之地。及吐谷渾舉國內屬，黑党項酋長號惇善王，因貢方物。又有雪山之下，及白狗、舂桑、白蘭等諸羌。
《北史》曰：焉耆國在車師南，都員渠城白山南七十里，漢時舊國也。去代一萬二百里。其王姓龍，名鳩屍畢那，即前涼張軌所討龍熙之嗣。所都城方二里，國內凡有九城。國小人貧，無綱紀法令。
又曰：其丈夫剪發，以為首飾。文字與婆羅門同。俗事天神，並崇信佛法。尤重二月八日、四月八日。是日也，其國咸依釋教齋戒行道焉。
又曰：其國養蠶，不以為絲，惟充綿纊。俗尚葡萄酒，兼愛音樂。南去海十餘里，有魚、鹽、蒲葦之饒。
又曰：後魏太武怒之，詔成周公萬度歸討之。鳩屍畢那以四、五萬人出城，守險以拒。度歸募壯勇短兵直往沖，鳩屍畢那眾大潰，進屠其城，西鄙諸戎皆來降服，獲其珍奇異玩殊方譎詭難識之物巨萬。時太武幸陰山北宮，度歸破焉耆露板至，帝省訖，賜司徒崔浩書曰：「萬度歸以五千騎，經五千里，拔焉耆三城，獲其珍奇異物及諸委積不可勝數。自古帝王雖雲『西戎即序』，有如指注，不能控引也。朕今手把而有之，如何？」浩書上，稱美。
《隋書》曰：焉耆國，俗奉佛書，類婆羅門。婚姻之禮，有同華夏。男子剪發。有魚鹽蒲葦之利。
《唐書》曰：焉耆在京師四七千三百里，其地良沃。貞觀六年，其王突騎支遣使貢方物，復請開大磧路，以便行李，太宗許之。自隋末離亂，磧路遂閉，西域朝貢者皆由高昌。及是高昌大怒，遂與焉耆結怨，遣兵襲焉耆，大掠而去。
又曰：貞觀十四年，侯君集討高昌，遣使與之相結，焉耆王大喜，請為聲援，乃破高昌。其王詣軍門，稱謁焉耆人先為高昌所虜者悉歸之。由是遣使謝恩，並貢方物。
《北史》曰：小月氏國，都富樓沙城。其王本大月氏王寄多羅子也。寄多羅為匈奴所逐西徙後，令其子守此城，因號小月氏。被服頗與羌同。其俗以金錢為貨。
又曰：其城東十里有佛塔，周三百五十步，高八十丈。自佛塔初建，計至後魏武定八年，八百四十二年，所謂百丈佛圖也。
《唐書》曰：佛菻國，一名大秦，在西海之上，東南與波斯接，地方萬餘里。列城四百，邑居連屬。其宮宇柱梲，多以水精、琉璃為之。有貴臣十二人，共理國政。常使一人將囊隨王車，百姓有事，即以書投囊中，王還宮省發，理其枉直。其王無常人，簡賢者而立之。國中災異及風雨不時，輒廢而更立。王冠形如烏舉翼，冠及纓絡皆綴以珠寶。著錦繡衣，前不開襟。坐金花床，有一鳥似鵝，其毛綠色，常在王邊倚枕上坐。每進食，有毒，其鳥輒鳴。其都城疊石為之，尤絕高峻。凡有十萬餘戶。南臨大海。城東面有一大門，其高二十餘丈，自上及下飾以黃金，光輝昭爛，連曜數里。自外至王室，凡有大門三重，列異寶雕飾。第二門之樓中，懸一大金秤，以金丸十二枚屬於衡端，以候日之十二時焉。為一金人，其大如人，立於側。每至一時，其金丸輒落，鏗然發聲引唱以紀日時，毫釐無失。其殿以瑟瑟為柱，黃金為地，象牙為門扇，香木為棟梁。其俗無瓦，搗白石為末羅之，塗屋上，其堅密光潤還如玉石。至於盛暑之節，人厭囂熱，乃引水潛流上，遍於屋宇，機制巧密，人莫之知，觀者惟聞屋上泉鳴，俄見四檐飛溜懸波如瀑布，激氣成涼風，其巧妙如此。風俗：男子剪發，披帔而右袒；婦人不開衿，錦為頭巾。家資滿億，封以上位。有羊羔生於土中，其國人候其欲萌，乃築牆以院之，防外獸所食也。然其臍與地連，割之則死；惟人著甲走馬及擊鼓以駭之，其羔驚鳴而臍絕，便逐水草。俗皆髡而衣繡，乘輜軿白蓋小車，出入擊鼓，建旌旗幡幟。土多金銀奇寶，有夜光璧、明月珠、駭雞犀、大貝、車渠、馬腦、孔翠、珊瑚、虎魄。凡西域諸珍異，多出其國。
又曰：貞觀十七年，佛䔉王波多力遣使獻赤頗黎、綠頗黎、石綠、金精等物。太宗降璽書答慰，賜以綾綺。
又曰：開元七年正月，其王遣吐火羅大首領獻師子、零羊各二。不數月，又遣大德僧來朝貢。
《北史》曰：吐火羅國，都蔥嶺西五百里，與挹怛雜居。都城方二里，勝兵十萬，人皆善戰。其俗奉佛。兄弟同一妻，迭寢焉。每一人入房，戶外掛其衣以為志。生子，屬其長兄。其山穴中有神馬，每歲牧牝馬於穴所，必產名駒。隋大業中，遣使朝貢。
《通典》曰：高宗永徽初，遣使獻大鳥，高七尺，其色玄，足如駝，鼓翼而行，日三百里，能啖錢，夷謂之駝鳥。
又曰：龍朔元年，吐火羅置州縣，使王名遠進《西城圖記》，並請于闐以西、波斯以東十六國分置都督府，及州八十，縣一百，軍府百二十六。仍於其國立碑，以紀聖德。帝從之。
《唐書》曰：泥婆羅在吐蕃西，其俗剪發與眉齊，穿耳，揎以竹筒牛角，綴至肩者以為姣麗。食用手，無匙箸。其器皆銅。多商賈，少田作。以銅為錢，面文為人，背文為馬、牛，不穿孔。衣服以一幅布蔽身。日數盥漱。以板為屋，壁皆雕畫。俗重博戲，好吹蠡、擊鼓，頗解推測盈虛，兼通曆朮。事五天神，鐫石為像，每日清水浴神，烹羊而祭。其王那陵提婆，身著真珠、頗黎、車渠、珊瑚、琥珀、纓絡，耳垂金鈎、玉璫，佩寶裝服飾，坐師子床。其堂內散花香。大臣及諸左右並坐於地，持兵數百，列侍其側。宮中有七層之樓，覆以銅瓦，欄檻楹柱皆飾珠寶，樓之四角各懸銅槽，下有金龍，激水上樓，注於槽中，從龍口而出，狀若飛泉。
又曰：貞觀中，衛尉丞李義表往使天竺，途經其國。那陵提婆見之大喜。與義表同出，觀阿耆婆池，周回二十餘步，水常沸涌。雖流潦暴集，爍石焦金，未嘗增減。以物投之，即生煙焰。懸釜而炊，須臾而熟。
《唐書》曰：大食國，本在波斯之西。大業中，有波斯胡人牧駝於俱紛摩地那之山，忽有師子，人語，謂之曰：「此山西有三穴，穴中有大兵器，汝可取之，穴中並有異石白文，讀之便作王位。」胡人依言，果見穴中有石，及槊刃甚多，上有文，教其反叛。於是糾合亡命，渡常曷水，劫奪商旅。其眾漸盛，遂割據波斯西境，自立為王。永徽二年，始遣使朝貢。其王姓大食氏，名啖密莫未膩，自雲有國已三十四年，曆三主矣。其國男夫黑色多須，鼻大而長，似婆羅門；婦人白晰。亦有文字。出駝、馬，大於諸國。兵刃勁利。其俗勇於戰斗，好事天神。土多沙石，不堪耕種，惟食駝、馬等肉。國西鄰於大海。其王移穴中異石置之於國。
又曰：其王常遣人乘船將衣糧入海，經八年而未極西岸。海中見一方石，石上有樹，干赤葉青，樹上總生小兒，長六七寸，見人皆笑，動其手腳，頭著樹枝。其使摘取一枝，小兒便死，收在大食王宮。
又曰：龍朔中，滅波斯、拂菻。其國始有米、麵之屬。又將兵南侵婆羅門，吞併諸胡。勝兵四十餘萬。長安中，遣使獻良馬。景雲二年，又獻方物。開元初，遣使來朝，及進馬並寶鈿帶等方物。其使謁見，惟平立不拜。憲司欲糾之，中書令張說奏曰：「大食殊俗，遠來慕義，不可置罪。」上特許之。尋又遣使朝獻，自云：「在本國惟拜天神，雖見王，亦無致拜之法。」所司屢詰責之。其使遂請依漢法致拜。
杜瑰《經行記》云：大食一名亞俱羅，其王號慕門都。其士女瑰偉長大，衣常鮮潔，容止閑麗。女子出必擁面，無問貴賤。一日五時禮天，食肉作齋，以殺生為功德。系銀束，佩銀刀，斷飲酒，禁音樂。人相爭者，不至歐擊。
又曰：其果有偏桃、千年棗；其蔓菁，根大如斗而圓，味甚美；葡萄大者如雞卵。
