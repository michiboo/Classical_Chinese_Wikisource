
崔鴻《十六國春秋·北涼錄》曰︰張譚，字元慶，武威姑臧人也。爲和寧令，政以德化爲本，不務威刑。民有過者，讀《孝經》及《忠臣孝子傳》訓導之，百姓愛之如父母，號曰「慈君」。
又《後趙錄》曰︰王謨，字思賢。甕鼻，言不清暢，尫短無威儀。將拜曲陽令，石勒疑之，問長史張賓，賓曰︰「請試可。」勒從之。政教嚴明，百城尤最。出爲都部從事，守宰去官者十五人。
又《後趙錄》曰︰申錄，字道時，爲廣昌令。白烏巢其庭樹，甘露降其廳事，後爲三公。
《隋書》曰︰郎茂除衛國令。時有繫囚二百，茂親自究審數日，擇免者百餘人。歷年辭訟，不詣州省。魏州刺史元輝謂曰︰「長史言衛國人不敢申訴者，畏明府耳。」茂曰︰「人猶水也，法令爲堤防。堤防不固，必致奔突，苟無決溢，使君何患哉？」輝無以應。
《後周書》曰︰辛昂行成都令。昂到縣便與諸生祭文翁學堂，因共歡宴。謂諸生曰︰「子孝臣忠，師嚴友信，立身之要，如斯而已。若不事斯語，何以成名？宜自勉，克成令譽。」昂言切理至，諸生等深感悟，歸而告其父老曰︰「宰君教誡如此，不可違之。」於是井邑肅然，咸從其化。
《陳書》曰︰褚玠。山陰縣多豪猾，前後令皆以贓汙免，高宗患之，謂中書舍人蔡景歷曰︰「稽陰大邑，久無良宰，卿文士之內，試思其人。」景歷進曰︰「褚玠廉儉有幹用，未審堪其選不？」高宗曰︰「甚善，卿言與朕意同。」乃除山陰令。
《隋書》曰︰魏德深遷貴鄉長。爲政清淨，不嚴而治。會興遼東之役，徵稅百端，使人往來，責成郡縣。於時王綱弛紊，吏多贓賄，所在征斂，下不堪命。惟德深一縣，有無相通，不竭其力，所求皆給，百姓不擾，稱爲大治。尋轉館陶長，貴鄉吏人聞之，皆噓欷流涕，語不成聲。及將赴任，傾城送之，號泣之聲，道路不絕。既至館陶，闔境老幼皆如見其父母。有猾人員外郎趙君實，與郡丞元寶藏深相交結，前後令長未有不受其指麾者。自德深至縣，君實屏處於室，未嘗輒敢出門。逃竄之徒，歸來如市。貴鄉父老冒涉險難，詣闕請留德深，有詔許之。館陶父老復詣郡相訟，以貴鄉文書爲詐。郡不能決。會持節使者韋霽、杜整等至，兩縣詣使訟之，乃斷從貴鄉。貴鄉吏人歌呼滿道，互相稱慶。館陶衆庶合境悲哭，因而居住者數百家。
《隋書》曰︰蘇威薦房恭懿，授新豐令，政爲三輔之最。上聞而嘉之，賜物四百段。恭懿以所得賜，分給窮乏。未幾，復賜米三百石，恭懿。又以賑貧人，上聞而止之。時雍州諸縣令，每朔朝謁，上見恭懿必呼至榻前，訪以理人之術。
又曰︰房彥謙遷長葛令，甚有惠化，百姓號爲慈父。仁壽中，上令持節使者巡行州縣，察長吏能不，以彥謙爲天下第一，超授若阝州司馬。吏民號哭相謂曰︰「房明府今去，吾屬何用生爲！」其後百姓思之，立碑頌德。
又曰︰劉曠，不知何許人也。性謹厚，每以誠恕應物。開皇初，爲平鄉令，單騎之官。人有爭訟者，輒丁寧曉以義理，不加繩劾，自各引咎而去。所得奉祿，賑施窮乏。百姓感其德化，更相篤勵，曰︰「有君如此，何得爲非！」
《唐書》曰︰李大亮授土門令。屬百姓饑荒，盜賊侵寇，大亮遂賣所乘馬分給貧弱，勸以墾田，歲因大稔。躬捕寇盜，所擊輒平。時太宗在藩，巡撫北境，聞而嗟嘆，下書勞之。
又曰︰賈敦頤弟敦實，貞觀中爲饒陽令，政化清靜，老幼懷之。時敦頤復授瀛州刺史，舊制，大功以上不復連官，朝廷以其兄弟在職，俱有能名，遂不遷替。
又曰︰高宗以尚乘奉御權懷恩爲萬年令，賞能也。時有奉乘安畢羅善於調馬，上頗狎之，懷恩因奏事，遇畢羅在帝左右言戲無禮，懷恩既退，執而杖之。上知而嗟賞，謂侍臣曰︰「懷恩乃能不避強御，真良吏也。」即日遷擢。
又曰︰景雲中，長安縣令李朝隱加太中大夫。朝隱之宰京縣也，政刑畢舉，權豪懾憚。有內侍伯非禮幹忤，朝隱叱擊於獄，上喜焉，故有此命。
又曰︰路嗣恭，京兆三原人，始名劍客，曆仕郡縣，有能名，後授神烏令，考績上上，而爲天下最。玄宗以其能嗣魯恭，賜改其名。
又曰︰韋景駿，開元中爲肥鄉令。縣人有母子相訟者，景駿謂之曰︰「吾少孤，每見人養親，自痛終天無分，汝幸在溫清之地，何得如此？錫類不行，令之罪也。」因垂泣嗚咽，仍取《孝經》與之，令習讀。於是母子感悟，各請改悔，遂稱慈孝。累轉趙州長史，路由肥鄉，人吏驚喜，競來犒餞，留連經日。有童稚數人，年甫十餘歲，亦在其中。景駿謂曰︰「計吾去此時，汝輩未生，既無舊恩，何殷勤之甚也？」咸對曰︰「比聞長宿傳說，縣中廨宇、學堂、館舍、堤橋，幷是明公遺跡。將謂古人，不意親得瞻睹，不覺欣戀倍於常也。」其爲人所思如此。
又曰︰馮伉遷尚書膳部員外郎。李抱真卒，充吊贈使，抱真男遺伉帛數百匹，不納。又專送至京，伉因表奏，固請不受。屬醴泉缺縣令，宰臣進人名，上意不可，謂宰臣曰︰「前使澤潞不受財帛者，此人必有清政，可以授之。」遂改醴泉縣令。患百姓多昏猾，爲著《諭蒙》十四篇，大略指明忠孝仁義，勸學務農，每鄉給一卷，俾其傳習。
又曰︰元德秀，字紫芝，河南人也。爲魯山令。先是墮車傷足，不任趨拜，汝郡守以客禮待之。部人爲盜，吏捕之系獄，會縣界有猛獸爲暴，盜自陳曰︰「願格殺猛獸以自贖。」德秀許之，胥吏曰︰「盜詭計苟免，擅放官囚，無乃累乎？」德秀曰︰「吾不欲負約，累則吾坐必請不及諸君。」即破械出之。翌日，格猛獸而還。誠信化人，大率此類。
又曰︰王敬則爲暨陽令。時軍荒後，縣有一部劫逃入山中，頗爲人患。敬則遣人致意劫帥，使出首，當申論郭下廟神，甚酷烈，百姓信之；敬則引神爲誓，必不相負。劫帥既出，敬則於廟中設酒會，於座收縛，曰︰「吾啓神，若負誓，還神十牛。今不得違誓。」即殺十牛解神，幷斬諸劫，百姓悅之。
《晉史》曰︰壽張令趙賡考滿之外，量留二年，以飛蝗避境故也。
《廣州先賢傳》曰︰黃豪，字子微，交趾人。除外黃令。豪約已儉節，粗布蔬食，所得俸秩，悉賜貧吏，一縣稱平。
《益部耆舊傳》曰︰羅衡，字仲伯。爲萬年令，誅鋤奸黨，縣界肅然。民夜不閉門，系牛馬於道旁曰︰「以屬羅公。」
又曰︰趙珜，字孫明。少好游俠，行部帶劍。過亭長，亭長譴之，乃嘆曰︰「無大志，故爲竪吏所輕耳。」於是解劍掛壁曰︰「珜不乘輜車、佩紱，不復帶劍。」因之京師，詣大學受業治《春秋》，變行厲操，名德遂稱，除野王令。乃解劍帶之官，治官清約，以身率下，煙火不舉，常食乾糒。
又曰︰閻憲，字孟度。爲綿竹令，治以禮讓爲首，寬猛相濟。其聽察甚明，簡選吏職，甚得其人。男子杜成，夜於路得遺裝一囊，開視有錦二十五匹，迄明，詣吏，曰︰「縣有明君，不能慚心故也。」
又曰︰楊球，字仲宣。爲茂陵令，寬和多惠，以至誠接下，爲民所愛。比縣連歲蝗災，曲折不入茂陵。
《長沙耆舊傳》曰︰祝良，字邵卿。爲洛陽令，貴戚斂手，桴鼓稀鳴。時亢旱，天子祈雨不得，良乃暴身階庭，告誠引罪，紫雲沓起，甘雨乃降。
《陳留風俗傳》曰︰昭帝時蒙人焦貢爲小黃令，路不拾遺，囹圄空虛。詔遷貢，百姓揮涕守闕，求索還貢。天子聽，增貢之秩千石。貢之風化猶存，其民好學多貧，此其風也。
《海內先賢傳》曰︰公沙穆遷弘農令，界有蝗蟲食禾稼，百姓惶懼。穆設壇謝曰︰「百姓有過，咎在典掌，罪穆之由，請以身禱。」玄雲四集，雨下霶霈，自日中至晡，不知蝗蟲所在，百姓稱曰「神明」。
《魯國先賢傳》曰︰孔翊爲洛陽令，置水於前庭，得私書皆投其中，一無所發，彈理貴戚，無所迴避。
《汝南先賢傳》曰︰黃浮，字隱公，陽安人。年二十，在於民伍，曾爲墟里所差，次當給亭。於是感激學書，慨然長嘆曰︰「黃浮非鄉里所知。」因隨人到京師求學，歲餘除昌慮長、濮陽令。同歲子爲都市掾，犯罪當死，一郡盡爲之請。浮曰︰「周公誅二弟，石碏討其子，今雖同歲子，浮所不能赦也。」治政清明，號爲神君。
又曰︰陳曄，邵陵人也。體尚篤烈，學通古今，除巫令。民張遺腹子，年十五，爲父報仇。吏捕得之，曄湣曰︰「嗟乎，今殺遺腹之孤，絕人繼嗣，民是不仁也。法復仇之子，是不義也。不仁不義，焉可以爲君長哉！」遂解印綬逃亡，遇赦乃出。
鍾玩《良吏傳》曰︰高玩，字伯珍，蜀郡人也。除曲陽令。及徵還，送者不使出界，布被緼裘，猶去時之服，朝野歸其清。
又曰︰司馬俊，字元異。補洛陽令，豪右挫氣，京都號曰臥虎。
又曰︰陳登，字元龍，廣漢人也。爲東陽長，視民如子。
《崔氏家傳》曰︰崔瑗爲汲令，乃爲開溝造稻田，薄鹵之地更爲沃壤，民賴其利。長老歌之曰︰「天降神明君，錫我慈仁父。臨民布德澤，恩惠施以序。穿溝廣溉灌，決渠作甘雨。」
《殷氏傳》曰︰殷裒爲滎陽令。先多淫雨，百姓饑饉。君乃穿渠入河，三十餘里，疏導原隰，用致豐年，民賴其利，號「殷溝」而頌之。
《鍾離意別傳》曰︰意遷東平瑕丘令。男子倪直勇悍有力，便弓弩，飛射走獸，百不脫一，桀悖好犯長吏。意到官，召署捕賊掾，敕謂之雲︰「令昔嘗破三軍之衆，不用尺兵；嘗縛暴虎，不用尺繩，但以良詐爲之耳。掾之氣勢安若？」宜慎之。因復召直子涉署門下，將游僥私出入寺門，無所關白。收涉鞭之，直走之寺門，吹氣大言，言無上下。意氣敕直，能爲子屈者，自縛誡令，不則鞭殺其子。直果自縛。意告曰︰「令前告汝，嘗縛暴虎，不用尺繩。汝自視何如，虎自縛耶？」敕獄械直父子，結連其頭，對榜〈博壯切。〉欲死。掾吏陳諫乃貸之，由是相率爲善。所謂上德之政，鷹化爲鳩，暴虎成狸，此之謂也。
《荀氏家傳》曰︰荀貌除太原榆次令，爲政以德，人懷之。時有鳳凰集其境內，晉武帝下詔褒美。太始三年卒，吏人如喪親戚，爲之樹碑。其序曰︰「仰之如日月，敬之如神明，愛之如父母，樂之如時雨。」
《典略》曰︰韓攸，字仲潢，潁川人。爲嬴長，時民大饑，而太守未至。攸因發倉賑之。吏白，言太守垂至，軍糧重事，可須來到。攸言︰「民命懸急，令以擅出穀受罪，合眼入地，不以爲恨也。」後竟不坐。吏民蒙濟者數千人。
《會稽典錄》曰︰徐弘，字聖通，爲汝陰令。縣俗剛強，大姓兼幷。弘到官，誅剪奸桀，豪右斂手，商旅路宿，道不拾遺。童歌之曰︰「徐聖通，政無雙，平刑罰，奸宄空。」
《華陽國志》曰︰王長文，字德俊。元康初試守江源令。縣收得盜馬賊及發冢賊長文引見誘慰。時適臘晦，皆遣歸家，獄先有繫囚亦遣之。謂曰︰「教化不厚，使汝等如此，長吏之過也。蠟節慶祚歸就，汝上下善相歡樂，過節來還，當爲汝思他理。」郡吏惶懼，爭請不許。尋有赦令，無不感恩。
又曰︰景毅，字文堅，梓潼人。爲高陵令，立文學以禮讓化民，遷侍御史，吏民守闕請之，三年不絕。
《搜神記》曰︰徐栩，字敬卿，吳由拳人。少爲獄吏，執法詳平，爲小黃令。時屬縣大蝗，野無生草，至小黃界，飛過不集。
《山公啓事》曰︰溫令許奇等幷見稱名，雖在職，各日淺，宜顯報大郡以勸天下，詔曰︰「案其資歷，悉自足爲郡守，各以在職日淺則宜盡其政績，不宜速他轉也。」
《博物志》曰︰太公望爲灌壇令，期年，風不鳴條。文王夢見一婦人，甚麗，當道而哭，問其故，婦人言曰︰「我東海太山神女，嫁爲西海婦，欲東歸，灌壇令當吾道，太公有德，吾不敢以暴風疾雨過也。」文王夢覺，明日召太公，三日果有疾風暴雨，去者皆西來也。
《說苑》曰︰晏子治東阿，三年，景公召而數之曰︰「吾以子爲可，而使子治東阿，今子治而亂，子退而自察也，寡人將加大誅乎？」晏子曰︰「臣請改道易行而治東阿，三年不治，臣請死之。」景公許之。於是明年上計，景公迎而賀之曰︰「善矣，子之治東阿也。」晏子對曰︰「前臣之治東阿，屬託不行，貨賂不至，陂池之魚，以利貧民。當此之時，民無饑者，而君反以罪。今臣之治東阿也，屬託行，貨賂至，事左右，陂池之魚入權家，民之貧饑者過半，君反迎而賀臣，臣願乞骸骨。」景公乃下席而謝曰︰「子強復治之東阿者，子之東阿也，寡人無復與焉。」
《新序》曰︰昔子奇，年十八，齊君使之治阿。既行矣，悔之，使使追曰︰「未至阿及之，還之；已至，勿還也。」使者及之而不還。君問其故，對曰︰「臣見使與共載者，白首也。夫以老者之智，以少者之決，必能治阿矣，是以不還。」
又曰︰魯君使宓子賤爲單父宰，子賤辭去，因請借善書者二人，書其憲法教品，魯君與之。至單父，使書，子賤從旁引其肘，書醜，則怒之，欲好則引之。書者患之，請辭而去，歸以告魯君。魯君曰︰「子賤苦吾擾之，使不得施其善政也。」乃命有司無得擅徵發單父，單父大治。故孔子曰︰「君子哉若人！魯無君子者，斯焉取斯？」美其德也。
