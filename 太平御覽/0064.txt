
《說水》曰：淇水，出河內共北山，東入海。
《詩》曰：毖彼泉水，亦流於淇。
又曰：要我乎上宮，送我乎淇之上矣。
又曰：瞻彼淇澳，菉竹猗猗。
又曰：籊々竹竿，以釣於淇。淇水悠悠，檜楫松舟。
《韓子》曰：昔紂爲甲卒百萬，左飲馬於淇，右飲馬於洹，洹水竭，淇水不流，武王甲卒三千破之。
《隋圖經》曰：清淇西自魏郡朝歌縣界入，分爲二派，一在郡東，一在郡西，俱南流入河。酈道元注《水經》云：「淇水南與清水合而入白溝。」石會、宿胥皆瀆之名。淇又一名王莽河，王莽時所穿也。
《冀州圖經》曰：河水西從河內郡界入，至黎陽而東，北至臨河，西至王莽河出焉。又東經澶淵東入武陽，河南即東郡界是。
《水經》曰：淇水，出河內隆慮縣西大號山。注曰：《山海經》曰：淇水出沮如山，水出其側，頽波漰注，衝激橫山，山上合下開，可減六七十步，巨石磥砢，交積隍澗，傾瀾莽蕩，勢同雷轉，激水散氣，暖若霧合。
又曰：詩云：「瞻彼淇澳，菉竹猗猗。」毛云：「菉，王芻也；竹，編竹也」。漢武帝塞決河，斬淇園之竹木以爲用，寇恂爲河內，伐竹淇川，治矢百餘萬以輸軍資，今通望淇川，無復此物，惟王芻褊草不異。
《隋圖經》曰：黃花水，出隆慮縣西北崖上，高十七里，去地七里，懸水東南注壑岩下，狀若鶏翅，俗謂之鶏翅水，蓋天臺、赤城之流也。至穀潛入地下十里復出，名曰柳水者，是黃花水重發源也。其谷號爲黃花穀，內有仙母冢，穀西有洞穴，謂之聖人窟。
《隋圖經》曰：洹水，出隆慮縣西北，俗謂安陽河，即聲伯夢涉之所，源出林慮山東平地。
《水經》曰：清水，出河內修武縣之北黑山。注曰：黑山在縣北白鹿山東，清水所出也。上承諸陂散泉以成川，南流西南屈曲，瀑布垂岩懸河，注壑二十餘丈，聲震山谷。左右石壁層深，獸跡不交；隍中散水霧合，視下見底。其水曆澗流飛，清泠洞觀，謂之清水矣。
《水經注》曰：滏水，發源出石鼓山南，岩下泉奮涌，若釜水之湯矣。其水冬溫夏冷。崖山有魏世所立銘，水上有祠，能興雲雨。滏水又東流注於漳，又謂之合河。
《浮圖澄別傳》曰：石虎時，自正月不雨，澄詣滏口祠，稽首曝露，即日二白龍降於祠下，於是雨遍千里也。
《山海經》曰：神國之山，滏水出焉，東流注於歐水。郭璞注曰：金滏水，在臨水縣西釜山，經鄴西北至列人縣入於漳，其水熱。
《說文》曰：濁漳，水出上黨長子鹿谷山，東入清漳。清漳，出沾山大要穀，北入河。
《呂氏春秋》曰：史起引障水灌鄴田，民初大怨，後轉獲利，相與歌曰：「鄴有聖令曰史公，決漳水灌鄴旁，終古斥鹵生稻粱。
《風土記》曰：南易水，本名漳水，源出三門山。案《趙地記》云：六國時，此水名易水。《埤倉》及《水經》云：洺水之目，不知誰改，俗謂山之下地名洺，水因經之，故曰洺水。按《燕趙記》云：其分有三易，漳爲南易水。
《鄴縣圖經》曰：濁漳水在縣西，水東北津有永樂浦，浦西五里俗謂之紫陌，河北處即俗巫爲河伯娶婦處也。
《水經注》曰：清漳水，東經沙縣，故有沙河之稱。
又曰：濁漳水，出上黨長子縣西發鳩山。
又曰：漳水出麓穀山，與發鳩連麓而在南。《淮南子》謂之發苞山，故異名互見也。左則陽泉水注之，右則散蓋水入焉，三源同出一山，但以南北爲別耳。
又曰：《尚書》所謂覃懷底績，至于衡漳也。孔安國曰：衡，橫也，言漳水橫流也。
《水經》曰：易水，出涿郡故安縣閻鄉西山。
《燕丹子》曰：荊軻入秦，不擇日發，太子送之於易水之上。荊軻起爲壽，歌曰：「風蕭蕭兮易水寒，壯士一去兮不復返。」
《固安圖經》曰：易水，又名安國河，亦名北易水。
《說文》云：汾，水出太原晉陽山，西南入河。
《山海經》曰：管涔之山，其山無木，而下多草，其下多玉。汾水出焉，而流注於河。
《十三州志》曰：出武周之燕京山，亦管涔之異名也。其山重阜修層，有草無木，泉源導於南麓之下。
《莊子》曰：堯治天下之民，平海內之政，往見四子於姑射之山，汾水之陽，窅然喪其天下焉。
《說苑》曰：智伯圍趙襄子於晉陽，決晉水以灌之，晉陽之城不沒者三版。智伯曰：「吾始知水之可以亡人國，汾水可以灌安邑，絳水可以灌平陽。」
《淮南子》曰：汾水濛濁而宜麻。
《水經》曰：汾水，南過冠爵津。注曰：津，汾名也，在介休縣之西南，俗謂之雀鼠穀，數十里間道隘，水左右悉結編梁閣道，累石就路，縈帶岩側，或去水一丈，或高五六丈，上戴山阜，下臨絕澗，俗謂之魯般橋。蓋通古之津隘，亦在今之地險。
《水經》曰：文水，出大陵縣西山文穀東，東入於汾。注云：縣西南山下，武氏穿井給養，井至幽深，後一朝水溢平流，東南注文水。
又曰：文水又南徑縣右，會隱泉水口，水出竭泉山之上頂，俗雲暘雨愆時，是謁是禱，故山得其名，非所詳也。其山石崖絕險，壁立崖半，有一石室，去地可五十餘丈，爰有層松飾岩，列柏綺望，惟西側一處，得曆級升陟，頂上平地一十許頃，沙門釋僧光表建二剎。泉發於兩寺之間，東流，瀝石沿注山下，又東津渠隱沒而不恆流，故有隱泉之名也。雨澤豐澍，則通入文水，又南經茲氏縣故城東，爲文湖，東西一十五里，南北三十里，世謂之西河，在縣直東一十里，湖之西側，臨湖又有一城。
《水經》曰：澮水，出河東絳縣東澮交東高山。注云：澮水東出詳高山，亦曰河南山，西南徑翼城北，合諸水，謂之澮交。《左傳》曰，晉悼公謀去故絳，欲居郇瑕，魏獻子曰：「不如新田，有汾澮以流其惡。」遂居新田。又謂之絳，蓋在絳澮之陽。又西南過虒祁宮南，入於汾。
《水經注》曰：《山海經》曰：「懸瓮之山，晉水出焉。」今在縣之西南，昔智伯之遏晉水以灌晉陽，其川上源，後人踵其遺跡畜以爲沼。沼西際山枕水，有唐叔虞祠，水側有涼堂，結飛梁於水上，左右雜樹交陰，希見曦景，晉川之中，最爲勝處。
《地理記》曰：河東郡首山之東北山中，有二泉，水南流者曰嬀水，北流曰汭水，二水西經歷山下，異流同歸渾流而注入於河。
《水經注》曰：《尚書》所謂「厘降二女於嬀汭」。孔安國曰：「舜居嬀水之汭。」王肅曰：「嬀汭虞地名。」皇甫謐曰：「納二女於嬀水之汭。」馬季長曰：「水所入曰汭。」然則汭似非水名，今則見有二水異源同歸，渾流西注而入於河。
《水經》曰：沁水，出上黨涅縣謁戾山。注云：沁即洎水也。
《水經注》曰：沁水南徑石門。石門是晉安平獻王司馬孚之爲魏野王典農中郎將之所造也。案其表云：「孚言，臣被明詔，興河內水利。臣既到檢行，沁水源出銅堤山，屈曲周回，水道九百里，自太行以西，王屋以東，層岩高峻，天時霖雨，衆穀走水，小石漂迸，水門朽敗，稻田泠濫，歲功不成。臣輒按行去堰五里以外，方石可得數萬餘枚，臣以爲累方石爲門，若天旱增堰進水，若天霖雨，陂澤充溢，則閉防斷水，空渠衍澇，足以成河。雲雨由人，經國之謀，暫勞永逸，聖王所許，願陛下特出臣表，敕大司農府給人工，勿使稽延。」詔書聽許。於是夾岸累石，結以爲門，用代木門矣。
《山海經》曰：解縣南有壇道山，山下有水潛出，停而不流，俗爲鴦漿水。水發於上而潛於下，厥頂方平，有良藥。
《水經注》曰：漢永平中，治呼沱、石臼河。案司馬彪《後漢郡國志》，常山南行唐縣有石臼谷，蓋資承呼沱之水，轉山東之費，自都盧至羊腸倉，將憑汾水以漕太原用實。秦晉苦役連年，轉運所經，凡三百八十九隘，死者無算。拜鄧訓爲謁者，監護水功，訓隱括知其難，言於肅宗，從之，全活數千人。和熹鄧後之立也，後叔父以爲訓積善所致也。
《禮》曰：晉人將有事於河，必先有事於滹沱。
《隋圖經》曰：滹沱在深澤縣界。光武爲赤眉所追，至滹沱河欲渡，導吏還，乃言水深無船，左右懼。上使王霸陷，霸恐驚衆，乃言冰堅可渡。比至，冰合，囊沙布冰上乃渡，未畢數車，冰陷。今名其處爲危渡口是也。魏改曰清寧河。此水常有蛟，入五月恆暴變爲人，於岸上與人幷行，至懸岸處推之與人俱下。
《信都記》曰：衡水，亦曰長蘆水，即濁漳之下流也。水有袁潭渡，曆下博城北而逶迤東北注，謂之九爭曲水，味鹹苦，俗稱苦河，亦謂之黃漳河是也。
《信都記》曰：白溝水，地接館陶界，隋煬帝導爲永濟渠，亦名御河。南自相州洹水縣界流入，又北難河出焉。蓋魏時河難所以導，以利行故瀆，故此瀆有難之稱矣。
注《水經》曰：大河故瀆北爲屯氏河。
《漢書溝洫志》曰：自塞宣防，河復北決於館陶，分爲屯氏河，廣深與大河等。
《漢書地理志》曰：河水自靈縣別出爲鳴犢河。
《溝洫志》曰：元帝永光五年，河決清河鳴犢口，而屯氏河絕滅。
《隋圖經》曰：滭發水，今俗亦名妒女泉，大如車輪，水色青碧，百姓祀之，婦人不得艶妝衣新彩臨之，必興雨雹，故云妒女，介子推妹也。
《竹書記年》曰：晉荀瑤伐中山，取窮魚之丘。
《水經》云：水出魚山，山石若巨魚，水發其下。
《水經》曰：漏水，一名澧水，一名鴛鴦水，俗謂之百泉，源出龍岡縣東南平地，以道其源，納總衆泉合成一川故也。亦謂之鴛鴦水，《魏都賦》所雲鴛鴦交穀是也。
《水經》曰：桑乾河水潛承太原汾陽縣北燕京山天池也，天池一名大池，俗謂之衣連汭，在靜樂縣北百四十里。注《水經》云：桑乾河水潛承燕京之池，池在山東之上，周回里餘，其水澄停鏡淨，潭而不流，若安定朝那之湫池也，池內曾無片草，及其風籜有淪，輒有小鳥翠色，投池銜水出，若會稽之耘鳥矣。
注《水經》曰：拒馬河即淶水也，東北經郎山，西望衆崖競舉若鳥翼，立石巉岩似劍戟之狀。又南流經刀山，層岩直上於霄，望崖側若積刀環。
邢子勵記曰：後魏延興初，文安縣人孫願捕魚於五渠水中，有群魚從西來，共以柴塞之。忽有人謂願曰，須臾當大得魚，若願多求，宜勿殺也。後願下網，果得大魚，其狀如鯉而大，願以爲異物，遂殺食之，俄然風雨晝昏，惟聞鳥飛聲。比風息雨霽，有人乘船至者，雲前見群魚無數飛入于海，願遂不復漁矣。因呼入海之處爲飛魚口也。
《郡國志》曰：雲中郡有紫河鎮，界內有金河水，其泥色紫，故曰金河。
