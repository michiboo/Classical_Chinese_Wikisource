
《尚書·湯誓》曰：遂伐三朡，俘厥寶玉，〈孔安國曰：俘，取也。玉以禮神，使無水旱之災，故取而寶之。〉誼伯、仲伯作《典寶》。〈二臣作《典寶》一篇，言國之常寶也。〉
又《盤庚》曰：無緫於貨寶。〈孔安國注曰：無緫貨寶，以求位也。〉
又《旅獒》曰：分寶玉於伯叔之國，時庸展親。〈孔安國注云：以寶玉分同姓之國，是用誠信親親之道。〉弗寶遠物，則遠人格；〈不侵奪其利，其來服。〉所寶惟賢，則邇人安。〈寶賢任能，則近人安；近人安，則遠人安也。〉
又《顧命》曰：越玉五重陳寶，〈於東西序，坐北列玉五重，又陳先王所寶之器物。〉赤刀、大訓、{弓乚}璧、琬琰在西序，大玉、夷玉、天球、河圖在東序。胤之舞衣、大貝、{卉鼓}鼓在西房，兌之戈、和之弓、垂之竹矢在東房。〈皆歷代所傳之寶。〉
《毛詩·嵩高》曰：王遣申伯，路車乘馬，錫爾介圭，以作爾寶。〈寶，瑞。〉。
《詩含神霧》曰：聖人受命必順斗，張握命圖授漢寶。〈宋均曰：聖人，謂高祖人。受天命而王，必順旋衡法。故張良受兵鈐之圖，命以授漢為珍寶也。〉
《禮記·檀弓》曰：南弓敬叔反，必載寶而朝。〈敬叔，魯孟僖子。常失位去魯，得反，載其寶來朝君也。〉夫子曰：「若是其貨也，喪不如速貧之愈也。」
又曰：天不愛其道，地不愛其寶。
又曰：儒有不寶金玉，而以忠信為寶。
《左傳·莊公》曰：齊人來歸衛寶，文姜請之也。
又《莊公》曰：王及鄭伯入於鄭，遂入成周，取其寶器而還。
又《文下》曰：宋昭公盡以寶行。
又《襄公》曰：宋人得玉，獻諸子罕。子罕不受，曰：「我以不貪為寶，爾以玉為寶。若與我，皆喪寶也。不若人有其寶也。」
又《昭六》曰：吳太子諸樊入鄖，〈諸樊，吳王僚之太子。〉取楚夫人與其寶器以歸。
《公羊傳·僖公》曰：虞公貪而好寶，及為晉所滅，抱寶牽馬而去。
又《定公》曰：盜竊寶玉大弓。盜者何，陽虎也。
《史記》曰：趙簡子告諸子曰：「吾藏寶符於常山之上，先得者賞。」諸子馳之常山上，求無所得。毋卹還曰：「已得符矣。登常山而臨代，代可取也。」
又曰：晉使郄克以車八百乘伐齊，陳於鞍。於是晉軍追齊，至馬陵，齊侯請以寶器謝。不聽，必得。笑克者蕭同叔子。
又曰：魯昭公八年，楚靈王就章華臺，召昭公往焉，賜昭公寶器。已悔，復詐取之。
又曰：衛叔名封，成王長用事，舉康叔為周司寇，賜衛寶祭器。
又曰：秦逐客，李斯書曰：「陛下致崑山之玉，有隨和之寶，乘明月之珠，服太阿之劒，乘纖離之馬，建翠鳳之旗，樹靈鼉之鼓。此數寶者，秦不生一焉，而陛下說之。」
又曰：樂毅伐齊，入臨淄，盡取齊寶也。
又曰：梁惠王與齊威王會田於梁。問齊王：「亦有寶乎？」威王曰：「無有。」梁王曰：「若寡人國小，尚有徑寸之珠，照車前後各十二乘者十枚，奈何以萬乘之國而無寶乎？」威王曰：「寡人以為寶與王異。吾臣有檀子者，使守南城，則楚人不敢為寇；東取泗上，十二諸侯皆來朝。吾臣有竝䀎子者，使守高堂，則趙人不敢東漁於河。吾更有黔夫者，使守徐州，則燕人祭北門，趙人祭西門，〈齊之北門也。言燕、趙之人畏其侵伐，故祭以求福。〉徙而從者七千餘家。吾臣有種首者，使備盜賊，則道不拾遺。將以照千里，豈特十二乘哉！」梁惠王慙，不懌而去。〈「梁」或作「魏」字。〉
《漢書》曰：沛公西入武關，欲擊秦嶢下軍。張良曰：「臣聞其將者，賈豎子，易動以利。」令酈食其持重寶㗖秦將，秦將果欲連和。沛公乃擊秦軍，大破之。
謝承《後漢書》曰：鄭{弓乚}為鄒令，縣人王逢得路遺寶物，懸於衢道，求主還之。
《後漢書》曰：世祖遣衛尉銚期持珍寶繒帛賜隗囂。期至鄭，被盜。
張璠《漢記》曰：朱雋為郡吏，太守尹端有罪應死，雋為買珍寶賂主章吏，端得免死。
范曄《後漢書》曰：帝常召見諸郡計吏，問其風俗，及前後守令能不。蜀郡計掾樊顯進曰：「漁陽太守張堪，昔在蜀，其仁以惠下，威能討姦。前公孫述破時，珍寶山積，卷握之物足富十世，而堪去職之日，乘折轅車，布被而已。」帝聞，良久嘆息。
《魏氏春秋》載袁紹《檄州郡文》曰：曹操，父嵩，乞丐攜養，因贓假位，輿金輦寶，輸貨權門。
《魏志》曰：陳泰為匈奴中郎將，京邑貴人多寄寶貨，因市奴婢，泰皆掛於壁。及徵為尚書，悉以還。
《吳志》曰：士燮為交阯太守，每遣使詣權，致雜香、細葛輙以千數；明珠、大貝、琉璃、翡翠、瑇瑁、犀象之珍，奇物異果，蕉耶龍眼之屬，無歲不至。
《晉中興書》曰：姚萇試諸子，謂曰：「吾有一寶物，萬金不易，汝等技藝勝者，吾以與之。」諸子皆索好馬，欲於父前試之。唯略不動，萇以為賢，故越諸兄立為嗣子。
《晉安帝記》曰：桓玄尤愛珍寶，常玩弄珠玉，不離於手。
《晉書·殷仲文傳》曰：桓玄為劉裕所敗，仲文隨玄西走。其寶玩悉藏地中，皆變為土。
《晉書·呂纂載記》曰：即序胡安據盜發張駿墓，見駿貌如生，得真珠簾，琉璃榼、白玉樽、赤玉簫、紫玉笛、珊瑚馬鞭、馬腦鍾，水陸奇珍，不可勝紀。
《齊書》曰：始興王鑑鎮益州，於州園地得古冢，無復棺，但有石槨。銅器十種，並古形；玉璧三枚。珍寶甚多，不可皆識；金銀為蠶形者，數萬計。又以硃砂為阜，水銀為池。左右咸勸取之，鑑曰：「皇太子昔在雍，有發古冢者，得玉屏風、玉匣之屬，皆將還都；吾意甞不同。」乃遣功曹何佇之為起墳，諸寶物一不得犯。
《梁書》曰：羊侃，大同中，魏使陽斐與侃在北甞同學。有詔令侃延斐，同賞賓客三百餘人，食器皆金玉雜寶，奏三部女樂。至夕，侍婢百餘人，俱執金花燭。
崔鴻《十六國春秋·前趙錄》曰：曜平陳安，長駈至於西河。張茂懼，遣使稱蕃，獻諸珍寶珠玉不可勝紀。
《後魏書》曰：元乂既專政，乃於禁中自別作庫，掌握之寶充牣其中。
《北史》曰：齊神武後，以孝武帝後配彭城王孫韶。魏室奇寶，多隨後入韶家。有二玉缽相盛，轉而不可出；瑪瑙榼三斗，玉縫之。皆稱西域鬼作也。
《北齊書》曰：高德正甞辭疾，除冀州刺史即起。顯祖怒，禁門下。其妻出寶物滿四床，欲以寄人。帝掩見，大怒曰：「我府藏無此物！」詰其得由，皆諸元賂之。帝乃斬德正並妻子伯堅。
《隋書》曰：開皇十二年，突厥遣使獻七寶埦。
《唐書》曰：師子國，在西海之中，出奇寶。商賈到則不見人，但置寶物價直於洲上，寶依價質之而去。以能養師子，故以為國名。
又曰：天寶中，師子國遣婆羅門僧灌頂三藏來獻金寶瓔珞。
《老子》曰：我有三寶，保而持之。一曰慈，二曰儉，三曰不敢為天下先。輕敵則幾喪吾寶。
《晏子春秋》曰：和氏之璧，井裡之朴耳。良工脩之，則為薦國之寶。〈《孫卿子》云：井裡之璞。又云：玉人琢之，為天下寶。〉
《魯連子》曰：楚王成章華臺，酌諸侯酒。魯君先至，與之大曲之弓，不琢之璧，既而悔之。伍舉見魯君曰：「大曲之弓，不琢之璧，楚王之寶也。吳求之弗與，舉兵伐楚。」魯懼，奉而歸之。
《墨子》曰：周公見申徒狄曰：「賤人強氣則罰至。」申徒狄曰：「周之靈珪出於土，楚之明月出蚌蜃，五象出於汙澤，和氏之璧、夜光之珠，三棘六里，此諸侯所謂良寶也。」〈《淮南子·說山》云：周之簡珪產於石，大象神龜出於溝壑。〉
《孟子》曰：諸侯之寶三：土地、人民、政事。寶珠玉者，殃必及身。
《淮南子》曰：夫夏后氏之璜，不能無考〈考班璺〉，明月之珠，不能無纇。〈夜光之珠，白似月光，故曰明月。纇，若絲之有結纇也。〉
《傅子》曰：夫齎不貲之寶，獨宿曠野，其危甚於累卵。比之秦，猶泰山之安也。
《戰國策》曰：周有砥阨，宋有結綠，梁有懸犁，楚有和璞。此四寶者，玉之所美也，已為天下名器。
《國語》曰：晉定公享楚王孫圍，趙簡子鳴玉以相，問圍曰：「楚之白珩猶在乎？為寶也幾何？」對曰：「未甞為寶也。楚有觀射父，能作訓辭，以行諸侯；有左史倚相，能道訓典，以敘百物；有夢曰雲，金木竹箭之生也，此楚國寶也。若白珩，先王之玩，何寶焉！」〈夢，澤也。〉
《穆天子傳》曰：天子西征，至陽紆之山，河伯無夷所都，是惟河宗氏。乃至於崑崙之丘，觀舂山之寶。
《呂氏春秋》曰：世皆以珠玉為寶，寶逾多而民逾貧，失其所寶也。
陸賈《新語》曰：聖人不用珠玉，而寶其身也。
《鹽鐵論》曰：汝漢之合鐵，誘外國、鈎羗胡之寶也。
《說文》曰：琛，寶也。〈犍為舍人曰：美寶為琛。〉
《說苑》曰：經侯過魏，左帶玉具劒，右帶環佩，左光照右，右光照左。太子不視，又不問。經曰：「魏國亦有寶乎？」太子曰：「主信臣忠，百姓戴上，此魏國之寶也！」經左解玉具，右解佩，委之而起。
《阮子》曰：雖金玉滿堂，明珠滿室，飢不為寶，非國之用。
《新序》曰：晉平公浮西河，中流而嘆曰：「嗟乎！安得賢士大夫與共此憂樂乎？」船人固桑對曰：「夫劒產於越，珠產江漢，玉產崑崗，此三寶者，皆無足而致。今君苟好士，則賢士至矣！」
《西京雜記》曰：武帝以七寶床、雜寶案、厠寶屏風、列寶帳設於桂宮，時人謂之四寶宮也。
又曰：高祖入咸陽宮，行庫藏，見有琴長六尺，十三弦，二十六徽，皆用七寶飾之，銘曰「渥璵之樂」。
《漢武故事》曰：上雜錯天下珍寶為帳，其次甲乙。
《三輔黃圖》曰：金寶一、銀二、龜三、貝四、布寶五、泉寶六。凡寶貨六種，二十八品。
《地鏡圖》曰：夫寶物在城郭丘牆之中，樹木為之變。視柯偏有折枯，是其候也。視折枯所向，寶在其方。凡有金寶，常變作積蛇，見此輩，便脫隻履若衣以擲之、溺之，即得。凡藏寶，忘不知處，以大銅盤盛水，着所疑地，行照之，見人影者，物在下也。
又曰：視屋上瓦，獨無霜，其下有寶藏。
蔡氏《化清論》曰：經云：「寶者，眾之所利也。苟利其利，害必存焉。」
郭璞奏曰：臣以為珍奇靡麗之物，誠是玩弄之所寶，然非經國之至寶。
張衡《東京賦》曰：所貴惟賢，所寶惟糓。
《明皇雜錄》曰：楊國忠驕奢僣侈之態，復紛然未滿持盈。公主玉葉冠、虢國夫人夜光枕、楊國忠鏁子帳，皆希代之寶，莫能計其直。
《說文》曰：珠，蚌之陰精也。
《尚書·禹貢》曰：徐州厥貢，淮夷蠙蛛。〈淮夷二水，出蠙蛛也。〉
《周禮·天官·玉府》曰：若王合諸侯，則共珠盤玉敦。〈鄭玄曰：敦，盤類，珠玉必為飾。〉
《左傳·哀公》曰：衛太叔疾出奔宋，臣向〈為宋向魋臣。〉納美珠焉，與之城鉏。〈城鉏，宋邑。〉宋公求珠，魋不與，由是得罪。
又《哀下》曰：越圍吳，晉趙鞅使楚隆告於吳王曰：「寡君之老無卹，使陪臣隆敢展謝其不共。〈展，陳也。〉黃池之役，君之先臣志父得承齊盟，曰好惡同之。今君在難，無卹不敢憚勞，非晉國之所能及也，使陪臣敢展布之。」王拜稽首曰：「寡人不佞，不能事越，以為大夫憂，拜命之辱。」與之一簞珠。〈簞，小笥。〉
《爾雅》曰：西方之美者，有霍山之多珠玉焉。〈霍山，今在平陽永安縣東北也。〉
《尚書考靈曜》曰：卯金出軫，握命孔符，赤用藏，龍吐珠也。〈鄭玄注曰：藏，秘也。寶物，俞道也。赤漢將用天之秘道。〉
《尚書考靈曜》曰：甲子冬至，日月五緯，俱起牽牛，日月若編珠。
《春秋保乾圖》曰：吐珠於澤，誰能不含？〈宋均注曰：珠出於野澤之中，誰能不含取以為寶也？〉
《禮斗威儀》曰：王者政平，德至淵泉，則江海出明珠。
又《戴禮》曰：玉居山而木能潤，淵生珠而岸不枯。
《韓詩外傳》曰：良珠度寸，雖有百仞之水，不能奄其耀也。
《韓詩內傳》曰：漢女所弄珠，如荊雞卵。
《孝經援神契》曰：神靈滋液，百寶用，則珠母見，珠母璣鏡。〈宋均曰：事神明得，則大珠有光，可以為鏡。〉德至淵，則海出名珠。
《史記》曰：樂毅遺燕王書曰：「齊王遁走莒，僅以身免，珠玉財寶盡收入於燕。」
又曰：魏王與齊威王會田於郊。魏王曰：「若寡人國小，尚有徑寸之珠照車前後各十二乘者十枚，奈何以萬乘國而無寶乎？」〈事具寶門。〉
又曰：漢王賜張良金百溢，白珠二升。良具以獻項伯。
又曰：鄒陽上書曰：「臣聞明月之珠，夜光之璧，以闇投人於道路，人無不案劒相盻者，何則？無因而至前也。」
《漢書》景帝詔曰：黃金珠玉，飢不可食，寒不可衣。吏發民，若取黃金者，坐贓為盜。
又曰：董偃與母賣珠為事。偃十三，隨母養館陶公主家。左右言其姣好，召見，曰：「吾為養之得幸。」
又《地理志》曰：武帝時，使使入海市明珠到國，圍二寸已下。
又曰：霍光廢昌邑王，太后被珠襦，坐武帳，召王伏前聽詔。
又曰：成帝時，王章死，妻子皆徙合浦。王啇輔政，曰：「還章妻子故鄉。」其家屬皆採珠，致產數百萬。
范曄《後漢書》曰：光武耳不聽鄭衛之音，手不持珠玉之玩。
又曰：董卓擅朝政，呂布斬之，長安中民悉賣珠玉市酒肉相慶，填滿街肆。
又曰：馬援在交阯，常餌薏苡實。及軍還，載之一車。後有上書譖之者，以為前所載還，皆明珠文犀也。
司馬彪《續漢書》曰：天笁國，一名身毒，出琉璃、珠璣。
又曰：扶風人士孫奮居富而性恡。梁冀認奮母為其守藏婢，雲盜白珠十斛也。
《後漢書》曰：珠，蚌中陰精也。玓瓅，明珠色也。璣，珠不圓也。夫餘出珠，大如酸棗。
《東觀漢記》曰：永建四年，漢陽太守文礱獻大珠。詔曰：「海內頗有災異，而礱不推忠竭誠，而喻明珠之瑞求媚。今封珠卻還。」
又曰：顯宗時，鍾離意為尚書。時交阯太守坐贓千金，徵還伏法，以其資物頒賜羣臣。意得珠璣，悉以委地而不拜賜。上恠而問其故，對曰：「臣聞孔子忍渴於盜泉之水，曾參廻車於勝母之閭，惡名也。此贓穢之物，誠不敢拜。」帝嗟嘆曰：「清乎，尚書之言！」乃更以庫錢三十萬賜意。
又曰：和熹後時，新遭大憂，法禁未設。宮中亡大珠一篋，主名不立。太后乃親自臨見宮人，一一間䦧，察其顏色，開示恩信。宮人盜者，即時首服。
謝承《後漢書》曰：孟甞為合浦太守，郡俗舊採珠以易米。先時，二千石貪穢，使人採珠，積以自入。珠忽徙去，合浦無珠，餓死者盈路。孟甞化行，一年之間，去珠復還。
又曰：汝南李敬少時遷趙相。奴於鼠穴中，得繫珠及璫珥相連。以問主簿，主簿曰：「前相夫人昔亡珠，不知所在。疑其子婦竊之，因去婦。」敬送珠付前相，慙，乃還去婦。
又曰：豫章黃向辰，步路中得珠琪一囊，可直三百餘萬。求主還之，主欲以半物謝向，向委去不顧也。
《魏書》曰：卞皇后性儉約，不尚華麗，無文繡珠玉，器皆黑漆。太祖甞得名璫數具，命後自選一具，後取其中者。太祖問其故，對曰：「取其上者為貪，取其下者為偽，故取其中者。」
《魏志》曰：文帝問蘇則曰：「前西域通使燉煌，獻徑寸大珠，可復求市得不？」則曰：「若陛下德流沙漠，不求自至；求而得之，不足貴也！」帝默然。
又曰：公孫淵以遼東叛，遣田豫以本官督青州刺史程喜。喜內懷不服，軍事之際，多相違錯。喜知帝寶愛明珠，乃密上：「豫雖有戰功，而禁令寬㢮，所得器仗珠銀，甚多放散，不皆簿管。」由是功不見列。
又曰：文帝作《終制》曰：「飯含無以珠玉，無施珠襦玉押。」
《典略》曰：臨淄侯曹植與楊脩書曰：「今世作者，可略而言，人人自謂握靈虵之珠。」
《魏略》曰：大秦國出夜光珠、真白珠。夫餘出珠，大如酸棗。
《魏志》曰：東夷俗以瓔珠為財寶，或以綴衣為飾，或以懸頸垂耳至於袂。不以金銀錦{罒炎刂}為珍。
又曰：倭國女王壹與遣大夫率善等獻真白珠五十孔，青大勾珠二枚也。
《蜀志》曰：秦密奏記，益州牧劉焉薦儒士任定祖曰：「甫欲剖蚌求蛛，今乃隨、和炳然，復可嘆哉！」
又曰：宗預復東聘吳，孫權握預手曰：「今君年長，孤亦衰老，恐不復相見！」遺預大珠一斛。
《吳錄·地理志》曰：朱崖珠宮縣出明月珠。
又曰：袁慱，字君遊，為淮陵長。其女得壞牆中璫珠百餘，慱封上之，詔以賜慱。
《吳志》曰：魏文帝遣使，以馬求易明珠、翡翠。權曰：「此皆孤所不用，而可得馬，何若而不聽其交易？」
王隱《晉書》曰：武帝詔曰：「御府內省珠玉玩好之物，皆以賜王公也。」
《晉書》曰：陶璜自交州上表曰：「合浦郡，土地墝埆，無有田農。百姓唯以採珠為業，啇賈去來以珠貿米。而吳時珠禁甚嚴，慮百姓私散好珠，禁絕來去，人以飢困，又所調猥多，限每不充。今請上珠輸二，次者輸一，麤者蠲除。自十月訖二月，非釆珠之時，聽啇旅往來如舊。」並從之。
《晉令》曰：士卒百工，不得服真珠璫珥。
沈約《宋書》曰：文帝詔太史令錢樂之作小渾天，安二十八宿，中外以白真珠及青黃三色珠為三家星，日月五星悉居黃道。
《南史》曰：中天笁國在大月支東南數千里，出火齊，狀如雲母也，色如紫金，有光耀，列之則蟬翼，積之則如紗縠之重沓也。
崔鴻《十六國春秋·前秦錄》曰：建元十年正月，懸珠簾於正殿。
《後魏書》曰：爾朱世隆將敗，洛中先謠曰：「三月末，四月初，陽灰簸土覔真珠。」至是並驗。
又曰：畢眾敬以篤老乞還桑梓，朝廷許之。眾敬臨還，獻真珠璫四具。
太平御覽卷第八百二
