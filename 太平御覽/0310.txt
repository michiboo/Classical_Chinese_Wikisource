
《後周書·梁台傳》曰：時大軍圍洛陽，久而不拔。齊騎奄至，齊公憲率兵禦之，乃有數人爲敵所執。已去陣二百餘步，台望見之，憤怒，單馬突入，射殺兩人，敵皆披靡，執者遂得還。齊王憲每嘆曰：「梁台果毅膽決，不可及也。」
又曰：田弘討西平反羌及鳳州叛兵等，幷破之。弘每臨陣，摧鋒直前，身被一百餘箭，破骨者九，馬被十槊，朝廷壯之。
又曰：李標字靈傑。長不盈五尺，性果決，有膽氣。少事爾朱氏。累遷右將軍。魏孝武以標從爲太祖帳內都督。從復弘農，破沙苑。標時跨馬運矛，沖堅陷陣，隱身披甲之中。敵人見之，皆曰：「避此小兒」。太祖初亦聞標驍悍，未見其能，至是方嗟嘆之。謂標曰：「但使膽決如此，何必要須八尺之軀也。」
又曰：賀若敦，太祖時群盜蜂起，各據山谷。大龜山賊張世顯潛來襲統，敦挺身赴戰，手斬七八賊，賊乃退走。父統大悅，謂左右僚屬曰：「我少從軍旅，戰陣非一，如此兒年時膽略者，未見其人。非惟成我門戶，亦當爲國名將。」
又曰：王雅從戰邙山。時大軍不利，爲敵所乘，諸將皆引退，雅獨回騎拒之。敵人見其無繼，步騎競進。雅左右奮擊，頻斬九級，敵衆稍卻，雅乃還軍。太祖嘆曰：「王雅舉身悉是膽也。」
又曰：蔡祐字承先，從太祖戰於河橋，祐乃下馬步鬥，手殺數人。左右勸乘馬以備急卒。祐怒之曰：「丞相養我如子，今日豈以性命爲念！」遂率左右十餘人，齊聲大呼，殺傷甚多。敵以其無繼，遂圍之十餘重，謂祐曰：「觀君似是勇士，但弛甲來降，豈慮無富貴耶。」祐駡之曰：「死卒！吾今取頭，自當封公，何假賊之官號也。」乃彎弓持滿，四面拒之。東魏人弗敢逼，乃募厚甲長刀者，直進取祐去祐。可三十步，左右勸射之，祐曰：「吾曹性命，在一矢耳，豈虛發哉。」敵人漸進，可十步，祐乃射之，正中其面，應弦而倒，便以槊刺殺之。因此，戰數合，惟失一人。敵乃稍卻。祐徐引退。是戰也，我軍不利。太祖已還。祐至弘農，夜中與太祖相見。太祖見祐，至字之曰：「承先，爾來，吾無憂矣。」太祖心驚，不得寢，枕祐股上，乃安。
又曰：王雄從晉公護東征。至邙山，與齊將斛律明月接戰。雄馳殺三人，明月退走，雄追之。明月左右皆散，矢又盡，惟餘一奴一矢在焉。雄案槊不及明月者丈餘，曰：「惜爾不殺得，但生將爾見天子。」明月反射雄，中額，雄抱馬退走，至營而薨。
又曰：耿豪本名令貴。沙苑之戰，豪殺傷甚多，血染甲裳盡赤。太祖見之，嘆曰：「令貴武猛，所向無前，觀其甲裳，足以爲驗，不須更論級數也。」
又曰：王勇從討趙青雀，平之，論功居最，除衛大將軍、殷州刺史，加通直散騎常侍，兼太子武衛。邙山之戰，勇率敢死之士三百人，幷執短兵，大呼直進，出入衝擊，殺傷甚多，敵人無敢當者。是役也，大軍不利，惟勇及王文達、耿令貴三人力戰，皆有殊功。太祖於是賞帛二千匹，令自分之。軍皆拜上州刺史。以雍州、岐州、北雍州擬授勇等，然州頗有優劣，又令探籌取之。勇遂得雍州，文達得岐州，令貴得北雍州。仍賜勇名爲勇，令貴名豪，文達名傑，以彰其功。
又曰：耿豪從太祖戰於邙山，家謂所部曰：「大丈夫見賊，須右手拔刀，左手把槊，直刺直斫，愼莫皺眉畏死。」遂大呼獨入，敵人鋒刃亂下，當時咸謂豪歿。俄然奮刃而還。戰數合，當豪前者，死傷相繼。又謂左右曰：「吾豈樂殺人，但壯士除賊，不得不爾。若不能殺賊，又不爲人所傷，何異逐坐人也。」太祖嘉之，拜北雍州刺史。
《隋書》曰：突厥入寇，隋將楊素擊之。先是，諸將與虜戰，每慮胡騎奔突，皆戎車步騎相參，舁鹿角爲方陣，騎在其內。素謂之曰：「此乃自固之道，非取勝之方也。」於是悉除舊法，令諸軍爲騎陣。突厥達頭可汗聞之大喜，率精騎十餘萬而至。素奮擊，大破之。素多權略，乘機赴敵，應變無方，然大抵馭戎嚴整，有犯軍令者，立斬之，無所寬貸。每將臨寇，求人過失而斬人，多者百餘人，少不下十數。流血盈前，言笑自若。及其對陣，先令一二百人赴敵，陷陣則已，如不能陷陣而還者，無問多少，悉斬之。又令二三百人復進，還如向法。將士股慄，有必死之心，由是戰無不勝，時稱名將。
又曰：張須陀將兵拒東郡賊翟讓，前後三十餘戰，每破走之。轉滎陽守。時李密說讓取洛口倉，讓憚須陀，不敢進。密勸之，讓遂與密率兵逼滎陽，須陀拒之。讓懼而退，須陀乘之，逐北十餘里。時李密先伏數千人於林木間，邀擊須陀軍，遂敗績。密與讓合軍圍之，須陀潰圍輒出，左右不能盡出，須陀復躍馬入救之。往來數四，衆皆散，乃仰天曰：「兵敗如此，何面見天子乎？」乃下馬戰死。時年五十二。其所部兵，晝夜號泣，數日不止。
又曰：麥鐵杖遼東之役，將渡遼，謂其三子曰：「阿奴當備淺色黃衫，吾荷國恩，今是死日。我旣被殺，爾當富貴，惟誠與孝，爾其勉之！」及濟，橋未成，陣去東岸尚數丈，賊大至，鐵杖跳上岸，與賊戰死，武賁郎將錢士雄、孟金文亦死之，左右更無及者。帝爲之流涕，購得其屍。
又曰：權襲慶仕周，從武元皇帝與齊師戰於幷州，被圍百餘重。襲慶力戰矢盡，短兵相接，殺傷甚衆，於是刀槊皆折，脫胄擲地，向賊大駡曰：「何不來斫頭也！」賊遂殺之。
又曰：高智惠作亂江南，史萬歲以行軍總管從楊素擊之。萬歲率衆二千，自東陽別道而進，逾嶺越海，攻陷浮洞不可勝數。前後七百餘戰，轉鬥千餘里，寂無聲聞者十旬，遠近皆以萬歲爲沒。萬歲以水陸阻絕，信使不通，乃置書竹筒中，浮之於水。汲者得之，以言於素。素大悅，上其事。高祖嗟嘆。
又曰：宇文慶從周武帝攻河陰，先登攀堞，與賊短兵接戰，良久，中石乃墜，絕而後蘇。帝勞之曰：「卿之餘勇，可以賈人也。」復從武帝拔晉州，其後齊師大至，慶與宇文憲輕騎覘，卒與賊相遇，爲賊所窘。憲挺身而遁，慶退據汾橋，衆賊爭進，慶引弓射之，所中人馬必倒，賊乃稍卻。及破高緯，拔高辟，克幷州，下信都，擒高諧，功幷居最。
《唐書》曰：高祖爲山西、河東撫慰大使，至龍門縣，有賊母端兒帥衆數千人奄至城下。時諸軍無備，爲賊所乘。高祖親率十餘騎橫出擊之，所射應弦而倒，賊大潰，逐北數十里，伏屍相繼於道。時高祖射七十發，明日斬首築爲京觀，於屍上盡得所射箭，其妙如此。
又曰：至德中，宜春郡太守劉秋子率士卒攻賊。兵盡矢窮，秋子張空拳大呼于軍前，死戰而勝。詔嘉其忠勇，授淮陽太守。
又曰：白孝德，胡人也，驍悍有膽力。乾元中，李光弼爲偏裨。史思明攻河陽，使驍將劉龍仙率鐵騎五十臨河挑戰。龍仙勇捷自恃，舉右足加馬鬣上，手運兩矢，駡光弼。光弼登城望之，諸將皆侍，顧曰：「孰可取者？」僕固懷恩前請行，光弼曰：「此非大將所爲。」曆選其次無可，於是左右竊議曰：「孝德可。光弼聞之，乃招孝德前問：「可得手？」孝德曰「得。」光弼問：」所加幾何人而可？」曰：「獨往則可，加人不可。」光弼曰：「壯哉！」終問所欲，對曰：「願備五十騎於壁門候。旣入然後進，及諸大將鼓譟以借威，他無所用。」光弼撫其背以遣。孝德挾二矛，策馬截流而渡。半濟而懷恩賀曰：「克矣。」光弼曰：「未及，何知其克？」懷恩曰：「觀其攬跂便辟，可萬全者。」龍仙始見其獨來，甚易之，足不降鬣。稍近，將動，孝德搖手示之，若使其不動，然龍仙不測，又止。孝德呼：「太尉使予致辭，非他。」龍仙去三十步與之言，褻駡如初。孝德息馬伺便，久之，因瞋目曰：「賊識我乎？」龍仙曰：「誰？」曰：「我，國之大將白孝德。」龍仙曰：「是豬狗乎？」孝德發聲然，執矛突前而搏之，城上萬鼓齊噪，五十騎以繼進。龍仙矢不及發，環走堤上。孝德以匹馬逐之，胡騎五十皆披靡，若猛犬之獵群狐也。遂斬之，提首而歸。
又曰：王難得試衛尉卿，至鳳翔爲都知兵馬使，兼興平軍事。嘗有裨將靳元曜，當合戰，墮馬，呼難得，難得俯馬救之。賊射難得，中眉，皮穿，下蔽目。難得乃拔去箭，幷皮掣棄之，勇冠三軍，由是士衆多附之。
《五代·周史》曰：王殷遷奉國右廂都指揮使。漢祖受命從征杜重威於鄴下。殷與劉詞皆率先力戰，矢中於首。久之出，折鏃於口中。以是漢祖嘉之。
《三國典略》曰：茹茹寇肆，齊主自晉陽討之，虜騎散走，大軍遂還。齊主率二千餘騎爲殿，夜宿黃瓜堆。茹茹別部數萬騎扣鞍而進，四面圍逼麾下。齊主安臥，平明方起，神色自若，指畫軍形，潰圍而出。虜騎追擊之，伏屍二十里，獲羅辰妻子生口三萬餘，令都督高阿那肱率騎數千塞其走道。那肱以兵少請益，齊主更減其半，那肱騎奮擊，亦大克捷。
《史記》曰：項王爲高俎，置太公其上，告漢王曰：「今不急下，吾烹太公。」漢王曰：「吾與項羽俱北面受懷王，約爲兄弟，吾翁即乃翁。必欲烹而翁，即幸分我一杯羹。」項王怒，欲烹之。項伯曰：「天下事未可知，且爲天下者不顧家，雖殺之無益，祗益禍耳。」項王從之。
《後漢書》曰：邳彤，字偉君，世祖拜爲後大將軍，常從戰攻信都。復反爲王郎所置信都王捕擊彤父弟及妻子，使爲手書呼彤曰：「降者封爵，不降者族滅。」彤涕泣報曰：「事君者不得顧家。彤親屬所以至今得安於信都者，劉公之恩。公方爭國事，彤不得復念私也。」會更始所遣將攻拔信都，王郎兵敗走，彤家得免。
又曰：世祖遣宗正劉延攻天井關，與上黨太守田邑連戰十餘合，延不得進。邑迎母弟妻子，爲延所獲。馮衍乃遺邑書，邑報書曰：「僕雖駑怯，亦欲爲人者也，豈苟貪生而畏死哉。聞老母諸弟見執于軍，而邑安然不顧者，豈非重其節乎？若使人居天地，壽如金石，要長生而避死地可也。今百年之期未有能至，老壯有間相去幾何？誠使故朝尚在，忠義可雲？雖老親受戮，妻兒橫分，邑之願也。」
又曰：趙苞字威豪，遷遼西太守。到官，遣使迎母及妻子，垂當到郡，道經柳城，值鮮卑萬餘人入塞寇鈔，苞母及妻子遂爲所劫質，載以劫郡。苞率步騎二萬，與賊對陣。賊出母以視苞，苞悲號謂母曰：「爲子無狀，欲以微祿奉養朝夕，不圖爲母作禍。昔爲母子，今爲人臣，義不得顧私恩，毀忠節，惟當萬死，無以塞罪。」母遙謂曰：「威豪，人各有命，何得相顧，以虧忠義！爾其勉之。」苞即時進戰，敗之，其母妻皆爲所害。
《東觀漢記》曰：孔奮爲武都郡丞，時在郡爲隗囂餘黨所攻，殺太守，得奮妻子。奮追賊，賊推奮妻子于軍前。奮年五十，惟有一子，不顧，遂擒賊，而其子見屠。帝嘉其忠，遷武都太守。
《九州春秋》曰：初，清河李雍以�俞叛袁紹，而降公孫瓚，遣兵衛之。紹遣朱靈攻之。靈家在城中，瓚以靈母、弟置城上，誘呼靈，靈望城上泣曰：「丈夫一出身與人，豈復顧家耶！」戰遂拔之，生擒雍，而靈家皆死。〈靈字文博。〉
《蜀志》曰：薑維與母相失。〈孫盛《雜記》曰：薑維得母書，幷求當歸。維曰：良田百頃，不在一畝；但有遠志，不見當歸。〉
《續帝王世紀》曰：晉師度峴，慕容超使拒之，聞晉兵盛，自將四萬繼之。及晉人戰於臨昭，燕兵大敗，超單馬奔入城。八月，將封。融自河北奔晉師，使詔誘城內，超怒，縛其母，懸諸城上。融曰：「姜維有言，良田百頃，不在一畝。」
《梁書》曰：羊侃長子，爲侯景所獲，執來城下示侃。侃謂曰：「我傾宗報主，猶恨不足，豈得計此一子？幸爾早能殺之。」數日復持來，侃謂曰：「久以汝爲死，猶在耶？吾以身許國，誓死行陣，終不以汝而生進退。」因引弓射之。賊感其忠義，亦不害也。
《左傳》曰：齊晉將戰，郤克傷於矢，流血及屨，未絕鼓音。
《魏書》曰：孫觀遷青州刺史，從征孫權於濡須口，爲流矢所中，穿左足，穿力戰不顧，太祖勞之曰：「將軍被瘡深重，而猛氣益奮。」及瘡甚，遂卒。
《魏志》曰：諸葛亮出祁連山，詔張囿督諸軍至洛陽。亮還保祁連山，郃追至木門，與亮軍交戰，飛矢中郃右膝，薨。
又曰：夏侯惇字元讓。太祖自徐州還，惇從征呂布，爲流矢所中，傷左目。
又曰：公到宛，張綉降，旣而悔之。復反，公與戰，軍敗，爲流矢所中。〈《魏書》曰：公所乘馬名絕影，爲流矢所中，傷頰及足，幷中公右臂。〉
《蜀志》曰：先主進圍絡縣，龐統率衆攻城，爲流矢所中，卒。
《三國典略》曰：陳薛安都引兵破留異，成州刺史韓子皋單馬入陣，傷頂之左，一髻半落。安都爲流矢所中，流血至踝，乘輿車，容止不變。
《北史》曰：彭樂天平四年，從神武西討，與周文相拒，神武欲緩持之。樂氣奮，請決戰，曰：「我衆賊少，不可失也。」神武從之，樂因醉入，深被刺，腸出，內之，不盡，截去復戰，身被數瘡，軍勢遂挫，不利而還。神武每追論以戒之。
《後周書》曰：河橋之戰，王思政下馬，用長槊左右橫擊，掊數人。時陷陣旣深，從者死盡，思政被重創悶絕。會日暮，敵亦收軍。思政久經軍旅，每戰惟著破敝甲，敵疑非將帥，故免。有帳下督雷五安於戰處哭求思政，會其已蘇，遂相得。乃割衣裹創，扶思政上馬，夜久方得還。仍鎮弘農。思政以玉璧地在險要，請築城。即自營度，移鎮之，遷幷州刺史，仍鎮玉璧。
又曰：韋法保每與敵人交兵，每身先士卒，單馬陷陣，是以戰必被傷。嘗至關南與東魏人戰，流矢中頸，從口中出，當時氣絕。輿至營，久之乃蘇。
又曰：李弼從太祖，與齊戰於渭橋。弼深入，陷陣。身被七創，遂爲所獲。弼佯殞絕於地，守者稍懈。弼睥睨，傍有馬，因躍上西馳，得免。
《隋書》曰：開皇二年，突厥葉護及番那可汗衆十餘萬，寇掠而南，詔以達奚長孺爲行軍總管，率衆二千擊之。遇於周盤，衆寡不敵，軍中大懼，長儒慷慨，神色愈烈。爲虜所沖，突厥散而復聚，且戰且行，轉鬥三日，五兵咸盡，士卒以拳毆之，手皆見骨，殺傷萬計，虜氣稍奪，於是解去。長儒身被五瘡，通中者二；其戰士死傷者十八九。突厥本欲大掠秦、隴，旣逢長儒，兵皆力戰，虜意大沮。明日，於戰處焚屍慟哭而去。
