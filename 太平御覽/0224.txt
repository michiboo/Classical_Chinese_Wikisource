
《六典》曰︰唐貞觀初置散騎常侍二員，隸門下省。明慶二年，又置二員，隸中書省，始有左、右之號。幷金蟬、毦貂，左散騎與侍中爲左貂；右散騎與中書令爲右貂，謂之八貂。
又曰︰散騎常侍，晉代此官選望甚重，時與黃門侍郎謂之黃、散。
《漢書·百官表》曰︰散騎、中常侍皆加官，所加或列侯、將軍、卿大夫，正員多至數十人。
應劭《漢官儀》曰︰秦及前漢置散騎及中常侍各一人，散騎騎馬幷乘輿車，獻可替否。
《魏志》曰︰文帝延康元年，置散騎、常侍爲一官。省中置四人，與侍中同掌規諫，不用宦者，宦者爲官不過署令。
《魏略》曰︰散騎常侍比於侍中，貂�插右。黃初中始置四人。出入侍從與上談議，不典事。
《蜀志》曰︰魏文帝善孟達之姿才容觀，以爲散騎常侍。
《吳志》曰︰薛瑩既至洛陽，特先見敘，爲散騎常侍，答問處當，皆有條理。
《晉書》曰︰鄭默字思元，爲散騎常侍。武帝出南郊，侍中已陪乘，詔曰︰「使鄭常侍參乘。」
又曰︰阮孚爲散騎常侍。嘗以金貂換酒，復爲所司彈劾，帝宥之。
又曰︰華嶠字叔駿，加散騎常侍，班同中書。寺爲內台，中書、散騎、著作及理音律，天文數術，南省文章，門下撰集，皆典統之也。
又曰︰何劭字敬祖，曾之子也。少與武帝同年，有總角之好，及帝即位，轉散騎常侍，甚見親重。
《晉起居注》曰︰太康七年詔曰︰「尚書馮ヨ忠亮在公，曆職內外，勤恪匪懈，而疾未差，屢求放退。其以ヨ爲散騎常侍，賜錢二千萬，床帳一具。」
又曰︰昇平五年詔曰︰「前西中郎謝萬，才義簡亮，宜居獻替，其以萬爲散騎常侍。」
《晉中興書》曰︰庾闡有文章才美，議者以爲宜綜國史，於是召爲散騎常侍。
《晉諸公贊》曰︰司馬駿五六歲能書數，魏王爲帝，駿八歲爲散騎常侍，常侍講。
《齊書》曰︰周盤龍，自平北將軍爲散騎常侍，武帝戲之曰︰「卿著貂蟬，何如兜鍪？」對曰︰「此貂蟬從兜鍪中出耳。」
《齊職儀》曰︰魏氏侍中皆騎從禦，登殿與散騎常侍對挾帝，侍中居左，常侍居右。
《後魏書》曰︰初，高祖以李彪爲散騎常侍，郭祚因入見，高祖謂祚曰︰「朕誤授一人官祿。」對曰︰「豈容聖詔一行而有差異？」高祖曰︰「朕昨誤。」沉吟曰︰「此自應有讓，朕欲別授一官。」須臾，彪有啓雲︰「伯石辭卿，子産所惡，臣欲之已久，故不敢讓。」高祖嘆謂祚曰︰「卿之忠諫，李彪正辭，使朕遲回不能復決。」遂不移官。
又曰︰明亮爲常侍，加武勇將軍，進曰︰「臣本官常侍，是第三清；今授武勇，其號至濁。」
又曰︰苟頽，承明元年文明太后令百官舉才堪�事、人足委仗者，於是公卿咸以頽應選，征拜散騎常侍。
又曰︰孝文謂散騎常侍元景曰︰「卿等自在集書合省逋墮，致使王言遺滯，起居不修。」
《北齊書》曰︰宋弁爲散騎常侍，遷右將軍，領黃門。弁屢讓，高祖曰︰「散騎位在中書之右；常侍者，黃門之庶兄；領軍者，二衛之假攝。不足空存推讓而棄大委。」
又曰︰朝貴多假常侍以取貂蟬之飾，高隆之自表解侍中，幷陳諸假侍服者，亦請罷之。詔皆如表。
《三國典略》曰︰齊遣散騎常侍崔瞻聘於陳。瞻辭韻溫雅，南人欽服，乃謂之曰︰「常侍前朝何竟不來，今日誰相對者？」
又曰︰賀琛爲梁散騎常侍，梁主與語，常移晷刻，故省中語曰︰「上殿不下有賀雅。」琛容止都雅，故人呼之。
《隋書》曰︰案漢官侍內金蟬左貂，金取剛固、蟬取高潔也。
《董巴志》曰︰內常侍右貂金�，銀附蟬，內書今亦同此。今宦者去貂，內史金蟬右貂，納言金蟬左貂。開皇時特加散騎常侍，在門下者貂蟬，至是罷之，惟加常侍。聘外國者特給貂蟬，還則輸納於內省。
《環濟要略》曰︰散騎常侍入侍左右，出則侍事於廊廡之下。
《華嶠集》雲︰詔曰︰「散騎以從容侍從，承答顧問，掌贊詔命，平處文籍，故前世多參用文學之士。議郎華嶠有論議著述之才，其以嶠爲散騎常侍兼與中書共參著作事。」嶠表謝雲︰「非臣典筆申辭所能陳謝。」
《晉書》曰︰吏部郎李重啓︰東莞太守曹嘉之，才翰學義先代之後，宜補員外常侍。
《晉起居注》曰︰咸康八年，司徒王導表員外常侍孫朝，八年告老，棄身茨宇，永絕榮祿，宜給本官秩俸以終餘年。
《梁書》曰︰賀琛，字國寶，遷員外散騎常侍。舊尚書南座無貂，貂自琛始也。
陶氏《職官要錄》曰︰晉太始十年，詔東平王爲員外常侍，通直殿中，與散騎常侍通直。通直之號，蓋自此始也。
朱鳳《晉書》曰︰左軍陳與騫之子以父老求去職，宿衛不宜曠，詔以爲通直常侍。
《宋書》曰︰通直散騎常侍，員四人，魏末散騎常侍又有在員外。晉武帝使二人與散騎常侍通員直，故謂之通直散騎常侍。晉江左置四人。
《梁書》曰︰鮑泉嘗乘高幰車，從數十，左右傘蓋，服玩甚精。道逢國子祭酒王承，承疑非舊貫，遣訪之。泉從者答曰︰「鮑通直。」承怪焉，復欲辱之，遣逼車問︰「鮑通直復是何許人，而得如此！」都下少年，遂爲口實，見尚豪華人相戲曰︰「鮑通直復是何許人，而得如此！」以之爲笑謔。
《北齊書》曰︰張景仁除通直散騎常侍，及奏，御筆點通直字，遂爲正常侍也。
《隋書》曰︰許善心加通直散騎常侍，聘於隋，遇高祖伐陳，禮成而不獲反命，累表請辭，上不許，留縶賓館。及陳亡，高祖遣使告之，善心素服，號哭於西階之下，藉草東向，經三日，敕書唁焉。明日有詔就館，拜通直散騎常侍，賜衣一襲。善心哭，盡哀，入房改服復出，北面立，垂涕再拜受詔。明日乃朝，伏泣於殿下，悲不能興。上顧左右曰︰「我平陳國，惟復此人，既能懷其舊君，即是我誠臣也。」敕以本官直門下省，賜物千段，馬二十匹。
《魏志》曰︰文帝延康元年，置散騎常侍、侍郎各四人。
又曰︰鍾敏字雅叔，年十四爲散騎侍郎，機捷談笑，有父之風。
《魏略》曰︰孟康字公休，安平人。黃初中，以於郭后有外屬，幷受九親賜拜，遂轉爲散騎常侍。是時，散騎皆以高才英儒充其選，而康獨緣妃嬙，雜在其間，故於時皆共輕之，號爲阿九。康既才敏，因在冗官，博讀書傳，後遂有所彈駁，其文義雅而切要，衆人乃更加意。
《晉陽秋》曰︰荀顗，字景倩。帝見而奇之曰︰「荀令，君子也。」擢拜散騎侍郎。
干寶《晉紀》曰︰處士馮恢，志行過人，以爲散騎侍郎。張華曰︰「臣請觀之，若不見臣，上也；見而有傲世之容，次也。敬而爲賓主者，固俗士也。」及華至，恢待之恭，於是時人少之。
《唐書》曰︰高祖初平長安，拜舞人安叱奴爲散騎侍郎，既在朝列，咸陪游宴。禮部尚書李綱諫曰︰「臣案《周禮》，均工樂胥，不得預於士伍。雖復才如子野，妙等師襄，皆終身繼世，不易其業。故魏武帝欲使禰衡擊鼓，先解朝服露體而擊之，問其故，對曰︰」不敢以先王法服而爲伶人之衣也。」惟齊末高緯封曹妙達爲王，安馬駒爲開府，有國家者以爲殷監。今新定天下，開太平之基，起義功臣，行賞未遍，高才碩學，猶滯草菜，而先令舞胡致位五品，鳴玉曳組，趨馳廊廟，故非創規模貽子孫之道也。」高祖不納。
《桓氏家傳》曰︰延康元年初，置散騎之官，皆選親舊文武之才，以爲賓宴之臣，遷桓範爲散騎侍郎。
陶氏《職官要錄》曰︰案漢初有騎郎，常侍有資者得爲騎郎，資滿五萬爲常侍郎。張釋之以資爲常侍郎，蓋此官也。
《華嶠譜敘》曰︰華歆有三子，表字偉容，年二十餘，爲散騎侍郎。時同寮諸郎共平尚書事。年少幷厲鋒氣，要名譽。尚書事至，或有不便，故遺漏不視，及傳書者去，即深文論駁。惟表不然，事有不便，輒與尚書共論，盡其意，主者固執，不得已，然後共奏。司空陳恭等以此稱之。
《晉起居注》曰︰大興四年詔曰︰「今以前司空從事中郎盧諶爲散騎侍郎，在員外。」
《晉中興書》曰︰苻堅青州刺史苻朗降，烈宗詔曰︰「朗深識逆順，望風歸化，既嘉此誠，亦簡其才，可員外散騎侍郎，幷賜給之。」
《宋書》曰︰員外散騎侍郎，置無員。
《後魏書》曰︰梁三益，字敬安，於南陽內附，高祖與語，善之。曰︰「三益，三益，殊不亞，拜員外散騎侍郎。
《晉大興元年起居注》曰︰置通直散騎侍郎四人。
沈約《宋書》曰︰晉元帝使員外散騎侍郎二人與散騎通直，故謂之通直散騎侍郎。
《後魏書》曰︰李瑾字道瑜，美容貌，頗有文才，遷通直散騎侍郎，與黃門王遵業、尚書郎盧觀典修儀注。臨淮王式謂瑾等三俊，共掌帝儀，可謂舅甥之國。王、盧，即瑾之外兄也。
