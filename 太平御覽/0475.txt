
《毛詩》曰：《鹿鳴》，燕群臣嘉賓也。既飲食之，又實幣筐篚以將其厚意，然後忠臣嘉賓得盡其心矣。
《家語》曰：孔子喟然嘆曰：「向使銅鞮伯華無死，天下其定矣。」子路曰：「由願聞其人。」子曰：「其幼也，敏而好學；其壯也，有勇而不屈；其老也，有道而能下人。有此三者，以定天下，何難乎？」子路曰：「幼而好學，壯而有勇，則其可也。若夫有道，誰下哉？」子曰：「由，汝不知也。吾聞以衆攻寡，無不克也；以貴下賤，無不得也。昔者周公居冢宰之尊，制天下之政，猶下白屋〈白屋，草舍。〉之士，日見百七十人。斯豈以無道也？欲得士之用也？惡有有道而無下天下君子者乎！」
《戰國策》曰：管燕得罪齊王，謂其左右曰：「子孰能與我赴諸侯乎？」左右莫對。管燕漣然流涕曰：「悲夫，士何爲其易得而難用也！」田需對曰：「士三食不得厭，而君鵝鶩有餘食；下宮蹈羅紈，曳綺縠，而士不得以爲緣。且財者，君之所輕；死者，士之所重。君不肯以所輕與士，而責士以所重事君，非士易得而難用也。」
又曰：孟嘗君舍人有與君夫人相愛者，或以聞，孟嘗君曰：「睹貌相說者，人之情也。勿言！」君暮年，乃召愛夫人者而謂之曰：「子與文游久矣，大官未可得，小官公不欲，衛君與文布衣之交，請具車馬皮幣，願公以此從衛君游。」衛君欲約兵攻齊，是以謂衛君曰：「孟嘗君不知臣不肖，以臣欺君。今君約天下之兵攻齊，是足下欺孟嘗君也。願君勿以齊爲心！如不聽臣，臣血湔足下衿！」衛君乃止。
又曰：中山之君所傾蓋輿車而朝窮閭隘巷之士者七十家。
《史記》曰：西伯敬老慈少，禮下賢者，日中不暇食以待士，伯夷、叔齊、太顛、閎夭、宜生之徒皆歸之。
又曰：齊宣王喜文學游說之士，自如鄒衍、淳于髡之徒七十六人，皆賜第、上大夫。是以齊稷下學士復盛。
又曰：帝召田橫，乃與其客二人乘傅詣雒陽。未至屍鄉廄置，橫謝使者，遂自刎。令客奉其頭，從使者奉之高帝，拜二客爲都尉，以王禮葬橫。二客穿其冢旁孔，自刎，下從之。海中五百人聞橫死，皆自殺。於是乃知田橫兄弟能待士也。
又曰：孟嘗君在薛，招致諸侯賓客，及亡人有罪者，皆歸孟嘗君。孟嘗君舍業厚遇之，以故傾天下之士。食客數千人，無貴賤一與之等。孟嘗君待客夜食，有人蔽火光。客怒，以飯不等，輟辭去。孟嘗起，自取其飯比之。客慚，自剄。
又曰：信陵君爲人，仁而下士。士無賢不肖，皆謙而禮交之，不敢以其富貴驕士。士以此，方數千里爭歸之。
又曰：鄒陽上書梁王曰：「蘇秦相燕，燕人惡之於王，王按劍而怒，食以駃是；白圭顯於中山，人惡之，魏文侯投以夜光之璧。何則？兩主二臣，剖心折肝相信，豈移於浮辭哉！」
又曰：周公曰：「我一沐三握髮，一飯三起以待士，猶恐失天下之賢人也。」
《漢書》曰：司馬遷云：「愚以爲李陵素與士大夫絕甘分少，能得士死力，雖古名將不能過也。」
又曰：班伯爲定襄太守，至，請問耆老父母故人有舊恩者，酉杏滿座。嘗日爲供具，執子孫禮。
又曰：朱博好樂士大夫，爲郡守九卿，賓客滿門，欲仕宦者舉薦之，欲報仇怨者解劍以帶之。其趨事待士如是。博以此自立，然終用敗。
又曰：鄭當時爲太子舍人，每五日洗沐，常置驛馬長安諸郊，請謁賓客，夜以繼日。〈已具「游俠」部。〉
又曰：鄭當時遷大司馬，戒門下：「客至，無貴賤無留門者。」執賓主之禮，以其貴下人。
《東觀漢記》曰：竇固爲奉車都尉，與駙馬都尉耿秉等北征匈奴，遂滅西城，開通三十六國。在邊數年，羌胡親愛之。炙肉未熟，人人長跪前割，血流指間，進之於固。固輒爲�敢，不穢賤也，是以親之如父。
謝承《後漢書》曰：皇甫嵩爲三公，以身起於汗馬，常折節下士也。
《魏書》曰：劉平結客刺備，備不知而待客甚厚，客以狀語之而去。是時人民饑饉，屯聚抄略。備外禦寇難，內豐財施，士之下者，必與同席而坐，同簋而食，無所簡擇。衆多歸焉。
《蜀志》曰：曹公還許，先主爲左將軍，禮之逾重，出同輿，坐同席。
又曰：董允嘗與尚書令費禕、中典軍胡濟等期游宴，嚴駕已辦，而郎中董恢詣允修敬。恢年少官微，見允停出，逡巡求去，允不許，曰：「本所以出者，欲與同好游談也。今君已自屈，方展闊，舍此之談，就彼之宴，非所謂也。」乃命解，禕等罷駕不行。其守正下士，凡此類也。
《吳志》曰：顧邵當之豫章，發在近路，會張景病。時送者百數，邵辭賓客曰：「張仲節有疾，若不能來別，恨不見之，暫還與訣，諸君少相待。」其留心下士，惟善所在，皆此類也。
王隱《晉書》曰：王渾，字玄沖。平吳後，據兩州，吳人新附，皆有畏懼之心。渾撫循羈旅，勞謙接納，坐無空席，門不停賓。於是江東諸士莫不敬愛。
《宋書》：羊欣嘗詣領軍將軍謝混，混拂席改服，然後見之。時混族子靈運在坐，退告族兄瞻曰：「將軍見羊欣，遂易衣改席。」欣由此益知名。
王智深露宋紀》曰：謝景仁嘗請高祖，高祖乃命召景仁弟述。述時爲豫州主簿，不從。高祖遂輟箸不食，須述至乃食，其見重如此。
《後魏書》曰：陵馥爲相州刺史，假長廣公。爲政清平，抑強扶弱。州中有德宿老名望素重者，以禮待之，詢之政事，責以方略。如此者十人，號曰「十善」。又簡取縣強門百餘人，以爲假子，誘接殷勤，賜以衣服，令各歸，爲耳目於外。於是發奸レ伏，事無不驗。百姓以爲神明。
又曰：賈思伯，性謙和，傾身禮士，雖在街途，停車下馬，接誘恂恂，曾無倦色。客有謂思伯曰：「公今貴重，寧能不驕？」伯曰：「衰至便驕，何常之有？」當時以爲雅言。
《唐書》：李勉禮賢下士，終始盡心。以名士李巡、張參爲判官，卒於幕，三歲之內，每遇宴飲，必設虛位於筵次，陳膳執酹，辭色淒惻，論者美之。
又曰：裴度以平賊報國爲己任。自德宗朝宰相歸私第，百官不敢及門。度以方討不庭，宰臣宜日接多士，冀有所得，因奏諸私家通賓客。上方屬意，遂許之。四方布衣盡得以策畫幹丞相，至今宰臣私接士，因度之請也。
又曰：楊炎樂賢下士，以汲引爲己任，天下士子趨向風從。
皇甫謐《逸士傳》曰：公儀潛，魯人也。少而厲行樂道，不事諸侯，與子思友。魯穆公聞其賢，因子思而致命，欲以爲相，謂子思曰：「公儀子必輔寡人，寡人將三分魯國而與之。」
《晉諸公贊》曰：張華博識多聞，無物不知，盧浮高朗經傅有美於華，起家爲太子舍人，病疽，截手，遂廢。朝廷重之，就以爲國子博士。
高閭《燕志》曰：李陵居長穀之東，先主與高�游宴，往來每憩其家。陵與其妻王氏，每夜自賫酒饌而至。
《晏子春秋》曰：晏子之晉，至中牟睹弊冠衣裘，負芻息於途側。晏子問曰：「何者？」對曰：「我越石父也。不免饑凍，爲人臣僕。」晏子解左驂贖之，載以俱歸。
崔鴻《十六國春秋·後秦錄》曰：太尉文成公姚顯，字子章，興之弟也。清秀明發，文武兼才，爲令錄十餘年無秕政。機務之暇，賓客如�，謙虛傅受，待士以布衣之禮，或昏夜靜處，與賢士談論政事。
王孫子《新書》曰：楚莊王攻宋，廚有臭肉，樽有敗酒，將軍子重諫曰：「今君廚有肉臭而不可食，樽有酒敗而不可飲，三軍之士皆饑色，欲以勝敵，不亦難乎！」
《說苑》曰：趙簡子游於西河而樂之，嘆曰：「安得賢士而與處焉？」舟人古乘對曰：「鴻鵠高飛遠翔，其所恃，六翮也。背上有毛，腹下有毳，無尺寸之數，去之滿把。飛不能爲之高。不知門下左右客千人者，亦有六翮之用乎？將盡毛毳。」〈《新序》同，而稱「晉平公」，又雲「三千餘人」矣。〉
又曰：周公日見白屋之士，所下者凡七十一，而天下之士皆至。晏子所與同衣食者百人，而天下之士亦至。
又曰：周威王問於寧子曰：「取士有道乎？」對曰：「有。窮者達之，亡者存之，疾者起之，士則四方而至矣。故士存則國存，士亡則國亡。子胥怒而亡之，包胥怒而存之，胡可不貴乎！」
《俗說》曰：謝萬詣簡文，萬來無衣幘可前。簡文曰：「但前，不須衣幘。」即呼使入。萬著白綸巾、鵠{敝毛}裘，履板而前。既見，共談移日，大器之。
《漢雜事》曰：於定國謙遜下士。士雖貧，徒步往過，皆與均禮。
又曰：公孫弘爲丞相，起客館，開閣延賢人，與參謀議。身自食脫粟飯一器，盡以俸祿與故人賓客。
又曰：倪寬爲人，卑體下士，務在得人心。擇用仁孝，推誠與下，不求名譽。
《英雄記》曰：袁紹有姿貌威容，愛士養名。既累世台司，賓客所歸，加以傾心折節，莫不爭赴其庭，士無貴賤與之抗禮。
環濟《吳中記》曰：孟仁，少以敏達知名，從南陽李恭學。其母賢而有智，爲作大被。或問其故，母曰：「小兒無德，以致客學者多貧，故爲大被，庶可得氣類相接也。」
《黃石公記》曰：黃梁昔將用兵，人有饋一簞醪者，使投之於河，令將士迎而飲之。夫一簞醪不能味一河水，三軍思爲之死，非滋味及之也。
劉向《新序》曰：燕相得罪於君，將出亡，召門下諸大夫曰：「能從我出乎？」三問莫對，燕相曰：「士之不足養也。」有進者曰：「饑年惡歲，士糟糠不足，而君之犬馬有餘�。隆冬冽寒，士短褐不完，而君之台觀帷兼錦綉自若。財者君之所輕，死者士之所重也。君不能施君之所輕，而求得士之所重，難焉！」
《鬻子》曰：吾不恐四海之士留於道路也，吾恐其留門庭，是以四海之士皆至。
《莊子》曰：子張見魯哀公，不禮，僕夫而去，曰：「臣聞君好士，故不遠千里以見君。君之禮士也，有似葉公子高之好龍：室雕文盡寫以龍，於是天龍下之，窺頭於牖，拖尾於堂，葉公見之，棄而還走，失其魂魄，五色無主，是葉公非不好龍也，好夫似龍而非龍也。今君非不好士也，好夫似士而非士者也。」〈《新序》同。〉
《呂氏春秋》曰：張儀將西遊於秦，過東周。客有語之於昭文君者曰：「張儀，壯士也，將西遊於秦，願君之禮貌之。」昭文君見謂之曰：「寡人國雖小，請與客共之。」張儀還，北面再拜。
《淮南子》曰：楚時子發好求伎道之士。〈士有求者無不養。〉楚有善爲偷者，往見曰：「臣，楚市偷也，願以伎該一卒。」〈該，備也。一卒，一人。〉後無幾何，齊興兵伐楚，於是市偷進請曰：「臣有薄伎，願爲君行之。」子發曰：「諾。」不問其辭而遣之。偷則夜出解齊將軍之帷而獻之。子發因使人歸之，曰：「卒有出採薪者，得將軍之帷，謹歸之於執事。」明夕復往取其枕，子發又使歸之。明夕復因取簪，又使歸之。於是齊師大駭，將軍與軍吏謀之曰：「今夕不去，楚軍恐取吾首。」即還師而去。故伎無細薄，在人君用之。
又曰：淮南王安養士數千人，其中高才八人。蘇非、李南、左吳、陳田、伍被、雷被、毛被、晉昌，號爲八公。
《燕丹子》曰：荊軻之燕，太子自禦虛左，荊軻援綏不讓。後日與軻之東宮，臨池而觀，軻拾瓦投蛙。太子令人奉盤金，軻用抵蛙，盡而復進。軻曰：「非爲太子愛金也，臂痛耳。」後共乘千里馬，軻曰：「聞千里馬肝美。」太子即殺馬進肝。暨樊將軍得罪於秦，秦求之急，乃來歸，太子爲置酒陽華之台。酒中，太子出美人能琴者，軻曰：「好手！」琴者即進之。軻曰：「但愛其手。」太子即斷其手，盛以玉盤奉之。太子常與軻等案而食，同床而寢。
《呂氏春秋》曰：勾踐苦會稽之恥，欲深得民心，以致必死於吳。有甘肥不足分，弗敢食；有酒流之江，與民同之。
《韓子》曰：吳起出，遇故人而止之食，故人曰：「諾！」故人至暮不來，吳起至暮不食而待之。
《孫子》曰：楚莊王攻宋，有酒投之水，有食饋之賢，行軍中之有饑色者加賜之。
