
《晏子》曰：景公問廉政何如？對曰：「其行水也。美哉水乎！其濁無不塗，其清無不掃。」
《楊子法言》曰：或問進，曰：「水。」或曰：「爲其不舍晝夜與？」曰：「有是哉！滿而後漸者，其水乎？」〈李軌注曰：水滿坎而後進，人博學而後仕。〉
《瑞應圖》曰：共工氏受水瑞，百官師長以水爲號，蒙水，瑞水也，君乘土而王，其政太平，則蒙水出于山焉。
《韓詩外傳》曰：夫水者，緣理而行，不遺大小，似有智者；重而之下，似有禮者；踏深不疑，似有勇者；障防而清，似知命者；歷險致遠，似有德者。天地以成，群物以生，國家以寧，萬事所平，此智者所以樂於水也。
又曰：冬不數浴，非愛水也。
又《吳越春秋》曰：伍子胥奔吳至溧陽，溧陽女子擊縹瀨水之上，子胥過，跪而乞食，女子簞飯壺漿而食之。子胥食而去，謂女子曰：「掩子壺漿，勿令其露。」女子曰：「行矣。」子胥行五步還顧，女子已自投瀨中。後子胥伐楚，師還過漂陽瀨上，欲報以百金，不知其家，乃投金瀨水而去。後有嫗行哭而來，曰：「吾女年三十不嫁，擊縹於此，遇窮人飯之，恐事泄，投水而死。」乃取金歸。
《物理論》曰：所以立天地者，水也。夫水，也之本也。吐元氣，發日月，經星辰，皆由水而興。
又曰：九州之外皆水也，餘昔在會稽，仰看南山，見雲如瀑練，方數十丈，其聲硠礚。須臾，山下居民驚駭，洪水大至。
《列仙傳》曰：負局先生上吳山，語下人：「吾欲還蓬萊山，爲汝曹下神水。」崖頭一旦有水，白色，從石間下，服之多愈疾。
《楚詞》曰：滄浪之水清，可以濯吾纓；滄浪之水濁，可以濯吾足。
《玄中記》曰：天下之多者水焉，浮天載地，高下無不至，萬物無不潤。
《山海經》曰：剡山有獸焉，名曰合窳，見則天下大水。高箭之山，其上有水焉，甚寒而清，帝台之漿水也。〈郭璞注曰：河東解縣檀道山，有水潛出山上，俗名之日盎漿，即此類也。〉大荒之隅有山而不合，名曰不周，有寒暑之水。
又曰：譙明之山，譙水出焉，而西流至於河，其中多河羅之魚，一首而十身。
又曰：少陽山，酸水出焉，東而流注於汾水，其中多美赭。〈《管子》曰：上有赭，下有鐵。〉
《水經注》曰：郁水，即夜郎豚水也。漢武帝時，有竹王興於豚水。有一女子浣於水濱，有三節大竹流入女子足間，推之不去，聞有聲，持破之，得一男兒，遂雄夷濮氏，竹爲姓，所捐破竹於野成林，王祠竹林是也。王嘗從人止大石上，命作羹，從者白無水，王以劍擊石出水，今竹王水是也。
又曰：趙人有琴高者，以善鼓琴爲康王舍人，行鼓涓之術，游浮碭郡間，二百餘年後入碭水取龍子，與弟子期，期日皆潔齋待於水傍，果乘赤鯉出入碭中，有萬人觀之，留月餘復入水也。
又曰：姜水，按《世本》，炎帝姓薑。《帝王世紀》曰：炎帝神農氏，薑母曰姒，游華陽，感神而生炎帝，長於姜水。
又曰：昔沫水自蒙山至南安，而混崖水脈漂疾、破害舟船，歷代爲患。蜀郡太守李冰發卒鑿平混崖，河神贔怒，冰乃操刀入水與水神鬥，遂平混崖，通水路，開處即水所穿也。
又曰：黃水出零陽縣西北，連巫山溪，出雄黃，頗有神異，采之常以冬月祭祀，鑿石深數丈，方得佳黃，故溪水取名焉。
又曰：沁水南曆猗氏關，又南與驫々水合，水出東北巨峻山，乘高瀉浪，觸石流響，世人因聲以稱之。
又曰：巴郡魚復縣夷水，即佷山清江也，水色清，照十丈，蜀人見其澄清，因名清池也。
又曰：溱水出浮石嶺北青衣山，亦謂之青衣水也。
又曰：廬山之北有石門水，水出嶺端，有雙石高竦，其狀若門，因有石門之目焉。水導雙石之中，懸流飛澍近三百許步，下散漫十步許，上望之連天，若曳飛練於霄中矣。
又曰：永昌郡有蘭倉水，出西南博南縣，漢明帝永平十二年置，博南，山名也。縣以山名之，其水東北流出博南山。漢武帝時，通博南山道，渡蘭倉津，土地絕遠，行者苦之，歌曰：「漢德廣，開不賓，渡博南，越蒼津，一渡蘭倉爲他人。」山高四十里，蘭倉水有金沙，越人收以爲黃金。又有光珠穴，穴出光珠，又有琥珀、珊瑚、黃白青珠也。
《荊州記》曰：夏首東二十里有涌口，二水之間謂之夏洲，首尾七百里，華容、監利二縣在其中。
《楚詞》曰：過夏首而西浮。郭仲産云：此水冬斷夏通，因名夏水。
《述異記》曰：濉渙二水，波文皆若五色，其人多文章，故名繢水。
又曰：漢、沔會流處，岸上有石銘雲，「下至水府三十一里」，皆傳李斯刻石於此。
《龍魚河圖》曰：玄洲在北海中，地方三十里，去南岸十萬里，上有芝著玄澗，澗水如蜜味，服之長生。
萬震《南州異物志》曰：天竺有恆水，一號新陶水，水特甘香，下有真鹽也。
《廣志》曰：臨川郡有粉水，得其水汰粉益潔。
盛弘之《荊州記》曰：陽縣西有粉水，源出房陵縣，取其水爲粉，鮮潔異於餘水，故因粉爲名也。巴郡臨江縣有此水，舊常獻之也。
《韓詩外傳》曰：溱與洧，三月桃花水下之時，衆士女執蘭祓除。鄭國之俗，三月上巳之日，此兩水上招魂，祓除不祥也。
《秦州記》曰：成紀縣有石臼，中水深數尺，水旱無增減，故名其地爲天水郡。
《搜神記》曰：漢末零郡太守有女，悅門下書佐，使婢取盥手水飲之，而有娠，而生子，至能行，太守抱兒使求其父，兒直上書佐膝，書佐推之，兒僕地爲水。
《三齊略記》曰：康浪水在齊城西南十五里康衢，則寧戚扣牛角歌於此也。
《述征記》曰：臨淄牛山下有女水，齊人諺曰：世治則女水流，世亂則女水竭。慕容超時，乾涸彌載，及宋武北征而激洪流。
《續述征記》曰：梁鄒城西有籠水，雲齊孝婦誠感神明，湧泉發於室內，潛以績籠覆之，由是無瓮汲之勞。家人疑之，時待其出而搜其室，試發此籠，而泉遂涌流漂居宇。故名之曰籠水。
《始興記》曰：林水源中有石室，室前磬石上行羅千瓮，中悉是餅銀，採伐遇之不得取，取必迷悶。
《名山略記》曰：僧權道人居晉安霍山，晨出澗，忽見白水異常，飲之甘如醴，水過甚迅，器取得少許，以餉晉陶安，不復中飲，權壽百三十歲，不知其終。
盛弘之《荊州記》曰：桂陽郡有圓水，水一邊冷，一邊暖；冷處清且綠，暖處白且濁。
《隴右記》曰：武都紫水有泥，其色亦紫而粘，貢之用封璽書，故詔誥有紫泥之美。
《方輿記》曰：韶州曲江縣修仁水，西南注連水，北有三楓亭，五渡水。齊范雲爲始興太守，至修仁水酌而飲之，賦詩曰：「三楓何習習，五渡何悠悠，且飲修仁水，不挹階邪流。」
《吳錄地理志》曰：天門零陵縣有溪水，山獸從數十里往飲之，越他水則不飲。
《廣志》曰：弱水，夫餘北，其水不勝毛羽，世無見者。
《博物志》曰：水有濁有清，河淮濁，江濟清。南陽有清泠之水，丹水，泉水，汝南有黃水，華山南有黑水，天下之水皆類五色，今載其名也。濘水不流。
《郡國志》曰：隆州析五縣置果州，閬中有陰水，其民銳氣而善舞也。
又曰：湓水，昔有人此處洗銅盆，水暴漲失盆，乃投水取盆，見一龍銜盆奪之而去，故曰湓水。
又曰：庭州田灞水滴滴，若以金銀銅鐵器盛之皆漏，致匏葉則不漏，人掌中亦漏，服之少臭，毛落得仙。
《論衡》曰：燧之取火於日，方諸取露於月，天地之間，巧曆所不能與其數乎？然以掌握之中，引類於太極之上，而水火可立致者，陽陰固相動也。
《異苑》曰：孫權赤烏八年，遣校尉陳勛漕句容，中道鑿破岡，掘得一黑物，無有首尾，形如數百斛船，長數十丈，蠢蠢而動，有頃，悉融液成汁，時人莫能識。得此之後獲泉源，咸謂是水脈，每至大旱，餘瀆皆竭，惟此若巨流通焉。
《書》曰：上天降災，下昏民墊。
又曰：湯湯洪水方割。〈湯湯，流貌。洪，大。割，害也。〉蕩蕩懷山襄陵，浩浩滔天。
《傳》曰：凡平原出水爲大水。
《史記》曰：秦武王三年，渭水赤三日。昭王三十四年，渭水大赤三日。〈《洪範五行傳》曰：赤者，火色也。水盡赤者，以火殄水也。渭水，秦大川者，陰陽色亂，秦用嚴刑，敗亂之象也。〉
《漢書五行志》曰：高後三年，漢中、南郡、河陽大水，流數萬家。是時女主獨治，諸呂相王。
《續漢書五行志》曰：桓帝永興三年，彭城泗水逆流。永壽元年，洛水溢至津城門，漂流人物。是時梁冀爭政，嫉害忠直，後遂誅滅。
又曰：獻帝建安二年，漢水溢，害人物，是時天下大亂。
《古今注》曰：安帝延平六年，河東水化爲血。元初二年，潁川襄城臨水化爲血，不流。
京房《易》曰：君湎於酒，淫於色，賢人潛，國家危，厥異流水赤。
《史記》曰：堯命鯀治水，九載績用不成。
謝承《後漢書》曰：沛國陳宣，字子輿。建武十年，洛水出造天津城門，或欲築塞之。宣諫曰：「昔王尊正身，金堤水退，況聖主耶？」言未絕而水去。
范曄《後漢書》曰：公沙穆銳思河洛推步之術，永壽元年，雨大水，三輔以東，無不漂沒，穆明曉占候，乃預告，令百姓陟居高地，故弘農人獨得免災。
又曰：任文公，巴郡人也，爲治中從事，時天大旱，白刺史曰：「五月一日當有大水，其變以至不可防救，宜令民吏預爲其備。」刺史不聽，文公獨儲大船，百姓或有信文公頗有防者。到其日旱烈，文公急命從載，白刺史，刺史不信。至日中雲起，須臾雨至，晡時湔水湧起十餘丈，突壞廬舍，所害數千人。
《淮南子》曰：古者水爲民害，禹鑿龍門，辟伊闕，平治水土，使民得陸處；百姓不親，五品不順，契教以君臣之義，父子之親，夫婦之別，長幼之序；田野不修，民食不足，後稷乃教之闢地墾草，糞土種穀，令百姓家給人足；故三後之後無不王者，〈謂夏殷周。〉有陰德也。周衰，禮義廢，孔子以三代之道教導於世，其後繼嗣，至今不絕者，有隱行也。
又曰：往古之時，四極廢，九州裂，水浩漾而不息，於是，女媧積蘆灰以止淫水。
