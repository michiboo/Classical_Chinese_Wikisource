
郭子橫《洞冥記》曰：太初三年，東方朔從西郍國還漢，得聲風木枝十枚，九尺，大如指，直可愛。縉雲封禪之時，許貢其木為車輦之用。此木生因洹之水，則《禹貢》所謂因洹也。其洹出甜波樹，上有紫鷰、黃鵠集其間。實如細珠，風吹枝如玉聲，因以為名。春夏馨香，秋冬聲清。有武事則如金革之響，有文章則如琴瑟之響。上以枝遍賜群臣，百歲者皆以此枝頒賜。人有疾者，枝則汗出；死者，枝則折。昔老聃在於周世，言七百年枝未汗。偓佺生於堯時，已年三千歲，植此竟未折。上乃以枝賜朔，朔曰：「臣已見枝三遍枯死，死而復，何啻於汗折而已哉？」里語曰：「年未半，枝不汗。此木五千歲一濕，萬歲一枯。縉雲之世，此樹生於阿閣間也。」
又曰：元光元年，起壽福靈壇，闊百步。四周起銅梁銀木，上列種垂龍之木。木似青梧，高十丈。有朱露，色如丹汁，灑其葉，落地皆成珠。其枝似龍之倒垂，亦曰珠枝樹。此壇高八尺，文錯雜金色。
虞喜《志林》曰：東海之魚墜一鱗，崑崙之木落一葉，聖人皆能知。
王韶之《始興記》曰：漢將滅越，王築城伐木。將運之，一夜，木數千件頓亡，越亡之徵。
《方言》曰：木細枝謂之杪，江淮揚楚之間謂之蔑。
《鹽鐵論》曰：茂木之下無豐草，大塊之間無美苗。
《搜神記》曰：盧江舒縣陵亭有流水，邊有大樹。常有黃鳥數千枚巢其頭，而有故祠。後見一婦人着繡衣，自稱黃祖，能興雲雨。
《地境圖》曰：財在丘墟者為木變，故木有折枯者，其旁有財。折所向在焉：其在南方，去木八尺；其在東方，去木六尺。
《離騷》曰：一夫九首，拔木九千。
又云：嫋嫋兮秋風，洞庭波兮木葉下。
又云：罾何為兮木上？
又云：搴芙蓉兮木末。
又曰：樹輪囷以相糺兮，林木躍骫。〈音委，枝葉盤紆也。〉
左思《蜀都賦》曰：其樹則擢修榦，竦長條，扇飛雲，拂輕霄。羲和假於道峻岐，陽烏回翼乎高標。
王彪之《閩中賦》曰：木則騰虹籠採於峻藂，流星麗光於高林。
《書》曰：青州厥貢漆、絲、枲、鈆、松、怪石。
《詩》曰：徂來之松，新甫之柏。〈徂來、新甫，山也。〉
又曰：松柏丸丸，松桷有梴，㭚楹有閑。
又曰：山有喬松，隰有游龍。〈松，木也；龍，紅草也。〉
又曰：蔦與女蘿，施於松柏。
又曰：淇水悠悠，檜檝松舟。
又曰：如松柏之茂，無不爾或承。〈如松柏之枝葉，常茂盛，無衰落時也。〉
《左傳》曰：晉侯使張骼、輔躒致楚師，求御於鄭。〈欲得鄭人自御，知其地利故也。〉鄭人卜宛射犬，吉。子太叔戒之曰：「大國之人，不可與也！」〈言不可與等也，欲使卑下人。〉對曰：「無有眾寡，其上一也。」太叔曰：「不然，培塿無松柏。」〈培塿，小阜。松柏，大木。〉
又曰：楚郟敖即位，王子圍為令尹。〈康王弟。〉鄭行人子羽曰：「是謂不宜，必代之昌。松柏之下，其草不殖。」〈言楚君弱，令尹強。物不兩盛。〉
《禮記》曰：其在人也，如竹箭之有筠也，如松柏之有心也。二者居天下之大端矣，故貫四時而不改柯易葉。
《禮斗威儀》曰：君乘木而王，其政平，則松為常生。
《論語》曰：哀公問社於宰我，宰我對曰：「夏后氏以松，殷人以柏，周人以栗。」
又曰：歲寒，然後知松柏之後彫也。
《史記》曰：松柏為百木長也，而守宮闕也。
《漢書》曰：賈山言治亂曰：「秦為馳道五十步，三丈而樹，厚築其外，隱以金椎，〈服虔曰：作壁通道。隱也。以鐵椎築之。〉樹以青松，為馳道之麗，使其後世曾不得斜遙而托足焉。」
應劭《漢官儀》曰：秦始皇上封泰山，逢疾風暴雨，賴得抱樹，因封其樹為五大夫松。〈秦山雲岱宗。小天門猶有秦時五大夫松。〉
張勃《吳錄》曰：丁固，字子賤，會稽人。寶鼎中，拜司徒。初為尚書，夢松樹生腹上，謂人曰：「松字，十八公也。」後十八年為公，遂如夢。
王隱《晉書》曰：山濤遭母喪，歸鄉里。濤雖年老，居喪過禮，手植松柏。
又曰：庾敳〈我來切。〉見和嶠曰：「森森如千丈松，雖磥砢多節目，施之大廈，梁棟之用！」
又曰：慕容垂攻符丕，在鄴糧竭，馬無草，但削松木而食之。
《宋書》曰：顧歡好學。鄉中有學舍，歡貧無以受業，於舍壁後倚聽，無遺忘者。夕則燃松節讀書。
《齊書》曰：張堪好於齋前種松柏，時人曰：「張堪屋下陳屍。」
《梁書》曰：陶弘景特愛松風，庭院皆植松。每聞其響，欣然為樂。有時獨遊泉石，望見者以為仙人。
《陳書》曰：張譏，字直言。後主嗣位，為國子博士、東宮學士。後主常幸鍾山開善寺，召從臣坐於寺西南松林下，勑譏堅義。時索麈尾未至，後主勑取松枝，手以屬譏曰：「可代麈尾。」顧群臣曰：「此即張譏後事。」
《後魏書》曰：甄琛喪父，於塋兆之內，手種松柏。隆冬之月，負掘水土。鄉老哀之，咸助力。十餘年中，墳成木茂。
又曰：彭城王勰從幸代都，次於上黨之銅鞮山路，大松樹十數根。時帝進繖，遂行而賦詩，令人示勰曰：「吾作詩雖不七步，亦不言遠。汝可作之，比至吾間令就也。」勰去帝十餘步，遂且行且作，未至帝所而就。詩曰：「松林經幾冬，山川何如昔？風雲與古同。」帝大笑曰：「汝此詩亦責我耳。」

《唐書》曰：拔野古僕骨東境，其地豐草，人皆敦富，土多霜雪。其地北東一千里曰康於河，有松木，入水一二年，乃化為石，其色青。有國人居住，其人謂之康干，名為石後，仍松文。
又曰：賈嘉隱年七歲，以神童召見。時太尉長孫無忌、司空李勣於朝堂立語，戲謂嘉隱曰：「吾所倚者何樹？」嘉隱對曰：「松樹。」勣曰：「此槐也，何忽言松？」嘉隱曰：「以公配木，則為松樹。」無忌連問之：「吾所倚何樹？」嘉隱對曰：「槐樹。」無忌曰：「汝不能矯對耶？」嘉隱應聲曰：「何須矯對，但取其以鬼配木耳。」
《穆天子傳》曰：天子升長松之磴。〈山有長松也。〉
《說苑》曰：智襄子為室，美士茁夕焉。智伯曰：「室美矣夫？」對曰：「美則美矣，意臣亦有懼也。」智伯曰：「何懼？」對曰：「臣以康秉筆事君，記有之曰：『高山峻原，不生草木；松柏之地，其土不肥。』今土木勝人，臣懼其不安人也。」室成三年，而智氏亡。
《周書》曰：太姒夢周梓化為松。
《莊子》：孔子曰：「天寒既至，霜雪既降，吾是知松柏之茂。」
《尸子》曰：荊有長松文梓。
《孫卿子》曰：歲不寒，無以知松柏；事不難，無以知君子。
《呂氏春秋》曰：故百仞之松，本傷於下，而末槁於上。
《抱朴子》曰：松三千歲者，皮中有聚芝，如龍形，名曰飛節芝。
又曰：《玉榮記》稱：「千歲松樹，邊枝起上，杪不長，望而視之有如偃蓋。其中有物，或如青牛、青羊、青犬，或如人，服之皆壽萬歲。」
又曰：天陵偃蓋之松，大谷倒生之栢，凡此諸木，皆與天齊其長，地等其久也。
又曰：謂夏必長而齊麥枯，謂冬必彫而松柏茂。
《符子》曰：符子與子登乎太山，下臨千仞之淵，上蔭百丈之松，蕭蕭然神王乎一丘矣。言不出乎耒耜，心不過乎俗人，其猶木犬守戶，瓦雞伺晨矣。
《先聖本記》曰：許由欲觀帝意，曰：「帝坐華堂，面雙闕，君之榮顧亦得矣。余坐華堂，森然有松生於牖。雖面雙闕，無異乎回鸞之榮崑崙，余安知其一所以取榮哉？」帝美由，師之。
《列仙傳》曰：伏生者，當湯時為木正。常食松脂，自作石室。周武王祠之。偓佺好食松實，能飛行逮走馬。以松子遺堯，不能服。
《異苑》曰：漢末大亂，宮人、小黃門上墓樹上避兵，食松柏實，遂不復飢，舉體生毛，長尺許。亂離既平，魏武聞而始牧養，還食穀米，齒落頭白。
《少神境記》曰：滎陽南有石室，室後有孤松千丈。常有雙鵠，晨必接翮，夕輙偶影。傳云：昔有夫婦二人，俱隱此室中，年既數百，化為雙鵠。一者失之，尋為人所害；一者獨棲此松，煢立哀唳。
《玄中記》曰：松脂淪入地中，千歲為伏神茯苓。
《博物志》曰：荒亂不得食，可細切松柏葉，水送令下，隨能否，以不飢為度，粥清送為佳。當用柏葉五合，松葉三合，不可過度。
《嵩高山記》曰：嵩高丘有大松樹，或百歲、千歲。其精變為青牛，或為伏龜。採食其實，得長生。
《雲南記》曰：雲南有大松，子如新羅松子。
周景式《廬山記》曰：石門巖即松林也。南臨石門澗，澗中仰視之，離離駢麈尾，號為麈尾松。西嶺異然如馬鬣。又葉五粒者，名五粒松，服之長生。
《范子計然》曰：松脂出隴西，如膠者善。
《聖賢冢墓記》曰：《東平王無疆傳》云：「王歸國，思京師。後薨，葬東平，其冢上松柏皆西靡。」
《漢武內傳》曰：藥松柏之膏，服之可延年。
焦贛《易林·需之坤》曰：溫山松柏，常茂不落。
《廣州先賢傳》曰：顧琦至孝。母喪，琦獨立墳，歷年乃就。居喪逾制，種松柏成行。
王羲之《遊郡記》曰：永寧縣界海中有松門，在島嶼上。皆生松，故曰松門也。
《豫章記》曰：徐孺子墓在郡南。時杜牧守徐興於墓邊種松，太守謝景立碑，太守夏侯嵩於碑邊立思賢頌碑，今並在。松大合抱。
《本草經》曰：松脂，一名松膏，一名松昉，味苦，溫中，久服輕身延年。
《世說》曰：孫興公自言見止足知分。齋前種一株松。高世遠時鄰居，謂孫曰：「松樹子非不森然可憐，但永無棟樑耳。」孫公曰：「楓柳雖復合抱，亦曷所施也？」
又曰：李元禮冽冽，如長松下風；周君颼颼，如小松下風。
《金樓子》曰：梁武帝每拜山陵，杖而後起，涕淚所灑，松為變色。
《顏氏家訓》曰：齊世有席毗者，清幹之士。官至行台尚書，嗤鄙文學。嘲劉逖云：「君輩詞藻，譬若朝菌，須臾之翫，非宏材也！豈比吾徒，比千丈松樹，常有風霜，不可彫悴矣。」劉應之曰：「可哉！」
《西京雜記》曰：東都龍興觀有古松樹，枝偃倒垂，相傳雲已經千年。常有白鶴飛止其間。蔡孚賦《偃松》篇，玄宗賜和御書，刻石記之，公卿咸和焉。
《晉陽記》曰：郡西北有松樹，枝條鬱茂，垂陰數畝。傳雲陶桓公樣柯成此樹。
《夢書》曰：松為人君。夢見松者，見人君之徵也。
宋玉《風賦》曰：夫風緣於太山之阿，舞於松柏之下。
《扶風歌》曰：南山石嵬嵬，松柏何摧摧！上枝拂青雲，中心十數圍。
《古艷歌》曰：馬啖柏葉，人啖松脂。不可常飽，聊可遏飢。
庾肅之《松贊》曰：流潤飛津，沉精幽結。貞蕤含芳，仰拂素雪。

太平御覽卷第九百五十三
