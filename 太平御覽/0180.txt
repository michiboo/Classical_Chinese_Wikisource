
《釋名》曰：宅，擇也；言擇吉處而營之也。
《說文》曰：宅，人所託也。
《周禮》曰：凡任地，國宅無征。鄭注云：國宅城中，無徵稅也。
《禮記》曰：獻田宅者操書契。
《左傳》曰：初，景公欲更晏子之宅，曰：「子之宅近市，湫隘囂塵，不可以居，請更諸爽塏者。」辭曰：「君之先臣容焉，臣不足以嗣之。」及晏子如晉，公更宅，反則成矣。既拜，乃毀之如裏室，皆如其舊。則使人反之。且諺曰：「非宅是卜，惟鄰是卜。二三子先卜鄰矣。」卒復其舊宅。
《漢書》曰：蕭何買田宅，必居窮僻處，曰：「令後世賢，師吾儉。不賢，毋爲勢家所奪。」
又曰：魯恭王餘好治宮室苑囿，壞孔子舊宅以廣其宮，聞鍾磬琴瑟之聲，遂不敢復壞，於其壁中得古文經傳。
《吳志》曰：周瑜與孫策同年，相友善，瑜推道南大宅以舍策，外堂拜母，有無通共。
《晉書》曰：裴楷性寬厚，與物無忤。不持儉素，每游榮貴，輒取其珍玩。雖車馬器服，宿昔之間，便以施諸窮乏。嘗營別宅，基構甚麗，與兄共遊行，床帳儼然，欞軒疏郎，兄心甚願之而口不言也，楷心知其意，便使住。
又曰：杜後母裴氏爲廣德縣君。裴氏名穆，長水校尉綽孫，太傅主簿遐女，太尉王夷甫外孫。中表之美，高於當世。遐隨東海王越遇害，無子。唯穆渡江，遂享榮慶，立第南掖門外，世所謂杜姥宅雲。
又曰：有奏王公國家，京城不宜有田宅。未暇作諸國邸，當使有往來處，今限京師得有宅一所。
《齊書》曰：劉繪，字士彰，彭城人也，太常悛弟。父π，宋末權貴，門多客。繪解褐爲著作郎，太祖見。嘆曰：「劉公爲不亡矣！」繪聰警，善隸書。爲竟陵王後進賓客時，張融、周栟有言工，融音旨緩韻，�辭致綺捷，繪之言吐，又頓挫有風氣。時人謂語曰：「劉繪貼宅，別開一門。」言在二家之中也。又朝野爲語曰：「三人共宅，夾清漳，張南周北，劉中央。」言處二人間。
王隱《晉書》曰：魏舒，字陽元。幼喪父母，爲外寧氏所養。氏起宅，相者云：「當出貴外甥。」外祖父母以寧氏甥小而慧，謂應相也。舒答：「當爲外家成此宅相。」
又曰：上黨鮑瑗家多喪禍貧苦，淳于智卜之，卦成，謂曰：「爲君安宅者，女子工耶？」曰：「是也。」又曰：「此人已死耶？」曰：「然」。智曰：「此人安宅失宜，既害其身，又令君不利。君舍東北有大桑樹，君徑入市門數十步，當有一人折新馬鞭者，便就請買還，懸此樹，三年當得物。」瑗承言詣市，果得馬鞭，懸之三年，後浚井，中得數十萬銅錢雜器，復可二十餘萬。於是家業用展，病者亦愈。
《晉書》曰：孔愉營山陰湖南侯山下數畝地爲宅，草屋數間，便棄官居之。送資數百萬，悉無所取。
又曰：桓玄得志，常欲以謝安宅爲營。謝混曰：「邵伯之仁，猶惠及甘棠；文靜之德，更不保五畝宅耶！」玄聞，慚而止。
《宋書》曰：初，太社西空地一區，吳時丁奉宅，孫皓流徙其家；晉有江左，初爲周顗、蘇峻宅，其後爲袁真宅，又爲章武王司馬秀宅，皆凶敗；後給臧燾，亦頻遇喪禍；故世稱惡地。王僧綽常以正達自居，謂宅無吉凶，請爲第。始就築，未居而敗。
又《顔延之傳》曰：竣既貴重，權傾一朝，凡所資供，延之無所受，器服不改，宅宇如舊。見竣起宅，謂曰：「善爲之，無令人笑汝拙也。」
《齊書》曰：齊世祖武皇帝諱賾，字宣遠，太祖長子也。小字龍兒。生於建康青溪宅，其夜陳孝後、劉昭後同夢龍據屋上，故字上焉。
《梁書》曰：高祖，宋大明八年甲辰，生於秣陵縣同夏裏三橋宅。
《後魏書》曰：德興反於營州，使尚書盧同往討之，大敗而反。屬侍中穆紹與元順侍坐，因論同之罪。同先有近宅借紹，頗欲爲言。順勃然曰：「盧同終將無罪！」太后曰：「何得如侍中之言？」順曰：「有好宅與要勢侍中，豈慮罪也？」紹慚，不復敢言。
又《邢巒傳》曰：孝文因行樂至司空府南，見巒宅，謂巒曰：「朝行樂至此，見卿宅乃住，東望德館，情有依然。」巒對曰：「陛下移構中原，方建無窮之業，臣意在與魏升降，寧容不務永寧之宅。」帝謂司空穆高、僕射李沖曰：「巒之此言，其意不小。」
《五代史·晉史》曰：羅紹威前唐時嘗建第洛陽福善裏。莊宗同光中，始賜明宗梁租庸使趙岩宅，雖華，以趨內遠，乃召紹威子周敬易其第。後明宗即位，一日夢中見一人，儀形瑰秀，若素識者，上夢中曰：「此得非前宅主羅氏乎！」及寤，訪其子孫，左右對曰：「周敬見列明廷。」召至，果符夢中所見。上謂侍臣曰：「朕不欲使大勛之後久無土地。」因授左馮翊。非承家爲善，何以致此！
《五代史·周書》曰：漢初，以晉入蕃將相第宅賜隨駕大臣，以趙瑩第賜太祖。太祖召瑩子前刑部郎中易則告之曰：「所賜第除素屬版籍外，如別有契券，己所置者，可歸本直。」即以千餘緡遺易則，易則惶恐辭讓，太祖堅之，乃受。
《孔子家語》曰：魯哀公問於孔子曰：「寡人聞東益宅不祥，信有之乎？」孔子曰：「不祥有五，而益宅不與焉。夫損人而自益，身之不祥也。棄老而取幼，家之不祥也。釋賢而任不肖，國之不祥也。老者不教，幼者不學，俗之不祥也。聖人伏匿，愚者擅權，天下之不祥也。不祥有五，而益宅不與焉。」
《淮南子》曰：魯哀公欲西益宅，史爭之，爲西益宅不祥。哀公作色怒，左右數諫不聽，乃以問其傅曼折睢，對曰：「天下三不祥，而西益宅不與焉。」哀公大悅，復問：「何爲三不祥？」對曰：「不行禮義，一不祥。嗜欲無止，二不祥。不聽正諫，三不祥。」哀公喟然，自反，不益宅。
《風俗通》曰：宅不西益，俗說西者爲上，上益宅者，妨家長也。原其所以西益者，《禮記》曰：「南向北向，西方爲上。」《爾雅》曰：「西南隅謂之�奧。」尊長之處也。不西益者，恐動搖之耳。審西益有害，增廣三面豈能獨吉乎？
《國語》：魯文公欲弛孟文子之宅，〈文公，魯僖公之子。弛，毀也。孟文子，魯大夫公孫敖之子文伯�也。宅有司所居，公欲毀之，以益宮也。〉使人謂之曰：「吾欲利子於外之寬者。」對曰：「夫位，政之建也；署，位之表也；車服，表之章也；宅，章之次也；祿，食之次也。君議五者以建政，爲不易之故也。今有司未命易臣之署與其車服，而曰：將易而次，爲寬利也。夫署，所以朝夕虔君命也。臣立先臣之署，服其車服，爲利故而易其次，是辱君命也。不敢聞命。若罪也，則請納祿與車服而違署，唯裏人之所命次。」公弗取。臧，文仲聞之，曰：「孟孫善守矣，其可以蓋穆伯而守其後於魯乎！」〈穆伯，文子之父公孫敖也。淫乎魯，出奔而死，圻於齊。今文子守官不失禮，故可掩蓋其父惡，守其後嗣也。〉公欲弛後阝敬子之宅，亦如之。〈公，文公。後阝敬子，魯大夫後阝惠伯玄孫之孫敬伯回也。亦如之者，亦謂之欲利子於外之寬者也。〉對曰：「先臣惠伯以命於同里，嘗、、享之所致君昨者世有數矣。出入受事之幣以致君之命者，亦有數矣。今命臣更次於外，無乃違乎！請從司徒以班從次。」亦弗取。
《孟子》曰：五畝之宅，樹墻下以桑，匹婦蠶之，則老者足以衣帛。
《韓子》曰：有與猛者鄰，欲賣宅避之。人曰：「是其貫將滿矣，子姑待之。」答曰：「吾恐以我滿貫也。」遂去之。
《淮南子》曰：任一人之能，不足以治三畝之宅。循道理之數，因天地之固，然則六合不足均也。
《抱樸子》曰：葛盧佐光武有大功，受爵，立宅舍於博望裏。於今基址石礎存焉。
《郡國志》曰：虢州楊震宅，西有龍望原，南崖有太尉公藏書窟。太元初，人逐獸入穴，見古書二千餘卷。
又曰：洛陽董卓宅在永和裏，掘地輒得金玉寶玩。後魏邢巒掘得丹沙及錢，銘曰董太傅之物。後夢見卓索，欒不與。經年而卒。
又曰：洛陽石崇宅有綠珠樓，今謂之狄泉。
又曰：洛陽蘇秦宅在利仁裏。後魏高顯業每夜見赤光，於光處掘得金百斤，銘曰蘇家金。業爲之造寺。
又曰：�山南有許詢宅。
又曰：長沙南寺賈誼宅，亦陶侃宅在焉。
又曰：婁縣山下有巫鹹故宅在焉。
又曰：鄂州西塞山有黃琬宅、丁固宅。
又曰：尋陽郡湓城亭有陶潛宅。
又曰：柳州城東北有仙人蘇耽宅。
又曰：氵育陽有小長安，東場城有范蠡祠，即故宅也。
又曰：恆州九門縣新市城西有藺相如宅。
又曰：鄧州枚溪出紫山南道，百里奚故宅基在焉。
又曰：密州高密西有鄭玄宅，亦曰鄭城。玄後移葬於屬阜。墓側有稻田萬頃，斷水造魚梁，歲收億萬，世號萬匹梁。
《輿地誌》云：縣東南白沙有龐士元宅於漢水之北，司馬德操宅於漢水之南，隔魚梁州街對宇，歡情自接，每至相思，則褰裳涉水。
《樓承先別傳》曰：樓玄到廣州密求虞仲翔故宅處，遂徘徊躑躇，哀咽淒愴，不能自勝耳。
《三輔決錄》曰：郭祥爲太尉長史，起大宅在高陵城西，世稱曰長史宅。
《瀨鄉記》曰：老子祠在瀨鄉曲仁裏。譙城西出十里，老子平生時，教化學堂故處也。漢桓帝修建屋宇爲老子廟。廟北二里李夫人祠，是老子所生舊宅也。
劉禎《京口記》曰：糖頽山，山周回二里餘。山南隔路得郗鑒故宅，五十餘畝。
又曰：長村東太瀆，瀆北有謝玄故宅。
戴延之《西征記》曰：東陽門外道北，吳蜀二主第宅，去城二里。墟基猶存。
又曰：潼關，北去蒲阪城六十里，城中有舜廟。城外有宅井及二妃壇。南去城二十里有山，舜所耕山也。
《述征記》曰：豐水西九十里有漢高祖宅。
又曰：山陽縣城東北二十里，魏中散大夫嵇康園宅。今悉爲田墟，而父老猶謂嵇公竹林地，以時有遺竹也。
《成都記》曰：成都縣南百步有嚴君、司馬相如、楊雄宅。今草玄亭餘跡尚存。
《陳留耆舊傳》曰：董宣爲北海太守。大姓公孫舟造起大宅，卜工占之，雲宅成當出一喪。舟使其子取行人殺之以塞咎。宣收舟，拷殺之。
《世說》曰：鍾會、荀濟二人情好不協。荀有寶劍，可直百萬，常在母鍾太夫人許。會善書，學荀手跡，作書與母取劍，仍竊去不還。荀後知是鍾，而無由得求，思所以報之。會鐘兄弟共以千萬起新宅，始成，甚精麗，未得移住。荀善畫，於是潛往畫鍾門堂，幷作太傅形象，衣冠狀貌如平生之容。鍾來入門，便感慟，於是宅遂空廢。
《徐邈別傳》曰：邈字仙民，舉也恣承，傳爲定範。舊疑歲神在卯，舉世認承，傳爲定範。舊疑歲神在卯，此宅之左，即彼宅之右地，何得俱忌。邈以爲太歲之屬，自是游神；譬如日出之時，向東皆逆，非爲定體。
《水經注》曰：齊城門外有晏嬰宅。
盛弘之《荊州記》曰：新野郡西七里有楊溪，源出紫山，南流入氵育。故耆老傳雲溪西有百里奚宅。
又曰：新野郡南有越相范蠡祠，蠡宅三戶。人傳雲祠處即是宅。
又曰：襄陽范蠡祠南有晉河南尹樂廣宅，周回十餘畝。曩舊井猶未頽，檀道濟置邏其中，即名爲樂宅。
又曰：襄陽西北十餘里，名爲隆中，有諸葛孔明宅。
又曰：宛城有伍子胥宅。
范汪《荊州記》曰：義陽六安縣有光武宅，枕白水，所謂龍飛白水。
《蘇州記》曰：周文學科孔子弟子言偃宅在常熟縣西。
《史記》云：言偃，吳人也，字子游。又《吳地記》云：宅有井，井邊有監洗石，周四尺。《輿地誌》云：梁蕭正德爲郡太守，爲蕭將去，莫知所在。
《吳地記》曰：雲陸氏宅在長谷，谷在吳縣東北，谷名華亭谷，水下通松江。昔陸遜、陸凱居此穀。《吳志》云：「漢廬江太守陸康與袁術有隙，使侄遜與其子績率宗族遠此避難。」居於是穀。谷東有崑山父祖墓焉。故陸機《思鄉詩》：曰「彷彿谷水陽，婉孌崑山陰。」
《列仙傳》云：曆陽有彭祖宅，禱祠風雨，應期而至。
《襄沔記》曰：晉永興中，鎮南將軍襄陽郡守劉弘至隆中觀葛故宅，立碣表閭，使太傅掾犍爲李興爲文。
又曰：繁欽宅、王粲宅，幷在襄陽。井臺猶存。
又曰：長流解西有梁曹儀同景宗、柳儀同慶遠、韋儀同睿諸宅，幷相鄰次郭城西門。韋睿少時，有南陽人蔡那善相，相睿宅應出三公、刺史，貴不可言。時睿宅上有草房十間，那宅在城南，悉是瓦屋，求睿換宅，疑而不許。�兩兄闡、纂有令問，位望在睿之右。鄉里謂此人應班槐棘。其後闡、纂相繼而終。睿奉龍飛，遂成宅相。簡文征書既至，遊憩此宅，望氣之言，殆有徵矣。
《丹陽記》曰：有張子布宅，在淮水南對瓦官寺門張侯橋所也。橋近宅，因以爲名。
仲雍《荊州記》曰：秭歸縣有屈原宅、伍子胥廟。搗衣石猶存。
韋述《兩京記》曰：東京宜人坊，其半本隋齊王暕宅。煬帝愛子，初欲盡坊爲宅，帝問宇文愷曰：「裏名爲何？」愷曰：「裏名宜人。」帝曰：「既號宜人，奈何無人，可以半爲王宅？」
又曰：仁和坊，兵部侍郎許欽明宅。欽明，戶部尚書圉師猶子，與中書令郝處俊鄉黨親族。兩家子弟類多醜陋，而盛飾車馬，以游裏巷。京洛爲之語曰：「衣裳好儀觀惡，不姓許即姓郝！」
又曰：崇仁坊西南隅，長寧公主宅。既承恩，盛加雕飾，朱樓綺閣，一時勝絕。又有山池別院，山谷虧蔽，勢若自然。中宗及韋庶人數游於此第，留連彌日，賦詩飲宴，上官昭容操翰於亭子柱上寫之。韋氏敗，公主隨夫爲外官，初欲出賣，木石當二千萬，山池別館，仍不爲數。遂奏爲觀，以中宗號爲名。詞人名士，競入游賞。
又曰：延壽坊東隅，駙馬裴巽宅。高祖末，裴行儉居之。自行儉以前，居者輒死。自儉卜居，有狂僧突入，髡其庭中大柳樹，中有豕走出，徑入北鄰，其家數月暴死盡，此宅清宴。
又曰：永興坊西門北魏徵宅，本宇文愷宅。及徵居之，太宗幸焉，時將營小殿賜徵爲堂。
又曰：通化坊東南，鄖公殷開山宅，西北顔師古宅，又有歐陽詢宅。時人謂之吳兒坊。
又曰：延壽坊北門之西，有中書令閻立本宅。宅內西亭有立本畫水墨之跡。
又曰：明教坊龍興觀西南隅，開府宋璟宅。南門之東，國子司業崔融宅。璟造宅，悉東西相對，不爲斜曲，以避惡名。融爲則天哀策，用思精苦，下直馬過其門不覺，文就而卒。
又曰：尚善坊東南隅，歧王範宅。宅有薛稷畫鶴，世稱妙絕。
又曰：勸善坊東北隅，太子太師鄭公魏徵宅。山池院有進士鄭光�畫山水，爲時所重。
又曰：宣風坊北街之西，中書令蘇味道宅。宅有三十六柱亭子，時稱巧絕。
《祿山事跡》曰：祿山舊宅在道政坊，玄宗以其隘陋，更於親仁坊選寬爽之地，出內庫錢更造宅焉。敕所司窮其華麗，不限功力財物，堂皇院宇，重復窈窕，周匝誥曲，戶牖交疏，高臺臨池，宛若天造，帷帳幔幕，充�刃其中。至九年八月，祿山獻俘至京，方命入此新宅。
《春秋內事》曰：陰宅以日奇，陽宅以月偶；陰宅先內男子當令奇，陽宅先內女子當令偶，乃吉。陰宅內男子三人，陽宅內女子二人。
《地鏡圖》曰：人望百家宅法中有赤氣者，家有汛財。白氣入人家，有財不保。黑氣有五，其伏在宅中，青氣者有銀，地寶也。
嵇康《宅無吉凶論》曰：「設爲三公之宅，而命愚民居之，必不爲三公，可知也。夫壽夭之不可求，甚於貴賤。然則擇百年之宮，而望殤子之壽，孤逆魁忌，以速彭祖之夭，必不幾矣。然則果無宅也，是性命自然，不可求矣。」
《樓觀本記》曰：隋之開皇元年，敕旨：「樓觀者，本尹先生卜居之勝宅，老君說經之聖跡，乃元教根源，福田之首。宜令所司別作圖樣，開拓舊居。」
