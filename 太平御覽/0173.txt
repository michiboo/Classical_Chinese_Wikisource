
《世本》曰：堯使禹作宮。
《釋名》：宮，穹也；屋見垣上穹隆也。
《爾雅》曰：宮謂之室，室謂之宮。
《史記》曰：《天官書》曰：「玄武，虛、危，主宮室。」
《大戴禮》曰：周時德澤和洽，蒿茂大，以爲宮柱，名爲蒿宮。
《毛詩》曰：定之方中，作爲楚宮；揆之以日，作爲楚室。
又曰：鼓鐘於宮，聲聞於外。
《易》曰：上古穴居而野處，後世聖人易之以宮室，上棟下宇，以待風雨。蓋取諸《大壯》。
《左傳》曰：襄公作楚宮，穆叔曰：《太誓》云：『人之所欲，天必從之。』君欲楚夫，故作其宮，若君不復�楚，必死是宮也。」六月，公薨於楚宮。
又曰：晉成虒祁之宮，又成銅鞮之宮數里。
《論語》曰：禹卑宮室而盡力乎溝洫。禹，吾無簡然矣。
《史記》曰：騶子之燕，昭王擁彗先驅，請列弟子坐而受業。築碣石宮，親往師之。
又曰：秦始皇造阿房宮，徵發天下工匠。
又曰：秦始皇所居之宮有祈年宮、長信宮、梁山宮。
又曰：戎使由余於秦，秦繆公示以宮室積聚，由餘曰：「使鬼爲之，則勞神矣。使人爲之，亦苦民矣。」
又曰：項羽屠咸陽，焚其宮室，三月火不滅。
又曰：盧生說始皇曰：「人主爲微行，所居而人知之，則害於神。願上居居無令人知，則不死之藥，殆可得也。」乃命咸陽之旁三百里內宮觀二百七十復道甬道相連，帷帳鐘鼓美人充之，所幸，有言其處者，死。始皇幸梁山宮，望見丞相騎衆，不善之，中人以告丞相，損車騎。始皇怒曰：「此中人泄吾語。」捕時在旁者，斬之。自是莫知所在，決事悉於咸陽宮。
又曰：始皇二十七年，作長信宮於渭南。通驪山，作甘泉前殿。築甬道，自咸陽屬之。〈築墻垣如街巷。〉
又曰：漢武帝時，河決。天子自臨決河，沈白馬玉璧，作《瓠子歌》。於是築宮其上，名曰宣房宮。
又曰：樗裏子卒，葬於渭南章台之東。曰：「後百歲，是當有天子之宮夾我墓。」樗裏疾室在於昭王廟西渭南陰鄉樗裏，故俗謂之樗裏子。至漢興，長樂宮在其東，未央宮在其西，武庫正值其墓。秦人諺曰：「力則任鄙，智則樗裏。」
《漢書》曰：漢八年，蕭丞相營作未央宮，立東闕、北闕、〈蒼龍，玄虎，二闕。〉前殿、武庫、大倉。高祖還，見宮闕壯麗，甚怒，曰：「天下方未定，何治宮室過度也！」何曰：「非壯非麗，無以威四夷，且令後世無以加也。」
又曰：初，江充召見犬台宮，〈晉灼曰：黃圖上林有走狗觀也。古曰今書本犬台有作太台，字者誤也。漢無太台宮也。〉自請願以所常被服冠見上，上許之。充爲人魁岸，容貌甚壯。帝望見而異之，謂左右曰：「燕趙固多奇士。」既至前，問以當世政事，上悅之。
又曰：武帝六年冬，行幸回中。春，作首山宮。
又曰：上幸不其，祠神人於交門宮，若有向坐拜者。作《交門之歌》。
又曰：幸河東之明年正月，鳳凰集衤殳礻羽，於所集處得玉寶，起步壽宮。
又曰：柏梁災，越巫勇之乃曰：「越俗，有火災，又起屋，必以大，用勝服之。」於是起建章宮，爲千門萬戶。
又曰：梁孝王，吳、楚破，梁最親，有功。又爲大國，居天下膏腴，北界泰山，西至高陽，四十餘城，多大縣。孝王，太后少子，愛之，賞賜不可勝道。於是孝王築東苑，方三百餘里，廣睢陽城七十里，大治宮室，爲復道，宮連屬於平臺四十餘里。〈如淳曰：在梁東北離宮所在。晉灼曰：或說在城中東北角。〉得賜天子旌旗，從千乘萬騎，出警入蹕，擬於天子。
又曰：孝武作建章宮，爲千門萬戶。有鳳凰闕，高二十餘丈，中有蓬萊、方丈、瀛洲、壺梁，象海中神山。南有玉堂璧門大鳥之屬。立神明台、井�樓，度高五十餘丈，輦道相屬焉。
又曰：秦起咸陽而西至雍，離宮三百，〈師古曰：凡言離宮者皆謂於別處置之，非常所居也。〉鐘鼓帷帳，不移而具。又爲阿房之殿，高數十仞，〈師古曰：阿房者，言殿之四阿皆房也。一說，大陵曰阿，言其殿高若於阿，上爲房也。房，次王作旁說雲。始皇作四十殿，未有名，以其去咸陽近，且號阿旁。阿，近也。八尺曰仞也。〉東西五里，南北千步，從車羅騎四馬馳騖，旌旗不撓。〈師古曰：撓，屈也。言庭之廣大，殿之高敞，衆騎馳騖無所觸。建立旗旌，不屈撓。〉爲宮室之麗至於此，使其後世曾不得聚廬而托處焉。
又曰：鄒陽諫吳王曰：「臣聞秦倚曲台之宮，〈應劭曰：始皇帝所治處也。若漢家未央宮也。〉懸衡天下，〈服虔曰：關西爲衡。應劭曰：衡，平也。如淳曰：衡，猶稱也，言其懸法度於其上也。師古曰：此說秦自以爲威力強固，非論平法也。下又言陳勝連從兵之據，則是說從橫之事耳。服釋是也。〉畫地而不犯，〈師古曰：畫地不犯者，法制之行。〉兵加胡越；至其晚節末路，張耳、陳勝連從兵之據，〈師古曰：從音子容切。〉以叩函谷，咸陽遂危。〈師古曰：叩，擊也。〉何則？列郡不相親，萬室不相救也？」
又曰：後元二年，幸，作五柞宮。〈張晏曰：有五柞樹，因以名。〉
又曰：甘露二年，幸陽宮。〈在，音倍。〉
《後漢書》曰：永平三年夏旱，而大起北宮，鍾離意詣闕免冠上疏曰：「伏見陛下以天時小旱，憂念元元，降避正殿，躬自克責，而比日密雲，遂無大潤，豈政有未得應天心者邪？昔成湯遭旱，以六事自責曰：『政不節邪？使人疾邪？宮室崇邪？女謁盛邪？苞苴行邪？讒夫昌邪？』竊見北宮大作，人失農時，此所謂宮室榮也。自古非患宮室小狹，但患人不安寧。宜且罷止，以應天心。臣意以匹夫之才，無有重行能，久食重祿，擢備近臣，比受厚賜，喜懼相半，不勝愚戇征營，〈征營，不自安也。〉罪當萬死。」帝策詔報曰：「湯引六事，咎在一人。其冠履，勿謝。比上天降旱，密雲數會，朕戚然慚懼，思獲嘉應。故分佈禱請，�候風�，北祈明堂，南設雩場。〈明堂在洛陽城南，言北祈者，蓋時修雩場在明堂之南也。〉今又敕大匠止作諸宮，減省不急，庶消災譴。」詔因謝公卿百僚，遂應時澍雨。
又曰：東平王蒼薨，元和三年，東巡狩，幸東平宮，追念蒼，謂其諸子曰：「思其人，至其鄉，其處在，其人亡。」因泣下沾襟。
《魏志》曰：帝營作許昌宮，楊阜諫曰：「堯尚茅茨而萬國安，禹卑宮室，而天下樂。桀作璇室象廊，紂爲傾宮鹿台，皆喪社稷也。」
《吳志》曰：後主二年六月，起新宮於大初之東，制度尤廣。二千石已下，皆自入山督攝伐木。又壞諸地大開苑囿，起土山作樓觀，加飾珠玉，制以奇名，右臨硎，左彎�奇。又開城北渠引後湖水。激流入宮內，巡繞堂殿。窮極伎巧，功費萬計。
又曰：赤烏十年春二月，�南宮。三月，改作大初宮，詔移武昌材瓦。有司奏：「武昌宮作已二十八年，恐不堪用，宜別更置。」帝曰：「大禹卑宮室爲美。今軍事未已，所在多賦，妨損農業。且建業宮乃朕從京來作府舍耳，柱材率細，年月久遠，恐損壞，今武昌宮材木自可用繕之。」
《晉書》曰：尚書僕射謝安石以宮室朽壞，啓作新宮。帝權出居會稽王第。二月，始興功，內外日役六千人。安與大匠毛安之決意修定，皆仰摸玄象，體合辰極，幷新制置省閣堂宇名署。時正構太極殿欠一梁，有梅木流至石頭，石頭津主啓聞，取用之。因畫花於樑上，以表瑞焉。又起朱雀重樓，皆綉�而藻井，門開三道，上重名朱雀觀。觀下門上有銅雀懸楣上，刻木爲龍虎，左右相對。
王隱《晉書》曰：高堂隆刻鄴宮屋材云：「後若干年，當有天子居此宮。」惠帝止鄴宮，治屋土剝更屋，始見刻字，計年正合時。
《載記》曰：石勒欲營鄴宮，先是廷尉續鹹諫止之。及是霖雨，中山西北暴水，流漂巨木百餘萬根，集於堂陽。勒大悅，謂公卿曰：「諸卿知否？此非爲災，天意欲吾營都矣。」於是營之，勒親定規模。
又曰：劉曜命起豐明觀，立西宮，建淩霄樓於鎬池。侍中喬豫、和苞上疏曰：「臣聞人主之興作也，上准乾象，俯順人時，是以衛文承亂亡之後，宗廟流漂無所，而猶上憲營室作爲楚宮。故能上興康叔、武公之跡，延九百之慶也。今奉詔書將營豐明觀，市道芻蕘鹹非之，曰一觀之費足以平涼州矣。又奉敕旨復欲擬阿房而建西宮，模瓊樓而建淩霄，以此功費亦可以吞吳、蜀，剪齊、魏矣。」書奏，曜大悅。
《宋書》曰：少帝以石頭城爲長樂宮，東府城爲未央宮。
《齊書》曰：高祖永明元年秋七月，車駕幸青溪舊宮，設金石樂，在位者賦詩。
《唐書》曰：東都平，太宗入觀隋氏宮室，嗟後主罄人力以逞奢侈。薛收進曰：「峻宇雕墻，殷辛以滅；土階茅棟，唐堯以昌。秦帝增阿房之飾，漢後罷露臺之費，故漢祚延而秦禍速，自古如此。土崩瓦解，取譏後代，良以奢虐所致。」太宗悅其對。
又曰：高祖嘗避暑於仁智宮。
又曰：閻立德受詔造翠微微宮玉華宮，咸稱旨，賞賜甚厚。
又曰：太宗將幸九成宮，姚思廉諫曰：「離宮游幸，秦皇、漢武之事，固非堯、舜、禹、湯之所爲也。」言甚切至，太宗納之。
《西京雜記》曰：趙王如意年幼，未能親就外傅，戚姬使舊趙內傅趙媼傅之，號其室爲養德宮。
又曰：五柞宮有五柞樹，皆連抱，上枝覆蔭數十畝。其西有青桐觀，觀有三梧桐樹，樹下石騏麟二枚，刊其脅爲文字，是秦始皇驪山墓上物也。頭高一丈三尺，東邊者前左腳折，折處有赤如血。父老謂其有神，皆含血而屬筋焉。
《帝王世紀》曰：紂作傾宮，七年乃成，大十里，高十丈。
又曰：堯有貳宮。
《漢武故事》曰：上起明光宮，發燕、趙美女二千人充之。取年十五已上、二十已下，滿四十者出嫁。掖庭令總其籍，時有死出者隋補之，凡諸宮美人可有七八千。建章、未央、長樂三宮皆輦道相屬，懸棟飛閣，不由徑路。
《六韜》曰：殷君喜治宮室七十三所。大宮百里，宮中九市。
《列仙傳》曰：鈎弋夫人，齊人，病六年，右手拳。望氣者云：「東方有貴人氣。」推而得之。召到，姿色甚偉，帝披其手，得一玉鈎，而手尋展。故名其宮爲鈎翼宮。
《十洲記》曰：方丈山上有玄琉璃宮。
《博物志》曰：夏桀之時，爲長夜宮於深谷之中，男女雜處，三旬不出聽政。其後大風飄沙，一夕填此宮穀。
《鄴中記》曰：石虎在時，自襄國至鄴二百里中，四十里輒立一宮，宮有一夫人，侍婢數十，黃門宿衛，石虎下輦即止。凡虎所起，內外大小殿、台、觀、行、宮四十四所。
《郡國志》曰：武帝游五柞宮，欲廣，上林令譙隆諫曰：「堯、舜至治廣德，不務苑囿。」帝初不悅，後拜爲中郎。
《墨子》曰：上古之人，未知爲宮室，就陵而居處，下潤傷民，故聖人作，爲宮室。宮室之法，高足以避潤濕，中足以禦風寒，上足以待霜雪，墻高足以別男女，故以便生，不以爲樂也。今之爲宮室，必厚斂百姓，暴奪民財，爲曲直之室，青黃刻鏤之飾，故國貧而人難訴也。
《管子》曰：黃帝有合宮以聽政。
《穆天子傳》曰：天子升於崑崙之丘，以觀黃帝之宮。
《越絕書》曰：美女宮，周五百九十步。土城者，勾踐所習教美西西施、鄭旦宮室。
《方言》曰：吳有館娃之宮。
《列子》曰：周穆王時，西域國有化人來，王執化人之�，騰而上天。暨及化人之宮，化人之宮，構以金銀，絡以珠玉，出雲雨之上，實爲清都紫微也。
《孟子》曰：齊宣王見孟子於雪宮。
《呂氏春秋》曰：武王勝殷，清箕子之宮也。
《神異經》曰：東方有宮，青石爲墻，高三仞，左右闕高百尺，畫以五色，門有銀榜，以青石碧鏤，題曰天地長男之宮。西方有宮，白石爲墻，五色玄黃門，有金榜而銀鏤，題曰天地少女之宮。中央有宮，以金爲墻，闕有金榜以銀鏤，題曰天皇之宮。南方有宮，以赤石爲墻，赤銅爲門，闕有銀榜，曰天地中女之宮。北方有宮，以黑石爲墻，題曰天地中男之宮。東南有宮，以黃石爲墻，以黃榜碧鏤，題曰天地少男之宮。西南有宮，以黃銅爲墻，題曰地皇之宮。
《十洲記》曰：青丘山上有紫宮，天真仙女多游於此。
又曰：方丈山有琉璃宮。
《紀年》曰：穆王所居，鄭宮春宮。
《說苑》曰：楚使使聘齊。齊王享之梧宮，使者曰：「大哉梧乎！」王曰：「江海之魚吞舟，況大國之樹。」
《三輔故事》曰：桂宮周匝十里，有光明殿、走狗台，土山復道橫北庭，從宮中西上城至神明台。
《三輔黃圖》曰：有夜光宮、望遠宮、昭台宮、蒲桃宮、棠梨宮、蒷陽宮、長平宮、五柞宮。
《漢宮闕名》曰：長安有長樂宮、未央宮、長門宮、鼓篁宮、承光宮、宜春宮、池陽宮、長平宮、黃山宮、望仙宮、長楊宮、集靈宮、延壽宮、祈年宮、通天宮、及娑宮、沛宮、林光宮、甘泉宮、龍泉宮、首山宮、交門宮、明光宮、五柞宮、萬歲宮、竹宮、壽宮、建章宮、太一宮、思子宮、〈見《漢書》，長樂等宮，或在京師，或在外邵，或帝王所居，或祀祠所在，或因事以置。〉夜光宮、棠梨宮、扶荔宮〈見《三輔莫圖》〉、桂宮〈見《三輔故事》〉、鼎湖宮、谷口宮。
《魏略》曰：大秦國城中有五宮，相去各十里，宮室皆以水精爲�困，食器亦然。
《郡國志》曰：金河府摩磷宮北二十里有石殿一，飛橋向岸，畫以古賢哲士，太常卿蔣少游制。太和五年，文明太后來幸，釣得鯉魚一雙，長三尺，以黃金鎖穿鰓，放於池中。後皆長五尺，沉泛相隨。正光元年五月五日，天清氣爽，聞池內鏘鏘聲，水中驚沸，須臾，雷電海冥，有氣五道自池中屬於天，久之乃滅，波止水定，唯見一魚化爲龍矣。
又曰：秦川宮，昔非子到秦，於此築宮室。
又曰：廬山有三宮，上宮在懸崖之表，人所不及；次宮在山岩下，兩邊有陰陽溝，有石羊馬，夾道相對；下宮在彭蠡湖際。
《隋圖經》曰：大業十六年，自江都還洛陽，敕於汾州北臨汾水起汾陽宮，即管涔山汾河源所出之處。當盛暑之時，臨河盥潄，即涼風凜然如八九月，其北多雨，經夏罕有晴日，一日之中，倏忽而雨，倏忽而晴，晴雨未曾經日。雖高嶺千仞，嶺上居人掘地深二三尺，即得清泉用之。
《壽春圖經》曰：十宮，在縣北五里長阜苑內，依林傍澗，疏迥跨屺，隨地形置焉。幷隋煬帝立也，曰歸雁宮、回流宮、九里宮、松林宮、楓林宮、大雷宮、小雷宮、春草宮、九華宮、光汾宮，是曰十宮。
《西京記》曰：通義坊，唐高祖龍潛舊宅，武德元年以爲通義宮。六年，高祖臨幸，大宴群臣，引見鄰里父老，班賜有差。貞觀元年，立爲興聖尼寺焉。
又曰：大明宮，南接京城之北面，西接京城之東北隅。初，高宗嘗患風痹，以宮內湫濕，屋宇擁蔽，乃於此置宮。司農少卿梁孝仁充使製造。北據高岡，南望爽塏，視終南如指掌，坊市俯而可窺。
《東京記》曰：上陽宮，在皇城西南東苑，前苑東垂，南臨洛水，西亙谷水。上元中，韋機充使所造。列岸修廊連亙，掘地，得銅器似盆而淺，中有隱起雙鯉之狀，魚間有四篆字曰：「長宜子孫」。時人以爲李氏再興之符。高宗末年，常居此宮以聽政也。
《兩京記》曰：上陽宮西有西上陽宮，兩宮夾谷水，虹橋架空，以通往來。
《楚辭》曰：魚鱗屋兮龍堂，紫貝闕兮珠宮。
