
《後漢書》曰：哀牢夷者，其先有婦人名沙壹，居牢山，嘗捕魚，水中觸沉木，若有感，因懷妊，十月產子男十人。後沉木化為龍出水上，沙壹忽聞龍語曰：「若為我生子，今悉何在？」九子見龍驚走，獨小子不能去，背龍而坐。龍因舐之。其母鳥語，謂背為九，謂坐為隆，因名其子曰九隆。沙壹將九隆居龍山下。後九隆長大，諸兄以九隆能為父所舐而黠，遂共推以為王。後牢山下有一夫一婦，復生十女子。九隆兄弟皆娶以為妻。後漸相滋長。種人皆刻畫其身象龍文，衣皆著尾。九隆死，世世相繼，乃分置小王。往往邑居，散在溪谷，絕域荒外山川阻深，生人以來，未嘗交通中國。建武二十三年，其王賢栗遣兵乘箄船〈箄，音蒲佳切。〉南下江漢，擊附塞夷鹿茤。〈音多〉鹿茤人弱，為所擒獲。於是震雷疾雨，南風飄起，水為逆流，翻湧二百餘里，簞船沉沒，哀牢之眾溺死者數千人。賢栗復遣六王，將萬人以攻鹿茤。鹿茤王與戰，殺其六王。哀牢耆老共埋六王，夜虎復出其屍而食之。余眾驚怖，立引去。賢栗惶恐，謂其耆老曰：「我曹入邊塞，自古有之。今攻鹿茤，輒被天誅，中國其聖帝乎？天祐助之，何其明也！」二十七年，賢栗等遂率種人詣越嶲太守鄭鴻降，求內屬，光武封賢栗等為君長。自是歲來朝貢。
又曰：永平十二年，哀牢王柳邈遣子率種人內屬。顯宗以其地置哀牢、博南二縣，割益州郡西部都尉所領六縣，合為永昌郡。始通博南山，渡蘭倉水。行者苦之，歌曰：「漢德廣，開不賓，度博南，越蘭津，渡蘭倉，為他人。」
又曰：西部都尉廣漢鄭純，為政清潔，化行夷貊。天子嘉之，即以為永昌太守。純與哀牢夷人約：邑豪歲輸布貫頭衣二領、鹽一斛，以為常賦。夷俗安之。
《九州記》曰：哀牢人，皆儋耳穿鼻。其渠帥自謂王者，耳皆下肩三寸，庶人則至肩而已。土地沃美，宜五穀、蠶桑。知染彩、文繡。有蘭於細布，〈獠言紵也。〉織成文章如綾錦。有梧桐木華，績以為布，幅廣五尺，潔白不受垢污。先以覆亡人，然後服之。有濮竹，節相去二丈。地出銅、鐵、鉛、錫、金、銀、光珠、琥珀、水精、琉璃、軻蟲、蚌珠、孔雀、翡翠、犀、象、猩猩、豹獸。
《唐書》曰：麟德元年五月，於昆明之扌弄揀川置姚州都督府，每年差兵募五百人鎮守。武太后神功二年，蜀州刺史張東之上表曰：「姚州者，古哀牢之舊國也。本不與中國交通，前漢唐蒙開夜郎、滇笮，而哀牢不附。至光武賈歲，始請內屬。漢置永昌郡，以統理之，稅其鹽布氈罽，以利中土。其國西通大秦，南通交址。奇珍進貢，歲時不闕。及諸葛亮五月渡瀘水，收其金銀鹽布，以益軍儲，使張伯歧選其勁卒，以增武備。前代置郡，其利頗深。今鹽布之稅不供，珍奇之貢不入，而空竭府庫，驅率平人受役蠻夷，肝腦塗地。漢以得利既多，更置博南、哀牢二縣，蜀人愁怨，行者作歌。今於國家無絲發之利，在百姓受終之酷，伏乞省罷姚州，使隸嶲府，歲時朝覲，同之番國。」
《後漢書》曰：交址西有啖人國，生首子輒解而食，謂之「宜弟」；味旨則以遺其君；君喜而賞其父。取妻美，則讓其兄。今烏滸人是也。
《南州異物志》曰：交、廣之界，民曰烏滸，東界在廣州之南、交州之北。恆出道間，伺候二州行旅，有單逈輩者，輒出擊之，利得人食之，不貪其財貨也。地有棘竹，厚十餘寸，破以作弓，長四尺餘，名狐弩。削竹為矢，以銅為鏇，長八寸，以射急疾，不凡用也。地有毒藥，以傅矢金，入則撻皮，視未見瘡，顧盼之間，肌肉便皆壞爛，須臾而死。尋問此藥，雲取蟲諸有毒螫者，合著管中曝之，既爛，因取其汁，日煎之。如射肉，在其內地則裂，外則不復裂也。鳥滸人便以肉為ゾ俎，又取其髑髏，破之以飲酒也。其伺候行人小有失輩，出射之，若人無救者，便止以火燔燎食之；若人有伴相救，不容得食，力不能盡相擔去者，便斷取手足以去。尤以人手足掌蹠為珍異，以飴長老。出得人歸家，合聚鄰里，懸死人中當，四面向坐，擊銅鼓歌舞飲酒，稍就割食之。春月方田，尤好出索人，貪得之，以祭田神也。
《異物志》曰：烏滸，取翠羽、釆珠為產；又能織班布，可以為帷幔。族類同姓，有為人所殺，則居處伺殺主，不問是與非，遇人便殺，以為肉食也。
裴淵《廣州記》曰：晉興有烏滸人，以鼻飲水，口中進啖如故。
《南史》曰：林邑國，大漢日南郡象林縣，古越裳界也。伏波將軍馬援開南境北縣，其地從廣可六百餘里，城去海百二十里，去日南界四百餘里。北接九德郡。其南界地北水步道二百餘里，有西圖夷，亦稱王。馬援所植二銅柱，表漢界處也。其國有金。山石皆赤色，其中生金。金夜則出飛，狀如螢火。又出玳瑁、貝齒、古貝、沉木香。古貝者，樹名也，其花成時如鵝毳，抽其緒紡之，以作布。布與紵布不殊，亦染成五色，織為班布。沉木香者，土人斫斷，積以歲年朽爛而心節獨在，置水中則沉，故曰沉香，次浮者棧香。漢末大亂，功曹區連殺縣令，自立為王數世。其後王無嗣，外甥范熊代立，死，子逸嗣。晉成帝咸康三年，逸死，奴文篡立。文本日南西卷縣夷帥范幼家奴，常牧牛於山澗，得鯉魚二，化而為鐵，因以鑄刀。刀成，文向石咒曰：「若斫石破者，文當王此國。」因斫石，如斷芻藁，文心異之。范幼嘗使之商賈，至林邑，因教林邑王作兵車器械，王寵任之。後乃讒言，諸子各奔余國。及王死，無嗣，文於鄰國迓王子，置毒於漿中殺之，遂脅國人自立。
又曰：林邑王文敵，為扶南王子當根純所殺，大臣范諸農平亂，自立為王。諸農死，子陽邁立。陽邁初在孕，其母夢生兒，有人以金席藉之，其色光麗。夷人謂金之精者為陽邁，若中國雲紫磨者，因以為名。宋永初二年，遣使貢獻，以陽邁為林邑王。陽邁死，子咄立，慕其父，復曰陽邁。其國俗，居處為ト，名曰干闌，門戶皆北向。書樹葉為紙。男子皆以橫幅古貝繞腰已下，謂之於漫，亦曰都漫。穿耳，貫小環。貴者著革屣，賤者跣行。自林邑、扶南諸國皆然也。其王著法服，加纓珞，如佛像之飾，出則乘象，吹螺擊鼓，罩古貝傘，以古貝為幡旗。國不設刑法，有罪者使象蹋殺之。其犬姓號婆羅門。嫁娶必用八月，女先求男，由賤男而貴女。同姓還相婚姻。使婆羅門引婿見婦，握手相付，咒曰：「吉利，吉利。」為成禮。死者焚之中野，謂之火葬。其寡婦孤居，散發至老。國王事竺乾道，鑄金銀人像，大十圍。元嘉中，陽邁侵暴日南、九德諸郡，交州刺史杜弘之建牙欲討之，聞有代，乃止。
又曰：宋文帝元嘉二十二年，使交州刺史檀和之、振武將軍宗愨伐林邑。和之遣司馬蕭景憲為前鋒。陽邁聞之懼，欲輸金一萬斤、銀十萬斤、銅三十萬斤，還所略日南戶。其大臣䓯〈音毒。〉僧達諫止之，乃遣大帥范扶龍戌其北界區栗城。景憲攻城，克之，乘勝即克林邑。陽邁父子並挺身逃奔。獲其珍異，皆是未名之寶。又銷其金人，得黃金數萬斤。
又曰：齊永明中，林邑王範文朁遣使貢獻。梁天監中，文贊子天凱奉表獻白猴，自此貢獻不絕。
《北史》曰：林邑國延袤數千里，土多香木、金寶，物產大抵與交址同。以磚為城，辱炭塗之。皆開北戶以向日，或東西無定。尊官有二：其一曰西那婆帝，其二曰蕯婆地歌。其屬官三等，其一曰倫多姓，次歌倫致帝，次乙地伽蘭。外官分為二百餘部，其長曰弗羅，次曰可倫，如牧宰之差也。王戴金花冠，形如章甫，衣朝霞布，珠璣纓絡，足躡革履，時服錦袍。良家子侍衛者二百餘人，皆執金裝。兵有弓箭、刀槊，以竹為弩，傅毒於矢。樂有琴、笛、琵琶，五弦，頗與中國同。每擊鼓以驚眾，吹蠡以即戎。其人深目高鼻，發拳色黑。俗皆徒跣，以幅布纏身，冬月衣袍，婦人椎髻。書樹葉紙，施椰葉為席。王死七日而葬，有官者三日，庶人一日。以函盛屍，鼓舞導從，輿至外次，積薪焚之。收其餘骨，王則內金罌中，沉之於海；有有官者以銅罌，沉之海口；庶人以瓦，送之於江。男女皆截發，哭至水次，盡哀而止，歸則不哭。每七日，燃香散花復哭，盡哀而止。百日、三年皆如之。皆奉佛，文字同於天竺。
《隋書》曰：林邑之先，因漢末交址女子徵側之亂，內縣功曹子區連殺縣令，自號為王。無子，其甥范熊代立。死，子逸立。日南人範文，因亂為逸僕隸，遂教之築宮室，造器械。逸甚信任，使文將兵，極得眾心。文因間其子弟，或奔或徙。及逸死，國無嗣，文自立為王。其後范佛為晉揚威將軍戴桓所破，宋交州刺史檀和之將兵擊之，深入其境。至梁、陳，亦通使往來。其國延袤數千里。高祖既平陳，乃遣使獻方物。其後朝貢遂絕。時天下無事，群臣言林邑多奇寶者。仁壽末，上遣大將劉方為驩州道行軍總管，率欽州刺史寧長直、驩州刺史李暈、開府秦雄步騎萬餘，及犯罪者數千人擊之。其王梵志率其徒乘巨象而戰，方軍不利。方於是多掘小坑，草覆其上，因以兵挑之。梵志悉眾而陳，方與戰，偽北，梵志逐之，至坑所，其眾多陷，轉相驚駭，軍遂亂。方縱兵擊之，大破之。頻戰輒敗，遂棄城而走。方入其都，獲其廟主十八枚，皆鑄金為之，蓋其有國十八葉矣。方班師，梵志復其故地，遣使謝罪。於是朝貢不絕。
《唐書》曰：貞觀中，林邑王梵頭利死，率國人共立頭利女王諸葛地，頭利之姑子女王獨任，國中不寧，大臣可倫翁定乃立地為王，妻之以女，主其國乃定。諸葛地自立後，遣使可倫因地槃獻火珠，狀如水精，日午時正，以珠承影，取艾衣之，火見，雲得之於羅剎國。今之環王國主，即梵志之後。在日南郡西，陸行二十餘日方至。
蕭子顯《齊書》曰：扶南國，男子截錦為橫幅，女為貫頭。貧者以布自蔽。鍛金環釒貫、〈音貫。〉銀食器。伐木起屋，國王居重閣，以木柵為城。海邊生大篛，葉長八九尺，編其葉以覆屋。國王行乘象。婦女亦能乘象。無牢獄。有訟者，則以金指環若雞子沸湯中令探之。又燒鑕令赤，著手上，捧行七步。有罪者手皆焦爛，無罪者不傷。又令沒水，直者入即沉，不直者不沉。
又曰：扶南在日南之南、大海西灣中，廣袤三千餘里。有大江，水西流入海。其先有女人為王，名柳葉。又有激國人名混填，夢神賜弓一張，教乘船入海。填晨起，於神廟樹下得弓，即乘船向撫南。柳葉見船，率眾欲御之。混填舉弓遙射，貫舶一面，通，中人。柳葉怖，遂降。混填娶以為妻，惡其裸露形體，乃穿疊布貫其首。遂治其國，子孫相傳。
《南史》曰：扶南王混槃死，國人共舉大將軍范蔓為王。蔓勇健，有權略，復以兵威攻伐旁國，咸服屬之，自號扶南大王。乃作大船，窮漲海，開國十餘，闢地五六千里。蔓死後，大將范尋殺其子長而代立，更繕國內，起觀閣，游戲之。朝且中脯，三四見客。百姓以蕉、蔗、龜、鳥為禮。國無牢獄，於城溝中養鱷魚，門外圈猛獸，有罪者輒以餵猛獸及鱷魚。魚、獸不食為無罪，三日乃放之。鱷魚大者長三丈餘，狀如鼉，有四足，喙長六七尺，兩邊有齒，利如刀劍，常食魚。遇得獐鹿及人亦啖之。蒼梧以南及外國皆有之。
又曰：扶南王憍陳如，本天竺婆羅門也。有神語曰：「應王扶南。」憍陳如心悅，南至槃槃，扶南人聞之，舉國欣迎戴而立焉。復改制度，用天竺法。憍陳如死後，王持梨陁跋摩，宋文帝元嘉中，三奉表獻方物。齊永明中，王憍陳如闍邪跋摩遣使送珊瑚佛像，並獻方物，詔授安南將軍，扶南王。其國人皆丑黑拳發。所居不穿井，數十家共一池，引汲之。俗事天神，以銅為像，二面者四手，四面者八手，手各有所持，或小兒，或鳥獸，或日月。其王出入乘象，嬪侍亦然。王生則偏踞翹膝，垂左膝至地，以白疊敷前，設金盆香爐於其上。國俗，居喪則剃髮除須。死者有四葬：水葬則投之江流；火葬，則焚為灰爐，土葬則瘞埋之，鳥葬則棄之中野。人性貪吝，無禮義。男女恣其奔隨。
《隋書》曰：扶南國王遣貢獻，其王姓古龍。諸國多姓古龍。訊耆老，言崑崙無姓氏，乃「崑崙」之訛。
《抱朴子》曰：扶南國出金鋼，可以刻玉，狀似紫石英。其所生在百丈水底槃石上，如鍾乳。人沒水取之，竟日乃出。以鐵槌之不傷，鐵反自損。以羖羊角扣之，漼然冰泮。
《外國傳》曰：扶南人，若戶中亡器物者，即以米一升，詣神廟，乞神見盜者，以米著神足下。明日取米，呼戶中奴婢，分令齧之，盜者口中血出，米完不碎；不盜者入口即敗。從日南至徼外悉爾。
又曰：扶南之東漲海中有大火洲。洲上有樹，得春雨時皮正黑；得火燃樹皮，正白。紡績以作手巾，或作燈注，用不知盡。
又曰：扶南國人，最大居舍，雕文刻鏤，好布施，多禽獸。王好獵，皆乘象，一去月餘日。
《南州異物志》曰：扶南國在林邑西三千餘里，自立為王，諸屬皆有官長，及王之左右大臣，皆號為崑崙。
《隋書》曰：真臘國，在林邑西南，本扶南之屬國也。去日南郡舟行六十日，而南接車渠國，西有朱江國。其王姓剎利氏，名質多斯那。自其祖漸已強盛，至質多斯那，遂兼扶南而有之。死，子伊奢那先代立，居伊奢那城，郭下二萬餘家。城中有一大堂，是王聽政之所。其王三日一朝，坐五香七寶床，上施寶帳，帳以文木為竿，象牙金鈿為壁，狀如小屋，懸金光焰，有同於赤土。前有金香爐，二人侍側。王著朝霞，古貝纓絡腰腹，下垂至脛。頭戴金寶花冠，披真珠瓔珞。足履革屣，耳懸金璫。常服白疊，以象牙為ハ。有五大臣，一曰孤落支，二曰高相憑，三曰婆阿多陵，四曰舍磨陵，五曰髯羅婁，及諸小臣。朝於王者，輒於階下三稽首。王喚，上階則跪，以兩手抱膊，繞王還坐。議政事訖，跪伏而去。其國與參半、朱江二國和親，數與陀桓、林邑二國戰爭。其人行止皆持兵仗，若有征伐，因而用之。其俗，非王妻子不得為嗣。王初立之日，所有兄弟並刑殘之，或去一指，或劓其鼻，別處供給，不得仕進。人形小而色黑，婦人亦有白者，悉拳發垂耳，性氣捷勁。居處器物頗類赤土。以右手為淨，左手為穢。每旦澡洗，以楊枝淨齒，讀頌經咒，又澡洗，乃食。食罷，還用楊枝淨齒。飲食多蘇酪、沙糖、炕粟、米餅。欲食之時，先取雜肉羹與餅相和，手擩而食。男婚禮畢，即與父母分財別居。父母死，小兒未婚者，以余財與之；若婚畢，財物入官。其喪葬，兒女皆七日不食，剃髮而哭，僧尼道士親故皆來聚會，音樂送之，以五香木燒屍，收灰以金銀瓶盛，送於大水之內。貧者或用瓦，而以彩色畫之。亦有不焚，送屍山中，任野獸食者。其國北多山阜，南有水澤，地氣尤熱，無霜雪，饒瘴癘毒蟲。土宜梁稻，與日南、九真相類。異者有婆那娑樹，無花葉，似冬瓜；菴羅樹，花葉似棗，實似李；毗野樹，花似木瓜，葉似杏，實似楮；婆田羅樹，花葉實並似棗而小異；歌畢他樹，花似李，葉似榆而厚大，實似李，其大如升。海中有魚，名建同，四足，無鱗，其鼻如象，吸水上噴，高五六十尺。有浮胡魚，其形如鱔，嘴如鸚鵡，有八足。多大魚，半身出水，望之如山。每五、六月中，毒熱氣流行，即以白豬、牛、羊，於城西門外祠之；不然者，谷不登，六畜多死。近都有陵伽缽婆山，上有神祠，每以兵二千人守衛。城東有神名婆多利，祭用人肉。每年殺人，以夜祀禱。大業十三年，遣使貢獻，帝厚禮之。其後亦絕。
《唐書》曰：真臘國，貞觀二年，又與林邑國俱來朝獻。太宗嘉其曆遠疲勞，錫賚甚厚。南方人謂真臘國為吉篾國。自神龍以後，真臘分為二：半以南近海，多陂澤處，謂之水真臘；半以北多山阜處，謂之陸真臘。亦謂之文單國。高宗、則天、玄宗朝，並遣使朝貢。水真臘國，其境東西南北約皆八百里，東至奔陀、浪州，西至墮羅缽底國，南至小海，北即陸真臘，其王所居城號婆羅是拔。國之東界有小城，皆謂之國。其國多象。元和八年，遣李摩那等來朝貢。
《唐書》曰：武德中，參半國遣使朝貢。其國在真臘西南千餘里。城臨大海，土地下溼，風俗物產並與林邑國同。
《唐書》曰：貞觀中，扶南來獻白頭國二人於洛陽，雲其國在扶南之西，參半之西南。男女皆素首，身又凝白。居山洞之中，四面岩險，故人莫至。與參半國相接。
