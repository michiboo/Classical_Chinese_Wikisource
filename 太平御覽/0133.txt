
《梁書》曰：敬帝諱方智，字慧相，小字法真，世祖第九子也。太清三年，封興梁侯。承聖元年，封晉安郡王。二年，出爲平南將軍、江州刺史。三年十一月，江陵陷，太尉揚州刺史王僧辯、司空南徐州刺史陳霸先定議，以帝爲太宰、承制，奉迎還京師。四年二月，至自豆潯陽，入居朝堂。以太尉王僧辯爲中書監、錄尚書、驃騎將軍、都督中外諸軍事。加司空陳霸先班劍二十人。
三月，齊遣其上黨王高渙送貞陽侯蕭淵明來主梁嗣，至東關，遣吳興太守裴之橫與戰，敗績，之橫死。王僧辯率衆出屯姑熟。七月，王僧辯納貞陽侯蕭淵明，自採石濟江。入於京師，以帝爲皇太子。九月，司空陳霸先舉義，襲殺王僧辯，黜蕭淵明。丙午，帝即皇帝位。
十月，詔改承聖四年爲紹泰元年，大赦。以貞陽侯蕭淵明爲司徒，封建安郡公。以司空陳霸先爲尚書令。尊所生夏貴妃爲皇太后。立妃王氏爲皇后。太平元年正月，大赦。四月，齊軍水步入丹陽縣，至秣陵故治。六月，齊潛軍至蔣山，北至玄武湖，司空陳霸先授衆軍節度，大破之。七月，陳霸先進位司徒。九月，改元，大赦。除司徒陳霸先爲丞相、錄尚書事。二年四月，齊遣使請和。八月，加丞相黃鉞，領太傅，劍履上殿。九月，爲相國，總百揆，封十郡爲陳公，備九錫之禮。十月，禪位於陳，奉帝爲江陰王，薨於外邸，時年十六，追謚敬皇帝。
史臣曰：梁季橫潰，喪亂屢臻，當此之時，天曆去梁，敬皇高讓，將同釋負焉。
後梁宣帝諱𧦴，昭明太子第三子也。封岳陽王，授雍州刺史。孝元被西魏所害，𧦴遂爲魏附庸，稱大定元年。以蔡大寶爲相，時人比劉備遇孔明。𧦴性不好酒，尤惡見婦人，酷信佛法。謂尚書宋如周曰：「卿可謗經？」如周踧踖〈上子六切，下音跡。〉自陳，懼而出，以告蔡大寶。寶曰：「卿當不謗餘經，不信法華耳。」如周乃悟，經雲隨喜，面不狹長。如周面狹且長，故戲之耳。𧦴居處殘毀，干戈日用，在位八年，憤惋而殂，年四十。子巋立。
明帝諱巋，宣帝第三子也。聰明有器識。大定元年，爲太子。宣帝崩，太子即位，號天保元年。
十五年，周武帝平北齊，得傳國璽，巋入周賀。武帝大會群臣及諸蕃客，周武自彈琵琶，令故齊主高緯起舞。達摩及故安德王延宗悲不自勝。舞訖勸巋，巋乃起舞。周武曰：「梁主乃能爲朕舞乎！」巋曰：「陛下既自彈五弦，臣何敢不同百獸！」周武大悅。周武指齊氏故臣咤列長義謂巋曰：「是登陴駡朕者。」巋曰：「長義未能抱樂，翻敢吠堯。」周武大笑。初雖禮接，巋未深知之。至是，巋承間，乃陳父荷，太祖拯救之恩，幷敘二國艱虞，唇齒掎角之事。辭理辯暢，因涕泗交流。周武亦爲欷。自是禮遇日深，賜雜繒百段、馬五匹，幷賜齊宮伎女。遣歸國，執巋手曰：「待破突厥，必送梁王歸江東。」巋途經古蹟，莫不駐馬賦詩，以敘其懷。至於江陵，凡三十首。女爲秦晉王廣妃。在位十四年而殂。
琮，明帝太子也。既立，赦其封內，改元寬運。琮性廣仁有大度，博學有文義，兼善弓馬。
明年，隋文征琮入朝。琮率其臣二百餘人朝於長安，群臣辭於送客堂，琮下馬一一執別，莫不殞涕。既至，隋文帝留之，使崔弘度將兵攻江陵。江陵不守，於是國廢。
《陳書》曰：高祖武皇帝諱霸先，字興國，小字法生，吳興長城下若裏人，漢太丘長陳實之後也。世居穎川，實玄孫准，晉太尉。准生匡。匡生達，永嘉南遷，爲丞相掾，曆太子洗馬，出爲長城令，悅其山水，遂家焉。嘗謂所親曰：「此地山川秀麗，當有王者興，二百年後，我子孫必鍾斯運。」高祖以梁天監二年癸未歲生。少倜儻有大志，不治生産。既長，讀兵書，多武藝，明達果斷，爲當時所推服。嘗游義興，館於許氏，夜夢天開數丈，有四人朱衣捧日而至，令高祖開口納焉。及覺，腹中猶熱，高祖心獨負之。
大同初，新喻侯蕭�英爲吳興太守，甚重高祖，謂僚佐曰：「此人方將遠大。」及�英爲廣州刺史，高祖爲中兵參軍，隨之鎮。�英令高祖招集士馬，衆至千人，仍命高祖監宋隆郡。所部安化二縣元不賓，高祖討平之。尋監西江督護、高要郡守。先是，武林侯蕭諮爲交州刺史，以裒刻失衆心，土人李賁連結數州豪傑同時反。遣高州刺史孫冏、新州刺史盧子雄將兵擊之，冏等不時而進，皆敗，於廣州伏誅。子雄弟子略與冏子侄及其主帥杜天合、杜僧明共舉兵，執江南督護沈顗，進寇廣州，晝夜苦攻，州中震恐。高祖率精兵三千，卷甲兼行以救之。頻戰屢捷，天合中流矢死，衆大潰，僧明遂降。梁武帝深嘆異焉，授直閣將軍，封新安子，邑三百戶，仍遣畫工圖高祖而觀之。
其年終，蕭映卒。明年，高祖送喪還都，至大庾嶺，會有詔高祖爲交州司馬，領武平太守，與刺史楊瞟〈匹妙切。〉南討。十一年六月，軍至交州，賁衆數萬於蘇曆江口立城柵以拒官軍。瞟推高祖爲前鋒，所向摧陷，賁走典澈湖，於屈獠界立寨，大造船艦，充塞湖中，衆軍憚之，頓湖口不敢進。夜江水暴起七丈，注湖中，奔流迅激。高祖勒所部兵，乘流先進，衆軍鼓譟俱前，賊衆大潰，賁竄入屈獠洞中，屈獠斬賁，傳首京師。是歲，太清元年也。除振遠將軍、江西督護、高安太守、督七郡諸軍事。
二年冬，侯景寇京師，高祖將率兵赴援，廣州刺史元景仲陰有異志，將圖高祖。高祖知其計，與成州刺史王懷明、行台選郎殷外臣等密議戒嚴。三年七月，集義兵於南海，馳檄以討景仲。景仲窮蹙，縊於閣下。高祖迎蕭勃鎮廣州。
十一月，高祖遣杜僧明、胡穎將二千人頓於嶺上，幷厚結始興豪傑同謀義舉，侯安都、張等率千餘人來附。蕭勃聞之，遣鍾休悅說高祖曰：「侯景驍雄，天下無敵，前者授軍十萬，士馬精強，然而莫敢當鋒，遂令羯賊得志。以君疏外，詎可暗投？未若且住始興，遙張聲勢，保此泰山，自求多福。」高祖泣謂休悅曰：「僕本庸虛，蒙國成造。往聞侯景渡江，即欲赴援。今京都覆沒，主上蒙塵，君辱臣死，誰敢愛命！君侯體則皇枝，任崇方岳，已不能摧鋒萬里，雪此冤痛，見遣一軍，猶賢乎已，乃降後旨，使人慨然。僕行計決矣，憑爲披述。」乃遣使間道往江陵，稟承軍期節度。湘東王承制授高祖員外散騎常侍、持節、明威將軍、交州刺史，改封南野縣伯。
六月，高祖修嶂頭古城，徙居焉。高州刺史李遷仕據大皋，遣主帥杜平虜率千人入贛石、魚梁。高祖命周文育將兵擊走之，遷仕奔寧都。承制授高祖通直散騎常侍、使持節、信威將軍、豫州刺史、領豫章內史，改封長城縣侯。尋授散騎常侍、使持節、都督六郡諸軍事、軍師將軍、南江州刺史，餘如故。時寧都人劉藹等資廷仕舟艫兵仗，將襲南康，高祖遣杜僧明等率二萬人據白口，築城以禦之，遷仕亦立城以相對。二年三月，僧明等攻拔其城，生擒遷仕，送南康，高祖斬之。承制命高祖進兵江州，仍授江州刺史，餘如故。
六月，高祖發自南康，觀者數萬人。是時承制遣征東將軍王僧辯督衆軍討侯景。八月，僧辯軍次湓城，高祖率杜僧明等衆軍及南川豪帥合三萬人將會焉。時西軍乏食，高祖先貯軍糧五十萬石，至是分三十萬以資之。仍頓巴丘。會侯景廢簡文帝，立豫章嗣王棟，高祖遣兼長史沈袞奉表於江陵勸進。十一月，承制授高祖使持節，都督會稽、東陽、新安、臨海、永嘉五郡諸軍事，平東將軍，揚州刺史，領會稽太守、豫州內史，餘幷如故。
三年正月，高祖率甲士三萬人、強弩五千張、舟艦二千乘，發自豫章。二月，次桑落洲，遣中記室參軍江元禮以事表江陵，承制加高祖鼓吹一部。是時王僧辯已發湓城，會高祖於白茅灣，乃登岸結壇，刑牲盟約。進軍次蕪湖，侯景城主張黑棄城走。三月，高祖與諸軍進克姑熟，仍次蔡州。侯景登石頭城觀望形勢，意甚不悅，謂左右曰：「此軍上有紫氣，不易可當。」乃以船步貯石，沈塞淮口；緣淮作城，自石頭迄青溪十餘里中，樓雉相接。諸將未有所決，僧辯遣杜﹀問計於高祖，高祖曰：「前抑仲禮數十萬兵隔水而坐，韋粲之在青溪，竟不渡岸，賊乃登高望之，表裏俱盡，肆其凶虐，覆我王師。今圍石頭，須渡北岸。諸將若不能當鋒，請先往立柵。」高祖即於石頭西橫隴築柵，衆軍次連八城，直出東北。賊恐西州路斷，亦於東北果林作五城，以遏大路。景率衆萬餘人、鐵騎八百餘匹，結陣而進。乃命諸將分處置兵。賊直沖王僧志，僧志小縮，高祖遣徐度領弩手二千橫截其後，賊乃卻。高祖與王琳、杜龕等以鐵騎悉力乘之，賊退據其柵。景儀同盧輝略開石頭北門來降。蕩主戴晃、曹宣等攻拔果林一城，衆軍又克其四城。賊復還，殊死戰，又盡奪所得城柵。高祖大怒，親率攻之，士卒騰柵而入，賊復散走。景與百餘騎棄槊執刀，左右沖陣，陣不動，景衆大潰，遂北至西明門。景至闕下，不敢入台，遣其腹心取其二子而遁。高祖率衆出廣陵應接，會景將郭元建會元建奔齊，高祖納其部曲三千人而還。僧辯啓高祖鎮京口。
五月，齊遣辛述圍嚴超達於秦郡，高祖命徐度領兵助其固守。齊衆七萬，填塹，起土山，穿地道。高祖乃自率萬人解其圍，縱兵四面擊齊軍，弓弩亂髮，齊平秦王中流矢死，斬首數百級，齊人收兵而退。高祖振旅南歸，遣記室參軍劉本仁獻捷於江陵。承制授高祖使持節、散騎常侍、都督南徐州諸軍事、征北大將軍、開府儀同三司、南徐州刺史，餘幷如故。及王僧辯率衆征陸納於湘州，承制命高祖代鎮揚州。十一月，湘東王即位於江陵，改承聖元年。明年，湘州平，高祖旋鎮京口。三年三月，進高祖司空，餘如故。
十一月，西魏攻陷江陵，高祖與王僧辯等進啓江州，請晉安王以太宰承制，又遣長史謝哲奉箋勸進。十二月，晉安王至自潯陽，入居朝堂，給高祖班劍二十人。四年五月，齊送貞陽侯淵明還主社稷，王僧辯納之，即位，改元曰天成，以晉安王爲皇太子。初，齊之請納貞陽侯也，高祖以爲不可，遣使詣僧辯苦爭之，往返數四，僧辯竟不從。高祖居常憤恨，密謂所親曰：「武帝雖磐石之宗，遠播四海，至於克雪仇恥，寧濟艱難，惟孝元而已，功業懋盛，前代未聞。我與王公俱受重寄，語未絕音，聲猶在耳，豈期一旦便有異圖。嗣主高祖之孫，元皇之子，海內屬目，天下宅心，竟有何辜，坐致廢黜。遠求夷狄，假立非次。觀其此情，亦可知矣。」乃密具袍數千領及錦彩金銀，以爲賞賜之具。九月壬寅，高祖召徐度、侯安都、周文育等謀之，仍部列將士，分賞金帛，水陸俱進。是夜，發南徐州討王僧辯。甲辰，高祖步軍至石頭前，進遣勇士自城北逾入。時王辯方視事，外白有兵。俄而兵自內出，僧辯遽走，與其第三子相遇，俱出閣，左右尚數十人，苦戰。高祖大兵尋至，僧辯衆寡不敵，走登城南門樓，高祖因風縱火，僧辯窮迫，乃就擒。是夜，縊僧辯及。庚午，貞陽侯遜位，百僚奉晉安王上表勸進。十月己酉，晉安王即位，改承聖四年爲紹康元年。壬子，詔授高祖侍中、大都督中外諸軍事、車騎將軍、揚南徐二州刺史，持節、司空、班劍、鼓吹幷如故。仍詔高祖甲仗百人，出入殿省。
震州刺史杜龕據吳興，與義興太守韋載同舉兵反。高祖命周文育率衆攻載於義興，龕遣其從弟北叟將兵拒戰，北叟敗歸義興。二年正月癸未，誅杜龕於吳興，龕從弟北叟、司馬沈孝敦幷賜死。
二月庚申，高祖遣侯安都、周鐵武率舸艦備江川，仍頓梁山起柵。三月戊戌，齊遣水軍儀同蕭軌、厙狄伏連、堯難宇、東方老、侍中裴英起、東廣州刺史獨孤辟惡、洛州刺史李希光幷任約、徐嗣徽等，率衆十萬出柵口，向梁山。帳內蕩主黃叢逆擊，敗之，燒其前軍船艦。齊頓軍保蕪湖。高祖遣定州刺史沈泰、吳郡太守裴忌就侯安都，共據梁山以禦之。
四月丁巳，高祖詣梁山軍巡撫，五月甲申，齊兵發自蕪湖。景申，至秣陵故治。高祖遣周文育屯方山，徐度頓馬牧，杜棱頓大航南。己亥，高祖率宗室王侯及朝臣將帥於大司馬門外白獸闕下刑牲告天，以齊人背約，發言慷慨，涕泗交流，同盟皆莫能仰視，士卒觀者益奮。辛丑，齊軍於秣陵故縣跨淮立橋柵，引渡兵馬。其夜至方山。侯安都、周文育、徐度等各引兵還京師。癸卯，齊兵自方山進及兒塘，游騎至台。周文育、侯安都頓白土崗，旗鼓相望，都邑震駭。高祖潛撤精兵三千配沈泰，渡江襲齊行台趙彥深於瓜步，獲舟艦百餘艘、陳粟萬斛。六月壬辰，齊兵潛至鍾山龍尾。丁未，進至幕府山。高祖命衆軍秣馬蓐食，遲明攻之。乙卯旦，自率帳內麾下出幕府山南，吳明徹、沈泰等衆軍首尾齊舉，縱兵大戰，侯安都自白不自引兵橫出其後，齊師大潰，斬獲數千人，相蹂藉而死者不可勝計，生執徐嗣宗，斬之以徇。追奔至於臨沂，其江乘、攝山、鍾山等諸軍相次克捷。七月景子，詔授高祖中書監、司徒、揚州刺史，進爵爲公，增邑幷前五千戶，幷給油幢皂輪車。是月，侯�〈他甸切。〉以江州入附。遣侯安都鎮上流，定南中諸郡。
八月癸卯，太府卿何顗、新州刺史華志各上玉璽一，高祖表以送台，詔歸之高祖。是日，詔高祖食安吉、武康二縣，合五千戶。九月，進高祖位丞相、錄尚書事、鎮衛大將軍，改刺史爲牧，進封義興郡公。丁未，中散大夫王彭箋稱：今月五日平旦於御路見龍跡，自太裏至象闕，亙三四里。庚申，詔追贈高祖考侍中、光祿大夫，加金章紫綬，封義興郡公，謚曰恭。十月甲戌，敕丞相自今入問訊，可施別榻以近坐。二年正月壬寅，天子朝萬國於太極東堂，詔加高祖班劍十人。八月甲午，進高祖位太傅，加黃鉞，劍履上殿，入朝不趨，贊拜不名，幷給羽葆鼓吹一部。丙申，加高祖前後部羽葆鼓吹。是時湘州刺史王琳擁兵不應命，高祖遣周文育、侯安都率衆討之。九月，詔進位相國，總百揆，封十郡爲陳公，備九錫之禮。十月，進高祖爵爲王，又命冕十有二旒，建天子旌旗。辛未，梁帝禪位。
永定元年冬十月乙亥，高祖即皇帝位於南郊，柴燎告天，大赦天下，改梁太平二年爲永定元年。封梁帝爲江陰王。賜民爵二級，文武二等。鰥寡孤獨不能自存者人�五斛。丙子，輿駕幸鍾山，祠蔣常帝廟。戊寅，輿駕幸華林園，親覽辭訟，臨赦囚徒。己卯，分遣大使宣勞四方。辛巳，追尊皇考曰景皇帝，廟號太祖；皇妣董太夫人曰安皇后。追謚前夫人錢氏號爲昭皇后。立夫人章氏爲皇后。癸未，尊景帝陵曰瑞陵，昭皇后陵曰嘉陵，依梁初園陵故事。立刪定郎，治定律令。戊子，遷景皇帝神主於太廟。
夏四月甲子，輿駕親祠太廟。乙丑，江陰王薨，詔遣太宰弔祭，司空監護喪事，凶禮所須，隨由備辦。以梁武林侯蕭諮息李卿嗣爲江陰王。初，侯景之平也，火焚太極殿，承聖中議欲營之，獨闕一柱；至是有樟木大十八圍，長四丈五尺，流泊陶家後渚，監軍鄒子度以聞。詔中書令沈衆兼起部尚書，少府卿蔡儔兼將作大匠，起太極殿。甲寅，太極殿成，匠各給復。十二月庚申，侍中、安東將軍臨川王率百僚朝前殿，拜上牛酒。甲子，輿駕幸大莊嚴寺，設無礙大會，舍乘輿法物。群臣備法駕奉迎，即日輿駕還宮。庚寅，高祖於太極東堂宴群臣，設金石之樂，以路寢告成也。
三年春正月己丑，青龍見於東方。丁酉，夜大雪，及明，太極殿前有龍跡見。甲午，廣州刺史歐陽表稱：白龍見於州江南岸，長數十丈；仙人見於羅浮山寺小石樓，長三丈所，通身潔白，衣服楚麗。北江州刺史熊曇朗殺都督周文育于軍，舉兵反。王琳遣其將常衆愛、曹慶率兵援佘孝勵。六月戊子，儀同侯安都敗衆愛等於左裏，獲琳從弟襲、主帥羊暕等三十餘人，衆愛遁走。庚寅，廬山民斬之，傳首京師。甲午，衆師凱歸。
丁酉，高祖不豫，遣兼太宰、尚書左僕射王通以疾告太廟，兼太宰、中書令謝哲告太社、南北郊。辛丑，高祖疾小瘳。故司空周文育之柩至自建昌。壬寅，高祖素服哭於堂，哀甚。癸卯，高祖臨訊獄訟。是夜，熒惑在天尊。高祖疾又甚。景午，崩於璿璣殿，時年五十七。遺詔追臨川入纂。甲寅，遷殯於太極殿西階。謚曰武皇帝，廟號高祖。葬萬安陵。
