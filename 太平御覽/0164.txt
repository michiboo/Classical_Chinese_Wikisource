
《尚書·禹貢》曰：黑水、西河惟雍州。厥土惟黃壤，厥田惟上上，厥賦中下。〈田第一，賦第六，人功少。〉厥貢惟球、琳、琅玕。〈球、琳皆王名。琅玕，石而似珠。〉
《文耀鈎》曰：岐、華已北，龍門積石，南至三危，雍州也。
《春秋說題辭》曰：秦金精堅，故秦俗亦堅。
《春秋元命苞》曰：雍，壅也；東距蒲阪，西有漢中，南含高山，北阻居庸是
《釋名》曰：雍州，在西山之內。壅，翳也。
應劭注《漢書》曰：四面積高曰壅。李巡注《爾雅》曰：河西其氣蔽壅也。
《晉太康地誌》曰：雍州西北之地，陽所不及，陰氣壅遏，故以爲名。
《呂氏春秋》曰：西方爲壅州。
《三輔黃圖》曰：始皇表河以爲秦東門，表以爲秦西門。
《地理通說》曰：東自同、華，略河西北；西自岐、隴，會原極於此，盡其地，挾灃、灞，據函、崤，方千里，得百二之固。
《史記》：蘇秦說秦惠王曰：「秦四塞之國，被山帶河，外有洪河之險，西有漢中、巴蜀，北有代、馬之利，此天府也。」
又曰：獻公徙居櫟陽。孝公用商鞅，作咸陽，築冀闕，徙都之。
《貨殖傳》曰：關中由、雍以東至河、華，膏壤沃野千里，自虞、夏之貢，以爲上田。
《漢書》曰：秦形勝之國也，帶河阻山，懸隔千里。持戟百萬，秦得百二焉。〈言秦地險固，二萬人足敵諸侯百萬人也。〉地勢便利，以其下兵於諸侯，譬猶居高屋之上，建瓴水也。〈瓴，盛水瓶也。居高屋之上而播瓴水，言其向下之勢易也。〉
又婁敬說高祖曰：「陛下都洛陽，豈欲與周室比隆哉？周之都洛，陽爲天下之中，四方納貢，道里均，有德則易以王，無德則易以亡。今陛下欲比隆成康之時，爲不侔矣！且秦地被山帶河，四塞以爲固，卒然有變急，百萬之衆可具。故秦膏腴之地，以爲天府。陛下入關而都之，山東雖亂，秦故地可全而有也。夫與人鬥，不扼其吭，而拊其背，未能相勝。今陛下入關而都之，此亦扼天下之吭而拊其背也。」高祖以問群臣，群臣皆山東人，爭言周王數百年，秦二世而亡。高祖疑未能決。及留侯言明入關便，即日車駕西都關中。
又《百官表》曰：內史，周官。秦因之，掌治京師。景帝二年分置左右內史。右內史太初元年更爲京兆尹。
又《東方朔傳》曰：三輔之地，南有江、淮，北有河、渭，、隴以東，商、洛以西，厥壤肥饒。此所謂天府陸海之地也。
《後漢書》曰：董卓徙都長安，謂陳紀曰：「三輔平敞，四面險固，土地肥美，號曰陸海。」
《三輔黃圖》曰：太初元年，以渭城以西屬右扶風，長安以東屬京兆尹，長陵以北屬左馮翊，以輔京師，謂之三輔。
《關中記》曰：秦西以隴關爲限，東以函谷爲界，二關之間謂之中地，地東西方千餘里。
《十道志》曰：雍州，京兆郡。《禹貢》九州之一。舜置十二牧，雍亦在焉。周武王都豐、鎬。平王東遷，以岐、酆之地賜秦。孝公始尹咸陽。秦兼天下，置內史以領關中。項籍滅秦，分其地爲三：以章邯爲雍王，都廢丘；司馬欣爲塞王，都櫟陽；董翳爲翟王，都高奴；謂之三秦。高祖入關，定三秦，復爲內史。武帝改爲京兆尹。
《十道志》曰：華州，華陰郡，置在鄭縣。《禹貢》雍州之域。
《元和郡縣圖》曰：周爲畿內之國，鄭桓公始封之邑，其地一名咸林。春秋時爲秦、晉之地。戰國時爲秦、魏二國之境，西嶽華山在焉。秦爲內史地。漢爲京兆尹。
《國語》曰：鄭桓公爲周司徒，食菜咸林也。
《左傳》曰：晉侯許賂秦伯以河外列城五，南及華山。
《史記》曰：秦武公十一年，初縣北鄭。
《漢志》曰：鄭，屬京兆尹。周宣王弟鄭桓公邑。師古曰：幽王既敗，鄭桓公死之，其子武公與平王東遷也。
《爾雅》曰：河南曰華。西南之美者，有華山之金玉焉。
《魏志》曰：董卓遷都長安，華歆求出爲下邽令。
《史記》曰：秦始皇三十六年，東游海上，遣使關中，至平舒道，有人持璧遮使者，曰：「爲我遺鎬池君。」〈事具璧門。〉
《水經》曰：渭水東經平舒城，即江神返璧於華陰平舒道，遺鎬池君之處也。
《尚書·泰誓》曰：歸馬於華山之陽，放牛於桃林之野。
《左傳》曰：晉使詹嘉處瑕，以守桃林之塞。〈杜曰：今華陰東潼關是也。〉
《元和郡縣志》曰：同州，馮翊郡。《禹貢》雍州之域。春秋時屬秦，本大荔戎國，秦獲之，更名曰臨晉。七國時屬魏。秦幷天下，爲京兆、馮翊、扶風幷內史之地。漢爲河上郡，復爲內史，武帝更名左馮翊郡，後改爲同州。以春《書》云：「灃水攸同」，故名之也。
《十道志》曰：漢王定三秦，關中置三郡，以塞國爲河上郡。後罷三郡以爲內史，武帝改爲左馮翊。
應劭《漢官解詁》曰：馮輔翊蕃，故以爲名。
《水經》曰：洛水東南經沙阜北，其阜東西八十里，南北三十里，俗名沙苑。
《史記》曰：魏文侯十六年，伐秦，築臨晉。
《十六國春秋》曰：符健時，河渭溢，蒲津監寇登得一履於河中，長七尺。健嘆曰：「覆載之內，何所不有！」
《穆天子傳》曰：陽紆之山，何伯馮夷之所都。
《漢志》曰：臨晉縣，有河水祠。
又《郊祀志》：祠河於臨晉。
《博物志》曰：馮夷，華陰人，得道水仙，爲河伯。
《左傳》曰：秦、晉戰於彭衙。〈注曰：馮翊，郃陽縣，西北有衙城。〉
又曰：秦伐晉，晉使呂相絕秦曰：「俘我王官，剪我羈馬。」〈羈馬，今在郃陽，王官，今在澄城。〉
《漢書》曰：宣帝微時，嘗困蓮勺鹵中。如淳曰：爲人所辱也。蓮勺有鹽池，名曰鹵中。又《漢志》曰：屬馮翊。
《漢志》曰：郃陽，屬左馮翊。在郃水之陽，即《大雅·大明》之詩曰：「在郃之陽」。
《元和郡縣圖》曰：岐州，扶風郡。今爲鳳翔府。《禹貢》雍州之域。春秋戰國時爲秦都，屬內史。高帝更名中地郡，復屬內史。景帝更名主爵都尉。武帝改右扶風，所以扶助京師行風化也。
《史記》曰：秦文公作�畤。靈公作吳陽上畤，又作下畤。〈今郡內有三畤原。〉
又曰：始皇二十七年，巡隴西、北地，出笄頭山，過回中。〈回中，在扶風郡。〉
《漢書》曰：文帝十四年，匈奴入蕭關，殺北地都尉，燒回中宮，候騎至雍。
《水經》曰：縣有積石原。魏青龍二年，諸葛亮出斜谷，與司馬宣王屯渭南。郭洎算亮必爭北原，遂先據之。亮至，果不得上。
又《魏氏春秋》曰：亮據渭南，宣王謂諸將曰：「亮若出武功，依山東轉，是其勇也。若西上五丈原，即諸君無事矣。」亮果屯北原。〈五丈原，亦在〉
《國語》曰：周之興也，鳴於岐山。〈今岐山縣是。〉
《三秦記》曰：陳倉山上有石鶏，與山鶏不別。趙高燒山，鶏飛去而石鶏不去，晨鳴山頭，聲聞三十里，或雲王鶏。
《五代史》曰：耀州，本京兆府華原縣，唐末李茂貞據鳳翔僭行墨制，建爲耀州。以義勝爲軍額，命溫韜爲節度使。
又曰：本唐之奉天縣也，唐末李茂貞建之爲州。後因之不改。
《元和郡縣圖》曰：隴州，陽郡。《禹貢》雍州之域。秦文公所都。漢爲縣，屬右扶風。
《禹貢》曰：導及岐，至於荊山。
《說文》曰：隴，天水大阪名也。
《三秦記·俗歌》曰：隴頭流水，鳴聲嗚咽，遙望秦川，肝腸斷絕。
又曰：隴，渭西關也。其阪九回，不知高幾許，欲上者七日乃得越。
《漢志》曰：�俞麋，屬右扶風。即今之陽縣。
《元和郡縣圖》曰：邠州，新平郡。《禹貢》雍州之域。公劉所居之地。秦爲內史地。漢爲右扶風。本作豳字，開元中以豳與幽字相涉，改爲。
《漢志》曰：�邑，屬右扶風。有豳鄉，《詩》豳國，公劉所都也。
《左傳》曰：畢、原、豐、郇，文之昭也。
《十六國春秋》曰：符堅時，新平人王雕陳圖讖，王猛以爲左道惑衆，勸堅誅之。雕臨刑上疏曰：「臣師劉湛明於圖記，謂臣曰：『新平應出帝王寶器。』願陛下志之。」後果獲玉器焉。
《十道志》曰：宜祿縣，本漢鶉觚縣。後魏又分置東陰盤縣。
《周地圖記》曰：秦使蒙恬北築長城，又於北原築城，以觚奠酒而祭，有鶉飛止觚上，因以名縣。今有鶉觚原。
《元和郡縣圖》曰：新平，本漢漆縣。
《後漢書》曰：建武八年，隗囂攻略陽。上至漆，進止未定，會馬援夜至，上喜，問之。援聚米以爲山谷於上前，指軍所從入。上笑曰：「虜在吾目中矣。」
《元和郡縣圖》曰：涇州，安定郡。《禹貢》雍州之域。春秋時屬秦，始皇時屬北地郡。漢置安定郡。
《宋永初山川記》曰：安定處山谷之間，昆戎舊壤，迫近夷狄，修習武備，人皆以馳射爲事。
《國語》曰：周恭王游於涇上，密康公從，有三女奔之。其母曰：「必致之於王。夫獸三爲群，人三爲粲，美之物也。衆以美物歸汝，而何德以堪？王猶不堪，況汝？小丑小備物，終必亡。」康公不獻王，王滅密。〈地有陰密城。〉
《詩·大雅》曰：密人不恭，敢拒大邦。
《元和郡縣圖》曰：寧州，彭原郡。《禹貢》雍州之域。當夏之衰，公劉邑焉。周時爲義渠戎王國。至秦昭王殺義渠戎王，幷其地；始皇時爲北地郡。漢因之。
《漢志》曰：泥陽，屬北地郡。莽曰泥陰，應劭曰：「泥水出鬱郅北蠻中。〈《十道志》：後漢改泥陽爲富平，後魏又改定平。〉
又曰：義渠道，屬北地郡。莽曰義溝。
《史記》曰：夏道衰，而公劉失其稷官，變於西戎，邑於。至秦繆公得由餘，西戎八國服於秦。梁山、涇、漆之北有義渠氏、朐衍之戎築城郭以居，秦稍蠶食，至於惠王，遂拔義渠二十五城。秦昭王殺義渠戎王，於是秦有北地、隴西、上郡之地。
《元和郡縣圖》曰：慶州，順化郡。《禹貢》雍州之域，古西戎地。夏稷子不居之，今有不故城在焉。春秋時義渠戎王國。始皇時爲北地郡。
《漢志》曰：鬱郅，屬北地郡。有牧師苑官。莽曰功著。
《周地圖記》曰：郁郅城，今名尉季城，在白馬嶺兩川交口。《水經》曰：尉季亦曰不，疑鬱郅之訛也。
《十道志》曰：樂蟠縣，本漢略畔道也。
《漢志》曰：略畔道，莽曰延年。道有略畔山，俗呼曰各盤，音訛耳。
《元和郡縣圖》曰：原州，平涼郡。《禹貢》雍州之域。春秋時地屬秦，始皇時屬北地郡。漢爲安定郡。
《漢志》曰：高平，屬安定郡。莽曰鋪陸。
班固《安豐戴侯頌》曰：高平第一，帝臨我師。
《漢書》曰：漢文十四年，匈奴入蕭關，殺北地都尉。
《十道志》曰：在原州。
《後漢》曰：隗囂使牛邯守瓦亭關。
《十道志》曰：蕭關瓦亭在平涼郡。
《元和郡縣圖》曰：靈州，靈武郡。《禹貢》雍州之域。春秋戰國屬秦，秦幷天下，爲北地郡。漢高爲富平縣地。
《漢志》曰：靈武，屬北地。莽曰威武。惠帝四年置靈州。有河奇苑、號非苑。師古曰：水中可居曰州。此地在河洲，隨水高下，未嘗淪沒，故號靈州。河奇二苑皆在焉。
《十道志》曰：靈州有赫連勃勃所置果園。《水經》云：河水北有薄骨律鎮，城在渚上，舊赫連城也。桑果榆林，列植其上，故謂之果林。
《圖經》曰：周宣政和二年，破陳將吳明徹，遷其人於靈州。江左之人崇禮好學，習俗皆化，因謂之塞北江南。
《元和郡縣圖》曰：鹽州，五原郡。《禹貢》雍州之域。春秋時戎狄地。秦屬梁州。漢置五原郡。地有原五，因而名之。
《史記》曰：梁山漆、沮之北有義渠、朐衍之戎。即此地。
《漢志》曰：馬嶺，屬北地郡。以川形似馬領，故以爲名。
《十道志》曰：馬嶺，今鹽州地。
《元和郡縣圖》曰：後魏爲西安州。以其有鹽池，又改爲鹽州。
《十道志》曰：鄜州，洛交郡。《禹貢》雍州之域。春秋時秦地，始皇時爲上郡。漢爲上郡雕陰縣地。
《史記》曰：秦文公畋於汧、渭之間，夢黃蛇首上鄜。以爲上帝之徵，遂以鄜立鄜畤，祠白帝也。
《漢書》云：匈奴南侵至朝郍、膚施，即此地也。
《漢志》曰：雕陰，屬上郡。有雕陰山。
《元和郡縣圖》曰：坊州，中部郡。《禹貢》雍州之域。春秋時翟國。秦屬內史。漢爲右馮翊翟道縣之地。符、姚時置杏城。周置馬坊。唐高祖因置坊州，取馬坊爲名。
《漢書》曰：朔方爲西部都尉，休屠爲北部都尉，搜渠爲中部都尉。
《郡國志》曰：�城，本三秦高奴之地，翟道故城即今郡城是也，俗謂之高樓城。
《穆天子傳》曰：癸酉，天子命駕八駿之駟，造父爲禦，翔行經翟道，升於太行。
《元和郡縣圖》曰：宜君縣，前秦苻堅於衤殳礻羽縣故城置之。
《元和郡縣圖》曰：延州，延安郡。《禹貢》雍州之域。春秋時白狄所居。秦、漢屬上郡高奴之地。項羽以董翳爲翟王，居高奴，即其地也。
《漢志》曰：膚施，屬上郡。有五龍山。
《水經》曰：渭水東經高奴水。《漢志》：高奴水合豐林水謂之清水。
《元和郡縣圖》曰：丹州，咸寧郡。《禹貢》雍州之域。春秋時爲白翟所居。秦、漢爲上郡地。
《隋圖經集記》曰：義川蓋春秋時白翟也。其俗語雲丹州白窒，即白翟訛也。
《元和郡縣圖》曰：綏州，上郡。《禹貢》雍州之域。春秋白翟所居。七國時屬秦，秦幷天下，爲上郡。漢初屬翟國，復改爲上郡。
《山海經》曰：上郡有疏屬。二負之臣曰危，危與二負殺{穴契}窳，帝梏之疏屬之山。即此也。
《元和郡縣圖》曰：銀川，銀川郡。《禹貢》雍州之域。春秋時白翟地。秦爲上郡。漢爲河西郡┯陰縣也。
《前漢志》曰：圜陰，屬西河郡。莽曰方陰。師古曰：圜字本作┯，縣在┯水之陰，因以爲名也。今有銀川、銀水，即是舊名猶存，但字變耳。
《耆舊傳》：驄馬城即銀川城也。符秦建元元年，自驄馬城巡撫夷狄。
《元和郡縣圖》曰：《禹貢》雍州之域。秦、漢爲雲中郡。隋爲勝州。天寶中，分勝州地置麟州。
《晉太康地記》曰：自北地郡北行九百里，得五原塞即此地。後漢光祿徐自爲出五原塞數百里，築城鄣，列亭至盧山。即今縣北光祿塞是也。
《元和郡縣圖》曰：夏州，朔方郡。《禹貢》雍州之域。春秋及戰國時，屬魏。秦幷天下，屬上郡。漢武分置朔方郡。
《詩》曰：王命南仲，城彼朔方。
《漢書》曰：武帝元朔二年，遣將軍衛青將兵擊匈奴，出雲中，至高關，遂至符離。收河南地，置朔方、五原郡。〈符離，漢北塞名。〉
《十六國春秋》曰：赫連勃勃於朔方縣築大城，既成，下書曰：「今都城已建，宜立美名，朕方統一天下，君臨萬國，宜以統萬爲名。」
酈元《水經注》：統萬城，赫連勃勃蒸土所築。
又曰：朔方縣有契吳山，赫連勃勃北游登之，嘆曰：「美哉斯阜！臨廣澤而帶清流。吾行地多矣，自馬嶺以北，大河以南，未有若此之善者也。」
《漢書》曰：武帝收河南置朔方、五原郡。公孫弘數諫，以爲罷弊中國以奉無用之地。上使朱買臣等難弘，發十策，弘不得一。由是城之，自此爲關中根抵。
《漢志》曰：朔方，治窳渾。莽曰溝搜。窳渾有道，西北出鶏鹿塞。
又曰：三封，屬朔方郡。今長澤縣有三封故城。
《元和郡縣圖》曰：豐州，九原郡。《禹貢》雍州之域。秦、漢上郡地。
《元和郡縣圖》曰：勝州，榆林郡。《禹貢》雍州之域。春秋時戎狄地。戰國時晉、趙地。秦、漢爲雲中郡。
《秦本紀》曰：始皇十三年，伐趙，取雲中，因以爲郡。
《續漢書·郡國志》曰：雲中郡，領雲中、咸陽、旗陵、沙南、北興、武泉、原陽、定襄、武進、成樂十一縣。
