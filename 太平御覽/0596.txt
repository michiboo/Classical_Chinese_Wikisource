
《釋名》曰：誄，累也。累列其事而稱之也。
《說文》曰：誄，謚也。
《周禮·春官下》曰：太史掌建邦之六典。大喪，執法以蒞勸防。〈鄭司農雲︰勸防，引六紼。〉遣之日，讀誄。〈累其行而讀之，而作謚也。〉凡喪事考焉。〈爲有得失。〉小喪，賜謚。〈小喪，卿大夫也。〉
《禮記·檀弓》曰：魯哀公誄孔丘曰：「天不遺耆老，莫相予位焉，嗚呼哀哉，尼父！」
《曾子問》曰：賤不誄貴，幼不誄長，禮也。惟天子稱天以誄之，諸侯相誄，非禮也。
又《檀弓上》曰：魯莊公及宋人戰於乘丘，縣賁父禦，卜國爲右。馬驚敗績，公墜。佐車授綏，公曰：「末之卜也。」縣賁父曰：「他日不敗績，而今敗績，是無勇也。」遂死之。〈二人赴敵而死。〉圉人浴馬，有流矢在白肉。公曰：「非其罪也。」〈流矢中馬，非禦與右之罪。〉遂誄之。士之有誄，自此始也。
《傳》曰：誄者，累其行跡而爲之謚也。
《漢書》曰：景帝中二年春二月，令諸侯王薨、列侯初封及之國，大鴻臚奏謚誄策。〈應劭曰：諸侯王皆屬大鴻臚，故其薨奏其行，賜與謚及哀策誄文也。〉列侯薨及諸侯太傅初除之官，大行奏謚，誄策。〈師古曰：大鴻臚者本名典客，後改曰大鴻臚。大行令者，本名行人，即典客之屬官也，後改曰大行令。如淳曰：三公薨，以策書誄其行。〉
《東觀漢記》曰：杜篤字季雅，客居美陽。與美陽令游，數從之，請托，不諧，頗相恨。令怒，收篤送京師。會大司馬吳漢薨，世祖詔諸儒誄之，篤於獄中爲誄，辭最高。帝美之，賜帛免刑。
《魏志》：明帝詔曹植曰：「吾旣薄才，至於賦誄，特不閑。從兒陵上還，哀懷未散，作兒誄，爲田家公語耳。」答曰：「奉詔，幷見聖思所作故平原公主誄，文義相扶，章章殊興，句句感切，哀動聖明，痛貫天地。楚王臣彪等聞臣爲讀，莫不揮涕。」
《晉中興書》：郗超死之日，貴賤操筆爲誄者四十餘人。其爲物所宗如此。
《齊書》曰：謝超宗有名譽，善屬文，爲新安王子鸞國常侍。王母殷淑儀卒，超宗作誄，奏，帝大嗟賞，謂謝莊曰：「超宗殊有鳳毛。」
《文章流別傳》曰：詩、頌、箴、銘之篇，皆有往古成文，可放依而作，惟誄無定製，故作者多異焉。見於典籍者，《左傳》有魯哀公爲孔子誄。
《文心雕龍》曰：周世盛德，有銘誄之文。士大夫之才，臨喪能誄。誄者，累其德行，旌之不朽也。夏商以前，其詳靡聞。周雖有誄，未被於士。又賤不誄貴，幼而不誄長，其萬乘則稱天以誄之。讀誄定謚，其節文大矣。自魯莊戰乘丘，始及於士。迨尼父之卒，哀公作誄，觀其遺之辭，嗚呼之嘆，雖非睿作，古式存焉。至柳妻之誄惠子，則辭哀而韻長矣。暨於漢世，承流而作。揚雄之誄元後，文實煩穢；沙鹿撮其要，而執疑成篇，安有誄德述尊，而闊略四句乎？杜篤之誄德，有譽前代；吳誄雖工，而結篇頗疏。豈以見稱光武，而顧ツ千金哉！傅毅所制，文體倫序，孝山崔瑗，辨潔相參：觀其序事如傳，辭靡律調，固誄之才也。潘岳構意，專師孝山，巧於敘悲，易入新麗，所以隔代相望，能征厥聲者也。至如崔駰誄趙，劉陶誄黃，幷得憲章，貴在簡要。陳思功名，而體實繁緩，文皇誄末，百言自陳，其乖甚矣。若夫殷臣誄湯，追褒玄鳥之祚；周史歌文，上闡後稷之烈：誄述祖宗，蓋詩之則也。至於序述哀情，觸類而長，傅毅之誄北海，雲「白日幽光，�霞杳冥」，始序致惑，遂爲後式。影而效者，彌取於切矣。詳夫誄之爲制，蓋遐言以錄行，傳體而頌文，榮始而哀終。論其人也，曖乎若可覿；送其哀也，淒焉如可傷。此其旨也。
《文心雕龍》曰：陳思之文，群才之俊也，而武帝誄雲「尊靈永蟄」。明帝頌曰「聖體浮輕」。輕浮有似於蝴蝶，永蟄頗擬於昆蟲，施之尊極，不其蚩乎？
《南史》：宋謝莊作宣貴妃誄曰：「贊軌堯門」，方之漢釒句弋也。及廢帝即位，下莊於獄，曰：「卿作此誄時，知有東宮否？」
《列女傳》曰：柳下惠死，門下將誄之，妻曰：「將述夫子德耶？二三子不若妾之知之。」乃爲誄曰：「夫子之信，誠與人無害兮。嗚呼哀哉，魂神泄兮。夫子之謚，宜爲惠兮。」門人從之。
《世說》曰：長孫樂作王長史誄雲︰「余與夫子，交非勢利，心猶淡水，同此玄昧。」孝伯見雲︰「才士不遜亡祖，何至與此人周旋。」
又曰：謝太傅問主簿陸退：「張憑何以作母誄？」陸答曰：「故當是丈夫之德，表於事行；婦人之美，非誄不顯。」
《文心雕龍》曰：弔者，至也。詩云「神之弔矣」，言神至也。君子令終定謚，事極理哀，故賓之慰主，亦以至到爲言也。壓溺乖道，所以不弔矣。又宋水鄭火，行人奉辭；國災人亡，故同弔也。及晉築虎台，齊襲燕城，史趙蘇秦，翻賀爲弔，害民構怨，亦亡之道。凡斯之例，弔之所設也。或驕貴以殞身，或狷介以乖道，或有志而無時，或行美而兼累，追而慰之，幷名爲弔。自賈誼浮湘，發憤而弔屈，體周而事核，辭清而理哀，蓋首出之作也。又相如之弔二世，全爲賦體，桓譚以爲其言惻愴，讀者嘆息；及卒章意要切斷，而能悲也。揚雄序屈，思積功寡，意深文略，故辭韻沉�追。班彪、蔡邕，幷敏於致詰，然影附賈氏，難爲幷驅耳。故胡阮之弔夷齊，褒喪而無文，仲宣所制，譏呵實工。然則胡阮嘉其清，王子傷其隘，各其志也。彌衡之弔平子，縟麗而輕清；陸機之弔魏武，詞巧而文繁。降斯已下，未有可稱者矣。夫弔雖古義，而華辭未造。華過韻緩，則化而爲賦。固宜正義以繩理，昭德而塞違，析割褒貶，哀而有正，則無奪倫矣。
《左傳·莊十一年》曰：秋，宋大水，公使弔焉。曰：「天作淫雨，害於粢盛，若之何不弔？」對曰：「孤實不敬，天降之災，又以爲君憂，拜命之辱。」臧文仲曰：「宋其興乎！禹、湯罪已，其興也勃焉；桀、紂罪人，其亡也忽焉。且列國有凶，稱孤，禮也。言懼而名禮，其庶乎！」
《史記》曰：相如從上至長楊，還過宜春宮，奏賦以哀二世行失也。其辭曰：「東馳土山兮，北揭石瀨；彌節容與兮，曆弔二世。持身不謹兮，亡國失勢；信讒不寤兮，宗廟滅絕。墳墓蕪穢而不修兮，魂無歸而不食。」
《漢書》曰：揚雄怪屈原文過相如，至不容，作《離騷》自投江而死，悲其文，未嘗不流涕也。君子遇不遇，命也，何必沉身哉。乃作書，往往撫《離騷》文而反之。自岷山投諸江流，以弔屈原，名曰《反騷》。
《禰衡別傳》曰：南陽寇柏松記劉景升當小出，屬守長胡政令給視之。柏柏父子宿與政不佳。景升不在，柏松子在後羅人盜跡胡政無狀，便爾殺之。景升還，慚悼無已，即治殺胡政，爲作三牲，��焉。正平爲作板書弔之。時當行在焉，上駐馬授筆，倚柱而作之。
彌衡弔張衡，其辭曰：「南嶽有精，君誕其姿。清和有理，君達其機。故能下筆綉辭，揚手文飛。昔伊尹值湯，呂尚遇旦，嗟矣君生，而獨值漢。蒼蠅爭飛，鳳凰已散。元龜可羈，河龍可絆。石堅而朽，星華而滅。惟道興隆，悠悠永靡絕。君音永浮，河水有竭，君聲永流。周旦先沒，發夢孔丘。餘生雖後，身亦存游。士貴知己，君其勿憂！」
糜元弔比干曰：餘旣詰紂之後，又感比干亢辭進諫，不顧其身，而受刳屠之戮。殺身之後，紂不悔寤，適足快凶君之心，而無益於世。故復責而弔之。
糜元弔夷、齊曰：少承洪烈從戎子王側，聞先生餓於首陽，敢不敬弔？寄之山崗，嗚呼哀哉。夫五德更運，天秩靡常。如有絕代之主，必有受命之王。故堯終於虞舜，禹殄於成湯。且夏後氏之末祀，亦殷氏之所亡。若周武爲有失，則帝乙亦有傷。子不棄殷而餓死，何獨背周而深藏？所行誰路？而子涉之！首陽誰山？而子匿之！彼薇誰菜？而子食之！行周之道，藏周之林，讀周之書，彈周之琴，飲周之水，食周之茶，而謗周之主，謂周之淫：是誦聖之文，聽聖之音，居聖之世，而異聖之心。
束《弔蕭孟恩文》曰：東海蕭惠孟恩者，父昔爲御史，與先君同僚。孟恩及旦夕同游，分義早著。孟恩夫婦皆亡，門無立胤。時有伯母從兄之憂，未獲自往，致文一篇，以弔其魂，幷修薄奠。其文曰：舊友人陽平束謹請同業生李察奉�段脩一束，麥Я一器，以致詞於處士蕭生之墓，曰：嗚呼哀哉，精爽遐登，形骸幽匿，有耶亡耶？莫之能測。敬薦薄饋，魂兮來食。孟恩孟恩，豈猶我識。
束弔衛巨山曰：元康元年，楚王瑋矯詔舉兵，害太保衛公及公四子三孫。公世子黃門郎巨山與�有交好，時自本郡來赴其喪，作弔文一篇，以告其柩，曰：同志舊友，陽平束，頃聞飛虎肆暴，竊矯皇制，禍集於子，宗祊幾滅。越自冀方，來赴來祭，遙望子弟，銘旌叢立。旣窺子庭，其殯盈十。徘徊感慟，載號載泣。斂袂升階，子不我楫，引袂授祛，子不我執。魂兮魂兮，於焉棲集！
李充弔嵇中散曰：先生挺邈世之風，資高明之質，神蕭蕭以宏遠，志落落以遐逸，忘尊榮於華堂，括卑靜於蓬室，寧漆園之逍遙，安柱下之得一。寄欣孤松，取樂竹林；尚想榮莊，聊與抽簪。味孫觴之濁醪，鳴七弦之清琴；慕義人於玄旨，詠千載之徽音；淩晨風而長嘯，托歸流而詠吟。乃自足於丘壑，孰有慍乎陸沉？馬樂厚而翹足，龜悅塗而曳尾。疇廟堂之是榮，豈和鈴之足視？久先生之所期，羌玄達於遐旨；尚遺大以出生，何殉小而入死？嗟乎先生，逢時命之不丁！冀後雕於歲寒，遭繁霜而夏零。滅皎皎之玉質，絕琅琅之金聲；投明珠以彈雀，捐所重而爲輕。諒心不爽，非大雅之所營。
袁宏友李氏弔嵇中散曰：宣尼有言曰：「惟仁者能好人，能惡人。」自非賢智之流，不可以褒貶明德，擬議英哲矣。故彼嵇中散之爲人，可謂命世之傑矣。觀其德奇偉，風韻劭邈，有似明月之�英幽夜，清風之過松林也。若夫呂安者，嵇子之良友也；鍾會者，天下之惡人也。良友不可以不明，明之而理全；惡人不可以不拒，拒之而道顯。然夜光匪與魚目比�英，三秀難與朝華爭榮，故布鼓自嫌於雷門，礫石有忌於琳琅矣。嗟乎，道之喪也，雖智周萬物，不能遣絕糧之困；識達去留，不能違顛沛之艱。故存其心者，不以一眚累懷；撿乎跡者，必以纖芥爲事。達人之獲譏，懼高范之莫全。淩清風以三嘆，予撫茲而悵焉。聞先覺之高唱，理極滯其必宣。候千載之大聖，期百王之明賢。聊寄憤於斯章，思慷慨男兒而泫然。
《文章流別傳》曰：哀辭者，誄之流也。崔瑗、蘇順、馬融等爲之，率以施於童殤夭折不以壽終者。建安中，文帝、臨淄侯各失稚子，命徐�、劉楨等爲之哀辭。哀辭之體，以哀痛爲主，緣以嘆息之辭。
《文心雕龍》曰：哀者，依也。悲實依心，故曰哀也。以辭遣哀，蓋下流之悼。故不在黃�，必施夭昏。昔三良殉秦，百夫莫贖。事均夭枉，《黃鳥》賦哀。抑亦詩人之哀辭乎？漢武封禪，而霍嬗暴亡，哀傷而作詩，亦哀辭之類也。降及後漢，汝陽王亡，崔瑗哀辭，始變前式；然腹突鬼門，怪而不辭，駕龍乘雲，仙而不哀。又卒章五言，頗似歌謠，亦彷彿乎漢武也。至於顯順張升，幷述哀文，雖發其華，而未極心實。建安哀辭，惟偉長差善，《行女》篇時有惻怛。及潘岳繼作，實踵其美。觀其慮贍辭變，情洞悲苦，敘事如傳，結言摹詩，促節四言，鮮有緩句，故能義直而文婉，體舊而趣新，《金鹿》《澤蘭》，莫之或繼也。原夫哀辭，大體情主於痛傷，而辭窮乎愛惜。幼未成性，故興言止於察惠；弱不勝務，故悼惜加乎容色。隱心而結文則事愜，觀文而屬心則體奢。體奢爲辭，則雖麗不哀，必使情往會悲，文來引泣，乃其貴耳。
班固《馬仲都哀辭》曰：車騎將軍順文侯馬仲都，明帝舅也。從車駕於洛水浮橋，馬驚，入水溺死。帝謂侍御史班固爲馬上三十步哀辭。
《南史》曰：劉孝綽三妹，一適東海徐悱，文尤清壯，所謂劉三娘者也。悱爲晉安郡，卒，喪還建業。妻爲祭文，詞甚淒愴。悱父勉欲爲哀辭，見之乃閣筆。
《三國典略》曰：齊文宣崩，楊愔選其輓歌，令樂署歌之。其魏收四首，陽休之、祖、劉逖各二首，盧思道八首入用。於是晉陽人謂盧思道爲「八采盧郎」。北營刺史李愔戲謂逖曰：「盧八問誶劉二。」逖每銜之。至是，愔上《感思賦》，自陳文宣之世遭遇讒譖。逖爲帝奏其文誹謗先帝。齊主怒，令鞭之。逖喜曰：「高捶三十，熟鞭之百，何如喚劉二時？」
《文章流別傳論》曰：今所哀策者，古誄之義。
《世說》曰：王東亭夢人以大筆與之，如椽子大。覺曰：「當有大手筆事。」少日，烈宗崩，哀策謚議皆王所作。
《國朝傳記》曰：褚遂良爲太宗哀策文，自朝還，馬誤入人家而不覺也。
又曰：崔融司業作武后哀文，因發疾而卒。時人以爲三二百年來無此文。
