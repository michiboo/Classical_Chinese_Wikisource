
《說文》曰：旆者，旆然垂也。
《爾雅》曰：續旐曰旆。〈帛續旐末爲燕尾也。〉
《左傳》曰：楚令尹南轅反旆。
又曰：拔旆投衡乃出。
又曰：晉楚戰，子玉以若敖之六卒將中軍，〈子玉，楚令尹也。〉子西將左，子上將右。〈子西，鬥宜申。子上鬥勃也。〉胥臣蒙馬以虎皮，先犯陳蔡。陳蔡奔楚，右師潰。〈陳楚屬楚之右師也。〉狐毛設二旆而退之。〈旆，大旗也。又建旗而退，若大將稍卻也。〉
《東京賦》曰：通帛旆。
《史記》曰：沛公祠黃帝、蚩尤於沛庭，旗幟皆尚赤。
又曰：韓信伐趙，令輕騎二百人，人持一赤幟入趙壁，拔趙幟，立漢幟。
《東觀漢記》曰：漢兵守成都，公孫述謂延岑曰：「事當柰何？」岑曰：「男兒當死中求生，可坐窮乎！財物易聚耳，不宜有愛。」述乃悉散金帛，募敢死士五千餘人以配。岑於市橋僞建旗幟，鳴鼓挑戰，而潛遣奇兵出吳漢軍後，襲擊破漢。漢墮水，緣馬尾得出。
袁山松《後漢書》曰：赤眉復入長安，止桂宮。逢安將千餘人攻延岑於杜陽。鄧禹以赤眉精兵出在外，惟盆子羸弱在長安攻之。與謝祿夜戰街中，鄧禹敗走。逢安西與延牙、蘇茂、李寶戰於杜陽，大破之。寶、茂降，牙收散卒還戰，寶、茂從內拔赤眉旗，自立其幟。赤眉還，驚亂走，自投川死者十餘萬人。
《墨子》曰：凡幟，帛長五丈，廣半幅。
《太白經》曰：右一將行得水，黑幡旗幟，圖熊；〈旗額白腳青。〉右二將行得火，赤幡旗幟，圖鶚；〈旗額白腳青。〉右三將行得木，青幡旗幟，圖熊；〈旗額白腳青。〉右四將行得金，白幡旗幟，圖狼；〈旗額白腳青。〉右五將行得土，黃幡旗幟，圖虎。〈旗額白腳青。〉左一將行得水，黑幡旗幟，圖熊；〈旗額白腳青。〉左二將行得火，赤幡旗幟，圖鶚；〈旗額青腳白。〉左三將行得木，青幡旗幟，圖熊；〈旗額青腳黃。〉左四將行得金，白幡旗幟，圖狼；〈旗額青腳黑。〉左五將行得土，黃幡旗幟，圖虎。〈旗額青腳赤。〉
《釋名》曰：幡也，其貌幡幡然也。
《說文》曰：幡，幟也。
《麟角》曰：信幡，古之麾號也。所以題表官號以爲符信，故謂之信幡。乘輿則畫爲白虎，取其義而有威信之德也。魏朝有青龍、朱雀、玄武、白虎、黃龍等五幡以詔四方。詔東方郡國以青龍，信南朱雀、西白虎、北玄武，朝廷畿甸則以黃龍，亦以麒麟信幡。高貴鄉公討晉文，自秉黃龍幡以麾號今。晉朝惟用白虎書信，幡用鳥，取其飛騰輕疾。一曰鴻雁有去來之信也。
《漢書》曰：甘延壽出西域，部勒行陣，別爲校尉。逾蔥嶺，入赤穀，至郅支城，望見單于城上五采幡幟。
又曰：武帝伐南越，禱太一，以牡荊畫幡，名曰靈旗。
《獻帝春秋》曰：董卓未誅，有書三尺布幡上作兩口相銜之字，負之於道，歌曰：「布乎！」及呂布殺卓，負布者不復見。
《吳志》曰：陸遜取宜都，獲秭歸、枝江，還屯夷陵，守峽口以備蜀。關羽還當陽，西保麥城。權使誘之，羽僞降，立幡旗爲象人於城上，因遁走。
王隱《晉書》曰：河間王伐齊王冏，火燒觀閣及千秋、神虎二宮門。冏盜白虎幡，唱云：「長沙王矯詔。」長沙更以白幡唱稱：「大司馬謀反。」
《晉書》曰：長沙王�攻齊王冏，冏令王胡悉盜騶虞幡。唱云：「長沙王矯詔。」�稱「大司馬謀反，助者誅五族」。
又《張華傳》曰：楚王瑋受密詔殺太宰汝南王亮，太保衛瓘等內外兵擾，朝廷大恐，計無所出。華白帝以瑋矯詔擅害三公，將士倉卒，謂是國家意，故從之耳。今可遣騶虞幡使外軍解嚴，理必風靡。上從之，瑋兵果散。及瑋誅，華以首謀有功，拜右光祿大夫。
又曰：衛瓘旣誅，瓘女與國臣書曰：「先公名謚未顯，無異凡人。每怪一國蔑然無言，春秋之失，其咎安在？悲憤感慨，故以示意。」於是主簿劉繇等執黃幡，撾登聞鼓，上言論之。
又曰：楚王瑋之誅二公也，守東掖門。玄騶虞幡出，又投弓流涕曰：「楚王被詔，是以從之。」
《宋書》曰：元嘉四年，車駕出北堂，使三更竟開廣莫門。南台云：「應須白獸幡銀字。」不肯開。尚書左丞羊玄保奏免御史中丞傅隆以下，曇首曰：「旣無異敕，又闕幡，雖稱上旨，不異單刺，元嘉元年二月雖有開門例，此乃前事違令。今守舊未爲非禮，其不請白獸幡銀字致開門不時，由尚書相承之失，亦合糾正。」上特無問，更立科條。
《北史》曰：後魏元孚持白虎幡勞阿那瑰於柔玄、懷荒二鎮之間。阿那瑰衆號三十萬，陰有異意，遂拘留孚，載以鐼轀〈音汾。〉轀〈音溫。〉車，日給酪一升，肉一段。每集其衆，坐孚東廂，稱爲行台，甚加禮敬。
《晉起居注》曰：太山佐伺承有母云：「感老君生承承相。」中貴畫作九龍幡，遂群聚棄市。
《晉諸公贊》曰：楚王瑋矯詔害汝南王亮。其夜，帝臨東堂，張華唱議，乃遣左右以白虎幡麾之，然後衆散。
《鍾離意別傳》曰：意爲瑕兵。今立春遣戶曹史檀建賫青幘幡白督郵，督郵不受，建留於家，還白意言受。他日，意見督郵，而督郵謝意，言所以不受青幘幡者，已自有也。意還，召建問狀，建惶怖叩頭。意曰：「勿叩頭使外聞也。」出因轉署主記史假，遣無期。建歸家，父問之曰：「朝大士衆賢能者多，子何功才旣獲顯榮，假乃無期，寵厚將何謂也？得無有不信於賢主耶？」建長跪以青幘幡意語父。父嘿然，有頃，令妻設酒殺鶏與建相樂，謂建曰：「吾聞有道之君，以義理殺人；無道之君，以血刃加人。長假無期，惟死不還，將何以自裁乎？」酒畢進藥，建遂物故。
石虎《鄴中記》曰：勒爲石虎諱，呼白虎幡爲天鹿幡。
《鹽鐵論》曰：發春之後懸青幡、築土牛，殆非明主勸耕稼之意，春令之論也。
《軍令》曰：五聞鼓聲，舉黃帛兩半幡，合旗爲三面，負陣。
庾肅之教令曰：大赦蕩然，萬物更新。陽幡旣建，事從寬簡。差可得詢求民瘼，撫循物性。
《周禮》曰：龍旂九斿，象大火也。鳥旟七斿，象鶉火也。熊旗六斿，以象伐也。龜旐四斿，以象營室也。〈大尾九星，朱鳥七星，參七星，營室四星。〉
又曰：全羽爲旒。
《公羊傳》曰：諸侯若贅旒。
《禮含文嘉》曰：天子之旗九仞十二旒，曳地。〈旗者，旌旗也。所以別尊卑、存貴賤也。〉諸侯七仞九旒，齊�爾。〈�爾，車後橫木也。諸侯之旗齊於�爾。〉卿大夫五仞五旒，齊�爾。士三仞三旒，齊首。〈首，頭也。〉
《廣雅》曰：天子十二旒，至地。諸侯九旒，至�爾。卿大夫七旒，至轂。士三旒，至肩。
《東京賦》曰：建神旒之太常。
《尚書》曰：武王右秉白旄。〈孔安國注曰：手秉旄，有事施教也。〉
又曰：羽畎夏翟。〈雉名，可飾旄。〉
《毛詩》曰：建彼旄矣。
又曰：幹旄美好，善也。衛文公之臣子多好善，賢者樂告以善道也。孑孑幹旄，在浚之郊。
《左傳》曰：晉人假羽旄於齊而不歸，齊人始貳。
《漢書·武紀》曰：征和二年，更節加黃旄。〈應劭注曰：時太子亦發節以戰，故加黃其上以別之也。〉
《晉書》曰：王珣，字元林。弱冠與陳郡謝玄爲桓溫掾，俱爲溫所重。嘗謂之曰：「謝掾年四十，必擁旄杖節。王掾當作黑頭公。皆未易才也。」
《鬻子》曰：武王伐紂，乃命太公把旄以麾之，紂軍反走。
《列仙傳》曰：秦文公時有梓樹化爲牛，以騎擊之，騎不勝。或墜髻被髮，牛畏之入河。故秦因致旄頭騎使先驅。
《文選》曰：羽旄掃霓。
又曰：羽旄楊蕤。
又曰：素旄一麾，渾一區宇。
《洛神賦》曰：左倚彩旄，右蔭桂旌。
《楚辭》曰：建修虹之采旄。
《甘泉賦》曰：流星旄以電燭。
又曰：建雄虹之采旄。〈綴系之文，相紛錯也。〉五色雜而炫耀。〈衆采雜厠而明朗。〉
服虔《通俗文》曰：毛飾曰旄。〈音餌〉
《漢魏故事》曰：與外國節皆二，赤旄一，黑十，異於常節。
《魏略》曰：諸葛亮見劉備。備性好旄，時有以旄牛尾與備者，備手自結之。亮曰：「將軍當復有遠志耶！止結旄而已。」備知亮非常人，乃投旄而謂曰：「以忘憂耳！」
《吳時外國傳》曰：黑白旄出天竺國。
《陶公故事》曰：臣侃奏獻金繕白旄四枚。
《續異記》曰：竟陵王誕在廣陵，左右侍直。眠中夢人告之曰：「官鬚髮爲槊毦。」覺則已失�矣。如此者數十人。
《俗說》曰：謝安小兒時便有名譽，流聞遠國。慕容餉謝白�毦一雙，謝時年十三。〈一作慕容垂也。〉
魏武《與楊彪書》曰：今贈足下十鈴毦一具。
諸葛亮《與瑾書》曰：兄嫌白帝兵非精練到所督，則先主帳下白毦西方上兵也。嫌其少也當復部分江州兵以廣益之。
庾翼《與燕王書》曰：今致孔雀毦二枚。
諸葛亮《與吳王書》曰：所送白毦薄少，重見辭謝，益以增慚。
庾翼《與慕容書》曰：今致襦鎧一領，兜牟白毦四副。
又曰：今致朱漆釒冊〈釒冊，所諫切。〉二十張，絳碧畫幡，黑毦四副。
《左傳》曰：楚人謂「夫ユ，子重之麾也」。
《�梁》曰：日有食之，鼓用牲。於社用牲，非禮也。天子救日，置五麾，陳五兵，五鼓；諸侯置三麾，陳三兵，三鼓；大夫擊門，士擊柝。
《後漢書》曰：班超拜爲將兵長史，假鼓吹幡麾。
王隱《晉書》曰：戴洋病亡，天神使爲酒藏吏。受符持幡，麾將士蓬萊諸山，五日更生。
《華陽國志》曰：曹公察關羽不安，使張遼以情問之。羽嘆曰：「吾極知曹公待我厚，然吾受劉將軍恩，誓以共死，不可背之，要當立效報公。」曹聞而義之。是歲紹征官渡，遣驍將軍顔良攻東郡太守劉延於白馬。公使遼、羽爲先鋒，關羽望見良，麾策馬刺良於萬衆中，斬其首還，遂解延圍。公即表封羽漢壽亭侯，重加賞賜。關羽盡封其物，拜書告辭而歸先主也。
《晉令》曰：兩頭進戰，視麾所指。聞三金音止，二金音還。
《軍令》曰：凡戰臨陣，皆無喧嘩。明聽鼓音，謹視幡麾。麾前則前，麾後則後，麾左則左，麾右則右，麾不聞令而擅前後左右者斬。
《淮南子》曰：譬若軍之持麾者也，妄指而亂矣。
《釋名》曰：幢，童也。其貌童童然也。
《晉公卿禮秩》曰：安平王孚、汝南王亮、太傅楊駿、義陽王望、齊王冏、魯王賈充、河間王顒、梁王彤、秦王東、長沙王�，皆給羽葆幢。
《後魏書》曰：韓茂膂力絕人，尤善騎射。太宗曾親征丁零翟猛，茂爲中軍執幢。時大風，諸軍旌旗皆偃僕，茂於馬上持幢初不顛倒。太宗異而問之，徵茂所屬，具以狀對。太宗謂左右曰：「記之。」尋征詣行在所，試以騎射。太宗深奇之，以茂爲虎賁中郎將。
《兵書》曰：赤幢常在，大將不得動搖。赤者，火也。火，土之母，故軍主長服赤幢。
《周禮》曰：守國者用玉節，守都鄙者用角節，掌邦國之使者用虎節。土國用人節，澤國用龍節，〈皆金爲之。〉門戶用符節，貨賄用璽節。使用管節，道用旌節。〈以竹爲之。〉
《漢書》曰：蘇武在匈奴北海牧羊，起臥操節。〈節，麾也。〉
又曰：張騫使月支，匈奴得之。留騫五六年，漢節不失。
《東觀漢記》曰：鄭衆謂匈奴曰：「不忍將大漢節對氈裘也。」
《唐書》曰：潁王璬爲蜀郡都督。璬性儉，率將渡綿州江。登舟見以彩緣席爲藉者，顧曰：「此可以爲寢處，奈何踐之？」命撤去之。璬初奉命之藩，卒遽不遑受節。綿州司馬史賁進說曰：「王，帝子也，且爲節度大使。今之藩而不持節，單騎徑進，人何所瞻。請建大槊，蒙之油囊爲旌節狀，先驅道路，足以威衆。」璬笑曰：「但爲眞王，何用假旌節乎！」
《釋名》曰：鉞，豁也。所司莫敢當前，豁然破散也。
《字林》曰：鉞，玉斧也。
《開元文字》云：斧也，或爲鉞。
《尚書·牧誓》曰：王左杖黃鉞，右秉白旄以麾，曰：「逖矣！西土之人。」
又《顧命》曰：一人冕，執劉立於東堂；一人冕，執鉞立於西堂。〈雲冕皆大夫也。鉞，屬也。立於東西廂之前堂。〉
《詩》曰：武王載旆，有虔秉鉞。如火烈烈，則莫我敢遏。〈虔，固也。〉
《禮記》曰：天子賜諸侯樂則以將之，賜伯子男樂則以鞀將之。諸侯賜弓矢然後征，賜鈇鉞然後殺，賜圭瓚然後爲鬯。
又曰：軍旅鈇鉞，先王之所以飾怒也。
又曰：是故君子不賞而民勸，不怒而民威於鈇鉞。
《左傳》曰：魏絳至，授僕人書，將伏劍。士魴、張老止之。公讀其書曰：「君合諸侯，臣敢不敬。君師不武，執事不敬，罪莫大焉。臣懼其死，以及楊幹，無所逃罪。不能致訓，至於用鉞。臣之罪重，敢有不從，以怒君心，請歸死於司寇也。」
又曰：將戮慶封，椒舉曰：「臣聞無瑕者可以戮人。慶封惟逆命，是以在此，其肯從於戮乎？播於諸侯。焉用之？」王弗聽。負之斧鉞，以徇於諸侯。
又曰：其後襄之二輅，鉞耜鬯，彤弓虎賁，文公受之，以有南陽之田。〈晉文公也。〉
《史記·殷本紀》曰：當是時，桀爲虐亂，荒�酗於酒，不修厥政，天下叛之。而諸侯昆吾氏爲亂，湯乃興師率諸侯。伊尹從湯，湯自把鉞以伐昆吾，遂伐桀。
又曰：紂囚西伯於里。西伯之臣閎夭之徒求美女、奇物、善馬以獻紂，紂乃赦西伯。西伯出而獻洛西地，以請除炮烙之刑，紂乃許之。賜弓矢斧鉞使征伐。
又曰：《周本紀》曰：「紂嬖妾二女皆經自殺。武王又射三發，擊以劍，斬以玄鉞。」
又曰：周公旦把大鉞，畢公把小鉞，以夾武王。
《漢書·刑法志》曰：大刑用甲兵，其次用斧鉞；中刑用刀鋸，其次用鑽鑿；薄刑用鞭樸。
《後漢書·郭躬傳》曰：竇固出擊匈奴，騎都尉秦彭爲副。彭在別屯而輒以法斬人，固奏彭專擅，請誅之。顯宗乃引公卿朝臣平其罪，科躬以明法律。召入，議者皆然固奏。躬獨曰：「於法，彭得斬之。」帝曰：「畢征校尉一統於督，彭旣無斧鉞，何得專殺人乎？」躬對曰：「一統於督者謂在部曲也，今彭專軍別將，有異於此。兵事呼吸不容先關督帥，且漢制戟即爲斧鉞，於法不合罪。」帝從躬之議。
《吳志·陸遜傳》曰：遜假節鉞爲大督，逆曹休，斬獲萬餘。
《吳錄》曰：假陸遜黃鉞，吳主親執鞭以見之。
《晉書·天文志》曰：天槍三星在北斗杓東。一曰天鉞，天之武備也。
又曰：參十星。一曰參伐，一曰大展，一曰天市，一曰鈇鉞，主斬刈。
又曰：青龍三年六月丁未，鎮星犯井鉞。占曰：「爲兵氣也。」
又曰：甘露元年七月乙卯，熒惑犯井鉞。占曰：「幷有兵事。」
《唐書》曰：天寶中制黃鉞。古來以金爲飾金者應五行之數，有肅殺之威。去金稱黃，理合未當。其鉞宜改爲金鉞，副鉞威武之義焉。
《司馬法》曰：夏執玄鉞。
崔豹《古今輿服注》曰：玄鉞，諸公主得建之。武王以黃鉞斬紂，故王者以爲戒。太公以玄鉞斬妲己，故婦人以爲戒。
《博物志》曰：武王伐紂，渡河，大風波。武王操鉞秉麾麾之，風波立濟。
《正部》曰：奔逃之士，不避斧鉞。
張平子《西京賦》曰：於是，蚩尤秉鉞，奮鬣被般，禁禦不若，以知神奸。
張平子《東京賦》曰：總輕武於後陳，奏麗鼓之嘈�獻。戎士介而揚揮，載金鉦而建黃鉞。
又曰：方相秉鉞，巫覡操茢，桃弧棘矢，所發無臬。
又曰：我光武忿之，乃龍飛白水，鳳翔參墟，授鉞四七，共工是除。
潘元茂《冊魏公九錫文》曰：錫以二輅，虎賁鈇鉞。
陳孔章《檄吳將校部曲文》曰：丞相秉鉞鷹揚，順風烈火。元戎啓行，未鼓而破。
又曰：伏鈇嬰鉞，首腰分離。
范蔚宗《宦者傳論》曰：梁冀受鉞，跡罔公正，思固主心，故中外服從，上下屏氣。
曹植《王仲宣誄》曰：我公奮鉞，耀威南楚。荊人或違，陳戎講武。
