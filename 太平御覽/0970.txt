
《爾雅》曰：梅，柟。〈似杏，實酢。〉
《尚書·說命》曰：若作和羹，爾為塩梅。
《毛詩·鵲巢·標有梅》曰：《標有梅》，男女及時也。標有梅，其實七兮。〈標，落也。盛極則墮落者，梅也。〉求我庶士，迨其吉兮。
《詩義疏》曰：梅，杏類也。樹及葉，皆如杏而黑。煑而乾為蘇，置羹臛齏中。又可含以香口。
又《谷風·四月》曰：山有嘉卉，侯栗侯梅。
又《墓門》曰：墓門有梅，有鴞萃止。
《大戴禮·夏小正》曰：正月，煑梅為豆實。
《吳曆》曰：孫亮出西苑，方食生梅，使黃門至中藏取蜜以漬。蜜中有鼠矢，侍中請付獄推。亮曰：「此易知耳！」令破鼠矢，矢裏燥，亮大笑曰：「久在蜜中，中當溼；今外溼裏燥，必黃門為！」構黃門，首服。左右莫不驚悚。
《宋書》曰：武帝女壽陽公主，人日臥於含章檐下，梅花落公主額上，成五出之華，拂之不去，皇后留之。自後有梅花妝，後人多効之。
《南史》曰：柳惲甞與琅瑘王瞻慱射，嫌其皮闊，乃摘梅帖烏珠之上，發必命中，觀者驚駭。
《梁書》曰：任眆為新安太守，郡有蜜嶺，及楊梅，舊為太守所採。眆以冒險，多毒物，故即時停之。
《唐書》曰：蕭倣為嶺南節度使。倣性公廉，南海雖富珍奇，月俸之外，不入其門。家人疾病，醫工治藥須烏梅，左右於公廚取之。仿知而令還之，促買於市。
《淮南子》曰：百梅足以為百人酸，一梅不足以為百人酸。〈喻眾能濟少，少不能有所成也。〉
《抱朴子》曰：綺里丹法：以鉛百斤，合五石煑之，皆成銀；以雄黃煑之，皆成黃金。金太剛，以豬膏煑之；太柔，以梅煑之。
《山海經》曰：靈山，其木多梅。〈郭璞注曰：似杏而酢。〉
《說苑》曰：越使諸發執一枝梅遺梁王，梁王之臣韓子顧謂左右曰：「惡有一枝梅遺列國之君乎？」
《論衡·實知》篇曰：使聖人空坐獨思，則不知百世後有馬生牛，牛生驢，桃生李，李生梅也。
《世說》曰：魏武帝行失道，三軍皆渴。帝令曰：「前有大梅林，饒子，甘酸可以解渴！」士卒聞之，口皆水出。
《地理志》曰：南陵有梅根治。
《風俗通》曰：夏禹廟中，有梅梁，忽一春生枝葉。
又曰：五月，有落梅風，江淮以為信風。又其霖霪，號為梅雨，沾衣服皆敗黦。
《桂陽先賢傳》曰：有人謂蘇統：「後園梅樹下種藥，可治百病。」
《吳氏本草》曰：梅核，明目益氣，不飢。
《東方朔別傳》曰：朔與三門生俱行，見一鳩，占皆不同。一生曰：「今日當得酒。」一生曰：「其酒必酸。」一生曰：「雖得酒，不得飲也。」三生皆到主人，須臾，主人出酒樽中，即安於地，羸而覆之，訖不得酒。出門，問其故，曰：「見鳩飲水，故知得酒。鳩飛集梅樹上，故知酒酸。鳩飛去，所集枝折墮地，折者，傷覆之像，故知不得飲也。」
《西京雜記》曰：上林苑有朱梅、同心梅、紫蔕梅、燕支梅、麗枝梅、紫花梅、侯梅。
周處《風土記》曰：夏至之雨，名為黃梅雨。
《廣志》曰：蜀名梅為{艹獠}，大如雁子。梅{艹獠}皆可以為油脯，黃梅以熟{艹獠}作之。〈{艹獠}音老〉
伍瑞休《江陵記》曰：洪亭村下有白藉洲，東南得邴洲，上頭有枚廻村。舊雲是梅槐合生成樹，是以名之，音訛，謂之「梅廻」。
《荊州記》曰：陸凱與范曄相善，自江南寄梅花一枝詣長安與曄，並《贈花詩》曰：「折花逢驛使，寄與隴頭人。江南無所有，聊贈一枝春。」
《神異經》曰：北方荒外有石胡焉，方千里。中有橫公魚，夜化為人，刺之不入，煑之不死。以烏梅二七煮之，即熟，可已邪病。
《述異記》曰：嘉興縣睪陶村朱休之，有弟朱元。元嘉二十五年十月清旦，兄弟對坐家中，有一犬來，向休蹲，遍視二人而笑，遂搖頭歌曰：「言我不能歌，聽我歌梅花。今年故復可，柰汝明年何！」其家驚懼，斬犬，榜〈音滂〉首路側。至歲末梅花時，兄弟相忿，奮戟傷兄。官收治，並被囚繫，經歲得免。至夏，舉家時疾，母及兄弟皆卒。
任昉《述異記》曰：邯鄲，有故邯鄲宮基存焉，中有趙王果園，梅李至冬而花，春得食。
《嶺南異物志》曰：南方梅，繁如北杏，十二月開。
《語林》曰：范汪至能啖梅，人甞致一斛奩，須臾啖盡。
潘岳《閑居賦》曰：梅杏郁棣之屬。
左思《蜀都賦》曰：梅杏羅生。
《栢梁臺太官令》曰：柤梨橘栗李桃梅。
張恊《七命》曰：燀〈音闡〉以秋橙，酢以春梅，接以商王之箸，承以帝辛之盃。
《廣雅》曰：若榴，石榴也。
《晉隆安起居注》曰：武陵臨沅縣，安石榴子大如椀，其味不酸，一蔕六實。
《宋書》曰：元嘉末，魏太武征彭城，遣使求甘蔗、安石榴。張暢曰：「石榴出自鄴下，亦當非彼所乏。」
《北史》曰：齊安德王延宗納趙郡李祖收女為妃，後帝幸李宅宴，而妃母宋氏薦二石榴於帝前。問諸人，莫知其意。帝投之，問魏收曰：「此竟何意？」收曰：「石榴，房中多子。王新婚，妃母欲子孫眾多。」帝大喜，詔：「收卿還將來，仍賜美錦二疋。」
《唐書》曰：孔紹安，大業末為監察御史。時高祖為隋討賊於河東，詔紹安監高祖之軍，深見接遇。及高祖受禪，紹安自洛陽間行奔高祖，見之甚悅，拜內史舍人。時夏侯端亦甞為御史監高祖軍，先紹安歸朝，授秘書監。紹安因侍宴，應詔詠石榴詩曰：「只為來朝晚，開花不及春。」時人稱之。
《神仙傳》曰：劉馮者，沛人也，封桑鄉侯。學道於樓丘子。常服石桂英，及中嶽石榴。垂四百年，如十五幼童。
《瀨鄉記》曰：老子祠堂北，有石榴二株。
《鄴中記》曰：石虎苑中有安石榴，子大如椀盞，其味不酸。
《廬山記》曰：香爐峯頭有大盤石，可坐數百人。石垂生山石榴，三月中作花，色似石榴而小淡，紅敷紫蕚，輝曄可愛。
《襄國記》曰：龍崗縣有好石榴。
《慱物志》曰：張騫使西域還，得安石榴。
《廣志》曰：安石榴，有甜酢二種。
陸機《與弟雲書》曰：張騫為漢使外國十八年，得塗林安石榴也。
李尤《德陽殿賦》曰：蒲桃安若，曼延蒙籠。
應吉甫《安石榴賦》曰：余徃日為中書，直廬上有安石榴，枝葉甚茂，故為之賦。
傅玄《安石榴賦》曰：虎宿中而纖條結，龍辰升而丹華繁。其在晨也，灼若九日棲扶桑；其在夕也，爽若燭龍吐潛光。
庾儵若《石榴賦》曰：遠而望之，粲若摛績被山阿；迫而察之，赫若龍輝耀淥波。
夏侯孝若《石榴賦》曰：接翠蕚於綠蔕，冒紅牙於丹鬚。赩然含蕤，璀爾散珠。雪酲解䬼，怡神實氣。
潘岳《閑居賦》曰：若榴蒲陶之珍，磊落蔓延於其側。
又《安石榴賦》曰：實有嘉木，名安石榴。採條外暢，縈幹內樛。丹輝綴於朱房，緗的點於紅鬚。煌煌煒煒，熠燿入蘃。似長離之棲鄧林，若珊瑚之暎流水。光明燐爛，含丹耀紫。味滋芳神，色麗瓊蘂。
潘岳《安石榴賦》曰：若榴者，天下之奇樹，九州之明菓也。是以屬文之士，或敍而賦之。遙而望之，煥若隨珠耀重淵；詳而察之，灼若列宿出雲間。千房同模，十子如一。御飢療渴，解酲止醉。
左思《吳都賦》曰：蒲桃亂潰，若榴竟裂。
張載《重作石榴賦》曰：於是天回節移，龍火西夕，流風晨激，行露朝白。紫房獨熟，頳膚自坼，剖之則珠散，含之則冰釋。充嘉味於庖籠，極酸甜之滋液，上薦清廟之靈，下羞玉堂之客。
張恊《安石榴賦》曰：乃剖乃折，金房緗隔。
范堅《安石榴賦》曰：紅鬚肉艷，頳牙外標。似華燈之映翠幕，若丹瓊之廁碧瑤。
殷元《安石榴賦》曰：余以暇日，散愁翰林。睹潘、張若榴二賦，雖有其美，猶不盡善。容復措辝，故聊為之賦曰：「或珠離於琁琬，或玉碎於雕觴。璘彬灑暎，曄紫嬰緗。璀若瑤英之攢鍾，粲若靈蚌之含珠璫。」
徐藻妻陳氏《石榴賦》曰：惟木之珍，莫美石榴。擢鮮葩於青春，結芳實於素秋。
王倫妻羊氏《安石榴賦》曰：振綠葉於柔柯，垂彤子之累衰。
張載詩曰：大谷石榴，木滋之冣。膚如凝脂，汁如清瀨。渴者所思，銘之裳帶。
曹植《棄妻詩》曰：石榴植前庭，綠葉搖縹青。翠烏飛來集，拊翼以悲鳴。
糜元詩曰：蒼蒼陵上栢，參差列成行。童童安石榴，列生神道傍。
《晉書》曰：成帝杜皇后崩。先是，三吳女子相與簪白花，望之如素㮏，傳言天公織女，死為之著服。至是而後崩。
《三國典略》曰：楊愔一門四世同居，家甚隆盛，昆弟就學三十餘人。庭有㮏樹，實落於地，羣兒咸爭，愔獨坐不顧。季父暐見之，謂賓客曰：「此兒恬裕有我風！」
蕭廣濟《孝子傳》曰：王祥後母，庭有㮏，始着子，使守視。祥晝{馬丘}鳥雀，夜則驚鼠。時雨忽至，祥抱樹至曙，母見惻然。
《紫{虍丘}南嶽夫人傳》曰：夫人姓魏，名華存，性樂神仙。季冬夜半，有四真人，並年可二十，降夫人靖室。因設酒饌，陳玄雲紫㮏。夫人還王屋山，王子喬等並降。時夫人與真人為賓主，設三玄紫㮏。
《玄晏春秋》曰：衛倫過予，論及於時味。倫因命僕取糗進予，予曰：「麥也，有杏李㮏味。」〈具杏部。〉
杜恕《篤論》曰：日給之華，與㮏相似也，㮏結實而日給零落；虛偽之然，與真實相似也，虛敗改而真實成。
《西京雜記》曰：上林苑有白㮏、紫㮏〈花紫〉、綠㮏〈花綠〉。
《廣志》曰：㮏有白、赤、青三種。張掖有白㮏，酒泉有赤㮏。西方例多㮏，家以為脯，數十百斛，以為蓄積，如收藏棗栗。若㮏汁黑，其方作羹，以為豉用也。
《漢武故事》曰：上握蘭園之金精，摘圓丘之紫㮏。
《釋名》曰：㮏油，擣㮏實也，和以塗繒上，燥而發之，形似油也。㮏脯，切㮏曝乾之，如脯也。
盧諶《祭法》曰：夏祠，法用白柰，秋祠用赤柰。
《晉太始起居注》曰：太始二年六月，嘉㮏一蔕十五實，或七實，生於酒泉。
王子年《拾遺記》曰：崑崙山上有㮏，冬生子，碧色，須玉井之水洗，方可食。
郭子橫《洞冥記》曰：有紫㮏，大如升，甜如蜜，核紫花青。
《虎丘山疏》曰：山下三面有春秋二㮏。
《本草經》曰：㮏味苦，令人臆脹，病人不可多食。
《晉宮閣名》曰：華林園有白㮏四百株。
左太沖《蜀都賦》曰：朱櫻春就，素㮏夏成。
潘安仁《閑居賦》曰：二㮏燿丹白之色。
潘尼《東武觀賦》曰：飛甘瓜於浚水，投素㮏於清渠。
曹植《求祭先王表文帝》曰：乞請白㮏二十枚。
又《謝賜㮏表》曰：即夕殿中，虎賁宣詔，賜臣等冬㮏一奩，詔使溫啖，夜非食時，而賜見及。㮏以夏熟，今則冬至，物以非時為珍。甘以絕口為厚，實非臣等所宜。蒙荷詔曰：「此㮏乃從梁州來，道里既遠來轉暖，故㮏變色。」
張載詩曰：江南都蔗，釀液豊霈，三巴黃甘，瓜州素㮏。凡此數品，殊美絕快，渴者所思，銘之裳帶。
太平御覽卷第九百七十

