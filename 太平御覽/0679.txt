
《金簡玉字經》曰：黃帝授襄城小童步六紀之法。
又曰：黃累小童授步三綱之法也。
又曰：廣成授東中元童步六官之法也。
《文始內傳》曰：太上遣綉衣使者傳命尹喜。
《玉帝七聖玄紀》曰：七聖撰上玄之章，以付五老上真仙都。左公藏於紫蕊玉笈，封以啓命之章。西龜定錄，東華校名。
《三天正法》曰：太真靈錄秘在太上靈都之宮，付五老上真仙都左公。
《四極明科》曰：帝嚳之時，九天真王駕九龍之輿，降牧德之台，授帝此真文也。
又曰：凡授上清寶經，皆當備信，信以誓心，以寶於道。無信而授經，謂之越天道；無盟而傳經，謂之泄天寶。
《玉清隱書》曰：有帝簡金書，玄玉綠籍，可以傳玄羽玉經。玄羽玉經付玄羽玉郎，以授上清真人。
又曰：傳授上皇玉惠玉清之隱書，金玄隱玄之羽書。經者皆五老校圖，太一式觀。
又曰：上皇玉帝命太老真人開瓊珠之篋，出玉清隱書玄羽玉經，以傳太微天帝君。
《二十四生圖》曰：元始天帝於長桑碧林園中，聞帝尊普告元聖尊神洞玄天文靈寶玉奧也。
又曰：依舊典府仰之格，付度道君女青律，雲太真玉帝上宮府仰之格，舊經億劫不傳也。
又曰：帝尊在協晨靈觀，登白玉座，具宣秘要，開闡妙門。
《太玄經》曰：老子傳授經戒錄儀注訣曰：「以局腳小案置經，彩巾覆氏。」
《明真經》曰：元始尊在香林園中說明真經。
《太清中經》曰：道曰：慎無賣，吾以求寶也。慎無傳，吾非其人也。慎無閉，吾絕吾學也。
又曰：《大真經》曰：師之傳授，選其上有仙相，中有仁孝，下有才能篤志者，然後授之。
《太上真經》曰：太上曰：成道歸本，混同無初，出三界外，濟九天中。接生與善，授記德人。
《玄羽經》曰：元壽金爲簡刻玉篇，授葛玄。
《金根經》曰：太上以《大洞真經》付上相青童君，掌錄於東華青宮，使傳後聖應爲真人者。此金簡金札，出自太上靈都之宮，刻玉爲札，結金爲簡，書以朱文，編以朱繩之結。
《太真科》曰：太上告張陵天師曰：「內外法契與天地水三官，折石飲丹爲誓也。」張陵授命爲天師，命弟子扶翼爲詞師，上崇虛之堂，登白虛之壇，醮奏太一傳授口訣，傳命詞師承代基業，行教天人。
《真誥》曰：斐君曰：「太洞真經，讀之者輕舉。」昔中央黃君隱秘此經，世不知也。若知之，秘而不傳。
又曰：紫陽真人授蘇君三一玄丹之道。
又曰：有北海公涓子，授守一玄丹之道。
又曰：東宮中候真夫人授桐柏真人飛解脫綱之道。
又曰：昔周咀堙道常山中，積年精思，忽見老人，知是神異，乃叩頭請道。老人出素書七篇，令誦之。周君仙去。
又曰：趙叔譜騷道王屋山，時出民間，聞有卜者在市肆，叔期曰：「欲入天門，調三關，存朱衣，正崑崙。」叔期知神人，因拜乞要訣。因出一書與之，是《胎精中記》。拜此書，入山誦之。後合神丹，服而升天。
《王君內傳》曰：王子登得太上丈人授以瓊蘊隱書幷�碧陽水飛丹法。君服之，絕見遠物，坐在立亡，役使群神。
又曰：太素三元君遣西華靈妃甄幽蕭賫成命之書，以�瓊爲板，紫金刻之，以授王君子登後聖。
《道君列紀》曰：道君命五老上真開紫蕊玉笈�錦囊，出靈書紫文上經，以付青童君。
《八素真經》曰：若精勤，皆當書以蕊簡，刻以瓊文，位爲上清左真公。
《砥經》曰：張道陵曰：「不敢以身傳此教。」太上曰：「何得顧難，廢不通法？汝當建意，無謂不可傳。若世有道士得此仙經，披尋首尾，知是真要，無師可授，便得奉行。」
《天戒經》曰：葛玄告弟子鄭隱雲︰「吾昔所授善道，太上所貴。今爲師友，是以相授。吾去世也，將有樂道慈心居士來生吾門者，子當以今道業事一通付之，法應世世傳授也。子以一通依科傳付弟子佳者也。若無其人，一通封五嶽名山可也。」
又曰：劉翊字子朔，潁川人，有道德。家世子仁感濟於人，遇師皇先生，告詡曰：「子仁感天地，陰德鬼神，太上嘉子之用心，使我授汝以長生之道。吾仙官也，爾能從我去否？」翊曰：「願從教。」乃特入桐柏山中，授以隱地八術，服五星之華。而今度名東華，來在洞中，爲定錄府右理中監。
又曰：淳于斟字叔通，會稽人，漢桓帝時爲徐縣令。好道術，數服餌胡麻黃精。後入吳烏目山中隱居。人授以虹莖Δ經，修行得道，在洞中爲典柏執法郎，主誠有道者。
又曰：桃俊，錢塘人，少爲郡吏。漢末入增城山中學道，遇東郭幼平。幼平秦時人，久隱增城，得道者也。幼平授俊服九精練氣輔星存心之術。俊修之道戒在東華宮中，爲北河司命。
又曰：張奉字公先，河內人也。太傅袁隗常嘆其高操，後入剡山，遇山圖公子，授奉九�水強梁煉桂法，在東華宮爲太極仙侯。
又曰：夏馥字子治，陳留人也。少好道，服術餌和雲母。後入吳山，從赤須先生授煉魂法。又遇桐柏真人，授以黃水�漿法。得道，在洞中爲明晨侍郎。
又曰：後漢劉寬字文饒，少好道，爲司徒太尉。年七十三，遇青谷先生，降於寢室，授其杖解法。入太華山，行九息服氣。及授以爐丹方修之。道成，在洞中作童初府上師至始學者。
又曰：劉少翁數入太華山中，遇西嶽丈人，授其仙道。
又曰：黃景華，司空黃瓊女，韓衆授以岷山丹，服得仙法。
又曰：趙威伯，東郡人，少好道，師邯鄲張先生。晚在中嶽，授《玉珮金�經》於丘林，乃漢樓船將軍衛行道婦也。遂授行挹日月之景，又服九靈明鏡。華遂行道，在華陽內爲保命承主仙籍幷記學道者，幷主暴雨水，領五芝金玉章。
又曰：張玄賓，魏武帝時人也。遇真人樊子明於少室，授以道變隱景之道，在天柱山。
《靈寶經》曰：迦羅山樹下，有三天人講《元陽經》。
《明真科》曰：元始尊在香林園中，與衆教化諸法。
《內音玉字經》曰：大梵隱語西母，以上皇元年七月丙午，於洞室下教以授清虛真人王君，傳於夏禹，封文於南浮洞室石匱。故《五符經》雲「九天靈書猶封於石匱」是也。玉訣下�：五老真人封題玉匱，亦其例也。《孔靈符》雲︰會稽山南有宛委山，其上石，俗呼爲石匱，壁立於�，累梯然後至焉。昔禹治洪水，其功未就，乃齋於此山，發石匱，得金簡玉字，以知山河體勢。於是疏導百川，各盡其宜。
《上清經》曰：元始天帝與南極元君登太空瓊台，五老上真仙都公開鬱林之笈、�錦之囊、上清變化、七十四方解形之道、三元布經以授於元君。
《道學傳》曰：王母雲，此靈光生經聽四千年德傳一人。無其人，聽八千年頓傳二人。授非其人，是爲泄天道。可傳而不授，是爲閉天寶。不計限而妄授之，是爲輕天老。授而不敬，是爲慢天藻。泄、閉、輕、慢四者，延禍之事也。同道謂之天親，同心謂之地愛，傳授當相親愛，共均榮辱。
又曰：漢武帝自撰西王母所說，集爲一卷，及所與經圖之屬，盛以黃金之幾，封以白玉之函，安著柏梁臺上。
《象名經》曰：東方上尊憑粕寶鳳文之曲幾，敷說道要真經。
《太上黃素經》曰：凡修受大洞真經雌一奇文，常置經於幾格潔淨處。
《法輪經》曰：夫欲授經，皆當賫金寶之信，詣師請授遣，貴法重道，非言不行，輕傳則爲非寶，空修則爲賤道。
《衆篇經》曰：古人非心不仙，末世非財不度，所以爾者，末世貴財賤道也。以黃金萬斤，仙經一部，施於窮山，末世乃取金棄經，黃金刻爲身患，仙經刻得長生。公知如此，不能免貪也。非道弘人，此之謂也。
《大有經》曰：大上寶章傳太帝君，太帝君付天帝君，天帝君傳太微天帝，太微天帝傳金闕帝君，金闕帝君傳東海青君。授之，以金爲盟，長九寸，廣四寸，厚三分，刻而書之，以封山川五嶽之真精也。
《三元真一經》曰：盟誓三官，委帛血壇，割革大約，乃得授付授者。盟者，保神以堅心，故萬物不能犯，天地不能違。以素絲一兩，齋百日，或五十日，或三十日，或二十日十日也。法以四十年得傳一。
《授玄丹玉經》曰：青布三十二尺，朱帛三十二尺，明鏡二枚，告誓，爲不泄之約。
《八術神虎隱文》曰：欲授八術隱文者，賫金龍玉魚盟誓而授之。授大洞真經亦用此。
又曰：上金十兩，以爲神真之信也。錦九十尺，以誓九天。青繒四十尺，以盟其文。好道樂真、勤心注玄、輕物貴道者，始可與言。
又曰：授三天虎書者，賫金虎，玉鈐，素錦，玄羅各四十尺，以爲金真之誓，盟於天地，不宣之約也。
《太一洞真玄經》曰：古者傳經盟誓，皆歃血斷穀，立壇盟天。今自可以金青代�膚之體。又雲，違此者失兩明。
《玄母按逝經》曰：琅玕、華丹、五石、玄腴之法皆結盟。
《真一修檢經》曰：授太一法，二十四年得傳。
又曰：東海玉華妃停文期，青童君之妹，降授張微子服霧之方。
又曰：主仙道君即命侍婦范運華、趙峻珠、玉抱台等發瓊笈、披綠蘊，出上清隱書《龍文八靈真經》二卷，授范襄平。
《太行經》曰：仁安遠游山林，於寒靈洞穴遇玄和先生，授靈寶黑帝真文。
又曰：西方有九光靈童，以白帝真文授皇妃。
又曰：央有無生童子於色之國，授元君信然靈寶赤帝真文。
《三元經》曰：元始於明霞觀以上真玉檢，下授三天玉童。
《馬明生內傳》曰：龔仲陽授嵩高小童步紀之法。
《珠囊》曰：陸元德，吳興東遷人。宋文帝召入內，服應尊異。時太后王氏雅信黃老，降母后之尊，執門徒之禮。
又曰：陶弘景字通明，魏郡平陽人也，自雲華陽隱居。梁高祖太子從而授道。梁簡文邵陵諸王，謝覽、沈約、阮忻、虞權幷服應師事之。
又曰：劉法先，彭城人也，爲宋明帝崇靈館主。帝先師陸元德，元德卒，又師事法先，盡北面之禮。
又曰：薛彪之，晉陵人也。煙爐神鼎之法，無不辯其精粗，究其難易。門人有所請益，必誨示勤懇，隨量而退。
又曰：謝暄字元映，陳郡陽夏人也。年十二，辭親入高夀山，師朱天賜，菜食長齋，專務修道。朱性嚴厲，入室者惟暄一人也。隱虞山，雖居幽寂，遠近歸向，林谷常滿。
又曰：庾承仙字崇光，潁川鄢陵人也。幼聰悟，博極群書。時處士劉弘碩學，尤明老莊，隱於荊州之沙州。承仙師之，講習多所該究。家貧無書，每事假借，一覽便誦。
又曰：孫游岳字玄達，東陽永康人也。宋泰始中，陸元德自廬岳下都闡揚至教。游岳乃出京師問道，親侍帷席，預入室之流。其弘言奧旨，非游岳不傳。
《太一記》曰：裴君精思五年，五帝曰：「君登八極城明真靈台，授揮神九有之術。」
《玉皇譜錄》曰：元始丈人登玉虛之壇，授九天譜錄。
葛洪《神仙傳》曰：嚴青者，會稽人也。居貧，常于山逢一人與青語，臨別贈素書一軸。但以潔器盛之，置高處，幷教青服石腦法。
