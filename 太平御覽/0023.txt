《淮南子》曰：中央土，其帝黃帝，〈黃帝以土德王天下，號曰軒轅氏，死托祀於中央之帝。〉其佐后土，執繩而制四方止，其神爲鎮星，其獸黃龍，〈土色黃也。〉其音宮，其日戊己。〈音，土也。戊己，土日也。〉
又曰：孟夏之月，南宮禦女赤色，衣赤采，吹竽笙，〈火生南方，故處南宮也。竽笙中空象陽，故吹。〉其兵戟。〈戟有枝幹，象陽布散也。〉四月官田，其樹桃。〈四月勉農事，故官田也，桃，說與杏同。〉五月官相，其樹榆。〈是月養氣長養，故官相佐也。榆，說未聞也。〉季夏之月，中宮禦女黃色，衣黃采，其兵劍。〈季夏，中央也。劍有兩刃，喻無所不主也。〉
又曰：貧人則夏被褐帶素，含菽飲水，支暑熱；冬則羊裘蔽體，短褐不掩形，而煬灶口。
又曰：鄒衍事燕惠王盡忠，左右譖之，系之。仰天而哭，夏五月，天爲之降霜。
又曰：陽氣爲火，陰氣爲水。水勝，故夏氣濕，火勝，故冬至燥。八尺之表，影修尺有五寸，影修則陰氣勝，短則陽氣勝，陰氣勝則爲水，陽氣勝則爲旱。
又曰：南方之極，自北戶孫之外，〈北戶、孫，國名也。曰所在其北，皆爲北向戶。〉貫顓頊之國，南至委火炎風之野，夏赤。
又曰：夏赤帝祝融之所司者，萬二千里。〈赤帝，炎帝，少典之子，號爲神農。南方火德之帝也。祝融顓頊之孫，老童之子吳回也一。名黎，爲高辛氏火正，號爲祝融，死爲火神也。〉其令曰：爵有功，賞有德，惠賢良，救饑渴，舉力農，振貧窮，惠孤寡，憂罷〈音疲。〉疾，出大賞，起毀宗，立無後，封建侯，立賢輔。〈應陽施也。〉
又曰：夏行春令則多風。〈象春木氣多風。〉
又曰：孟夏之月，招搖指巳，盛德在火。
又曰：六月失政，十二月草木不脫。〈不脫，葉著樹，不零落也。〉
又曰：景風至，則施爵位，賞有功。〈夏至，陰氣在下，陽勝於上，象陽布施。故賞有功，封建諸侯。〉
又曰：夏治以衡，衡者所以平萬物也。衡之爲度也，緩而不後，平而不怨，施而不德，匝而不責，常平民祿，以繼不足，勃勃揚揚，惟德是行，養長化育，萬物蕃昌，以成五穀，以實封疆，其政不失，天地乃明。〈明，理也。〉
《呂氏春秋》曰：杜厲叔事莒閔公，以爲不知，去居海上，夏食菱芡，冬食橡栗。
《呂氏春秋》曰：季夏之月，令漁師伐蛟升龜。〈漁師，掌漁官。蛟有能害人，難得，故言伐。龜神，可以決吉凶，入宗廟尊之，故言升。蛟則害，龜則神也。〉
傅玄《述夏》曰：四月維夏，運臻正陽，和風穆而扇物，麥含露而飛芒，鳳皇升而王萯秀，〈王萯，草名。〉龍辰中而螢火翔。
魏文帝詩曰：夏時饒溫和，避暑就清涼。北坐高閣下，延賓作名倡。嘉肴重迭來，珍果在一旁。棋局縱橫陳，博弈合雙楊。功拙更勝負，歡美樂人腸。從朝至日夕，安知夏節長。
賈誼《鵂鵩鳥賦》曰：單閼之歲兮，四月孟夏，庚子日斜兮，鵂鵩集予舍。
《禮記·月令》曰：四月之節，日在昴，〈立夏爲四月節。〉昏翼中，曉牽牛中，鬥建巳位之初，其日丙丁。立夏之日，螻蟈鳴。太史以先立夏三日謁於天子曰：「某日立夏，盛德在火。」天子乃齋。立夏之日，天子親率三公九卿大夫，迎夏於南郊。還乃賞公卿諸侯大夫於朝，慶賜遂行，無不欣悅。命相贊傑俊，遂賢良，舉長大，〈贊猶揚也。遂猶遠也。傑俊，謂才兼於人者。〉行爵出祿必當其位。〈無虛授也。〉
《易說》曰：立夏清明風至而暑，鶴鳴博穀飛，電見龍升天。〈龍，心星名。〉
《易通卦驗》曰：立夏雨，螻蛄鳴。
《三禮義宗》曰：四月立夏爲節者，夏，大也，至此之時，物已長大，故以爲名。小滿爲中者，物之生長小得幷滿，故以小滿爲名也。
《孝經緯》曰：穀雨後十五日，鬥指辰東南維爲立夏，後十五日，鬥指巳爲小滿。
《續漢書·禮儀志》曰：立夏之日，夜漏未盡五刻，京師百官皆衣赤，至季夏衣黃。
《抱樸子》曰：或問不熱之道。答曰：「立夏之日，或服玄冰丸，或服飛霜散及六壬六癸之符，則不熱。幼伯子、王仲都，此二人衣之以重裘，曝之於夏日之中，周以十爐之火，口不稱熱，身不流汗，蓋用此方者也。」
《淮南子》曰：春分加四十六日而立夏，大風濟，〈濟，止也。〉音比夾鍾，〈夾鐘，二月律也。萬物去陰夾陽而生也。〉加十五日指巳則小滿，〈滿，冒也。〉音比太蔟。〈太蔟，正月律也。蔟之言陰衰陽發，萬物蔟地而生。〉
《周書時訓》曰：立夏之日，螻蟈不鳴，水潦淫漫；蚯蚓不出，臣奪後命；王瓜不生，害於百姓。小滿之日，苦菜不秀，仁人潛伏，靡草未死，國從盜賊。若小暑不至，是謂陰匿。
劉玄之《行軍月令》曰：立夏日得金，五穀不成，夏旱多風；得木，夏寒草生；得火，多妖言，兵戈起；得土，遠臣不朝，國無政令；得水，上下相和順，天下安寧。
《登真隱訣》曰：立夏之日，日中五帝會諸仙人於紫微宮，見四真人論求道之功罪。〈五帝之位，諸宮皆有之。此五方之帝非三十六天帝限也。亦主學道者，故諸太極紫微官，奉見四真人，論扶其功罪之多少。〉
《周易·復卦》曰：雷在地中，復。先王以至日閉關，商旅不行，後不省方。〈冬至陰之復也。夏至陽之復也。〉
《左傳》曰：昭二十一年秋七月壬午朔，日有食之。公問於梓慎曰：「是何物也？〈物，事也。〉禍福何爲？」對曰：「二至二分，〈二至，冬至、夏至。二分，春分、秋分。〉日有食之不爲災。日月之行也，分同道也，至相過也。〈二分，日夜等，故言同道。二至，長短極，故相過。〉其他月則爲災，陽不克也，故常爲水。」〈陰侵陽，是陽不勝陰。〉
《傳》曰：少昊氏鳥名官，伯趙氏，司至者也。〈伯趙，伯勞也。以夏至鳴，冬至止。〉
《周禮地官》曰：夏至日影尺有五寸。鄭氏云：土圭之長也，尺有五寸。夏至日立八尺表，其影適與土圭等，謂之地中。今潁川陽城地爲然。
又《春官大司樂》曰：孤竹之管，雲和之琴瑟，冬至日於地上圓丘奏之。孫竹之管，空桑之琴瑟，夏至日於澤中方丘奏之。陰竹之管，龍門之琴瑟，於宗廟奏之。
又曰：宗伯以夏至致地祗物魅，以禬國之凶荒，民之禮喪。
又曰：柞氏，夏至令刊陽木而火之，冬至令剝陰木而水之。
又曰：剃氏掌殺草，日夏至而夷之。
《易通卦驗》曰：夏至景風生，蟬始鳴，螳螂生，鹿角解，木槿榮。
又曰：夏至小暑，蝦蟆無聲。
又曰：鹿者，獸之陰也，貴臣之象，鹿應陰解角也。夏至太陽始屈，陰氣始升，陰陽相向，君之象也。今失節不角，臣不承君之象，故爲貴臣作奸也。
又曰：離，南方也，夏至日中，赤氣出直離，此正氣也。氣出右，萬物半死，氣出左，赤地千里。
又曰：夏至之日，清明風至。
《易稽覽圖》曰：夏至後三十日，極溫。
《易稽覽圖》曰：夏至景風至，蟬始鳴，螳螂生。
京房《易占》曰：夏至離王，〈去聲。〉景風用事，人君當爵有德，封有功。
《春秋感精符》曰：冬至日，成天文；夏日至，成地理。
《春秋考異郵》曰：夏至井水躍。
《五經通義》曰：夏至，陰始動而未達，故寢兵鼓，不設政事，所以助微氣之養也。
《三禮義宗》曰：五月芒種爲節者，言時可以種有芒之穀，故以芒種爲名。夏至爲中者，至有三義，一以明陽氣之至極，二以助陰氣之始至，三以見日行之北至，故謂之至。
又曰：夏至之時，祭崑崙之神於澤之中，配以后土。
《孝經說》曰：夏至之日在內衡。
又曰：鬥指午爲夏至。
《續漢書·禮儀志》曰：夏至日浚井改水，冬至鑽燧改火，可去溫病也。
又曰：夏至陰氣萌作，恐物不成，以朱索連以桃，印文以施門戶，代世所以尚爲飾也。故漢以五月五日，朱索五色印爲門戶飾，以止惡氣。
《宋書》元嘉四年，斷夏至日五絲縷之屬。
《南史》曰：沈林子父穆夫，爲沈預所陷死，林子與兄田子還東報仇。五月夏至節日至預家，正大集會，子弟盈堂，林子兄弟挺身直入，斬預首，男女無論老幼，悉屠之，以預首祭祖父墓。
周處《風土記》曰：夏至之日雨，名曰黃梅雨。
《荊楚歲時記》曰：夏至日取菊爲灰，以止小麥蟲蠹。按：干寶《變化論》乃云：「稻成蛩，麥爲蛺蝶。」其驗乎？
《輿地誌》曰：郭宏常夏至於射的釣魚供母，將餌聞笳角聲，魚躍而出。
《管子》曰：夏而麥熟，天子祈天宗，其盛以麥。〈盛，粢盛也。〉麥者，穀之始。
《抱樸子》曰：魏武收左元放，〈左慈，字元放。〉桎梏之而自解，蓋或用夏至日霹靂𣝫也。
又曰：見潮來去或有早晚，輒言有參差，非也。水從天邊來，一月之中，天再東再西，故潮再大再小也。夏至天高，故夏潮大也。冬時天卑，故潮水小也。
《範子》曰：《周髀》云：冬至三光微，夏至三光盛。
《淮南子》曰：夏至則鬥南中繩，陽氣極，陰氣萌，故曰，夏至爲刑。〈刑，始殺也。〉
又曰：夏至則火從之，故五月火正而水漏。〈火正，火王也。故漏水，二說，火星正中也，漏，濕也。〉陽氣爲火，陰氣爲水，水勝，故夏至濕。
又曰：夏至而流黃澤，石精出，〈流黃，土之精也。陰氣作於下，故流澤而出也。石精，五色之精也。〉蟬始鳴，半夏生，蚊虻不食駒犢，鷙鳥不搏黃口。〈五月微陰在下，未成駒犢黃口，肌血脆弱未成，故鷙鳥應陰，不食不搏也。〉
又曰：毛羽者，飛行之類也，故屬於陽。故曰，夏至日，鹿角解。
又曰：夏至加十五日指丁，則小暑，音比大呂；加十五日指未，則大暑，音比太簇；加十五日指庚，背陽之維，則夏節盡。
《風俗通》曰：夏至著五彩，辟兵，題曰游光厲鬼，知其名者無溫疾，五彩辟五兵也。按人取新斷織系戶，亦此類也。謹按織取始斷二三寸帛，綴著衣衿，以已織紝告成於諸姑也，後世彌久，易以五彩。又永建中，京師大疫，雲厲鬼字野重遊光，亦但流言，無指見之者。其後歲歲有病，人情愁怖，後增題之，冀以脫禍。今家人織新縑，皆取著後縑絹二寸許，系戶上，此其驗也。
《抱樸子》曰：予祖彬爲汲令，以夏至日請主簿杜宣，賜酒北窗，壁上有懸赤弩，照於杯中，形如蛇，宣惡之，及飲得疾。後彬知之，使宣於舊處設酒，杯中猶有蛇。因謂宣曰：「此弩影耳」。宣遂意解。
《古今曆術》曰：夏至之日，晝六十五刻，夜三十刻。
酈道元注《水經》曰：丹水出丹魚，先夏至前十夜伺之，魚浮水側，赤光上照如火。
《神異經》曰：北方荒中有石湖，方千里無凸〈徒結切。〉凹，〈校交切。〉平滿無高下，岸深五丈餘，冰維夏至左右五六十日解耳。
《曆疏》曰：芒種，謂穀芽始出，故曰芒種，夏至之日，其日行天至於艮維東北角，言曰極於北，故曰夏至。
竺法真《羅山疏》曰：荔枝以冬青，夏至日子始赤，六七日可食。
《雜說》曰：百舌鳥一名反舌，春始囀，夏至則止。唯食蚯蚓。正月以後凍開則來，蚯蚓出故也；十月以後則藏，蚯蚓蟄故也。物之相感，不知所由。
《酉陽雜俎》曰：貓目睛旦暮圓，及午竪斂如綖，其鼻端常冷，唯夏至一日暖。
蔡邕《獨斷》曰：夏至陰氣始起，鹿角解，故寢兵鼓，身欲寧，志欲靜，不聽事送迎五日。
又曰：夏至陰氣起，君道衰，故不賀。
又曰：夏至之日，離卦用事。日中時，南方有赤雲如馬者，離氣至也，宜黍。離氣不至，日月無光，五穀不成，人病目疼，冬中無冰，應在十一月內。夏至之日，風從離來爲順，其年大熟。夏至前六日，夏至後十日，十六日爲窮日。
《月令占候圖》曰：夏至：朔日夏至，幷二日、三日至六日夏至，五穀熟。二十二日、二十四日夏至，五穀不熟。二十五日、三十日夏至，時價平和。晦日夏至，五穀貴。
《天文錄》曰：大寒在冬至後，二氣積寒而未溫也。大暑在夏至後，二氣積暑而未歇也。寒暑和乃在春秋分後，二氣寒暑即未即平也。譬如火始入室，未甚溫，弗事加薪，久而愈熾，既遷之，猶有餘熱也。冬至之日，日出辰入申，晝行地上百四十六度強，夜行地下二百一十九度少弱，故晝短夜長也。夏至之日，日出寅入戌，晝行地上二百一十九度少弱，夜行地下一百四十六度強，故晝長夜短。春秋之日，日出卯入酉，晝行地上夜行地下，皆一百八十二度半強，晝夜長短同也。
