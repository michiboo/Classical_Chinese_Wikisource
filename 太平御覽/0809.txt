
《孝經援神契》曰：神靈滋則琅玕景。〈宋均注曰：事神明得理，則琅玉有光。〉
《爾雅》曰：西北之美者，則崑崙之璆琳、琅玕焉。
《說文》曰：琅玕，石之似玉者。
《魏略》曰：大秦國出琅玕。
《山海經》曰：開明東有琅玕樹。槐江之火山多琅玕。
《管子》曰：崑崙墟不朝請，以璆琳、琅玕為幣。簪珥而千金，璆琳，琅玕也。然後八千里之崑崙，可令而朝也。
《淮南子》曰：崑崙增城九重，琅玕樹在其東。
《拾遺記》曰：崑崙山傍有瑤台，上有琅玕、璆琳之玉，煎可以為脂。
《本草經》曰：青琅玕，一名珠圭。
張衡《南都賦》曰：珍羞琅玕，充溢員方。〈注曰：飾樂用金銀及琅玕。〉
王延壽《魯靈光殿賦》曰：駢密石與琅玕，齊玉璫與璧瑛。
盧湛《朝霞賦》曰：想神芝於瀛州，若琅玕於層城。
《說文》曰：火齊，玫瑰也。
《韻集》曰：琉璃，火齊珠也。
《漢武故事》曰：上起神屋，綴以火齊。
《吳錄》曰：南西倦縣有火齊，如雲母，重沓可開，色黃似金。
《南州異物志》曰：火齊出天竺，狀如雲母，色如紫金。離別之節如蟬翼，積之如紗縠重沓。
張衡《西京賦》曰：翡翠火齊，絡以美玉。
《孝經援神契》曰：神靈滋液則碧出。
《廣志》曰：碧有縹碧、綠有碧，出越嶲、雲南。
《說文》曰：碧，石之美者。
《漢書》曰：宣帝時，或言益州有金馬、碧雞之神，可醮而致之。於是遣王褒持節求焉。〈如淳曰：金形似馬，碧形似雞。〉
《紀年》曰：惠成王七年，雨碧於郢。
《漢武故事》曰：帝起神屋，基及戶悉以碧石。
《魏略》曰：大秦國出碧。
《晉太康地記》曰：雲南青蛉縣出碧。
《異苑》曰：越嶲會元縣元馬河畔有祠，河中有碧珠。若不祭祀，取之不祥。
《莊子》曰：萇弘死於蜀，藏其血，三年化為碧。〈司馬彪曰：萇弘忠而流，故其血不朽而化為碧也。〉
《矯世論》曰：碧似玉，惟猗頓別之。
張衡《羽獵賦》曰：乘瑤碧之雕軒，建輝天之華旗。
左思《吳都賦》曰：紫貝流黃，縹碧素玉。
又《蜀都賦》曰：其中則有青珠黃環，碧弩芒消。
張衡《南都賦》曰：綠碧紫英，青雘丹粟。
劉琨與兄子書曰：單于但欲得碧，汝不可不撿送之。
《尚書·禹貢》曰：揚州厥貢瑤、琨〈孔安國曰：皆美石也。〉
《毛詩·衛·淇澳·木瓜》曰：投我以木桃，報之以瓊瑤。
《周禮·天官下》曰：內宰，以婦職教九御。大祭祀，後裸獻則贊。瑤爵亦如之。
《左傳·昭二》曰：燕人歸燕姬，賂以瑤甕。
《說文》曰：瑤，石之美者。
《山海經》曰：章義之山，是多瑤。瑤，玉屬。
劉公幹《清慮賦》曰：憑文瑤之幾，對金精之槃。
馬融《廣成賦》曰：鎮以瑤台，純以金提。
張衡《四愁詩》曰：美人贈我金錯刀，何以報之？美瓊瑤。
《廣雅》曰：瑊，石次玉也。
《山海經》曰：葛山之下多瑊石。〈郭璞注曰：瑊玏，似玉之名。〉
司馬相如《子虛賦》曰：其石則瑊玏玄厲。〈玏音力者。〉
《禮記·聘義》曰：子貢問於孔子曰：「敢問君子貴玉而賤珉者，何也？為玉之寡而珉之多與？」孔子曰：「非為珉之多，故賤之也；玉之寡，故貴之也。夫昔者君子比德於玉焉。」
《說文》曰：珉，石之次玉也。
司馬相如《子虛賦》曰：其玉則琳珉昆吾。
《玄中記》曰：鬧搜出大秦。
《廣志》曰：鬧搜珠，其色黃，生東夷。
《南越志》曰：鬧搜，金翅鳥口結沫所成，碧色珠也。大秦土人珍之。
曹植《樂府詩》曰：珊瑚間鬧搜。
〈瑌，音儒兗切〉
《禮記·玉藻》曰：士佩瑌玫而緼組綬。
《廣志》曰：雁門出石，白也〈郭璞曰：今雁門出碝石，白也。〉，如冰，亦有赤者也。
《山海經》曰：北渚之山，其上多碝石。
司馬相如《子虛賦》曰：碝石武夫。
《山海經》曰：沃民之國，爰有璿瑰瑤碧。
《廣志》曰：神靈滋液百寶用，則玫瑰出。
《魏略》曰：大秦國出玫瑰。
班彪《上事》曰：吏民葬埋，有馬被毛鬣，角蹄玫瑰，宜皆以法禁之。
司馬相如《子虛賦》曰：其石則赤玉玫瑰。
《廣雅》曰：武夫，石次玉也。
《戰國策》曰：西門豹為鄴令。魏文侯曰：「夫物多相類而非，白骨疑象，武夫類玉。」
《漢書》曰：董仲舒曰：「五伯其北三王，猶武夫之與美玉也。」
《山海經》曰：會稽之山，其上多砆石。〈郭璞注曰：今武夫石也，似玉，長沙臨湘縣出之，赤地白文，色蔥蘢不分也。〉
《廣志》曰：武夫有白、黑，以為枋棋。
杜萬年《相風賦》曰：太僕傅侯命余賦之。誠知武夫非荊寶之倫，長庚、啟明非曜靈之匹。
《說文》曰：金，五色金也。黃金為之長，久埋不生衣，百淘不輕，從革不違。西方之行也，生於土。從土，左右注，象金在土中形。
《釋名》曰：金，禁也，氣剛毅能禁制物也。
《尚書·舜典》曰：金作贖刑。〈孔安國曰：金，黃金。誤而入刑，出金以贖刑也。〉
又《禹貢》曰：淮、海惟揚州，厥貢惟金三品。〈孔安國曰：金、銀、銅也。〉
又《洪範》曰：五行，四曰金，從革作辛。〈孔安國曰：金可以改更。〉
《周禮·考工記》曰：攻金之工，築氏執下齊，冶氏執上齊，鳧氏為聲，栗氏為量，段氏為鑄器，桃氏為刃。〈鄭玄注曰：多錫為下齊，少錫為上齊。〉金有六齊，六分其金而錫居一，謂之鍾鼎之齊；五分其釜而錫居一，謂之斧斤之齊；四分其金而錫居一，謂之戈戟之齊；三分其金而錫居一，謂之大刃之齊；五分其金而錫居二，謂之制殺之齊；金錫半，謂之鑒燧之齊。〈鄭玄曰：鑒，鏡也。金多錫則刃白且明。〉
《毛詩·魯頌·泮水》曰：憬彼淮夷，來獻其琛，元龜象齒，大賂南金。
《周易·噬嗑卦》曰：六五，噬乾肉，得黃金。
又《鼎卦》曰：六五，鼎，黃耳金鉉，利貞。
又《上系》曰：二人衕心，其利斷金。
又《說卦》曰：乾為金。
《爾雅》曰：黃金謂之璗，其美者謂之Α。鉼金謂之鈑。絕澤謂之銑。〈美金，最有光澤。〉西南之美者，有華山之金石焉。
《史記·秦本紀》曰：獻公十八年，雨金櫟陽。公自以得金瑞，故作畦畤於櫟陽，祀白帝。
又曰：秦始皇葬驪山，以黃金為鳧雁。
又曰：衛鞅入秦，孝公以鞅為左庶子長，卒定變法令。乃立三丈之木於國都市南門，募民有能徙置北門者，予五十金。有一人徙之，輒予五十金，以明不欺。
又曰：呂不韋乃使其客，人人著所聞，號《呂氏春秋》。布咸陽市門，懸千金其上。有能增損一字者，予千金。
又曰：項羽以陳平為信武君，擊殷而還，拜平為都尉，賜金三十鎰。居無何，漢攻下殷，項王怒，將誅定殷者。平懼，乃封其金與印，使歸，間行杖劍亡，渡河。
又曰：漢王與陳平金四萬斤，以間疏楚君臣，不問其出入也。
又曰：吳、楚反，孝景以竇嬰為大將軍，賜金千斤。嬰陳之廊廡下，軍吏過，輒令財取為用。金無入家者。
《漢書》曰：文帝初立，以陳平為丞相，位第二。賜平金千鎰，封三千戶。
又曰：梁孝王未死時，金以巨萬計，不可勝數。及死，藏府餘黃金尚三十餘萬斤。
又曰：季布為任俠有名，楚人諺曰：「得黃金百，不如得季布諾。」
又曰：董偃見寵館陶長公主。安陵袁叔謂偃曰：「顧成廟遠，無宿宮。何不白主，獻長門園於上？」董君入白主，主獻之。上大悅，更名為長門宮。公主大喜，使董君以黃金百斤，為袁叔壽。
又曰：武帝即位，欒大曰：「臣之師曰：黃金可成，而河決可塞。」
又曰：衛青北伐，將十餘萬眾擊胡。斬首虜之士，受賜黃金三十餘萬斤。
又曰：劉向，字子政，本名更生。宣帝時，更生言黃金可成，上令典尚方鑄作事，費甚多，方不驗。
又曰：且直不疑為郎，其衕舍郎有告歸，誤持衕舍郎金去。主意不疑，不疑買金償之。而告歸者來，歸金，亡者大慚。
又曰：韋賢少子玄成，復以明經歷任至丞相，故鄒魯諺曰：「遺子黃金滿籝，不如一經。」〈如淳曰：籝，竹器，受三升，今陳留俗有此器。蔡謨以為滿籝言甚多耳，非器名，謂陳留之俗，則吾陳留人也，不聞有此器。〉
又曰：尹翁歸卒，家無餘財。天子賢之，賜翁歸子黃金百斤，以奉其祭祠。
又曰：疏廣徙為太傅，兄子受為少傅，父子並為師傅。俱乞骸骨，皆許之，加賜黃金二十斤，皇太子賜以五十斤。
又曰：秦幣：黃金方寸而重一斤，以溢為名。〈孟康曰：二十兩為溢。臣瓚曰：秦以一溢為一斤，漢以一斤為一金。〉金為貨，夏、殷無聞。周：黃金方寸而重一斤，故貨寶於金。武帝時，衛青擊匈奴，斬捕首虜，賜黃金二十餘萬斤。
又曰：王莽敗，省中黃金萬斤者一匱，尚六十匱。
《續漢書》曰：扶風人士孫奮，居富而性吝。梁冀認奮母為其守藏婢，雲盜紫金千斤。
又曰：楊震為東萊太守，道經昌邑。初，震為茂才，王密時為昌邑令。謁見，至夜懷金十斤以遺震。震曰：「故人知君，君不知故人，何也？」密曰：「暮夜無知者。」震曰：「天知，神知，子知，我知，何謂不知？」密愧而出。
又曰：張奐遷安定屬國都尉，羌豪帥感奐恩德，上馬二十匹，先零酋長遺金渠八枚。奐受之，而召主簿於諸羌前，以酒酹地，曰：「使馬如羊，不以入廄；使金如粟，不以入懷！」悉以金、馬還之。
