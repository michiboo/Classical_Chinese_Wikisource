
《論語》曰：子謂公冶長可妻也。雖在縲紲之中，非其罪也。以其子妻之。子謂南容，邦有道，不廢；邦無道，免於刑戮。以其兄之子妻之。〈冶長，弟子，魯人也。南容，南宮糸舀也。〉
《爾雅》曰：女子子之夫爲婿。婿之父爲姻，婦之父爲婚。婦之父母、婿之父母相謂爲婚姻。
《國語》曰：董叔將娶於范氏。叔向曰：「范氏富，盍已乎？」曰：「欲爲系援焉。」〈系援，欲自結連於大援也。〉他日，董祈愬之於範獻子，曰：「不吾敬也。」獻子執而紡之。〈紡猶懸也。懸於庭之槐也。〉叔向過之，曰：「子盍爲我請乎？」叔向曰：「求系旣系矣，求援旣援矣，欲而得之，又何請焉？」
《家語》曰：伯夏生叔梁紇，叔梁紇娶於魯施氏，生女九人，無男。叔梁紇曰：「雖有九女，是無子也。」乃求婚於顔氏。顔氏有三女，小曰征在。顔父問三女曰：「鄒大夫雖父祖爲士，然先聖之裔也。今其人身長九尺，武力絕倫，吾甚貪之。雖年長性嚴，不足爲疑。三子孰能爲之妻？」二女莫對，征在進曰：「從父所制，將何問焉？」父曰：「即爾能矣。」遂以妻之。
又曰：男子二十而冠，有爲人父之端；女年十五許嫁，有適人之道。群生閉藏乎陰而爲化育之始。聖人因時以合偶男女，窮天數也。霜降而婦功成，嫁娶者行焉。〈季秋霜降，嫁娶者始於此。〉水泮而農桑起，婚禮殺於此焉。
《龍魚圖》曰：以賣馬錢娶婦，令多惡病，夫妻離別。
《漢書》曰：陳平邑中有富人張負，有女孫五嫁，夫輒死，人莫敢娶。平欲得之。邑中有大喪，平家貧，侍喪，以先往後罷爲助。張負旣見之喪所，獨視偉平。平亦以故後去。隨平至其家，家乃負郭窮巷，以席爲門，然門外多長者車轍。張負欲以女孫與平，其子仲曰：「平貧，奈何與之女？」負曰：「固有美如陳平長貧賤者乎？」卒與女。平貧，乃假貸幣以聘，與酒肉之資以內婦。
又曰：張耳，大梁人也。少時及魏公子無忌爲客，嘗亡命游外黃。外黃富人女甚美，嫁庸奴，亡其夫，去抵父。客素知張耳，謂女曰：「必欲求賢夫，從張耳。」女聽爲請，決嫁之。女家厚奉給耳，耳以故致千里客及官魏外黃令。陳餘亦大梁人，好儒術，游趙。苦陘富人公乘氏以其女妻之。
又曰：張放得幸成帝。放取皇后弟平恩侯許嘉女，上爲放供帳甲第，充以乘輿服余飾，時號爲「天子娶婦，皇后嫁女」。
又曰：王閎妻父蕭咸爲中郎將，董賢父恭慕之，欲以賢爲弟求婚。咸恐，私謂閎曰：「董公爲大司馬，冊文雲︰『允執其中。』此堯禪舜之文，長老見者，莫不心懼。此豈家子所能堪耶？」閎性有智略，聞咸言，心亦悟。乃還報謙遠之意。恭不悅。
又曰：鄭崇字子游，本高密大族，世與王家相嫁娶。
《後漢書》曰：袁術僭亂，曹操托楊彪與術婚姻，誣以欲圖廢置，奏收下獄，劾以大逆。孔融聞之，不及朝服，往見操曰：「楊公四代清德，海內所瞻。《周書》『父子兄弟，罪不相及』，況以袁氏歸罪楊公。」操曰：「此國家之意。」融曰：「假使成王殺召公，周公可得言不知邪？」操遂理出彪。
《魏志》曰：王褒與管彥男女各始生，許爲婚。彥爲西夷校尉，褒女更許人。彥弟馥問褒，褒曰：「賢兄葬父於洛陽，隨母還臨淄，用意如此，何婚之有？」
《魏氏春秋》曰：司空東萊王基，當世大儒，豈不達禮，而納司空王忱女，以姓同源異故也。
又曰：陳矯本劉氏子，出嗣舅氏，而婚於本族。徐宣每非之，廷議其闕。太祖以矯才量，欲全之，乃下令曰：「喪亂以來，風教雕薄。謗議之言，難同褒貶。自建安五年已前，一切勿論。其以斷前誹議者，以其罪罪也。」
《魏志》曰：桓楷字伯緒。劉表辟爲從事祭酒，欲妻以妻妹蔡氏。楷自陳已結婚他處，拒而不受也。
又曰：王粲父謙，名公之胄。何進爲長史，欲與爲婚。見二子，使擇焉，謙不許。
《魏書評》曰：夏侯、曹氏世爲婚姻，故淳、淵、仁、洪、休、尚、真等，幷親舊肺腑，貴重於時。左右勛業，咸有勞效。
《吳書》曰：陶謙字恭祖，丹陽人。縣甘公出，遇之途，見其容貌，異而呼之，住車與語，甚悅之。因許妻以女。甘夫人聞之，怒曰：「妾聞陶家兒游戲無度，如何以女許之？」甘公曰：「彼有奇表，後必大成。」遂妻之。後爲徐州牧。
《吳志》曰：呂範字子衡，汝南細陽人。少爲縣吏，有容觀姿貌。邑人劉氏家富女美，範求之。母嫌，欲勿與。劉氏曰：「觀呂子衡寧爲久貧者耶？」遂爲婚。
王隱《晉書》曰：初，後父楊駿欲以女妻鄭默子預，默忌其太盛，距而不婚。
《晉書》曰：王籍之爲太子文學，居叔母之喪而婚。丞相司直劉隗奏之。帝下令雲︰「詩稱殺禮多婚，以會男女之無夫家者，正今日之謂也。可一解禁止，自今後宜爲其防。」
又曰：阮修字宣子。居貧，四十未有室。王敦等斂錢爲婚，皆名士也。時慕之者，求入錢而不得。
《宋書》曰：江湛字微淵，濟陽考城人也。爲義康司徒主簿。司空檀道濟爲子求湛妹婚，不許。義康有命，又不從。時人重其立志義者也。
吳均《齊春秋》曰：桓閎字叔通。太祖輔政，使褚淵致意，爲子晃求女婚。閎不敢聞命，曰：「辭霍不婚，常所嘉揖。齊大非偶，所以不敢承殊眷。」太祖雖嘉其退讓，而心不能歡也。
蕭子顯《齊書》曰：王秀之字伯奮，臨沂人也。吏部尚書褚淵見秀之正潔，欲與結婚，秀之不肯。以此頻爲府外兵參軍。
《梁書》曰：江方雅有風格。僕射徐勉權重，惟及王規與抗禮，不爲之屈。勉因門客翟景爲子繇求婚於，不答。景再言之，乃杖景四十。由此與勉忤。
《韓子》曰：楚王謂田鳩曰：「墨子者，顯學也。其身體可則也，其言多不辯，何也？」田鳩對曰：「昔者秦伯嫁女於晉公子，爲之飾裝，從文衣之媵七十人。至晉，晉人愛其妾而不愛公女，此可謂善嫁妾矣，未可謂善嫁女也。」
又曰：齊桓公微服以巡民，家人有年老而自養者，公問其故。對曰：「臣有子五人，家貧無以妻之，使傭未及反。」公歸，以告管仲。管仲曰：「蓄積有腐棄之財，而民饑餓；宮中有怨女，而民無妃。」公曰：「善！」乃論宮中婦女而嫁之。因下令曰：「丈夫三十而室，女子十五而嫁。」
又曰：衛人嫁其子而教之曰：「必私積聚。爲人婦而出，常也；其成居，幸也。」其子因私積聚。其姑以爲多私而出之。其子所以返者，倍其所以嫁。其父不自罪於教子非也，而自知其益富。
《淮南子》曰：禮，三十而娶。文王十五而生武王，非法也。歲星十二歲而周天，天道一備，故國君十二歲而冠，冠而娶，十五而生子，重國嗣，不從古制也。
《白虎通》曰：婚姻者何？謂昏時行禮，故曰婚。婦人因去夫而成，故曰姻。
又曰：人道何以有嫁娶者？何以爲情性之大者，莫大於男女之交？人倫之始，莫若夫婦。男三十而娶，女二十而嫁何？陽數奇，陰數偶。男長女幼者何？陽道舒，陰道促。男三十筋骨以堅強，任爲人父；女二十肌膚充盛，任爲人母。合爲五十，應大衍之數，生萬物也。
又曰：禮曰：女子十五許嫁，納采，問名，納吉，請期，親迎，以雁爲贄。納徵用玄纁，故不用雁也。納征玄纁，束帛離皮。玄三法天，纁二法地也。陽奇陰偶，明陽道之大也。離皮者，兩皮也，以爲庭實。庭實，偶也。
又曰：嫁娶以春何？春，天地交通，萬物始生，陰陽交接之時也。《詩》曰：「士如歸妻，迨冰未泮。」《夏小正》曰：「二月，冠子娶婦之時也。」夫有惡行，妻不得去，地無去天之義。夫雖有惡，猶不可去也。故《郊特牲》記曰：壹與之醮，終身不改。悖逆人倫，殺妻父母，廢絕綱紀，亂之大者也。義絕乃得去耳。天子諸侯一娶九女者何？重國廣繼嗣也。適九何？地有九州，承天之施，無所不生，一娶九女，亦足承君施。九而無子，百亦無益也。
又曰：男二十五繫心，女十五許嫁，感陰陽也。陽數八，陰數一。男八歲毀齒，陽氣數奇，三八二十四加一而繫心。陰數偶，故再成，十四加一爲五，故十五許嫁。各加一者，明專一繫心。所以繫心者，防其淫佚也。
又曰：《婚經》曰：賓升北面，奠雁，再拜稽首，降，出。婦從房中，降自西階。婿禦婦車授綏，遣女於禰廟，重先人之遺體，不敢自專，故告禰也。父母親戒女何？親親之至。父曰：「戒之敬之，夙夜無違命。」母施矜結縭，曰：「勉之敬之，夙夜無違宮事。」父誡於阼階，母誡於西階，庶女及門內施鞶，申以父母之命，命之曰：「敬恭宗廟父母之言，夙夜無愆，視諸衿鞶。」去不辭，誡不諾，蓋恥之，重去也。
《鄭玄別傳》曰：故尚書左丞同縣張逸年十三，爲縣小吏。君謂之曰：「爾有贊道之質。玉雖美，須雕琢而成器。能爲書生以成爾志不？」對曰：「願之。」乃遂拔於其輩，妻以弟女。
《列女傳》曰：邵南申女者，申人之女也。旣許嫁於農家，禮不備而欲迎之。女與其人言：〈其人，媒氏，往求命之者。〉「以爲夫婦者，人倫之始也，不可不正。夫家輕我，違制，不可以行。」夫家訟之。女曰：「一物不具，一禮不備，守節持義，必死不往。」
又曰：魯師春姜者，魯師氏之母也。嫁其女，三往而三逐。春姜問故，以輕其室人也。春姜召其女而笞之曰：「夫婦人以順從爲務，貞愨爲首，故婦事夫有五：平旦纚笄而朝，則有君臣之嚴；沃盥饋食，則有父子之敬；報反而行，則有兄弟之道；必期必誠，則有朋友之信；寢席之交，然後有夫婦之際。」君子謂春姜曰知陰陽之順逆也。
《楚國先賢傳》曰：孫雋字文英。與李元禮俱娶太尉桓焉女。時人謂桓叔元兩女俱乘龍，言得婿如龍也。
《世說》曰：王戎儉吝。其從子婚，與一單衣，裁後便責之。戎女適裴氏，貸錢數萬。女歸，戎色不悅。女還錢，乃懌。
《世說》曰：溫嶠從姑劉氏，家值亂離，惟有一女。姑問嶠，有求婚意。答雲︰「佳婿難得，但如嶠比，云何？」姑答雲︰「喪破之餘，乞得粗相存活，便足慰吾餘年，敢希汝比。」卻數日，嶠報姑雲︰「已得婚處。門地粗可，婿身不減嶠。」因下玉鏡臺一枚。姑大喜。旣婚，交禮，女以手披紗扇，大笑曰：「固嫌是此老奴，果如所疑。」玉鏡臺是嶠爲劉越石長史，北征劉聰所得也。
又曰：王文度爲桓公長史。桓爲兒求垣女，王許桓。藍田旣還，因言桓求婚。藍田大怒。文度還，雲︰「下官家中先得婚處。」桓公曰：「吾知矣。此尊府君不肯。」
又曰：王丞相初在江左，欲結吳人，請婚陸太尉。太尉曰：「培塿無松柏，熏蕕不同器。抏雖不才，義不爲亂倫之始也。」
又曰：諸葛恢大女適庾亮兒，次女適羊忱兒。亮子被蘇峻害，改適江�。恢兒娶鄧攸女。於時謝尚書求其小女婿。恢乃雲︰「羊、鄧是平婚，江家我顧伊，庾家伊顧我，不能復與謝褒兒婚也。」
又曰：諸葛恢女旣寡，誓不復再出。其女性甚凶強，無有登車理。恢旣許江思玄婚，乃移家嫁之。初，紿女雲︰「宜徙。」於是家人一時去，獨留女在後。比其覺，已不復得出。江郎暮來，女哭詈積日，漸久歇。江暝入宿，但在對床上。後觀其意轉帖，�乃詐厭良久，聲氣轉急。女乃呼婢雲︰「喚江郎覺。」江於是躍來就之，雲︰「自是天下男子，厭，何預卿事而見喚耶？旣爾相關，不得復不與人語。」於是默然而慚，遂爲夫妻。
《聖證論》雲︰嫁娶，古人皆以秋冬。《毛詩》曰：「東門之楊，其葉牂牂。」毛萇《傳》曰：「男女失時，不逮秋冬也。」
李固助展允婚，教曰：告文學師議曹史展允篤學貧苦，慈孝推讓。年將知命，妃匹未定。聞之愴然，其閔哀之。夫冠娶仕進，非所以已親。允兄弟無意，亦朋友不好事之罪也。前遣師輔，爲允娶雲。譚處士等，各欲佐助，迄今未定。出錢千萬，率先夫大天府內掾史守助佐幹及譚掾等，其欲議朋友，少征條名目。允貧也，禮宜從約，二三萬錢，足以成婚。
虞翻《與弟書》曰：長子容當爲求婦。其父如此，誰肯嫁之者？造求小姓，足使生子。天其福人，不在舊族。揚雄之才，非出孔氏。芝草無根，醴泉無源。家聖受禪，父囂母頑。虞家世法出痴子。
魏袁淮《正論》曰：或曰：同姓不相娶，何也？曰：遠別也。曰：今之人，外內相婚，禮歟？曰：中外之親，近於同姓。同姓且猶不可，而況中外之親乎？古人以爲無疑，故不制也。今以古之不言，固謂之可婚，不知禮者也。或曰《國語》雲︰同德則同姓。同姓雖遠，男女不相及。異德則異姓。異姓雖近，男女相及也。斯言何故也？曰：司空季子有爲而言也。文公將求秦以反國，不敢逆秦故也。
梁簡文帝資遣孔燾二女，教曰：夫思人至鄉，事惟悼往。表閭式墓，義匪字孤。至如游殷之息見撫張旣，橋玄之子受託魏王，斯故美在令終，受兼身後。故無錫令孔燾，經術弘長，志履貞概，游處積年，一朝長往，聞其在室二女，幷未有行。可廣訪姻家，務求偶對。
《毛詩·七月》曰：伐柯如之何？匪斧不克。娶妻如之何？匪媒不得。
《毛詩·氓》曰：送子涉淇，至於頓丘。匪我愆期，子無良媒。
《周禮·地官下》曰：媒氏掌萬民之判。凡男女自成名以上，皆書年月日名焉，令男三十而娶，女二十而嫁。
又《地官》曰：媒氏，凡男女之陰訟，聽之於勝國之社。〈陰訟，爭中之事以觸法者。〉
《家語》曰：孔子之郯，遇程子於途。顧謂子路曰：「取束帛以贈先生。」子路對曰：「由聞士不中間，不見；女無媒，君子不與交禮焉。」
《白虎通》曰：男娶女嫁何？陰卑不能自專，就陽而成之。故《傳》曰：陽唱陰和，男行女隨。男不專娶，女不專嫁，必由父母。須媒妁何？遠恥防淫佚也。
《淮南子》曰：女因媒而嫁，不因媒而親。
闞駰《十三州志》曰：烏孫國嫁娶責馬娉，先令媒者與婦宿，徐乃婿近。
《桓玄傳》曰：元顯取妾，殆同六禮，以尚書僕射爲媒人，長史爲逆客。
屈原《離騷》曰：吾令豐隆乘雲兮，求宓妃之所在；解佩糸襄以結言兮，吾令蹇修以爲理。〈蹇脩，伏羲氏之臣。言我旣見密妃，解佩帶取玉糸襄言契，令蹇脩爲媒以通辭理也。〉
《莊子》曰：親父不爲其子媒。親父譽之，不若非其父者。
