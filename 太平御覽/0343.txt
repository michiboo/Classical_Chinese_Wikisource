
《吳越春秋》曰：越王允常聘歐冶子作名劍五枚，三大二小，一曰純鈎，二曰湛盧，三曰豪曹，或曰盤郢，四曰魚腸，五曰鉅闕。秦客薛燭善相劍，王取豪曹示之，薛燭曰：「非寶劍也，夫寶劍五色幷見，今豪曹五色黯然無華，殞其光，亡其神矣。」王復取鉅闕示之，燭曰：「非寶劍也。夫寶劍金錫和同，氣如�煙，今其光已離矣。」王復取魚腸示之，薛燭曰：「夫寶劍者，金精從理，至本不逆。今魚腸倒本從末，逆理之劍也。服此者臣弒其君，子弒其父。」王取純鈎示之，薛燭矍然而望之曰：「光乎如屈陽之華，沈沈如芙蓉始生於湘，觀其文如列星之芒，觀其光如水之溢塘，觀其色渙如冰將釋，見日之光，此純鈎者也。」王曰：「是也。客有買此劍者，市之，鄉三十、駿馬千匹、千戶之都二，其可與乎？」薛燭曰：「不可。臣聞王初造此劍，赤堇之山破而出錫，若耶之溪涸而出銅，雨師灑道，雷公發鼓，蛟龍捧爐，天帝壯炭，太乙下觀。於是，歐冶子曰：天地之精，悉其伎巧，造爲此劍。吉者宜王，凶者可以遺人。凶者尚直萬金，況純鈎者耶。」取湛盧，薛燭曰：「善哉！銜金鐵之英，吐銀錫之精，奇氣托靈，有游出之神。服此劍者，可以折衝伐敵。人君有逆謀則去之他國。」允常乃以湛盧獻吳。吳公子光殺吳王僚，湛盧去如楚。昭王寤而得之，召風鬍子問之。「此劍值幾何？」對曰：「赤堇之山已合，若耶之溪深而不測，群神上天，歐冶已死，雖有傾城量金珠玉不可與，況駿馬萬戶之都乎！」
又曰：越王問范蠡用兵行陣。對曰：「越有處女出於南林之中，願君王問以手戰之道，立可見也。」處女將見，道逢老人自稱袁公，袁公曰：「聞子善爲劍，願一觀之。」女曰：「妾不敢有隱。」袁公即跪拔林之竹，處女即捷其末，公操其本而刺處女，處女因舉杖擊之，袁公即飛上樹變爲白猿。女別去，見越王。越王大悅，乃命五校之隊長高才習之以教軍人。當此之時，皆稱「越女劍。」
又曰：幹將者，吳人。與歐冶同師，俱作劍。前獻劍一枚，闔閭得而寶之。以故使幹將造劍二枚，一曰幹將，二曰莫邪。莫邪者，幹將之妻名也。幹將作劍采五山之精，合六合之英，候天伺地，陰陽同光，百神臨觀，天氣下降，而金鐵之精未流。莫邪曰：「子以忄喜爲劍聞於王，王使子作劍三年不成者，其有意乎？」幹將曰：「吾不知其理。」莫邪曰：「夫神物之化，須人而成，今夫子作劍得無當得人而後成？」幹將曰：「昔吾師之作冶也，金鐵之穎不消，夫妻俱入冶爐之中。」莫邪曰：「先師親爍身以成物，妾何難也。」於是幹將夫妻乃斷谷剪指投之爐中，使僮女〈一作「子」。〉三百鼓橐裝炭，金鐵乃濡，遂以成劍。陽曰幹將，而作龜文；陰曰莫邪，而作漫理。幹將匿其陽出其陰而獻之闔閭，闔閭甚惜之。
又曰：伍子胥過江，解劍與漁父曰：「此劍中有七星北鬥文，其直千金。」
《越絕書》曰：楚王召風鬍子而問之曰：「寡人聞吳有幹將，越有歐冶子，此二人寡人願賫邦之重寶，皆以奉。子因吳王請此二人爲鐵劍，可乎？」風鬍子曰：「善。」於是，乃令風鬍子之吳見歐冶子、幹將，使之爲鐵劍。歐冶子、幹將鑿茨山，泄其溪，取其鐵英爲劍三枚：一曰龍淵，二曰太阿，三曰工市。劍成，風鬍子奏之楚王。楚王見之，精神太悅。見風鬍子問之曰：「此三劍其名爲何？」風鬍子曰：「一曰龍淵，二曰太阿，三曰工市。」楚王曰：「何爲龍淵、太阿、工市？」風鬍子曰：「欲知龍淵，觀其狀如登高山，臨深淵。欲知太阿，觀其鍔巍巍翼翼如流水之波。欲知工市，觀其鍔從文間起至脊而止，如珠而不可枉，文若流而不絕。」晉鄭聞此三劍而求之不得，興師圍楚之城，三年不解。倉�盡，庫無兵革，於是引太阿之劍，登城而麾之，三軍破敗，士卒迷惑，流血千里，晉鄭之頭畢白。楚王於是大悅，曰：「此劍威耶？寡人力也。」風鬍子對曰：「劍之威也，因大王之神。」楚王曰：「夫劍，鐵耳。固能有精神如此乎？」風鬍子曰：「神農以石爲兵，黃帝以玉爲兵，禹以銅鐵爲兵，天下皆服，此亦鐵之神也，王之德也。」
又曰：闔閭冢吳縣昌門外，名曰白虎丘。磐郢、魚腸之劍在焉。十萬人治之，葬三日，白虎居上，號曰虎丘。
又曰：伍子胥走吳，至江上，見漁者曰：「來渡我。」漁者知其非恆人，即載入船。子胥即解其劍以與漁者曰：「吾人之劍，直百金，請以與子也。」漁者曰：「吾聞荊王有令曰：能得伍子胥者，購之千金。吾欲得荊王之千金，何以子百金之劍爲？」漁者渡子胥之津，曰：「亟餐而去，無令遣追者及子也。」子胥行，即覆船，伏匕首自刎而死。
《琴操》曰：聶政父爲韓王冶劍，過期不成，王殺之。時政未生，壯問母，知之。乃上太山，遇仙人學鼓琴。漆身爲厲，吞炭變音，七年琴成。入韓逢其妻，從置櫛對妻而笑。妻泣曰：「君何似政齒？」政曰：「天下人齒相似。」反入山，援石擊落其齒。以刀內琴中，刺韓王。
《列士傳》曰：幹將、莫耶爲晉君作劍，三年而成。劍有雌雄，天下名器也。乃以雌劍獻君，留其雄者。謂其妻曰：「吾藏劍在南山之陰，北山之陽，松生石上，劍在其中矣。君若覺，殺我，爾生男以告之。」及至，君覺，殺幹將。妻後生男，名赤鼻，具以告之。赤鼻斫南山之松，不得劍，思於屋柱中得之。晉君夢一人眉廣三寸，辭欲報仇。購求甚急。乃逃朱興山中，遇客欲爲之報，乃刎首。將以奉晉君，客令鑊煮之頭三日三日跳不爛。君往觀之，客以雄劍倚擬君，君頭墮鑊中，客又自刎。三頭悉爛，不可分別分葬之，名曰：「三王冢。」〈《列異傳》曰：莫耶爲楚王作劍，藏其雄者。《搜神記》亦曰：爲楚王作劍。餘悉同也。〉
《孝子傳》曰：眉間赤名赤鼻，父幹將，母莫耶。父爲晉王作劍，藏雄送雌。母孕尺，父曰：「男，當告之曰：出戶望南山，松生石上，劍在其巔。及産，果男。母以告之，尺破柱得劍，欲報晉君。客有爲報者，將尺首及劍見晉君。君怒，烹之，首不爛。王臨之，客以擬王，王首墮湯中，客因自擬之。三首盡糜不分，乃爲三冢，曰「三王冢」也。
《文士傳》曰：魏文帝愛楊修才，脩誅後追憶修。修曾以寶劍與文帝，文帝後佩之，告左右曰：「此楊修劍也。」
周斐《先賢傳》曰：許嘉給縣功曹儀小吏，常持劍侍臣功曹，月朔晨朝幷持炬火。嘉於是忿然嘆曰：「男兒爲吏，不免賤役。」即投火於地，以劍帶槐樹趨謁府門。
《南記》曰：魏應字尹伯，任城人。明魯詩，章帝重之。數進見論難於前，特受賞賜劍衣服。
《先賢行狀》曰：王烈字彥考，通識達道。時國中有盜牛者，牛主得之，盜者曰：「我邂逅迷惑，從今以後將改過。子旣已赦宥，幸無使王烈聞之。」人有以告烈者，烈以布一端遺之。或問：「此人旣有盜畏君聞之，反與布，何也？」烈曰：「昔秦穆公人盜其駿馬，食之，已而賜之酒。盜者不愛其死以救穆公之難。今此盜人能悔其過，懼聞之，知是恥惡則善心將生，故與布勸爲善也。」一年之中，行路老父擔重，人代擔行數十里，欲至家，置而去。問姓字不以告。頃之，老父復行，失劍於路，有人行而遇之，欲置而去，懼後人得之，劍主永失所取，而購募或能差錯，遂守之。至暮，劍主還，見之，前者代擔人也。老父攬其袂曰：「子前者代吾擔，不得姓名，今子復守吾劍於路，未有若子之仁，子請告吾姓名，將以告王烈。」乃語之而去。老父以告烈，烈曰：「世有仁人，吾未見之。」使人見之，乃昔時盜牛人也。
《雷煥別傳》曰：煥字孔章，鄱陽人。善星曆卜占。晉司空張華夜見異氣起牛鬥，華問煥「見之乎？」煥曰：「此謂寶劍氣。」華曰：「時有相吾者云：君當貴繞身佩寶劍。此言欲效矣。」乃以煥爲豐城令。煥至縣，移獄掘入三十餘尺，得青石函一枚，中有雙劍，文采未甚明。煥取南昌西山黃白土用拭劍，光艶照曜。乃送一劍幷少黃土與華，自留一劍。華得劍幷土曰：「此幹將也，莫耶已復不至，而天生神物，終當合耳。」乃更以華陰赤土一斤送與煥。煥得磨劍，鮮光愈亮。及華誅，劍亡，玉匣莫知所在。後煥亡，煥子爽帶劍經延平津，劍無故墮水。令人沒水逐覺，見二龍長數丈盤交，須臾，光彩微發，曜日映川。
《說苑》曰：經侯往過魏太子，左帶玉具劍，右帶環珮，左光照右，右光照左。
又曰：西閭過渡河而溺焉。能說諸侯，過曰：「幹將莫耶拂鍾不錚，以之攝履，曾不如兩錢之錐。」〈錚，楚庚切。〉
又曰：齊遣淳于髡到楚。髡爲人頭小，楚王甚薄之。謂曰：「齊無人耶？而使子來，子何長也？」髡對曰：「臣無所長，腰中七尺之劍，欲斬無狀王。」王曰：「止。吾但戲子耳。」即與髡共飲酒。
《鹽鐵論》曰：所謂利兵者，非謂吳楚之鋌、幹將之劍也。以道德爲城，以仁義爲郭，莫之敢攻，莫之敢入，文王是也。以道德爲胄，仁義爲劍，莫之敢當，莫之敢禦，湯武是也。今不建不攻之城、不可當之兵，而任匹夫之役，而行三尺之刃，亦細矣。
魏文帝《典論》曰：餘好擊劍，善以短乘長。選茲良金，命彼國工，精而煉之，至於百辟。其始成也，五色駭爐，巨橐自鼓。
又曰：建安二十四年二月丙午，魏太子丕造百辟寶劍，長四尺二寸，重一斤十有五兩，淬以清漳，厲以�監〈音監〉�諸，〈音諸。〉飭以文玉，表以通犀，光似流星，名曰「飛景」。〈�監�諸，青礪石也。〉
《世說》曰：王子喬墓在金陵。戰國時，人有盜發之者，睹無所見，惟有一劍停在空中。欲進取之，劍作龍鳴虎吼，遂不敢近，俄而，徑飛上天。
又曰：鍾會是荀濟北從舅，二人情好不協。荀有好寶劍，可直百萬，常在母鍾太夫人許。會善書，學荀手跡作書與母取劍，仍竊去不還。荀深知是鍾，無求得，求思所以報之。鍾會兄弟共以千萬起新宅，始成，甚精麗，未得移住。荀善畫，於是潛往畫鍾門堂幷作太傅形像，衣冠狀貌如平生。二鍾來入門，便大感慟。於是，宅遂空廢。
陶弘景《刀劍錄》曰：夏禹字高密，在位十年。以庚戌八年鑄一劍，長三尺九寸，後藏於會稽秦望山。腹上刻二十八宿文，有背面，面記星辰，背記山水日月。
又曰：啓子少康在位二十九年。歲次辛卯二年春，鑄一銅劍，上有八方面，長三尺一寸，頭方。
又曰：孔甲在位四十年。以九年歲次甲辰，采牛頭山鐵鑄一劍，銘之曰：「夾」，古文篆，長四尺一寸。
又曰：太田在位三十二年。以四年歲次甲子鑄一劍，長二尺九寸，文曰：「定光」，古文篆書。
又曰：武丁在位五十九年。歲次戊午鑄一劍，長三尺，銘曰：「照膽」，大篆書。
又曰：周昭王瑕在位五十一年。二年歲次壬午，鑄五劍，各投五嶽鎮方岳。大篆書，長五尺。
又曰：簡王夷在位十四年。歲次癸酉鑄一劍，銘曰「日駿」，長三尺，大篆書。
又曰：秦昭王在位五年。元年丙午鑄一劍，長三尺。銘曰「誡」，大篆書。
又曰：始皇在位三十七年。三年丁巳采北祗銅鑄二劍，銘曰：「定秦」。李斯小篆書，李斯刻。一口埋在阿房闕下，一口埋在日觀台。長六尺。
又曰：前漢劉季在位十二年，季以始皇三十四年於南山得一鐵劍，長三尺，小篆書銘曰：「赤霄」。及貴，常服之。此即斬白蛇之劍也。
又曰：文帝恆在位二十三年，以初元十九年庚午鑄三劍，各長三尺三寸，銘曰：「神龜」，形以應大橫之兆。帝崩，命入玄宮。
又曰：武帝徹在位五十四年，以元光五年乙已鑄八劍，各長三尺六寸，銘曰：「八服」，小篆書。嵩翟衡華玄山皆埋之。
又曰：宣帝詢在位二十五年。太始四年鑄兩劍，各長三尺。一曰毛，二曰貴，以應足下毛之祥。背小篆書。
又曰：平帝衍在位五年。元始元年辛酉掘得一劍，上有帝名，因服之，大篆書。
又曰：新室王莽在位十八年，建國五年庚午造威鬥及神劍，皆練五石爲之。銘曰：「神勝萬國伏」。小篆書。長三尺六寸。
又曰：劉更始聖公在位二年。自選一劍，銘曰「更國」，小篆書，
又曰：後漢光武帝秀在位三十三年。未貴時，在南陽鄂水中得一劍，文曰：「秀霸」，小篆書。帝服之。
又曰：漢明帝在位十八年，元和元年戊午鑄一劍，上作龍形，沉之於洛水。洛水清，往往有人見。
又曰：章帝ピ在位十三年。建初八年鑄一金劍，投之伊水中以厭�來人之怪。弘景按：《水經》伊水有一物如人�來頭，有人浴輒引之投水。
又曰：安帝祐在位十九年。永初七年鑄一劍，藏峨嵋山，擬山王也。
又曰：順帝寶在位十九年。永建元年鑄一劍，長三尺四寸，小篆書，銘曰：「安漢」。後遂爲年號。
又曰：靈帝宏在位二十二年。以建和三年鑄四劍，名曰：「中興」。一劍無故而失。
又曰：魏武帝曹操以建安二十年於穀中得一劍，三尺六寸，上有金字銘曰：「孟德正常服之。」
又曰：齊王芳正始六年造一劍，常服之。無故失其刃，但有空匣。
又曰：吳主孫權黃武五年采武昌山銅鐵作十口劍，萬口刀，各長三尺九寸。刀頭方皆是南鋼越炭作之，上有「大吳」篆字。
又曰：吳孫權赤鳥中有人得淮陰侯韓信劍，帝賜周瑜。
又曰：孫亮建興二年鑄一劍，銘曰：「流光」，小篆書。
又曰：孫皓建初元年鑄一劍，銘曰：「皇帝吳主」，小篆書。
又曰：蜀後主劉禪延熙二年造大金劍，長一丈二尺，鎮劍口山。往往人見輝光，後人處處求覓不得。
又曰：宋劉昱元徽二年於蔣山預造一劍，銘曰：「永蜀」，小篆書。
又曰：蜀王劉備章武元年辛丑採金牛山鐵鑄八劍，各長三尺六寸。一劍自佩，一與太子，一與梁王理，一與魯王永，一與諸葛亮。二與張飛關羽，一與趙雲。幷是亮書作風角處所。
又曰：晉懷帝名熾，永嘉元年造一劍，長五尺，銘曰：「步光」，篆字。
又曰：東晉司馬衍咸和元年造劍十三口，銘曰：「興國」。
又曰：東晉司馬昌明太元十年於金華山頂埋一劍，銘曰：「神劍」。
又曰：後魏道武帝登國元年於阿理鑄二劍，一銘曰「鎮山」。一銘曰：「沉水」，幷隸書。
又曰：明元帝以太常元年造一劍，長四尺，銘背曰：「太常」。
又曰：太武帝至眞君元年，有道士繼天師自爲帝造劍，因改元爲眞君。劍長三尺六寸，隸書。
又曰：梁武帝蕭衍天監元年即位，至普通中歲在庚申，命弘景造神劍十三口。用金、銀、銅、鐵、錫五色合爲此劍。長短各依劍洞術法，一曰凝霜，道家三洞九眞，劍上刻眞人玉女名字。二曰宮儀，備齋六宮，有劍神名，無刃，刻宮宿星，皇后服之。三曰ゼ光，備非常禦斬刺，長三尺六寸，上刻風伯雨師形名。四曰九天，出軍行師，君執授將，長五尺，金鏤作蚩尤神形。五曰伐形，刻符道家登眞圖口訣，六甲神，長五尺。六曰四目，突宮闈茵被臥止小室帳帳中，長三尺五寸，七曰五威靈光，長二尺許，半身有刃，上刻星辰北斗天市天魁二十八宿，服此除百邪魑魅，去厭帥伏用之。八曰風鳥，有惡鳥鳴，起鎮之；上有黃帝咒法，禹步形勢用之。九曰司命，行刑煞罰者執之，賜萬姓自裁者。十曰禮劍，生畜男子弧矢�劍則用之。十二曰永昌，鎮國安社用之，長七尺。十三曰閏劍，長六尺。所以作十三口象閏月故也。取上元甲子時加鬥魁，加歲正月旦合，合之取風雷雨震，日止環偏，長八寸，文曰「服之者永治四方」，小篆文。
