
許慎《說文》曰：印，執政所持信也。
劉熙《釋名》曰：印，信也，所以封物爲驗也。亦言因也，封物相因付也。
《史記》蘇秦曰：「使我有洛陽負郭田二頃，豈能佩印乎？」
又曰：犀首，〈司馬彪曰：魏官名也。如今虎牙將軍也。〉姓公孫，名衍。張儀卒後，犀首入相秦，佩五國相印，爲從約長。
又曰：漢王與酈食其謀撓楚權。食其曰：「今秦失德棄義，侵伐諸侯，滅六國之後，無立錐之地。聞陛下德義，莫不嚮風慕義，願爲臣妾。莫若立六國後。」漢王曰：「善！趣刻印，先生因行佩之矣。」張良從外謁漢王，方食，具以酈生語告。子房曰：「誰爲陛下畫此計者？陛下事去矣。」漢王曰：「何哉？」良曰：「臣請借前箸爲大王籌之。」漢王輟食吐哺，駡曰：「竪儒，幾敗廼公事！」令趣銷印。
又曰：酈寄與典客劉揭說呂祿曰：「帝使太尉守北軍，欲足下之國，急歸將印，辭去。不然，禍且起。」呂祿遂解印屬典客，而以兵授太尉。太尉將之，行令軍中。
又曰：欒大言方技，乃拜爲五利將軍。居月餘，得四印，佩天士將軍、地士將軍、大通將軍印，又封大樂通侯。天子刻玉印，曰大通將軍。使者衣羽衣，夜立白茅上，五利亦衣羽衣，立白茅上受印，以示不臣也。數月佩六印，貴振天下。
《漢書·藝文志》曰：六體者，古文、奇字、篆書、隸書、繆書、蟲書，〈師古曰：繆篆，謂古文屈曲纏繞，所以摹印章也。〉皆所以通知古今文字，摹印章，書幡信也。
又曰：酈食其說齊王曰：「項氏爲人刻印，玩而不能授。」〈臣瓚曰：項羽恡於爵，賞玩惜候印，不能封人。《韓信傳》作刑，義兩通。〉
又曰：張耳責讓陳餘，餘怒，曰：「不意君之望臣深也，豈以臣重去將哉！」乃脫解印綬與耳，耳不敢受。餘走如厠，客有說耳：「天予不取，返受不祥。」急取之。耳乃佩其印，遂收其兵，由此大有隙。
又曰：夏侯嬰從捕虜降卒，得印一匱。
又《趙堯傳》曰：御史大夫周昌爲趙相，高祖持御史大夫印弄之，曰：「誰可以爲御史大夫者？」熟視堯，曰：「無以易堯。」遂拜爲御史大夫。
又曰：嚴助曰：「陛下以方寸之印，丈二之組，鎮撫方外，不勞一卒，不損一戟，而威德並行。如使越人蒙死徼倖以逆執事之顔行，〈文頴曰：顔行爲鴈行，在前故曰顔也。〉斯輿之卒有一不備而歸者。雖得越王之首，臣猶竊爲大漢羞之。」
又曰：武帝遺詔以討莽何羅功，封金日磾爲秺侯，日磾以帝少，不授封。輔政歲餘，病困，大將軍光自封，日磾臥受印綬。
又曰：王莽篡位，遺謁者即拜龔勝太子師友、祭酒，以印綬就加勝，輒推不受，曰：「吾受漢家厚恩，無以報。今老矣，旦暮入地，豈宜以一身事二姓，下見故主哉？」
又曰：王莽篡位，遣五威將軍王駿率甄阜等六人，多齎金帛遺單于，諭曉以受命代漢狀。因易單于印，故文曰「匈奴單于璽」，莽更曰「新匈奴單于章」，詔命令上故印。左姑夕侯蘇從旁謂單于曰：「未見新印文，宜勿與。」單于曰：「印文何由變更？」遂解故印綬奉上。將率受著新綬，不能視印。飲食至夜廼罷。右率陳饒謂諸將率曰：「嚮者姑夕侯疑印文，幾令單于不與人。如令視印，見其變改，必求故印，此非辭說所能距也。」即引斧椎壞之。明日，單于果遣右骨都侯當白將率曰：「漢賜單于璽，言璽不言章，又無漢字，諸王以下廼有漢言章。今即去璽加新，與臣下無別，願得故印。」將率示以故印，謂曰：「新室順天製作，單于宜承天命，奉新室之制。當還白。」單于知已無可奈何，又多得賂遺，即遣弟右賢王奉馬牛隨將率入謝。
又曰：王莽篡位，莽皇孫功崇公宗坐自畫容貌，被服天子衣冠，刻印三，一曰「維祉冠存已夏處南山藏薄氷」，〈祉，福也。冠存已夏處南山，就陰涼也。藏薄氷亦陰。〉二曰「肅聖寶繼」，〈莽自謂舜後，能肅敬，得天寶龜，宗欲繼之也。〉三曰「德封昌圖」。〈宗自言以德見封，當昌熾受圖籍也。〉後事發，案驗，宗自殺。
《東觀漢記》曰：更始立，以上爲太常偏將軍，時無印，得定武侯家丞印佩之。
又曰：馬援上書曰：「印書『成睪令』，睪字爲白下羊，丞印四下羊，尉印白下人，人下牛，正一縣長吏文不同，恐天下不正者多。符印所以爲信，宜齊同。」事下大司空，正郡國印章。奏可。
又段熲上書曰：「掠得羗侯君長金印三十一，錫印一枚，皆簿入。」
《後漢書》曰：寇恂初爲功曹，太守耿況甚重之。王莽敗，更始立，使使者徇郡國，曰：「先降者復爵位。」恂從耿況迎使者於界上，況上印綬，使者納之，宿無還意。恂勒兵入見使者，就請之。使者不與，曰：「天王使者，功曹欲脅之邪？」恂曰：「非敢脅使君，〈君春，尊之之稱也。〉竊傷計之不詳也。今天下初定，國信未宣。使君建節衘命，以臨四方，郡國莫不延頸傾耳，望風歸命。今始至上谷，而先隳大信，〈隳，毀也。〉沮向化之心，生離叛之隙，將復何以號令它郡乎？且耿府君在上谷，久爲吏人所親，今易之，得賢則造次未安，不賢祗更生亂。爲使君計，莫若復之，以安百姓。」使者不應。恂叱左右，以使者命召況至，恂進印綬帶於況，使者不得已，乃承制誥之，況受而歸。
又曰：獻帝遷許，徐璆以廷尉徵，當詣京。道爲袁術所劫。術死，軍破，璆送前所假汝南、東海二郡印綬。司徒趙溫謂璆曰：「君遭大難，猶存此耶？」璆曰：「昔蘇武困於匈奴，不墜七尺之節，況此方寸印乎？」
又曰：延熹八年，沛國戴異得黃金印，無文字。遂與廣陵人龍尚等共祭，作符書，稱太上皇，伏誅。
又曰：張魯在漢中，民有地中得玉印者，群下欲尊魯爲漢寧王，功曹閻諫以必爲禍先，魯從而止。
《魏志》曰：袁紹欲立幽州牧劉虞爲帝，太祖拒之。紹又嘗得一玉印，於太祖坐中舉向其肘，太祖笑而惡焉。
又曰：楊奉以天子都安邑，醫師走卒皆爲校尉、御史，刻印不供，乃以錐畫，示有文字，或不時得。
又曰：許允善相印，出爲鎮北將軍。將拜，以印不善，使更刻之，如此者三。允曰：「印雖始成，而已被辱。」問送印者，印果懷之而墜於厠。
又曰：平原太守劉邠取印囊及山鷄毛着器中，使管輅筮之，輅曰：「內方外圓，五色成文，合寶守信，出則有章，此印囊也。
又曰：咸熙元年，鎮西將軍衛瓘上雍州兵於成都縣得璧、玉印各一，印文似「成信」字。依周成王歸禾之義，宣示百官相國府。
《吳志》曰：劉禪襲位，諸葛亮秉政，與權連和，時事所宜。權輙輙令陸遜報語，並刻權印以置其所。權每與禪、亮書，常過示遜，輕重可否，有所不安，便令改以封行之。
《晉書》曰：孔愉封餘不亭侯。愉曾行經餘不亭，見籠龜於路者，買而放之溪中流，左顧者數四。及是鑄侯印而左顧，三改如初，印工告愉，愉悟，乃佩焉。
又曰：趙王倫僭位，而以苟且之惠取悅人情，金銀冶鑄不給於印，故有白板之侯，君子恥服其章。
《宋書》曰：孔琳之爲尚書左丞，揚州中從事史，所居著績，時責衆官獻便宜。琳建言曰：「夫璽印者，所以辨章官爵，立契符信。官莫大於皇帝，爵莫尊於公侯，而傳國之璽，歷代遞用，襲封之印，弈世相傳，貴在仍舊，無取改作。今世唯尉一職，獨用一印，至內外群官，每遷悉改，討尋其義，私所未達。若謂官各異姓，與傳襲不同，則未若異代之爲殊也；若論其名器，雖有公卿之貴，未若帝王之重；若以或有誅夷之臣，忌其凶穢，則漢用秦璽，延祚四百，未聞以子嬰身戮國亡而棄之不佩。帝王公侯之尊，不疑於傳璽，人臣衆僚之卑，何嫌於即印？載籍未聞其說，推別自乖其准，而終年刻鑄，喪功消實，金銀銅炭之費，不可稱言，非所以因循舊貫易簡之道。愚請衆官，即用一印，無煩改作。若新置官，官多印少，又或零失，然後乃鑄，則仰裨天府，非唯小益。」
《齊書》曰：巴西人趙續伯反，奉其鄉人李弘爲聖王。弘乘佛輿，以五綵裹青石，誑百姓，雲天與己玉印，當王蜀。後敗。
《梁書》曰：何思澄自廷尉正遷治書侍御史。宋齊已來，此職甚輕，天監初，始重其選。車前依尚書二丞，給三騶，執盛印青囊，舊事糺彈印綬在前故也。
又曰：王瑩拜將軍，印工鑄其印，六鑄而龜六毀。旣成，鎮空不實，補而用之。居職六日，暴卒。
《後魏書》曰：祖瑩爲散騎侍郎，孝昌中，於廣干王第掘得古玉印。勑召瑩與黃門侍郎李琰之，令辨何世之物。瑩雲︰「此是于闐國玉晉太康中所獻。」乃以墨塗字觀之，果如瑩言。時人稱爲博物。
又曰：高祖詔軍警給雀印傳符，次給馬印。
又曰：高祖承明元年，上谷郡人獻玉印，有蛟龍之文。
《唐書》曰：朱泚遣其將韓旻領兵三千趣奉天，時奉天未有武備。泚召段秀實與謀，秀實詐從之，乃與將吏謀殺泚，且欲追韓旻兵廻。竊姚令言印，不遂，乃以司農寺印倒印符牒，旻莫辨其印，遑遽而廻。
應劭《漢官儀》曰：印者，因也。正所以虎紐者，陽類虎，獸之長，取其威猛，以執伏群下。龜者陰物，隨時蟄藏，以示臣道功成而退也。孝武皇帝元狩四年，令通官印五分，王公侯金，二千石銀，二千石以下銅。
《漢舊儀》曰：諸侯王黃金橐駞印，文曰「璽」。列侯黃金龜紐，文曰「之印」。丞相、大將軍黃金印龜紐，文曰「章」。御史大夫章。匈奴單于黃金橐駞紐，文曰「章」。御史、二千石銀印龜紐，文曰「章」。千石、六百石、四百石皆銅印鼻紐，文曰「印章」。二百石以上皆爲通官印。
《續漢·禮儀志》曰：印璽柙金鏤，大貴人、長公主銅鏤。
《江表傳》曰：吳歷陵縣有名山臨水，高百丈，其上三十丈有七穿，相傳謂之石印，石印神有三郎。時歷陵長表言石印文發，孫皓大喜，遣使祭歷陵。使者以高梯上，省印文，詐以朱書曰：「楚九州都楊作天子。」還以印文啓皓，皓曰：「太平之主，非孫復誰？」以印綬拜三郎爲王。
又曰：諸葛恪被誅，弟融刮金龜印，服之而死。
《抱朴子》曰：古之入山者，佩黃神越章印，其闊四寸，其字百二十，以封泥著所住之四方各百步，則虎狼不敢近。
崔豹《古今注》曰：奏劾者絺爲囊，盛印於前，示奉法而行，非奏劾者以青繒爲囊，盛印於後。
《郭子》曰：大將軍王敦起事，丞相導兄弟詣門謝，甚有憂色。尚書周顗始入，丞相呼顗曰：「伯仁，以百口賴卿。」顗直過不應，旣入，苦相申救甚至。旣釋，顗大悅，飲酒致醉而出。導等猶在門，又呼顗，顗不與言，顧左右曰：「今年殺諸賊奴，當取一金印如斗大繫肘也。」
《列仙傳》曰：方回者，堯時人，至夏桀末爲官士，爲人所劫，閇之宮中，從求道，因化而得去，更以方回印封其戶。時人言「得方回一丸泥，門戶不可開。」
《拾遺錄》曰：禹治水，黃龍曳尾於前，玄龜負青泥於後。玄龜，河精之使者，龜頷下有印，文皆古文，作「九州山水」之字。禹所穿鑿之處，皆使青泥封記其所，使玄龜印其上。今之人聚土爲界，乃遺象也。
又曰：王溥即王吉之後也，傭書於洛，羙形皃，又多文辭。來僦其書者，丈夫贈其衣冠，婦人遺其珠玉。一日之中，衣寶盈車而歸，積粟十廩，九族莫不仰其衣食。洛陽稱其爲善而得富也。溥先時家貧，穿井得鐵印，銘曰：「傭力得富，錢至億庾。一土三田，軍門主簿。」後以一億庾錢輸官，得中壘校尉，三田一土，壘字也。中壘校尉掌北軍壘門，故曰「軍門主簿」也。善積降福，明神之報也。
《博物志》曰：常山張顥爲梁相。天新雨後，有烏如山鵲，飛翔近地。令人擿之，墮地爲圓石。顥令椎破，得一金印，文曰「忠孝侯印」。顥上之，藏之秘府。後議郎汝南樊行校書東觀，表上言「堯舜之時舊有此官，今天降印，宜可復置。」
《述異記》曰：張軌字士彥，爲使持節護羗校尉、涼州刺史，客相印曰：「祚傳子孫，長有西夏。」關洛傾陷而涼土獨全，在職十三年，傳國三世八主，一十六載。
《風土記》曰：豫章新淦縣令，刻印而誤作塗。
《相印書》曰：相印法本出陳長文，長文以語韋仲將。印士楊利從仲將受法，以語許士宗。私以法術占吉凶，十可八九。仲將問長文從誰得法，長文曰：「本出漢世。」又印工宗養以法語程申伯。
《相印經》曰：印有八角、十二芒。印欲得周正，上穩下平，光明潔清，如此皆吉。
《夢書》曰：印鈎爲人子所保也。夢見印鈎，人得子；含吞印鈎，懷姙婦也；失印，子傷墮。
傅玄《印銘》曰：惟昔先王，配天垂則，乃設印章，作信萬國。取象晷儀，是銘是刻。文明慎密，直方其德。本立道生，歸乎玄黑。
