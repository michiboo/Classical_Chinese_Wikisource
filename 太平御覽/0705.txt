
《說文》曰：簏，竹髙篋也，字或作篆。
《通俗文》曰：簏謂之匱笥。
《魏晉世語》曰：武帝欲以臨淄侯植為嗣。世子患之，以車載簏，內詣朝歌長吳質與謀。楊修以白太祖不推。世子懼，質曰：「明後簏受絹車內以惑之，修必復白推之，無人，修受罪矣。」世子從之，修果白推而無人，太祖怒，由是疑焉。
王隠《晉書》曰：洛陽有尉部小吏，忽有好物，尉疑詰問。云：「先行逢一老媼，說『有病，師卜當得城南年少暫相煩』，相報乃上車內，着漆簏中，行十餘里，過六七門，開簏，忽見樓閣好屋，問『此何處？』雲『是天上。』見一婦人，三十五六，短青黒色，眉後有疵。」時賈后疎，尉聞其狀，知是後慙，而去。
《晉書》曰：陸納性恡，每自筭料財物。有客入見之，羞忸以身映簏。
《晉中興書》曰：王敦害周顗，籍其家，止見素簏，中有故絮。
《修復山林故事》曰：武悼皇后玄宮貯蝦蟇簏二。
《東宮舊事》曰：皇太子初拜，有漆馬齒書簏，金裝彩花簏。
《古詩》曰：交工象牙簏，婉轉青絲繩。
《左傳·昭四》曰：叔鮒求貨於衛淫芻蕘者，衛人使屠伯饋叔向羮與一篋錦。
《春秋後語》曰：魏文侯命樂羊將攻中山，三年而拔之。樂羊反而論功，文侯示之謗書一篋。
《漢書》曰：張安世字子儒，以父任用為郎，善事給事尚書，精力於職。上行幸河東，嘗亡書三篋。詔問，莫能知者。惟安世識之，且作其事。後購求得書，以相校，無遺失。
《魏志》曰：胡質為荊州刺史，薨，無餘財，惟有賜書、衣篋而已。
《晉書》曰：張華身死之日，家無遺財，有文史溢於几篋。

