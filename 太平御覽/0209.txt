
韋昭《辯釋名》曰︰大司馬︰馬，武也，大總武事也。大司馬掌軍，古者兵車，一車四馬，故以馬名官。
《周禮·夏官》曰︰太司馬之職，掌建邦國之九法，以佐王平邦國。〈平，成也。〉制畿封國，以正邦國。〈封爲立封立疆爲界。〉設儀辨位，以等邦國。〈儀謂諸侯之儀也，別尊卑之位。〉進賢興功，以作邦國。〈作，起也。起其勸善樂業之心，使不廢也。〉建牧立監，以維邦國。〈牧，州牧也。監，監一國，謂君也。維，聯結也。〉制軍詰禁，以均邦國。〈詰，猶窮治也。均，猶正也。〉施貢分職，以任邦國。〈職，謂賦稅也。任，猶事，事以其力之所堪也。〉簡稽鄉民，以同邦國。〈簡謂比數之以稽，猶訓也。〉均守平則，以安邦國。〈均之者尊者守大，卑者守小也。則，法也。〉比小事大，以和邦國。〈比，猶親也。使大國親小國，小國事大國，相合和也。〉以九伐之法正邦國。〈諸侯有違王命，則出兵以征伐，所以正之。〉
《尚書》曰︰司馬掌邦政，統六師，平邦國也。
《毛詩》曰︰圻父，〈圻父，司馬也。〉予王之爪牙。
《春秋運鬥樞》曰︰黃帝與大司馬容光觀鳳皇銜圖置黃帝前。
《尚書中候》曰︰稷爲大司馬，舜爲太尉。
《尚書大傳》曰︰蠻夷猾夏，寇賊奸究，則責之司馬。
《韓詩外傳》曰︰故陰陽不和，四時不節，星辰失度，災變非常，則責之司馬。
《河圖錄運法》曰︰黃帝坐玄扈閣上，與大司馬容光、左右輔將周昌等百二十人觀鳳皇銜書。
《家語》曰︰賢能而失官爵，功勞而失賞祿，士卒疾怨，兵弱不用曰不平。不平則飭司馬。〈飭謂整攝。〉
《史記》曰︰楚大司馬景舍帥軍伐蔡，蔡侯奉社稷而歸之。楚發其賞，舍辭曰︰「發誠布令而敵退，是王威也；相攻而敵退，是將威也；戰而敵退，是衆威也。臣不宜以衆威受賞。
《漢書》曰︰元狩四年，上命大將軍衛青、驃騎將軍霍去病各兵五萬，騎數十萬出塞，斬首捕虜有功，乃置大司馬。
又曰︰董賢爲大司馬。是時，賢年二十二。雖爲三公，常給事中，領尚書，百官因賢奏事。單于來朝宴見，群臣上前。單于怪賢年少，以問譯，上令報曰︰「大司馬年少，以大賢居位。」單于乃起拜，賀漢得賢臣。
又曰︰孝元王皇后，成帝母也。家凡十侯、五大司馬，外戚莫盛焉。
又曰︰成帝綏和元年，賜大司馬金印紫綬，置官屬，祿比丞相。
《東觀漢記》曰︰更始欲以近親巡行河北，大司徒賜言上弟秀可用。更始以上爲大司馬，遣之河北。
又曰︰讖雲︰「孫咸征狄，命以平狄將軍。」孫咸行大司馬事。
《後漢書》曰︰世祖北擊群賊，吳漢常將突騎五千爲軍鋒，數先登陷陣。及河北平，漢與諸將奉圖書上尊號。世祖即位，拜漢爲大司馬。
又曰︰上疾瘳，召見陰興，欲以代吳漢爲大司馬。興叩頭流涕固讓，曰︰「臣不敢惜身，誠虧損聖德，不可苟冒。」至誠發中，感動左右，帝遂聽之。
《漢官序》曰︰三司之職，司馬主兵，漢承秦曰太尉，武帝改曰大司馬。無印綬，官兼加而已。世祖改曰太尉。
《吳志》曰︰赤烏九年秋九月，以車騎朱然爲左大司馬，衛將軍全琮爲右大司馬。
《晉書》曰︰石苞，泰始之初拜大司馬。舊參軍於都督無敬，故孫楚抗衡於苞。苞以楚傲，更相表禮。故參軍有敬，自楚始也。
又曰︰齊王冏之盛也，有一婦人詣大司馬府求寄産，吏詰之，婦人曰︰「我截臍便去耳！」識者聞而惡之。
又曰︰陳騫，咸寧初轉大司馬。騫因入朝言於帝曰︰「胡列、牽弘皆勇而無謀，強於自用，非綏邊之材，將爲國恥，願陛下詳之。」時弘爲揚州刺史，不承順騫命，帝以爲不協相構，於是征弘。既至，復以爲涼州刺史。騫竊嘆息，以爲必敗，二人後果失羌戎之和，皆被寇喪沒。征討連歲，僅而得定，帝乃悔之。
《晉武帝太始官名》曰︰大司馬石苞，開通爽悟，秉意不碎。
《晉公卿禮秩》曰︰司馬，兵官也。魏氏大司馬、大將軍各自爲官，在三司上；晉以石苞爲大司馬，次三司下。
《晉諸公贊》曰︰義陽王爲大司馬時，父孚爲太宰。父子居上公，中代以來未之有也。
《晉中興書》曰︰王猛少貧賤，鬻畚爲事，常至洛陽貨畚。有人於市貴買其畚雲︰「家近在此，可隨我取直。」猛隨去，忽至深山，此人曰︰「且住，當先啓道君。」須臾，猛進，見一公踞胡床，頭白，侍從十許人，有一人引猛，雲︰「大司馬公可進。」猛因拜老公，公曰︰「王公何緣拜？」即十倍售畚直，遣人送猛出山。顧視，乃嵩高山也。
《齊職儀》曰︰大司馬，品第一，秩中二千石，金章紫綬，武冠絳服朝，佩山玄玉。其在少昊，則雎鳩氏之任；顓頊以司馬主火；堯命羲叔爲司馬，夏官也。唐夏二代以司夏官，棄居其職。周成王以畢公高爲司馬。楚漢之際，曹參、周勃始居其職。
又曰︰大司馬府，舊爲闕，王莽篡位，故貶去闕焉。
《後魏書》曰︰安定王休領大司馬，高祖親行諸軍，遇休以三盜人徇於六軍，將斬之，有詔赦之。休執曰︰「陛下將遠親衡、霍，故親禦六師，跋涉野次。軍行始爾，已有奸竊，如其不斬，何以息盜？」詔曰︰「大司馬執憲誠如是，但因緣會朕，王者之體，亦時有非常之澤，雖違軍法，可特原之。」乃奉詔。高祖謂司徒馮誕曰︰「大司馬嚴而秉法，君不可不慎。」於是六軍肅然。
《後周書》曰︰夏官謂之大司馬。〈卿掌邦政，以建邦國之九法。佐皇帝平邦國，大祭祀掌其宿衛，廟社列奉犧牲。〉
《管子》曰︰昔黃帝得大封，辨乎四方，故使爲司馬。
又曰︰涼風至，白露下，天子命左右司馬全組甲、厲士衆。
《傅子》曰︰曹大司馬之勇，賁育弗如也。〈曹仁。〉
《博物志》曰︰太公望爲灌壇令，文王夢見婦人當道哭，問其故，曰︰「吾泰山之神，嫁爲西海婦，灌壇令當吾道。」夢覺，召太公，三日，果疾風暴雨。文王乃拜太公爲大司馬。
《班彪上事》曰︰元狩六年罷太尉，置司馬。時議以北軍中候有千人，司馬故加之爲大司馬，所以別大小司馬之號也。
應劭《漢官儀》曰︰太尉、司徒、司空長史，秩比千石，號爲毗佐三台，助和鼎味。
《汝南先賢傳》曰︰李宣字公休，爲太尉黃瓊所辟。時寒暑不和，瓊見掾屬曰︰「是太尉無德，願諸掾有以匡之。」次乃宣，宣曰︰「明公被日月之衣，居上司之位，輔弼天子，處諫諍之職，未有對揚謇謇之言；其所旌命，不授岩穀之士，小掾私所以於邑。」
《廣州先賢傳》曰︰鄧盛字伯真，蒼梧人，爲太尉諸曹掾。彭城相左尚以贓獲罪，三府掾屬拷驗，逾年不竟。更選盛覆拷，盛至獄，洗沐尚，解械賜席，乃謂尚曰︰「君受國重恩，而所坐事理如此，今遇君子不可以小人道相待。」尚感盛至意，對曰︰「今使君相於如此，尚獨何心敢不以死相歸乎？」即引筆具對。
《衛�別傳》曰︰�，字叔寶。陳留阮千里有令聞，當年太尉王君見而問曰︰「老莊與聖教同異？」阮曰︰「將無同。」太尉善其言而辟之爲掾，世號曰「三語掾。」君見而嘲之曰︰「一言可辟，何假三？」阮曰︰「苟是天下民望，可無言而辟，復何假於一言！」
崔實《政論》曰︰且三公，天子之股肱掾屬，則三公之喉舌。天子當恭已南面於三公，三公亦委策掾屬以答天子。
《後魏書》曰︰郭景尚，字思和，涉歷書傳，遷太尉從事中郎，善事權寵，世呼爲「郭尖」。
干寶《司徒議》曰︰從事中郎之職，各掌其所治之曹而紀綱其事，維正大體，參輔謀議。
《後魏書》曰︰元慶智性貪鄙，爲太尉主簿，事無大小，得物然後判，或十錢二十錢，得便取之，府中號曰十錢主簿。
《廣州先賢傳》曰︰鄧盛字伯直，爲秭歸令，聞母病，解印綬決去。太尉司馬公嘉其所履，服竟，辟之。初入府，爲主簿。
《東觀漢記》曰︰吳梁爲司徒長史，以清白方正稱。
干寶《晉記》曰︰傅咸爲司徒長史，多所執正。
《齊書》曰︰到爲司徒左長史。宋世，上數游會家，同從明帝射雉郊野，渴倦，得早青瓜，與上對剖食之。上懷其舊德，意眄良厚。至是一歲三遷。
《梁書》曰︰褚球，字仲寶，爲司徒左長史。加貂，自球始也。
干寶《司徒儀》曰︰左長史，職掌檢其法憲，明其分職。
《漢書》曰︰武帝時，司徒奏州郡農桑未有賞罰制，宜遣掾屬循行，詔遂使司徒督察州郡播殖，有所循者增掾屬十人。
謝承《後漢書》曰︰虞延辟司徒侯霸府，正旦，百官朝賀，上望見延在公府掾屬中，馳小黃門問曰︰「故陳留督郵虞延非耶？」對曰︰「是。」遂前召見。
《漢雜事》曰︰陳寵爲司徒掾。先是，公府掾多不親事，但以交接爲務。寵常獨親事。
《魏書》曰︰王粲，字仲宣，年十八，司徒掾辟遷黃門，不就。
《晉書》曰︰魏舒爲司徒時，陳留周震累爲諸府所辟。辟書既下，公輒喪亡，僉號震曰︰「殺公掾，莫有辟者。」舒固辟之，而竟無患，識者以此稱其達命。
又曰︰周馥遷司徒左曹掾，司徒王渾奏曰︰「馥理識清正，有才幹，主定九品，檢括精詳，臣委任責成，褒貶允當，請補尚書郎。」許之。
干寶《司徒儀》曰︰掾屬之職，敦明教義，肅厲清風，非禮不言，非法不行，以訓群吏，以貴朝望，各掌其所治之曹。
《鍾離意別傳》曰︰司徒侯霸辟意署議曹掾，以詔書送徒三百餘人到河北，遭遇隆冬盛寒，徒衣被單，手足不能復行。到弘農縣，使令出見錢爲徒作襦褲，令曰︰「不被詔。」意曰︰「使者奉詔命，寧私行耶？」出錢便上尚書，使者亦當上之。光武皇帝得上狀，見霸曰︰「所使掾何仁恕爲國用心乎！誠良吏也。」
《東觀漢記》曰︰司徒侯霸辟閔仲叔，到與相見，勞問之，不及政事。仲叔曰︰「始被明公辟，且喜且懼。及奉見明公，喜懼皆去。所望明公問屬，何以爲政，美俗成化，以仲叔爲不足問耶？不當辟也！如以爲任用而不使陳之，則爲失人，是以喜懼皆去。」便辭而出。
《晉中興書》曰︰殷融，字洪遠，司徒王導以爲左西屬。融飲酒善舞，終日嘯詠，未嘗以事務自嬰。導甚相親悅焉。
《晉中興書》曰︰潁川荀組，字大章，司徒王渾表曰︰「左西屬荀組，文義、貞素、清識見稱，宜轉從事中郎。」
《陶氏家傳》曰︰回字恭淵，爲大司徒王導從事中郎，爲人正直不撓。導亦以此重焉。每言曰︰「陶中郎有輔佐之才，真國器也。」
《晉中興書》曰︰廬江何充，字次道，爲司徒王導諮議參軍。
《後魏書》曰︰李系爲主客郎，齊文襄王攝選，以系爲司徒諮議參軍，因謂之曰︰「自郎署此，所謂不次，以卿人才，故有此舉耳。」
《三國典略》曰︰齊許，惇護之子也，性識敏速，達於從政。嘗爲司徒主簿，以能判，時人號爲人鐵主簿。
《魏志》曰︰國淵字子尼，太祖辟爲司空掾屬。每於公朝論議，常直言正色，退無私宴。
又曰︰太祖爲司空丞相，毛�常爲東曹掾，與崔琰幷典選舉，其所舉用皆清正之士。雖時有盛名，而行不由本者，終莫得進，務以儉率人。由是天下之士，莫不以廉節自勵。雖貴寵之臣，輿服不敢過度。太祖嘆曰︰「用人如此，使天下自治，吾復何憂哉！」
《邴吉別傳》曰︰邴原，字根矩。魏武皇帝初，爲司空辟，署議曹掾。請見，禮畢，上送至門中，原辭，直去不顧。上還，語左右︰「孤甚敬此人。與其辭，遠送之，謂其尚顧而終不顧，此人誠高士也。」人謂曰︰「君宜謝公，公望君一日，辭不顧揖。」原勃然曰︰「夫何謝哉？夫揖讓者，謂其敵耳。吾，人臣也；公，人君也。君尊臣卑，揖讓何施？且孔子反命曰︰賓不顧矣。吾何謝哉！」人以語上，上曰︰「快乎斯言也！夫有斯名而豈徒哉！」
