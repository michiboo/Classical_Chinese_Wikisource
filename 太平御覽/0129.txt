
蕭子顯《齊書》曰：太祖高皇帝諱道成，字紹伯，小字鬥將，漢相何二十四世孫也。何孫侍中彪，免官居東海蘭陵郡，於是爲蘭陵人。太祖以元嘉四年丁卯歲生，龍顙鍾聲，鱗文遍體。儒士雷次宗立學鶏籠山，年十三，受業治《禮記》及《左氏春秋》。襲爵晉興男，除江夏王大司馬參軍、員外侍郎、直閣中書舍人、右軍將軍。
尋陽王子房反，加輔國將軍，帥衆東討，一日破十二壘。轉冠軍將軍、持節、北討諸軍事，鎮淮陰。征還，遷督徐兗二州軍事、南兗州刺史。明帝嫌太祖非人臣相，民間流言，云：「蕭道成當爲天子」，帝愈以爲疑，遣鎮軍將軍吳喜以三千人北使，令喜留軍破釜，自將銀壺酒封賜。太祖戎服出門迎，即酌飲之。喜還，帝意乃悅。七年，征還京師，部下勸勿就征，太祖曰：「諸卿暗於見事。主上誅諸弟，太子稚弱，作萬歲後計，何關他族。惟應速發，事緩必見疑。今骨肉相害，自非靈長之運，禍難將興，方與卿等戮力。」及還京，拜散騎常侍、太子左衛率。時世祖以功當別封贛縣，太祖以一門二封，固辭不受。詔許之，加二百戶。
明帝崩，遺詔爲右衛將軍，領衛尉，加兵五百人。與尚書令袁粲、護軍褚淵、領軍劉π共掌機事，加侍中。江州刺史桂陽王休範反，出頓新亭以拒之，加使持節、平南將軍，給鼓吹一部。治新亭城壘未畢，賊前軍已至，太祖方解衣高臥，以安衆心。乃索白虎幡，登西垣，使寧朔將軍高道慶、羽林監陳顯達、員外郎王敬則浮舸與賊水戰，自新林至赤岸，大破之。賊平，振旅凱旋入，百姓緣道聚觀，曰：「全國家者此公也。」遷散騎常侍、中領軍、都督二兗徐青冀五州、鎮軍將軍、南兗州刺史，進爵爲公，增邑二千戶。與袁粲、褚淵、劉秉更日入直，號爲四貴。四年，加尚書左僕射。
太祖威名既重，蒼梧王深相猜忌，幾加大禍。陳太妃駡之曰：「蕭道成有功於國，今若害之，誰復爲汝著力者？」乃止。楊玉夫等殺蒼梧王，迎立順帝。太祖移鎮東府，進侍中、司空、錄尚書事，封竟陵郡公。進太尉、十二州諸軍事。
大明、太始以來，相承奢侈，百姓成俗。太祖輔政，罷禦府尚方諸飾玩。至是，又上表禁人間華僞，雜物不得以金銀爲薄，馬乘具不得金銀渡，不得織成綉裙衣，道路不得著錦履，不得用紅色爲幡蓋衣服，不得剪綵帛爲雜花，不得以七寶飾樂器，不得以金銀爲花獸，不得輒鑄金銅爲像。
又進假黃鉞、都督中外諸軍事、太傅，領揚州牧。劍履上殿，入朝不趨，贊拜不名。署左右長史、司馬、從事中郎、掾、屬各四人，太尉、錄尚書事、南徐州刺史如故。三月，進相國，總百揆，封十郡爲齊公，備九錫之禮，加璽紱遠游冠，位在諸侯王上。四月，進爵爲王。又命冕十有二旒，建天子旌旗，出警入蹕，樂舞八佾。辛卯，宋使兼太保淵、兼太尉僧虔奉璽紱，禪位。
建元元年四月甲午，即位於南郊，柴燎告天，升壇受禪。禮畢，即建康宮，大赦，改升明三年爲建元元年。封宋帝爲汝陰王。五月，汝陰王薨，追謚爲宋順帝。四年三月庚申，有疾，召司徒褚淵、左僕射王儉，曰：「吾遘疾彌留，至於危篤。公等奉太子如事吾，當令太子敦睦親戚，委任賢才，崇尚節儉，弘宣簡惠，則天下之理盡矣。」壬戌，崩於臨光殿，年五十六。謚曰太祖高皇帝。
上少有大量，博涉經史，善屬文。雖經綸夷險，不廢素業。後宮器物欄杆以銅爲飾者，改用鐵。內殿施黃紗帳，宮人著紫皮履。欲以身率下，移風變俗。每曰：「使我治國十年，當使金土同價。」四月庚寅，葬武進大安陵。
蕭子顯《齊書》曰：世祖武皇帝諱賾，字宣遠，太祖長子也。小諱龍兒。生於建康清溪宅，其夜，陳孝後、劉昭後同夢龍據屋上，故以字上。初爲尋陽國侍郎，辟爲西曹書佐，出爲贛令、尚書庫部。桂陽王休範反，上遣軍襲尋陽，事平，除晉熙王諮議，遷司徒右長史、黃門郎、散騎常侍、江州刺史。征拜侍中、領軍將軍，給鼓吹一部。又加持節、都督京畿諸軍事、僕射、中軍大將軍、開府儀同三司，進爵爲公，給班劍二十人。齊國建，爲世子，加侍中、南豫州刺史，給油絡車、羽葆鼓吹。以石頭爲世子宮，置二率，坊省服章，一如東宮。進爲太子。及太祖即位，爲皇太子。
太祖崩，上即位。乙丑，稱先帝遺詔，以司徒褚淵錄尚書，左僕射王儉爲尚書令。丙申，立皇太子妃王氏。永明元年正月辛亥，南郊，大赦，改元。四年正月辛亥，藉田禮畢。甲寅，幸閱武堂勞酒小會。
十一年正月，皇太子長懋薨。甲午，立太孫昭業爲皇太孫。七月，上不豫，徙居延昌殿，始登階而屋鳴，咤甚，惡之。戊寅，大漸。詔曰：「始終大期，聖賢不免，吾行年六十，亦復何恨。但皇業艱難，萬機事重，不能無遺慮耳。太孫進德日茂，社稷有寄。子良善相毗輔，思弘治道。百辟庶條，各奉爾職，謹事太孫，勿有懈怠。知復何言。」又詔曰：「我識滅之後，身著夏衣畫天衣，純烏犀導路，器服悉不得用寶物及織成。常所服身刀長短二口鐵環者，隨我入梓宮。靈上勿以牲牢爲祭，祭惟設餅、茶飲、乾飯、酒脯而已。喪禮每存省約，不須煩民。百官六時入臨。又顯陽殿玉像諸佛及供養，具如別牒，可盡心禮拜供養。自今公私皆不得出家爲道，及起立塔寺，以宅爲精舍，幷嚴斷之。惟年六十，必有道心者，聽朝賢選序，已有別詔。」是日崩，年五十四。丙寅，葬景安陵。
帝剛毅有斷，爲治總大體，以富國爲先。頗不喜游宴、雕綺之事，言常恨之，未能頓遣。詔「凡諸游煩，宜從休息。自今遠近薦獻，務存節儉。珠玉玩好，傷工尤重，嚴加禁絕。」
蕭昭業==
蕭子顯《齊書》曰：鬱林王昭業，字元尚，小名法身，文惠太子長子也。世祖即位，封南郡王。文惠太子薨，立爲皇太孫。即位，追尊文惠太子爲世宗文皇帝。
隆昌元年正月，大赦，改元。加太傅竟陵王子良殊禮。閏月丁卯，以鎮軍大將軍西昌侯鸞即本號、開府儀同三司。七月癸巳，太后令：「嗣主特鍾氣，爰表弱齡。自入纂鴻業，長惡滋甚。居喪無一日之哀，衰絰爲忻宴之服。昏酣長夜，萬機斯壅。社稷危殆，有過綴旒。鎮軍居正體道，國家是賴，伊、霍之舉，實寄淵謨，便可依舊典，以禮廢黜。中軍新安王，體自文皇，�哲天秀，宜入嗣鴻業，永寧四海，外即以禮奉迎。」
昭業少美容止，好隸書，世祖敕皇孫手書不得妄出，以貴重之。進對音吐，甚有令譽。王侯五日一問訊，世祖常獨呼昭業至幄座，別加撫問，呼爲法身，重愛甚。文惠太子崩，昭業每臨哭，輒號�兆不自勝，俄而還內，歡笑極樂。在世祖喪，泣竟，入後宮，常列胡伎二部入閣迎奏。爲南郡王時，文惠太子禁其起居，節其用度，昭業謂豫章王妃庾氏曰：「阿婆，佛法言有福德福生帝王之家。今日見作天子，便是大罪，左右主師，動見拘執，不如作市邊屠沽富兒百倍矣。」及即位，極意賞賜，動百數十萬。每見錢，曰：「昔時思汝，一個不得，今用汝未？」期年之間所出，諸庫儲錢數億垂盡。開主衣庫，與不逞群小，又給閹人竪子各數人，隨其所欲，恣意輦取，取諸寶器以相剖擊破碎之，以爲笑樂。好鬥鶏，密買鶏至數千價。世祖禦物甘草杖，宮人寸斷用之。毀世祖招婉殿以封賜閹人徐龍駒爲齋。龍駒尤親幸，爲後閣舍人，日夜在宮房內。昭業與文帝幸姬霍氏淫通，龍駒勸長留內，聲言度霍氏爲尼，以餘人代之。皇后亦淫亂，齋閣通夜洞開，內外淆雜，無復分別。
壬辰，使蕭鸞等率兵自尚書入雲龍門，戎服加朱衣於上。帝在壽昌殿，聞外有變，使閉內殿，諸閹人登興光樓望，報云：「見一人戎服，從數百人，在西鍾樓下。」須臾，蕭鸞領兵先入，帝走向愛姬徐氏房，拔劍自刺不中，以帛纏出，殺之，餘黨亦見誅。卒時年二十二，葬以王禮。
蕭子顯《齊書》曰：海陵恭王昭文字季尚，文惠太子第二子也。封臨汝公。鬱林王即位，改封新安王。及鬱林王廢，尚書令西昌侯鸞奉帝纂統。延興元年七月丁酉，即位。以尚書令、鎮軍大將軍西昌侯鸞錄尚書事、楊州刺史，封宣城郡公。十月，進爲太傅、楊州牧，加殊禮，進爵爲王，輔政，帝起居皆諮而後行。思食蒸魚菜，太官令以無錄公命，不與。辛亥，皇太后令曰：「嗣主幼沖，庶政多昧，且早膺�疾，弗克負荷。太傅宣城公宜入承寶命，式寧宗祏。帝可降封海陵王。」
十一月，稱王有疾，數遣禦師占視，乃殞之。時年十五，謚曰恭王。
蕭子顯《齊書》曰：高宗明皇帝諱鸞，字景棲，始安貞王道生子也。少孤，太祖撫育，恩過諸子。宋世爲安吉令，有嚴能之名，遷寧朔將軍、淮南宣城二郡太守。太祖踐祚，遷侍中，封西昌侯。建武元年，持節、冠軍將軍、郢州刺史。世祖即位，轉度支尚書、侍中，領驍騎將軍。王子侯舊乘纏帷車，高宗獨乘下帷，儀從如素士。遷中領軍、左衛將軍、豫州刺史、尚書僕射，領右衛將軍。武帝遺詔爲侍中、尚書令，加鎮軍、中書監、開府儀同三司。海陵即位，爲使持節、都督揚、南徐二州諸軍事、揚州刺史，鎮東城，給兵五千人。錄尚書、假黃鉞、中外都督，加殊禮，進爵爲王。太后令廢海陵王，以上入纂大位，群臣三請，乃受命。
建武元年十月癸亥，即皇帝位，大赦，改元。戊子，立皇太子寶卷。賜天下爲父後者爵一級。二年十月丁卯，詔曰：「軌業去奢，事殷哲後，訓物以儉，理鏡前書。朕思所以遷淳改俗，反古移民。可罷東田，毀興光樓。」幷敕水衡量省禦乘。永太元年四月甲寅，改元，大赦。五月，以太子中庶子梁王爲雍州刺史。己酉，崩於正福殿，年四十七。
帝明審有吏才，持法無所借。大存儉約。罷世祖所起新林苑，以地還百姓。廢文帝所起太子東田，賣之。永明中，輿輦舟乘，剔去金銀還主衣庫。太官進食，有裹蒸，帝曰：「可四片破之，餘充晚食。」世祖掖庭中宮殿服禦，一無所改。
蕭子顯《齊書》曰：東昏侯諱寶卷，字智臧，高宗第二子。建武元年，立爲皇太子。高宗崩，即位。
永元元年正月，大赦，改元。辛卯，南郊。詔二品清官以上應食祿者，有二親或祖父母年登七十，幷給見錢二千貫。二年八月甲申夜，宮內失火。十二月，雍州刺史梁王起義兵於襄陽。三年正月丙申，合朔，事畢，與宮人於閱武堂元會，皇后正位，帝戎服臨事。三月，南康王寶融即皇帝位於江陵，以太子左率李居士總督西討諸軍事，屯新亭。九月，義軍至南州，輔國將軍申曹軍二萬人於姑熟奔歸。丙辰，李居士與義軍戰於新亭，敗績。十月，冀青二州刺史桓和入衛，屯東宮；己卯，以衆降。光祿大夫張瑰先守石頭，棄城奔還。於是閉宮城自守。李居士以新亭降。軍築長圍守宮城。十二月，王珍國、侍中張訁叟等帥兵入殿廢帝。
帝在東宮，便好弄，不喜書學。及即位，性重澀少言，不與朝士接，惟親信閹人。日夜於後堂戲馬，五更方臥，至晡乃起。漸出遊走，屏逐居民，從萬春門游東宮以東至於郊外，數十百里，皆空家靜室。巷陌懸幔爲高障，置仗防之，謂之屏除。夜出晨反，火光照天。拜愛姬潘氏爲貴妃。仍以金蓮帖地，使妃行於其上，曰此步步蓮花耶。每出，妃乘臥輿，帝騎馬從後。著織成�褶，金薄帽，執七寶纏槊，戎服急裝，不變寒暑，淩冒雨雪，不避坑阱；馳騁渴乏，輒下馬解取腰間蠡器，酌水飲之，復上馬馳去。選無賴小兒善走者爲逐馬，左右百人，常以自隨。置射雉場二百九十六處，翳中帷帳及步障，皆夾緣以紅錦，金銀鏤弩牙，玳瑁帖箭。郊郭四民，樵蘇路絕，吉凶失時，輿疾棄屍，不得殯葬。後宮遭火之後，更起仙華、神仙、玉壽諸殿，刻畫雕彩，麝香塗壁，錦幔珠簾，窮極綺麗。
又信鬼神，崔惠景事時，拜蔣子文神爲假黃鋮、使持節、相國、太宰、大將軍、楊州牧、鐘山王，以至尊爲皇帝。迎神像及諸廟雜神皆入後宮，禱祀祈福。及聞兵入，趨出戶，閹人黃大刀傷其膝，僕地，曰：「奴反耶？」直後張齊斬首送梁王。宣德太后令依漢海昏侯故事，追封東昏侯。
唐秘書監虞世南《公子先生論》云：公子曰：「宋齊二代，廢王有五，幷驕淫狂暴，前後如一，或身被殺戮，或傾墜宗社，豈厥性頑凶，自貽非命，將天之所棄用傾代業者乎？」先生曰：「夫木之性直，匠者揉以爲輪；金之性剛，工人理以成器。豈人事也？惟上智下愚，特稟異氣；中庸之才，全由訓習。自宋、齊以來，東宮師傅，備員而已，貴賤禮隔，規獻無由，且多以位升，罕由德進。善乎哉！賈生之言：『昔者成王幼在繈褓之中，召公爲太保，周公爲太傅，太公爲太師。保則保其身體，傅則傅以德義，師則導之教訓，此三公之職也。又置三少曰少保、少傅、少師，是與太子晏者也。故乃孩提有識。三公、三少固明者孝仁禮義，以導習之，遂去邪人，不使見惡行。選天下之儒士，孝悌博聞有道術者，以翼衛之，使與太子居處。故太子生乃見正事，聞正言，行正道，左右前後皆正人也。習與正人居，不能無正，猶生長齊地不能不齊言；習與不正人居，猶生長楚地不能不楚言也。』秦使趙高傅胡亥，教之獄訟，所習者非斬劓人，則夷人之三族也。故胡亥今日即位，明日射人，有忠諫者謂之誹謗，深計者謂之妖言，視殺人如刈草菅然。豈胡亥之性惡哉？彼其導之者非其理也。故選左右禪教之，最急此五。君者稟凡庸之性，無周召之師，遠益友之箴規，狎不尚之近習，以斯下質，生而楚言，覆國忘身，理故然也。」
蕭子顯《齊書》曰：和帝諱寶融，字智昭，高宗第八子。建武元年，封隨郡王。永元元年，改封南康王，出爲荊雍寧益梁南北秦七州諸軍事、西中郎將、荊州刺史。蕭穎胄殺巴西、梓潼二郡太守劉山陽，奉王舉兵。以雍州刺史蕭衍爲使持節、都督諸軍事、左將軍。以蕭穎胄爲右將軍、督行諸軍事。夏侯亶自京師至江陵，稱宣德太后令：「南康王宜纂成國祚，光臨億兆，方俟清宮，未即大號，可且封十郡爲宣城王，加相國、荊州牧，又加黃鉞。」蕭穎胄爲左長史，進號鎮軍；蕭衍進號征東將軍。己巳，群僚上尊號。
中興元年正月乙巳，即皇帝位，大赦，改元。以相國左長史蕭穎胄爲尚書令、領軍將軍，蕭衍爲雍州刺史。十二月，建康平。皇太后令以蕭衍爲大司馬、錄尚書事、驃騎大將軍、楊州刺史，封建安郡公，依晉武陵王遵承制故事，百僚致敬。二年正月，皇太后臨朝，入居內殿。以大司馬蕭衍爲都督中外諸軍事，殊禮，進位相國，總百揆，楊州牧，封十郡爲梁公，備九錫之禮，加遠游冠，位在諸王上。二月，進梁公爵爲王，增封十郡，建天子旌旗，出警入蹕。三月景辰，遜位於梁。丁卯，梁奉帝爲巴陵王，徙姑熟。戊辰，薨，年十五。追爲和帝，葬恭陵。
史臣曰：夏以桀亡，殷因紂滅，郊天改朔，理無延世。而皇符所集，重興西楚，神器暫來，雖有冥數，徽名大號，斯爲幸矣。
