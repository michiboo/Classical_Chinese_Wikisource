
《漢官儀》曰：漢乘輿大駕儀：公卿奉引，太僕御，大將軍參乘，屬車八十一乘，備千乘萬騎。法駕公儀，公卿不在鹵簿中，河南尹、執金吾、洛陽令、奉車都尉、侍中參乘，屬車三十六乘。
蔡邕《獨斷》曰：天子出，車駕謂之鹵簿，有大駕，有小駕。上所乘曰金根車，駕六馬。五色安車、五色立車各一，皆四馬。是爲五時副車，俗人號之曰「五帝車」，非也。
又曰：前驅有九旒雲罕、闟戟、皮軒、鑾旗，皆大夫載。鑾旗者，編羽毛列繫憧旁，俗人名之曰「鷄翹車」，非也。後有金鉦、黃鉞、黃門、鼓車。
又曰：古者諸侯貳車九乘。秦滅六國，兼其服，故大駕屬車八十一乘。
又曰：凡乘輿車皆羽蓋、金華瓜、黃屋、左纛、金鑁、方釳、繁纓、重轂、副鎋。黃屋者，蓋以黃爲裏也。左纛者，以氂牛尾爲之，大如斗，在最後左騑馬頭上。金鑁者，馬冠也，高廣各五寸，上如三華形，在馬髦前。方釳者，鐵也，廣數寸，在馬髦後，有三孔，垂翟尾其中。繁纓在馬膺前。重轂者，轂外復有小轂施轄。
《晉諸公贊》曰：賈后女宣華公主葬，皆羽葆鼓吹熊渠次飛爲鹵簿。
《晉書》曰：帝自鄴還洛，河間王顒將張方遣三千騎奉迎，將渡河橋，方又以新乘陽燧車、青蓋、三百人爲小鹵簿，迎帝至邙山下。
又曰：王浚都督幽州。和演欲殺浚，幷其衆。演與烏丸單于審登謀之。於是浚與期遊薊城南青泉水上。薊城內西行有二道，演、浚各從一道，演與浚欲合鹵簿，因而圖之。值天暴雨，兵器霑濕，不果而還。單于由是與其種人謀曰：「演圖殺浚，事垂克而天卒雨，使不得果，是天助浚也。違天不祥，我不可久與演同。」乃以謀告浚，浚密嚴兵夜與單于圍演。演持白幡詣浚降，浚遂斬之。
又《載記》曰：石季龍常以女騎一千爲鹵簿，皆著紫綸巾熟錦袴、金銀鏤帶五丈織成鞾，遊於戲馬觀。上安詔書五色，在木鳳之口，鹿盧廻轉，狀若飛翔焉。
《宋書》曰：孝武舉義兵，沈慶之有功。初，慶之嘗夢引鹵簿入厠中，慶之甚惡入厠之鄙。時有善占夢者爲解之，曰：「君必大富貴，然未在旦夕。」問其故，答雲︰「鹵簿故是富貴，容厠中所謂後帝也。知君富貴不在今主。」及中興之功，自五校至是而登三事。
又曰：宋劉韞字彥文，歷湘、雍二州刺史。令畫工圖鹵簿羽儀，常自披玩，以示蔡興宗。興宗佯不知，指韞所畫形，雲︰「是誰？」韞曰：「是我也。」其庸如此。
又曰：顔延之子竣旣貴重，權傾一朝。凡所資供，延之一無所受，器服不改，居宅如舊。常乘羸牛車，逢竣鹵簿即屏住道側。
又曰：文帝鎮江陵，王華爲西中郎主簿、諮議參軍。文帝未親政事，悉委司馬張邵。華性尚物，不欲人在己前。邵性豪，每行來常引夾轂。華出入乘牛車，從者不過兩三人，以矯之，常相逢，華陽若不知是。邵謂左右曰：「此鹵簿甚盛，必是殿下。」乃下，牽車立於道側，及邵至，乃驚。
《齊書》曰：虞悰遷太子右率。永明八年，大水，百官戎服救太廟。悰朱衣乘車鹵簿，於宣陽門外入行馬內驅逐入，被奏見原。
又曰：陳顯達，建武世心懷不安，深自貶退，車乘朽故，道從鹵簿皆用羸小。
《梁書》曰：朱異起宅東陂，窮彩功，晚日麗來下，酣飲其中。每迫曛黃，慮台門將闔，乃引其鹵簿自宅至城，使捉城門，停留管籥。
又曰：呂僧珍爲兗州刺史，姉適于氏，住市西小屋，臨路，與列肆雜。僧珍常導從鹵簿到其宅，不以爲恥。
《南史》：王僧孺爲尚書右丞。僧孺少孤貧，與母鬻紗爲業。母嘗攜之至市，道遇中丞鹵簿，驅迫墜溝。及是拜日，引騶清道，悲感不自勝。
《陳書》曰：長沙王叔堅與始興王叔陵幷招聚賓客，各爭權寵，甚不平。每朝會，鹵簿不肯爲先後，必分道而趨，左右或爭道而鬥，至有死者。
《隋書》曰：晉氏鹵簿、御史軺車行中道。
《晉公卿禮祑》曰：諸公及開府位從公者，給虎賁二十人，持班劍。
《晉中興書》曰：大和元年，詔曰：「會稽王其以爲丞相，給羽葆、鼓吹、班劍六十人。」
《宋書》曰：張敬兒加開府儀同。旣得開府，又望班劍，語人曰：「我車邊猶少班闌物。」
又曰：大明元年制：「大臣加班劍者，不入宮城門。」泰豫元年，班劍依舊入殿。
徐邈《奏議》曰：東宮班劍，議者不處數。案公卿故事，給虎賁二十人，持劍。安平獻王加青蓋、九旒、前後鼓吹，虎賁亦二十人。依准此數，東宮班劍當不過二十。
《漢書》曰：韓延壽在東郡殖羽葆、鼓車，功曹引車皆駕駟馬、載戟，五騎爲伍。
《東觀漢記》曰：王郎遣諫議大夫杜威持節詣軍門，上遣棨戟延迎，請入軍。威稱說實成帝遺體子輿也。上曰：「設使成帝復生，天下不可復得，況詐子輿乎！」
又曰：建武元年，杜詩爲侍御史，安集洛陽。時將軍蕭廣放縱兵士，暴橫民間。詩勑曉不改，遂格殺廣，還以狀聞，上召見，賜以棨戟。復使之河東，誅降逆賊楊異等。
《漢雜事》曰：奉車都尉竇固徵匈奴，騎都尉秦彭副，令彭別屯。彭擅斬軍司馬，固奏彭不由督率，專賊殺人。公卿議皆以爲固議是。公府掾郎躬以爲彭得斬人。上曰：「軍正校尉一統督將，何以得專殺？」躬對曰：「一統將者，謂在部曲也。今彭別將，軍事至急，勢不得關督。漢制假棨戟以當斧鉞。」議者皆屈，上從之。
《吳志》曰：孫權拜諸葛恪撫越將軍，領丹陽太守，棨戟武騎三百拜軍令，作鼓吹、導引歸家，時年三十二。
又曰：陸遜字伯言，少爲孫權帳下右部督，授棨戟，督會稽、鄱陽、丹陽三郡。
《晉書》曰：羊祜在軍，頗以畋漁廢政。嘗欲夜出，軍司徐胤執棨當營門，曰：「將軍都督萬里，安可輕出？今日胤死，此門乃開爾！」祜改容謝之。此後稀出。
《宋書》曰：王曇首領驍騎將軍。元嘉四年，車駕出北堂，使三更竟開廣莫門。南台雲︰「應須白獸幡、銀字棨。」不肯開門。尚書左丞羊玄保奏免御史丞傅隆己下。曇首曰：「旣無異勑，又闕幡棨。雖稱上旨，不異單刺。其不請白獸幡、銀字棨，致開門不時。由尚書相承之失，亦合糾正。」上特無問，更立科條。
《唐書》曰：龍朔中，左衛大將軍范陽郡公張延師，東夷都護儉弟也，與兄太僕卿大師、次兄儉同時三品，宅中棨戟齊列，時號「三戟張家」。
又曰：徐泗節度李願奏請換戟。有司以官戟五年一換，私家不在易限，詔以李晟忠勳之家，特許之。
又曰：呂諲爲相，有司送戟至宅，諲釋慘服以受之，時譏其失。
《襄陽記》曰：李衡字叔平，爲丹陽太守。孫休加威遠將軍，授以棨戟。
《荊州先賢傳》曰：羅獻字令則，以泰始三年進位冠軍，假節，增鼓吹、棨戟。
崔豹《古今注》曰：殳戟，前驅之器也。以木爲之。後世僭僞，無復典刑，以赤油韜之赤，謂之油戟，亦曰棨戟。公主以下通以之前驅。
王昶《謝棨表》曰：復假臣棨，光榮照赫。非臣怯弱，所當荷受。
《說文》曰：節，信也。象相合之形
《釋名》曰：節者，號令賞罰之節也。
《後漢書注》曰：節所以爲信，以竹爲之，長八尺，以旄牛尾爲眊三重。
《周禮·地官下·掌節》曰：掌守邦節而辯其用，以輔王命。〈邦節者，鎮圭、牙璋、糓圭也。王有命、則別其節之用，以授使者，輔王命，執以行爲信。〉守邦國者用玉節，守都鄙者用角節。〈角，用犀角，其制未聞。〉凡邦國之使節，山國用虎節，土國用人節，澤國用龍節，皆金也，以英蕩輔之。〈杜子春雲︰函器盛此節。或曰：英蕩，書函也。〉關門用符節，貨賄用璽節，道路用旌節，皆有期以反命。〈門關，司門、司關也。貨賄者主通貨。符節，宮中諸官府也。璽節者，今之印章也。旌節者，今使者所權也。〉凡通達於天下者，必有節以傳輔之。無節者有幾則不達。
《禮記·玉藻》曰：凡君召以三節，二節以走，一節以趨。〈節，所以明信輔君命也。使使召臣，急則持二，緩則持一。〉
《傳》曰：宋襄夫人，襄王之姉也。昭公不禮焉。〈昭公適祖母。〉夫人因戴氏之族〈華樂皇皆族戴。〉以殺襄王之孫孔叔、公孫鍾離及大司馬公子卬，皆昭公黨也。司馬握節以死，故書以官。〈節，國之符信也。握之以死，示不廢命。〉
《公羊傳·哀公》曰：齊景公謂陳乞曰：「吾欲立舍，何如？」陳乞曰：「君欲立，請立之。」陽生謂陳乞曰：「聞子將不立我也。」陳乞曰：「夫千乘之主將廢正而立不正，必殺正者。吾不立子者，所以生也。」與之玉節而走之。〈節，信也。折玉與陽生，留其半爲後，當迎之合以信，防稱矯也。〉景公死而舍立，陳乞使人迎陽生。
《史記》曰：袁盎使吳，吳王囚之。盎解節毛懷之，遂歸報吳楚己破。
《漢書》曰：劉章己殺呂産。帝令謁者持節勞章，章欲奪節，謁者不肯。章乃從與載，因節信持斬長樂衛尉呂更始。〈因謁者所持之節，用爲信。〉還入北軍，復報太尉勃。勃賀章曰：「所患獨産，今己誅，天下定矣。」
又曰：吳王反。周丘者，下邳人，亡命於吳，酤酒無行。王薄不任，周丘乃上說王曰：「臣以無能，不得待罪行間，臣非敢求有所將也，願請王以一漢節，必有以報。」王乃與之。周丘得節，夜持入下邳，至傳舍，召令斬之。遂召昆弟所善豪吏，一夜得三萬人。
又《西域傳》曰：初，公主侍者馮嫽〈音繚〉能史書習事，常持節爲公主使，行賞賜於城郭。諸國敬信之，號曰「馮大夫」。
又曰：蘇武使匈奴，單于乃徙武北海上。武仗節牧羊，臥起操持，節毛盡落。
又曰：戾太子誅江充。初，漢節純赤。以太子持赤節，故更爲黃毛加上以相別。
又曰：張騫使月氏，匈奴得之，謂曰：「吾欲使越，漢肯聽我乎？」留騫十餘歲，予妻有子，然騫持漢節不失。
又曰：諸葛豐字少季，爲司隸校尉，刺舉無所避。侍中許章以外屬貴幸，賓客犯事，與章相連。豐案劾章，欲奏其事，適逢許侍中私出。豐駐車舉節詔章曰：「下！」欲收之。章馳車去，豐追之。許因得入宮門，自歸奏。於是收豐節。司隸去節自豐始也。
又《南越傳》曰：遣韓千秋入越，越以兵擊千秋等，滅之，函封漢節置塞上，好爲慢辭謝罪。
又《匈奴傳》曰：漢使王烏等窺匈奴。匈奴曰：「漢使不去節，不以黑黯其面，不得入穹廬。」王烏，北地人，習胡俗，去其節，黯面入穹廬。單于愛之。
又曰：王莽篡位，皇孫功崇公宗被誅。宗姉妨爲衛將軍王興夫人，祝祖姑被殺婢以絕口，事發覺，事連及司命孔仁妻，亦自殺。仁見莽，免冠謝。莽使尚書劾仁「乘乾車、駕坤馬，左蒼龍，右白虎，前朱鳥，後玄武，右仗威節，左負威斗，號曰赤皇。非以驕，仁乃以尊新室之威命也。仁擅免天文冠，大不敬。」有詔勿劾，更易新冠。其怪如此。
荀悅《漢記》曰：征和二年，長安擾亂，言太子反。任安受太子節，懷二心，腰斬。
《續漢書》曰：鮑永爲更始大將，將兵安集河東。赤眉害更始，三輔道絕。世祖即位，遣諫議大夫儲大伯持節徵永，永疑爲不審，收繫大伯，封節傳舍壁中。遣人持至長安，知更始審亡，即發喪出降。
《東觀漢記》曰：光武拜岑彭爲刺姦大將軍，督察營衆，授以常所持節，從平河北。
又曰：郭丹爲更始諫議大夫。更始敗，諸將軍悉歸上，普獲封爵。丹無所歸節傳，以弊布纏裹節合如擔，晝伏夜行，詣更始妻子，奉還節傳，因歸鄉里。
又曰：永平中，遣鄭衆北使匈奴。衆因上言：「臣前奉使，不爲匈奴拜。單于恚恨，遣兵圍臣。今復銜命，必見凌折。臣誠不忍持大漢節對氈裘獨拜，如今匈奴遂能服臣，將有損大漢之強。」上不聽。
又曰：溫序字次房，遷護羌校尉，爲隗囂別將荀宇所拘劫。序素氣力大，怒叱宇等曰：「虜何敢迫脅漢！」因以節撾殺數人。宇曰：「此義士，可賜以劍。」序受劍，銜鬚於口，顧左右，曰：「旣爲賊所迫殺，無令鬚污地。」遂伏劍而死。
張璠《漢記》曰：董卓謂袁紹曰：「劉氏種不足復遺。」紹勃然曰：「天下健者，豈唯董公？」橫刀長揖，徑出，懸節於上東門而奔冀州。
《獻帝春秋》曰：太傅司馬日磾假節循撫州郡，袁術在壽春，借節觀之，因奪不還。日磾失節，憂恚而死。
《魏書》曰：鎮北將軍劉靜卒，朝廷以許允代靜。已受節傳，出止外舍，大將軍與允書曰：「鎮北雖少事而都典一方，念足下震華鼓、建朱節，歷本州，此所謂著綉晝行也。」允心甚悅。
又曰：桓範，黃初中爲洛陽典農中郎將，使持節都督青徐諸軍事，治下邳。與徐州刺史芻歧爭屋，引節欲斬歧，爲歧奏不直，坐免。
《吳書》曰：婁圭字子伯，初依劉表，後歸曹公。曹公向荊州，表子琮降，以節迎曹公，諸將皆疑。曹公以問子伯，子伯曰：「天下撓攘，皆貪王命以自重。今以節來，必至誠。」公善之。
《晉書》曰：石苞遷徐州刺史。文帝之敗於東關也，苞獨全軍而返，帝指所持節，謂苞曰：「恨不以此授卿，以究大事。」
又曰：京師危逼，王澄率衆軍將赴國難，而飄風折其節柱。
又曰：何無忌自豫章拒盧循，軍敗，握節受害。
王隱《晉書》曰：段疋磾降石勒，常著朝服，持晉節。勒亦不問。
《晉中興書》曰：廣州人背刺史郭訥迎王機，遂入廣州。訥乃持節出，機就訥求節。訥曰：「昔蘇武不失節，人以爲美。今寧可以與賊乎？義不可得相與，自可遣兵來取之。」機慚而止。
又曰：王機篡廣州，懼王敦來討。杜㢰在鬰林，與機結好，機勸㢰取交州。㢰至，機執節曰：「節當相與迭持，何可獨捉？」機遂以節與㢰。後幷爲陶侃所殺。
《晉永昌起居注》曰：元帝使司空王導距王敦，詔曰：「以吾征東時節給司空。」
《晉令》曰：使信節皆鳥書之。
《唐書》曰：穎王璬爲劍南節度大使，時玄宗將幸蜀。璬赴藩卒遽不遑受節。或曰：「假大槊油囊蒙之。」璬曰：「但爲真王，何用假節？」
《漢武內傳》曰：西王母降殿前，有五十大仙童執綵旄之節。
《俗說》曰：殷伯弟爲何無忌參軍，在尋陽與何共樗蒲，得何百便住，何守請求贖決，不聽。何大怒，駡殷曰：「戇子敢爾，取節來！」殷猶慠然謂何曰：「朝廷授將軍三千羸兵、狗頭節以威蠻獠，乃復擬議國士，異事！」何便令百人收殷付獄中兵，歌嘯自若，經一日遂置恚。
