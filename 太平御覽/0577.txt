
《說文》曰：琴，禁也。神農所作。洞越練朱五弦，周加二弦。
《毛詩·關雎》曰：窈窕淑女，琴瑟友之。〈注曰：宜以琴瑟友樂之。箋雲︰賢女乃與琴瑟之志同也。〉
又《鄘·柏舟·定之方中》曰：樹之榛栗，椅桐梓漆，爰伐琴瑟。
又《甫田·車轄》曰：四牡騑騑，六轡如琴。〈箋雲︰禦群臣使之有禮，如禦四馬騑騑然使之均調緩急和也。〉
又《緇衣·鶏鳴》曰：琴瑟在禦，莫不靜好。
《禮記·曲禮》曰：先生書篋琴瑟在前，坐而遷之，戒勿越。
又《曲禮下》曰：士無故不去琴瑟。
又《明堂位》曰：拊搏玉磬，揩擊大琴、中琴，四代之樂器也。
又《檀弓上》曰：子夏旣除喪而見，〈見於孔子。〉與之琴，和之而不和，彈之而不成聲，〈里襠人心。〉作而曰：「哀未忘也。」子張旣除喪而見，與之琴，和之而和，彈之而成聲，作而曰：「先王制禮，不敢不至也。」
又《檀弓上》曰：顔淵之喪，饋祥肉，孔子出受之，入彈琴而後食之。〈彈琴以徹哀也。〉
又曰：絲聲哀，哀以立廉，廉以立志，君子聽琴瑟之聲，則思志義之臣。
又《雜記》曰：下大功至辟琴瑟。
《周禮》曰：雲和之琴，冬至日，於地上圓丘奏之。空桑之琴，夏日至，於澤中方丘奏之。龍門之琴，於宗廟奏之。
《左傳》曰：初，穆薑使擇美檟，自以爲櫬與頌琴。
又曰：晉侯觀于軍府，見鍾儀，問其族，曰：「伶人也。」與之琴，操南音。公曰：「君子也。言稱先職，不背本也；樂操土風，不忘舊也。」
又曰：初，衛侯有嬖妾，使師曹誨之琴。師曹鞭之，公怒，鞭師曹三百。
《爾雅》雲︰大琴曰離，二十弦，或傳此是伏羲所制。
《周書》曰：鄒忌以皷琴見齊威王，威王悅之，舍之右室。須臾，王自鼓琴，鄒忌推戶，久曰：「善哉！鼓琴也。」王勃然不悅，去琴按劍，曰：「夫子見之未察，何以知其善？」忌曰：「大弦濁以溫，小弦廉折以清，推之深而釋之舒，均諧以鳴，大小相蓋，回邪而不相害，是知其善。」忌復曰：「不獨語音。夫治國家，弭人民，皆在其中。」王又勃然不悅，曰：「若語五音紀，信未有如夫子者也。若治國家、弭人民、皆在其中，又何爲絲桐之間？」忌曰：「大弦急以溫者，君也。小弦廉折以清者，相也。推之深釋之舒者，刑罰審也。均諧以鳴者，政令一也。大小相蓋、回邪不相害者，上下和鳴，吏民相親也。夫復而不亂者，所以治昌。連而徑者，所以存亡。故曰琴音調而天下治。治國家，弭人民，無若乎五音者矣。」王曰：「善。」忌見三月而受相印。淳于髡謂忌曰：「髡有愚志，願陳諸前。」忌曰：「謹受教。」髡曰：「得人者昌，失人者亡。」忌曰：「謹受命，請無觀。」髡曰：「犬各膏棘軸，所以爲猾，然而不能運方穿。」忌曰：「謹受命，請事左右。」髡曰：「弓膠臘幹，所以爲勢，然而不能傳合疏遠。」忌曰：「謹受命。請謹自撫附萬民。」髡曰：「狐裘雖弊，不可補以黃犬之皮。」忌曰：「謹受命，謹請擇君子無親小人。」髡曰：「大車無轂不能載常任，琴瑟無軫不能成五音。」忌曰：「謹受命，請謹修法律而督奸吏。」髡說畢，趨出。至門而眄其僕，曰：「是人者，吾語之微言，其應我如響之應聲，是人封不久矣。」居期年，封於下邳，號曰成侯。
《史記》曰：箕子諫紂不聽，而被髮佯狂爲奴，隱而鼓琴以自悲。
又曰：司馬相如素與臨邛令王吉相善。臨邛富人卓王孫有女文君新寡，好音。相如謬與令相重而以琴心挑之。相如始之臨邛，車騎雍容，閑雅甚都。及飲卓氏弄琴，文君竊從戶窺之，心悅，恐不得當也。
又曰：荊軻左把秦王，右扌甚其胸，王乞聽琴而死。召姬人鼓琴，聲曰：「羅縠單衣可裂而絕，八尺屏風可超而越，鹿盧之劍可負而拔。」王奮而去。
又曰：黃帝使素女鼓五十弦琴，帝悲不能自禁，破爲二十五弦。
又曰：萬石君奮，年十五，爲小吏。侍高祖，與語，愛其恭敬，問曰：「若何有？」對曰：「獨有母，不幸失明。姊能鼓琴。」高祖乃召其姊爲美人，以奮爲中涓，徙其家長安中戚里。
《東觀漢記》曰：上嘗問宋弘道通之士，弘薦桓譚。譚善鼓琴，喜鄭聲。上數聽，悅之。弘聞，坐府上，遣吏召譚，責問之。譚叩頭良久，乃遣。後上令譚鼓琴，譚爲之失次。上召之，弘言其故，故不復令譚給事。
《後漢書》曰：初，蔡邕在陳留，鄰人有以酒食召邕者，比往而酒已酣。客有彈琴於屏，邕在門潛聽之，曰：「以樂召我而有殺心，何也？」遂返。將命者告主人曰：「蔡君至門而去。」邕素爲邦鄉所宗，主人遂自追問其故，邕具以告，莫不憮然。彈琴者曰：「我向見螂螳方向鳴蟬，蟬將去而未飛，螳螂爲之一前一卻，吾心聳然，惟恐螳螂之失蟬也。此豈爲殺心而形於聲乎？」邕嘆曰：「此足以當之矣。」
又曰：蔡邕字伯喈，陳留人。性沉審，志好琴道，以嘉平元年入清溪訪鬼谷先生所居。山五曲，曲有幽居靈跡。每一曲制一弄，三年曲成。出呈馬融，王元、董卓等異之。
《晉書》曰：王敬伯，會稽餘姚人。洲渚中，升亭而宿。是夜，月華露輕。敬伯鼓琴，感劉惠明亡女之靈，告敬伯，就體如平生，從婢二人。敬伯撫琴而歌曰：「低露下深幕，垂月照孤琴。空弦益宵淚，誰憐此夜心。」女乃和之曰：「歌宛轉，情復哀，願爲煙與霧，氛氳同共懷。」
《晉書》曰：阮瞻善彈琴，人聞其能，多往求聽。不問貴賤長幼，皆爲彈之。神氣沖和，不知向人所在。內兄潘岳每令鼓琴，終日達夜，無忤色。
《晉中興書》曰：戴逵字安道。少有文藝，善鼓琴。太宰武陵王晞聞其能琴，使人召焉。逵對使者破琴，曰：「戴安道不爲王門伶人。」晞怒，乃更引其兄述。述亦能樂，聞命忻然操琴而往。逵不樂。當世以琴書爲娛，不遠千里。
《宋書》曰：蕭思話領左衛將軍。嘗從太祖登鍾山北嶺，中道有磐石清泉。上使於石上彈琴，因賜以銀鍾酒，謂曰：「相賞有松石間意。」
又曰：衡陽王義季鎮京口。長史張邵與戴顒姻通近來，止黃鵠山，林澗甚美，顒憩於澗。義季亟從之游，絺衣野服，爲義季鼓琴，幷新聲變曲，皆與世異也。
又曰：衡陽王義季鎮京口，戴顒爲義季皷琴，並新聲變曲。其三調《游弦》、廣陵《止息》之流皆與世異。太祖每欲見之。常謂黃門侍郎張敷曰：「當燕戴公山也。」以其好音，長給正聲伎一部。顒合《何嘗》、《白鵠》二聲以爲一調，號爲「清曠」。
又曰：陶潛不解聲音而畜素琴一張，每有酒適，輒撫弄以寄其意。
蕭子顯《齊書》曰：王仲雄善彈琴，當時妙絕。江左有蔡邕焦尾琴，在王衣庫，上敕五日一給仲雄。
又曰：尚書令柳世隆少立功名，晚專以談義自業，善彈琴，世稱柳公雙璅，爲十品第一。常自雲︰「馬槊第一，清談第二，彈琴第三。」在朝不幹世務，垂簾鼓琴，風韻清遠，甚獲世譽。
《家語》曰：孔子學琴於師襄子，襄子曰：「吾雖以擊磬爲官，然能於琴。今子於琴已習，可以益矣。」孔子曰：「丘未得其爲志也。」有間，曰：「已習其志，可以益矣。」孔子曰：「丘未得其爲人也。」有間，孔子有所繆然深思焉，〈繆然，深思貌也。〉有所然，高望而遠眺。〈眺，見。〉曰：「丘殆得其爲人矣，始近ホ然黑，〈ホ，黑貌也。〉頎然長，〈頎，長貌也。〉曠然如望羊，〈曠然，用志曠遠也。望，遠也。望羊，視遠。〉奄有四方，〈奄同也。文王時，三分天下有其二，後周有四方，文王之功上也。〉非文王，其孰能爲此？」師襄子避席，葉拱而對曰：〈攝拱，兩手薄心。〉「君聖人也。」其傳曰：《文王操》。
又曰：子路鼓瑟，孔子聞之，謂冉有曰：「甚矣！由之不才也。夫先王之制音也，奏中聲以爲節，流入於南，不歸北。夫南者，生育之鄉；北者，殺伐之域也。故君子之音，溫和居中，以養生育之氣，憂愁之感不加乎心，暴厲之動不存乎禮。夫然者，乃所以爲治安之風也。小人之音則不然，亢厲微末以象殺伐之義，中和之感不載乎心，溫和之動不存於體。夫然者，乃所以爲亂亡之風。」
《家語》曰：伯牙鼓琴，鍾子期聽之。方鼓而志在太山，鍾子期曰：「善哉乎鼓琴！巍巍乎若太山。」少選之期而志在流水，鍾子期曰：「善哉乎鼓琴！蕩蕩乎若流水。」鍾子期死，伯牙破琴，絕弦，終身不復鼓琴，以爲世無足爲鼓琴者。
《莊子》曰：孔子窮於陳蔡，七日不食，弦歌鼓琴。
又曰：孔子游於緇帷之林，休坐杏壇之上，弟子讀書，孔子弦歌鼓琴。奏曲未半，有父者下船而來，孔子推琴而起曰：「其聖歟？」
《列子》曰：瓠巴鼓琴，鳥舞魚躍。鄭師文聞之，從師襄，三年不成。無幾，見師襄曰：「久得之矣。」於是當春而叩商弦，以召南呂，涼風總至，草木成實。秋而叩角，溫風徐回，草木發榮。夏而叩羽，霜雪交下，川池暴涸。冬而叩徵，陽光熾烈，堅冰立散。將終而四景風翔，慶雲浮，甘露降，醴泉涌。
《前秦錄》曰：苻堅末年好色，寵幸鮮卑。有趙整者援琴歌曰：「昔聞盟津河，千里作一曲。此水本清白，是誰亂使濁。」
又曰：「北園有棗樹，布葉垂重陰。外雖多棘刺，內實有赤心。」
《世說》曰：王子猷病篤而子敬先亡，猷問左右曰：「何以都不聞消息，此以喪矣。」語時了不悲，便索轝臨殯。子敬好琴，故以置棺中，因大慟曰：「所謂人琴俱亡。」於是乃絕。
《風俗通》曰：今琴長四尺五寸者，法四時五行。七弦者，法七星。大弦爲君，小弦爲臣。文王、武王加二弦，以合君臣之恩。
劉向《列仙傳》曰：子主者，不知何許人也。言寧先生雇我一百餘年，不還，直詣江都王，陳辭：先生居龍首彈琴，是我鄰家九代孫。
《琴操》曰：伏羲作琴長三尺六寸六分，象三百六十日也。廣六寸，象六合也。文上曰池，下曰岩，池水平也。前廣後狹，象尊卑也。上圓下方，法天地。五弦，官也，大弦，君也，寬和而溫；小弦，臣也，清廉不亂。文王加二弦，合君臣恩也。宮爲君，商爲臣，角爲民，徵爲事，羽爲物。
傅玄《琴賦敘》曰：齊桓有鳴琴曰號鍾，楚莊王有琴曰繞梁，司馬相如有綠綺，蔡邕有焦尾，皆名器也。〈蔡邕焦尾有相如政取古名曰琴耳，無其事也，不異號鍾。〉
《世說》曰：顧彥先平生好琴，死後置琴床上。張翰直上床彈琴，不與孝子語而去。
《語林》曰：嵇中散夜燈下彈琴，忽有一人，面甚小，斯須轉大，遂長丈餘，單衣革帶。嵇見之旣熟，乃吹燈滅之，曰：「恥與魑魅爭光。」
阮籍《樂論》曰：漢桓帝聞楚琴，淒愴傷心，倚戶而悲，慷慨長息，曰：「善哉！爲琴若此而足矣。」
《說苑》曰：應侯與賈子坐聞鼓琴聲，應侯曰：「今日琴一何悲也？」賈子曰：「夫張急調下，故使之悲耳。因張者，良材也；調下者，官卑也。取夫良材而卑之官，安能無悲乎？」應侯曰：「善。」
揚雄《琴清英》曰：晉王謂孫息曰：「子鼓琴能令寡人悲乎？」息曰：「今處高臺邃宇，連屋重戶，藿肉漿酒，倡樂在前，難可使悲者。」乃謂：「少失父母，長無兄嫂，當道獨坐，暮無所止，如此者乃可悲耳。」乃援琴而鼓之，晉王酸心哀涕，曰：「何子來遲也。」
蔡邕《女訓》曰：舅姑若命之鼓琴，必正坐操琴而奏曲。若問曲名，則舍琴興對曰某曲。坐若近，則琴聲必聞；若遠，左右必有贊其言者。凡鼓小曲，五終則止；大麯，三終則止。無數變曲無多少，尊者之聽未厭不敢早止。若顧望視也，則曲終而後止，亦無中曲而息也。琴必常調。尊者之前，不更調張。私室若近舅姑，則不敢鼓。獨若絕遠，聲音不聞，鼓之可也。鼓琴之夜，有姊妹之宴則可也。
《通禮纂》曰：堯使無勾作琴五弦。
《江表傳》曰：顧雍少從蔡伯喈學鼓琴，伯喈貴異之，謂曰：「卿成必早，故以名與卿。」雍、伯喈同名由此。
蔡邕《月令章句》曰：凡弦急則清，慢則濁。
《白虎通》曰：琴，禁也，以禁止淫邪，正人心也。
《韓詩外傳》曰：孔子南遊適楚，至於阿穀之隧。有處女佩璜而浣，孔子曰：「彼婦人可與言矣。」抽琴去其軫以授子貢，曰：「善爲之辭，以觀其語。」子貢曰：「於此有琴而無軫，願借子以調其音。」婦人曰：「吾野鄙之人也，僻陋而無心，五音不知，安能調琴？」子貢致其辭，孔子曰：「丘知之矣。」
《山海經》曰：帝俊生晏龍，始爲琴瑟。
又曰：東海之外大壑，少昊、孺帝、顓頊於此棄其琴瑟。〈郭璞曰：孺義未詳也。〉
《蔡琰別傳》曰：「琰字文姬，陳留人，漢左中郎將蔡邕之女。少聰惠秀異，年六歲，邕夜鼓琴弦絕，琰曰：「第二弦。」邕故斷一弦而問之。琰曰：「第四弦。」邕曰：「偶得之耳。」琰曰：「吳札觀風，知興亡之國；師曠吹律，識南風之不競。由此言之，何不足知也。」
《馬明生別傳》曰：明生隨神女入石室，金床玉幾，時自彈琴，有弦五音，普奏聞於數里。
《幽明錄》曰：劉琮善琴，忽得困病，許遜曰：「近蔣家女鬼相錄在山石間，專使彈琴作樂，匡覃致災也。」琮曰：「吾常夢見女子將吾宴戲，恐必不免。」遜笑曰：「蔣姑相愛重，恐不能相放耳。以爲誄之，今去當無患也。」琮漸差。
《文士傳》曰：嵇康臨死，顔色不變，謂其兄曰：「向以琴來不？」兄曰：「已至。」康取調之，爲《太平引》，曲成，嘆息曰：「《太平引》絕於今日耶！」
《搜神記》曰：吳人有燒桐以爨者，蔡邕聞其爆聲，曰：「此良桐也。」因請之，削以爲琴，而燒不盡，因名ㄡ尾琴，有聲也。
揚雄《琴清英》曰：昔者，神農造琴，以定神齊淫僻去邪，欲反其天真者也。舜彈五弦之琴，而天下治；堯加二弦，以合君臣之恩也。
