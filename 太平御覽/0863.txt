
《禮》曰：毋反魚肉。〈為已曆口人可穢也。〉濡肉齒決，肉不齒決。
又曰：六十宿肉，六十非肉不飽。
又曰：觴酒豆肉，讓而受惡。
《傳》曰：公將如棠觀魚，臧僖伯諫曰：「烏獸之肉不登於俎，則公不射，古之制也。」
又曰：齊師伐我，曹劌請見，其鄉人曰：「肉食者謀之。」〈肉食者，謂朝大夫。〉劌曰：「肉食者鄙，未能遠謀。」
又曰：公膳日雙雞，〈卿大夫之膳食。〉饔人竊更之以鶩。御者知之，則去其肉而以其泊饋。〈御者，進食者。饔人、御者欲使諸大夫怨慶氏，減其膳，蓋盧蒲癸王何之謀也。〉
又曰：有酒如淮，有肉如坻。有酒如澠，有肉如陵。〈亦具酒門。〉
《穀梁傳》曰：公曰：「天王使石尚來歸。也者，何也？俎實也，祭肉也。生曰，熟曰俎。」
《論語》曰：子在齊，聞《韶》，三月不知肉味。
又《鄉黨》曰：魚餒而肉敗，不食。肉雖多，不使勝食氣。祭於君，不宿肉。〈助祭於君，所得牲體，歸即以班賜，不留神惠也。〉祭肉不出三日；出三日，不食之矣。〈自其家祭肉也，過三日不食，是褻鬼神之餘。〉
《爾雅》曰：肉謂之敗。〈臭壞。〉
又曰：肉曰脫之。〈剝其皮也。今江東呼麇鹿之屬通為肉。〉
又曰：鮑宣上書：奈何獨私養外親與幸臣董賢，使奴從賓為肉。
《家語》曰：夫食肉者勇悍。
《戰國策》曰：晚食以當肉，安步以當車。
《史記》曰：廉頗奔魏，趙王使使者視頗尚可得用不。趙使見頗，頗為之一飯斗米、肉十斤。
又曰：公孫弘為丞相，食一肉。
《帝王世紀》曰：夏桀為肉山、脯林。
《漢書》曰：黃霸為潁川太守，使吏出，不敢舍郵亭，食於道旁，烏攫其肉。民有欲詣府口言事者，適見霸，與語道此。後日，吏謁見，霸迎勞之，曰：「甚苦，食於道旁，乃為烏所盜肉。」吏大驚。
又曰：武帝為酒池肉林，令外國客遍觀。
又曰：陳平為里社分肉甚均，父老曰：「善！陳孺子之為宰。」平曰：「嗟乎！使平宰天下，亦當如此肉矣。」
又曰：張湯父為長安丞，出，湯為兒守舍。父還，鼠盜肉。父怒笞湯，湯掘室得鼠及余肉，劾鼠掠治。
又曰：伏日，賜從官肉。大官丞日晏不來，東方朔獨拔劍切肉，即懷肉歸。太官奏之，朔入免冠謝。上曰：「先生起，自責也。」朔再拜曰：「朔來受賜，不待詔，何無禮也！拔劍割肉，一何壯也！割之不多，一何廉也！歸遺細君，又何仁也！」上笑曰：「使先生自責，乃反自譽？」賜酒一石、肉百斤，歸遺細君。〈視酒如漿，視肉如霍。〉
又曰：鮑宣上書：「奈何獨私養外親與幸臣董賢，使奴從賓客漿酒霍肉！」〈視酒如漿，視肉如霍。〉
又曰：成帝許後上疏曰：「故時酒肉有所賜外家，輒上表乃決。」
《東觀漢記》曰：太尉趙喜聞魯恭志行，每歲時遣子送米肉，辭讓不敢當。
又曰：卓茂為密令，民有言亭長受其米肉者。茂問之：「亭長從汝求乎？有事與之，自以恩意遺人乎？」民曰：「自遺之。」茂曰：「人異於禽獸者，以有仁愛也。亭長素為善吏，歲時遺之，禮也。」
又曰：賊經姜詩墓，不敢驚孝子。致米肉，詩埋之。後吏譴詩，掘出示之。
又曰：閔仲叔客居安邑。老病家貧，不能買肉，日買豬肝一片。
謝承《後漢書》曰：李萇家晝則躬耕，夜則讀書，日為母市斤肉粱米作食。
《後漢書》曰：桓任，字儀遼。後母生時，不食豬羊肉，故終身不以豬羊肉入口。
又曰：李充。延平年中，詔公卿中二千石各舉隱士大儒，務取高行，以勸後進。特徵充為博士。侍中大將軍鄧騭貴戚傾時，無所下借。〈下音假，借音子夜反。〉以充高節，每卑敬之。嘗置酒請賓客，滿堂酒酣，騭跪曰：「幸托椒房，位列上將，幕府初開，欲辟天下奇偉，以匡不逮，惟諸君博求其器。」充乃為陳海內隱居懷道之士，頗有不合，騭欲絕其論，以肉啖之，充抵肉於地，曰：「說士猶甘於肉！」遂出徑去，騭甚望之。
《漢舊儀》曰：齊法，食肉三十六兩。
《英雄記》曰：冀州剌史韓馥問諸從事曰：「收有何長何短？」治中劉子曰：「前勞賜，有餘肉百斤，賣之，一州調度，奢儉不復在。是猶可勞賜，勤勞吏士，賣之，可示儉。」
《吳志》曰：趙達嘗過故知，取槃中只箸再縱橫之，乃言：「卿東壁下有美酒一斛，又有鹿肉三斤，何以辭無？」
王隱《晉書》曰：愍懷太子令人屠肉，已自分齊，手揣輕重，斤兩不差，雲其母本屠家之女也。
《太康起居注》曰：尚書郭弈有疾，日賜酒米各伍升，豬羊肉各一斤。石崇，崔亮母疾，日賜清酒、粳米各伍升、豬羊肉各一斤半。
臧榮緒《晉書》曰：趙高為丞相，指鹿為馬，持蒲作肉。
《晉中興書》曰：陸納為吳興太守，辭大司馬桓溫，因問桓公：「醉可飲幾酒？肉食多少？」溫曰：「溫酒不過三升便醉，白肉不過十臠。」納後伺間求入，自言外有徵禮，溫敕而受，正有酒一斗、鹿肉一槃。一坐愕然，納曰：「公近雲飲三升，民正可二升，今有一斗，以備余瀝。」溫嘆服。
《晉書》曰：周訪鄉人盜訪牛，於家間殺之。訪得之，密埋其肉，不使人知。
《宋書》曰：衡陽王儀季鎮荊州，隊主續豐母老家貧，無以充養，遂不食肉。儀季哀其志，以錢米給豐母，並制豐啖肉。
《齊書》曰：高帝雖從官，而家業本貧。為建康令時，明帝等冬月猶無縑纊，而奉瞻甚厚。後母撤去兼肉，曰：「於我過足矣。」
《梁書》曰：傅昭性尤篤慎。予婦嘗得家餉牛肉，以進昭。昭召其子曰：「食之則犯法，告之則不可，取而埋之。」
《隋書》曰：王邵篤好經史，遺落世事，用思既專，性頗恍忽。至對食閉目疑思，槃中之肉，輒為仆從所食。邵弗之覺，惟責肉少，數罰廚人。廚人以情白，依前閉目伺候而獲之，廚人方免笞辱。
《墨子》曰：孔子厄於陳、蔡，子路烹豚，孔子不問肉所由來，食之。
《晏子春秋》曰：梁丘據見晏子中食而肉不足。
《王孫子》曰：楚莊伐宋，廚有臭肉，將軍子重諫王以肉饋於賢公孫。
《尼子》曰：殷紂為肉圃。
《孟子》曰：孔子為魯司寇，從而祭，番肉不至，不稅冕而行。不知者以為肉也，其知者以無禮也。
又曰：庖有肥肉，廄有肥馬，民有飢色，野有餓殍，此率獸而食人也。
又曰：雞豚狗彘之畜，無失其時，七十者可以食肉矣。
《韓子》曰：夫百日不食，以待粱肉，餓者不育。令待堯、舜之賢，乃治當世之民，是猶待粱肉而救餓之說也。
又曰：晏子對景公曰：「田成子殺一牛，取一豆肉，余以食士。」
《燕丹子》曰：荊軻入秦，過陽翟，買肉爭輕重，屠辱軻。武陽欲擊，軻止之。
《淮南子》曰：今屠牛而烹其肉，或以酸，或以甘，煎熬燔炙，和有萬方，其本一牛之體。
《呂氏春秋》曰：肉之美者，猩猩之唇、獾獾之炙，俊燕之翠、述蕩之掔、〈音牽，獸名。〉旄象之約。〈旄、象，牛、獸也。旄、象肉美，貴之也。〉
又曰：嘗一臠而知一鑊之味、一鼎之調。
又曰：肥肉厚酒，務以相強，命之曰爛腸之食。
劉向《新序》曰：趙簡子使使聘孔子於魯，以胖牛肉迎於河上。使者謂船人曰：「孔子即上船，中河安流而殺之。」孔子至，使者致命，進胖牛之肉。孔子仰天而嘆曰：「美哉水乎，洋洋也！使丘不濟此水者，命也夫？」
桓譚《新論》曰：九江太守龐真，案縣令高真曾受社祭，有生牛肉二十斤，劾以主守盜，上請逮捕。詔不贓天下，緣是諸府縣社臘祠祭竈，不但進熟食，皆復多肉米酒脯臘，諸奇珍益盛，是故諸郡府至殺牛數十頭。
又曰：關東鄙語：「世人聞長安樂，出門西向笑；知肉味美，則對屠門而大嚼。」
《風俗通》曰：陳伯敬目有所見，不食其肉。
王充《論衡》曰：仲子兄祿萬鍾，以兄之祿為不義，而不食之，避兄離母，處於陵。他日歸，有饋其兄生鵝者，曰：「惡用是者？」他日，其母殺是鵝，與之食。其兄自外來至，曰：「之肉！」而仲子恥負前言，即吐而出之。
《典略》曰：凡宗廟，三歲大袷。每大牢，分之左辯上帝，右辯上後；俎余委肉，積於前數千斤，名堆俎。
《博物志》曰：食燕肉不可入水，為蛟所吞。龍肉以醢漬，則文章生。
《方言》曰：燕之北郊，朝鮮洌水間，凡異肉及披牛羊五臟，謂之膊。〈音博。〉
《說文》曰：餚，雜肉也。醃，〈一劫反。〉漬肉也。專〈之耎反。〉切肉也。
《廣志》曰：北方有牧草，便於其畜，故北方出美肉。
《異苑》曰：山陰有人嘗食牛肉，便作牛鳴，菜食乃止。
《廣州先賢傳》曰：丁密不食有目之肉。
《桂陽先賢畫贊》曰：程曾子孝孫七歲亡母，號慕毀悴。王母哀憐，嚼食哺之。知有肉味，遂吐不食。
《華陽國志》曰：孝子郎偶，二親病時不能食肉，遂終身不食肉。
《董卓別傳》曰：呂布殺卓，百姓欣慶相賀，長安酒肉為暴貴。
《江氏家傳》曰：蕤年七歲，葬父，有酒肉食之，左右或戲曰：「郎為孝，何肉食？」蕤瞿然斂容，遂不食。
《十洲記》曰：崑崙銅柱下有回屋焉，壁方丈。上有鳥，名曰希，有左翼覆東王公，右翼覆西王母。其肉若醢，仙人甘之。
《笑林》曰：甲買肉，過入都廁，掛肉著外。乙偷之，未得去。甲出覓肉。因詐，便口銜肉曰：「掛著外門，何得不失？若如我銜肉著口，豈有失理？」
《世說》曰：羅友作荊州從事，桓宣武為王車騎集別。友求集，坐良久，辭出。宣武曰：「卿向以諮事，今何以去？」答曰：「友聞白羊白肉美，一生未嘗得，故來求食。食了無事可諮。」
《魏文帝與吳質書》曰：舉太山以為肉，竭東海以為酒。
陸凱《表》曰：呂蒙、凌統早亡，先帝痛悼不已。子並幼稚，皆內省中，稱肉食之客。
《釋名》曰：炙，炙也，炙於火上也。脯炙，以餳、蜜、鼓汁淹之脯然也。釜炙，於釜中汁和熟之也。銜炙，細掾肉，和以姜、椒、鹽、鼓，已乃以肉銜裹其表而炙之。豹炙，全體炙之。各自方割，出於胡貊之為也。
《禮》曰：膾炙處外。毋嘬炙。〈嘬，初切。〉
《詩》曰：執爨踖踖，為俎孔碩，或燔或炙。
又曰：有兔斯首，炮之燔之。君子有酒，酌言獻之。〈毛曰炮，加火曰燔。〉
《傳》曰：欒寧將飲酒，炙未熟。聞亂，使告季子。〈季子，子路也，為孔氏宰邑也。〉召獲駕乘車，〈召獲，衛大夫。駕乘車，言不欲戰也。〉行爵食炙，奉衛侯輒來奔。
《韓子》曰：晉平公時，進炙而發繞之。平公使殺庖人，庖人呼天曰：「嗟乎！臣有三罪而死不自知乎？」平公曰：「何謂也？」對曰：「臣刀之利，風靡骨斷，而發不截，是臣之一死；桑灰炙之，肉紅白而發不燒，是臣之二死也；炙熟，又重睫而視之，發繞炙而目不見，是臣三死也。意者堂下有憎臣乎？殺臣不亦枉乎？」
謝承《後漢書》曰：陳正，字叔方，為太官令，與黃門侍郎有隙。因進御食，以發內炙中。光武見之，怒將斬正，正曰：「臣當萬死者三：山炭增冶吐炎，焦膚爛肉，而發不銷，臣罪一也；匣出佩刀〈匠也。〉砥礪，而虧肌截骨，曾不能斷發，臣罪二也；臣少事眼目，書奏章表，猶讀表五經，具供御食，與承及庖人六目齊視，豈不如黃門兩目？臣罪三也。」制赦之。
《晉書》曰：王羲之年十三，謁周凱，凱異之。時重牛心炙，座客未啖，凱割啖羲之，於是始知名。
《齊書》曰：桂陽之役，詔檄久之未就。齊高帝引江淹入中書省，先賜酒食。淹素能飲啖，食鵝炙垂盡，進酒數升訖，文誥亦辦。
《隋書》曰：煬帝初在藩，魚俱羅弟贊以左右從，累遷大都督。及帝嗣位，拜車騎將軍。贊性凶暴，虐其部下。令左右炙肉，遇不中意，以簽剌瞎其眼；有溫酒不適者，立斷其舌。
《孟子》曰：嗜秦人之炙，無以異於嗜吾炙。夫物則亦有然者也，然則嗜炙亦有外與？
又曰：曾皙嗜羊棗，而曾子不忍食羊棗。公孫丑問曰：「膾炙與羊棗孰美？」
孟子曰：「膾炙哉。」公孫丑曰：「然則何為食膾炙，而不食羊棗乎？」曰：「膾炙所同也，羊棗所獨也。」
《孝子傳》曰：王祥後母病，欲黃雀炙。乃有黃雀數枚飛入其幕，因以供母。
《說苑》曰：智伯以庖人忘炙，而不知韓、魏炙，知小而不忘知大也。
《世說》曰：顧榮，字彥先。輟已炙，啖行炙者，曰：「豈有終日執之，而不知其味也耶？」
《明皇雜錄》曰：杜甫後漂寓湘、潭間，羈旅鷦悴於衡州耒陽縣，頗為令長所厭。甫投詩於宰，宰遂致牛炙、白酒以遺甫。甫飲過多，一夕而卒。集中猶有《贈聶耒陽詩》也。
