
《禮記·中庸》曰：天命之謂性，率性之謂道，修道之謂教。道也者，不可須臾離也；可離，非道也。
又曰：大哉聖人之道！洋洋乎發育萬物，峻極於天。優優大哉！禮儀三百，威儀三千，待其人然後行。故曰：「苟不至德，至道不凝焉。」
又曰：天下之達道五，所以行之者三。曰：君臣也，父子也，夫婦也，昆弟也，朋友之交也，五者天下之達道也。知、仁、勇三者，天下之達德也。
又曰：君子之道四，丘未能一焉：所求乎子以事父，未能也；所求乎臣以事君，未能也；所求乎弟以事兄，未能也；所求乎朋友先施之，未能也。庸德之行，庸言之謹，有所不足，不敢不勉。
又曰：君子之道，造端於夫婦，及其至也，察乎天地。子曰：「道不遠人，人之爲道而遠人，不可以爲道。」
又《學記》曰：玉不琢，不成器。人不學，不知道。
又曰：大道不器。〈謂聖人之道，不如器施於一物也。〉
又《樂記》曰：君子樂得其道，小人樂得其欲。以道制欲，則樂而不亂；以欲忘道，則惑而不樂。〈道，謂仁義也。欲，謂邪淫也。〉
《尚書·大禹謨》曰：罔違道以幹百姓之譽。〈失道求名，古人賤之。〉
又《洪範》曰：無有作好，遵王之道。〈言無有亂爲私好惡，動必循先王之道。〉
又《旅獒》曰：志以道寧，言以道接。〈在心爲志，發氣爲言，皆以道爲本，故君子勤道。〉
《周易·繫辭》曰：知周乎萬物而道濟天下。
又曰：一陰一陽之謂道。
《論語·學而》曰：敏於事而慎於言，就有道而正焉。〈有道謂有道德者。正謂問事是非也。〉
又《公治長》曰：子謂子産有君子之道四焉：其行己也恭，其事上也敬，其養民也惠，其使民也義。
又曰：子曰：「天下有道則見，無道則隱。邦有道，貧且賤焉，恥也。邦無道，富且貴焉，恥也。」
又《衛靈公》曰：子曰：「人能弘道，非道弘人。」
又曰：君子謀道不謀食。
又曰：天下有道，則禮樂征伐自天子出。
又曰：君子學以致其道。
又《子張》曰：子貢曰：「文武之道，未墜於地，在人。賢者識其大者，不賢者識其小者，莫不有文武之道焉。」
又《顔淵》曰：季康子問於孔子曰：「如殺無道，以就有道，何如？」孔子對曰：「子爲政，焉用殺？子欲善，而民善矣。君子之德風，小人之德草。草上之風，必偃。」〈欲使季康子先自正也。偃，僕也。草加之以風無不僕者，猶民之化於下。〉
《大戴禮》曰：篤仁而好學，多聞而順道。天子疑則問，應而不窮者謂之道。道者，導天下之道。
《老子》曰：道可道，非常道。王弼曰：可道，指事造形，非其常道可道。
《莊子》曰：魚相造乎水，人相造乎道。
子思子曰：天下有道則行有枝葉，天下無道則言有枝葉。
又曰：祝牧謂其妻曰：「天下有道，我子佩；天下無道，我負子戴。」
又曰：原憲處魯，居環堵之室，上漏下濕，匡坐而弦歌。〈匡，正也。〉子貢乘大馬，中紺而表素，軒車不容巷，往見原憲。原憲正冠蹤履，杖藜應門。子貢曰：「嘻！先生何病也？」原憲應之曰：「憲聞無財之謂貧，學道而不能行之之謂病。今憲貧也，非病也。」子貢逡巡而有愧色。
《文子》曰：夫道德者，匡邪以爲正，治辭以爲定，上下之儀也。上有道德即下有仁義。積道德者，天與之，地助之，鬼輔之。
《鬻子》曰：發政施令爲天下福，謂之道。
《公孫尼子》曰：道爲知者設，賢爲聖者用。
《淮南子》曰：聖人之道若中衢樽，過者斟酌，雖多少不同而各得其宜也。
楊子《法言》曰：仲尼之道猶四瀆，經營中國，終入大海。
又曰：君子之道有四：簡而易用也，要而易守也，炳而易見也，法而易言也。
又曰：聖人重其道而輕其祿，衆人重其祿而輕其道。
《鹽鐵論》曰：以道德爲城，文王是也。以道德爲胄，湯武是也。
桓譚《新論》曰：三皇以道治，五帝以德化。王道純粹，其德如彼；霸道駁雜，其功如此。
王逸《正部》曰：仲尼門人哺道醇飲道宗。
《昌言》曰：道德仁義，天性也。織之以成其物，練之以致其情，瑩之以發其光。
《任子》曰：道德之懷民，猶春陽之柔物也。履深冰而不寒，結本條而不折。
《杜氏幽求子》曰：蓋道清淡以無爲吻家，恬虛寂靜，弘廣多包，豈非聖人所宅乎！
又曰：有道之國，其鬼不神。
崔玄始《正論》曰：國不信道，工不信度，亡可待也。
《傅子》曰：君子審其宗而後學，明其道而後行。
《中論》曰：道之於人，甚簡且易，不如採金攻玉涉艱難也。
《苻子》曰：爲道者日損而月章，爲名者日章而月損。
《釋名》曰：德，得也，得事宜也。
《周禮·地官·師氏》曰：一曰至德，二曰敏德，三曰孝德。〈至德，中和之德。敏德，仁義順時。孝德，尊祖愛親。〉
《禮記·學記》曰：禮樂皆得，謂之有德。德者，得也。
又《祭義》曰：天子有善，讓德於天。
又《中庸》曰：雖有其位，苟無其德，不敢作禮樂焉。雖有其德，苟無其位，亦不敢作禮樂焉。
又曰：小德川流，大德敦化，此天地之所以爲大也。
又《表記》曰：以德報德，則民有所勸。
又《大學》曰：富潤屋，德潤身。
《左傳·桓公》曰：臧哀伯諫曰：「君人者，將昭德塞違以臨照百官，猶懼或失之，故昭令德以示子孫。
又僖公中曰：庸勛親親，昵近尊賢，德之大者也。
又曰：德以柔中國，刑以威四夷。
又曰：太上以德撫民。
又文公上曰：孝敬忠信吻吉德，盜賊藏奸爲凶德。
又宣公上曰：楚子觀兵於周疆，定王使王孫滿勞楚子。楚子問鼎之大小輕重焉。對曰：「在德不在鼎。」
又成公上曰：四王之王也，〈禹、湯、文、武。〉樹德而濟同欲焉。
又襄公二十四年曰：太上有立德，其次有立功。
又昭公三曰：盛德必百世。
《毛詩·蕩·民》：德輶如毛，民鮮克舉之。
《尚書·舜典》曰：玄德升聞，乃命以位。〈玄謂幽潛，潛行道德，升聞天朝，遂見徵用。〉
又《大禹謨》曰：皋陶邁種德，德乃降。黎民懷之。〈邁，行；種，布也。皋陶布行其德，下治於民，民歸服之。〉
又曰：惟德動天，無遠不屆。
又《仲虺之浩》曰：德日新，萬邦惟懷。志自滿，九族乃離。
又《伊訓》曰：爾惟德罔小，萬邦惟慶。爾惟不德罔大，墜厥宗。
又《太甲》曰：德惟治，否德亂。〈爲政以德，則治不以德則亂。〉
又《咸有一德》曰：非天私我有商，惟天佑於一德。非商求於下民，惟民歸於一德。德惟一，動罔不吉；德二三，動罔不凶。
又《泰誓》曰：同力度德，同德度義。〈力鈞則有德者勝，德鈞則秉義者勝。〉
又曰：受有億兆夷人，離心離德。予有亂臣十人，同心同德。
又曰：樹德務滋，除惡務本。〈立德務滋長；去惡務除本。〉
又《洪範》：五福，四曰攸好德。〈所好者德，福之道。〉
又《旅獒》曰：玩人喪德，玩物喪志。〈以人爲戲弄則喪其德。〉
又《蔡仲之命》曰：皇天無親，惟德是輔。
又《周官》曰：作德，心逸日休；作僞，心勞日拙。〈爲德直道而行，於心逸豫而名日美。〉
又《君陳》曰：黍稷非馨，明德惟馨。
《周易·坤卦》象曰：地勢坤，君子以厚德載物。
又《繫辭》曰：富有之謂大業，日新之謂盛德。
《論語·爲政》曰：爲政以德，譬如北辰，居其所而衆星拱之。〈德者無爲猶北辰之不移而衆星拱之。〉
又《里仁》，子曰：德不孤，必有鄰。
又《先進》曰：德行：顔回、閔子騫、冉伯牛、仲弓。
又《憲問》：子曰：有德者必有言，有言者不必有德。
又曰：驥不稱其力，稱其德也。〈驥，古之善馬也。德謂在五禦之威儀。〉
又《季氏》曰：遠人不服，則修文德以來之。
《尚書大傳》曰：有德者，尊其位而重其祿。
《史記》曰：一年種之以�，十年樹之以木，百年來之以德。
《東觀漢記》曰：張諶字子孝，右扶風人。以篤行純淑，鄉里歸德。雖居幽室暗處，自整頓三輔，以爲儀錶。
又曰：淳于恭字孟孫，北海淳于人。以謙儉推讓爲節。人有刈恭禾，見之，念其愧，因伏草中，至去乃起。恭家井在門外，上有盆，鄰里牧牛兒爭飲牛。恭惡其爭，多置器其上，爲預汲水滿之。小兒復爭，恭各語其家父母。父母乃禁怒之。里落皆化而不爭。
《三輔決錄》曰：馮豹字德文。母爲父所出，後母遇之甚酷。豹事之愈謹，時人爲之語曰：「道德彬彬馮德文。」
王隱《晉書》曰：庾袞字叔褒，潁川人。少遭大疫，二兄亡，次兄毗又疫。其癘菩藿熾，袞父母諸弟皆出，避家。袞獨不出，諸父強之，不可，曰：「袞性不畏病。」納漿粥扶持，不舍晝夜，省柩哀臨，十有餘旬。病既歇，家乃反，而袞亦無患害。宗黨嘆曰：「異哉！此子能守人之所不能守，能行人之所不能行。」
《晉中興書》曰：衛�字叔寶。常以人有不及，可以情恕；非意相干，可以理遣。故終身不見其喜慍。
《齊書》曰：張緒字思曼，爲吏部尚書。每朝見，太祖目送之，謂王儉曰：「緒以位尊我，我以德貴緒。」
又曰：王秀之字伯奮，爲南郡內史、州西曹。荀丕欲交秀之，拒而不納。報丕書曰：「僕以德爲寶，足下以位爲寶。各寶其寶，於此敬宜也。」
《老子》曰：上德不德，是以有德；下德不失德，是以爲德。〈上德之人惟道用其德故能有德，下德而德之必有失焉。〉
《文子》曰：山高者其木修，地廣者其德厚。
又曰：閑九竅，滅志意，棄聰明，反無識，含陽吐陰，而與萬物同德也。
《莊子》曰：至德之世，不尚賢，不使能。
《韓子》曰：善爲吏者樹德，不能爲吏者樹怨。
《孟子》曰：周於利者凶年不能殺，周於德者邪世不能亂。
《鶡冠子》曰：德及萬人者謂之豪，德過百人者謂之英。
《孔叢子》曰：胩子身長不過六尺，齊國莫不鬃繕；趙文子身如不勝衣，相晉國以寧：諸侯敬服其德故也。
揚子《法言》曰：耕道而得道，獵德而得德。
《傅子》曰：上德之人，其濟萬物也，猶天之有春秋，時至自生，非德之力。
《太公金匱》曰：德行則福，德廢則覆。
《易參同契》曰：道成德就，潛伏俟時。
《海內先賢行狀》曰：王烈字伯善。時有盜牛者，主得之。盜者曰：「我邂逅迷惑，從今將改。子既赦宥，幸無使王烈聞之。」
又曰：戴良字叔鸞。高才磊硌，英聲遠播。少者懷之，長者慕之。鄉里縉紳，下至黎庶，莫有忿爭之家。
又曰：徐孺子徵聘未嘗出門，赴喪不遠萬里。常事江夏黃公薨，往會其葬。家貧無以自供，賫磨鏡具自隨，每至所在，賃磨取資，然後得前。既至，設祭哭畢而返。陳仲舉爲豫章太守，召之則到，饋之則受，但不服事，以成其節。
又曰：仇覽字季知。學通五經，選爲亭長。民有孫玄，少孤，與母居，詣覽告玄不孝。覽謝遣之，屬母歸，勿言，方爲教之。後覽賫禮詣玄，爲陳孝子供養之意。玄遂感激，卒爲孝子。時令河內王渙，政尚清嚴，聞覽得玄不治，心獨望之，乃問覽「在亭不治不孝，得無失鷹之志乎？」對曰：「竊以鷹不如鳳皇，故不爲也。」渙感覽言，用損威刑。
《會稽典錄》曰：鄭弘字巨君，爲郡督郵上計史。時計掾勾章任尚，居素溫富，乘鮮車，駕肥馬。弘恆在後，尚輒駡，弘無慍容。弘、尚在京師游學還郡，俱見府君。府君所問，弘無不對，而尚不知出。又問弘：「掾行道數相折辱，何以不答？」弘謝曰：「過奉顯使無光國之美，馬羸行遲面，恐失期賀，以相催促，自是其宜。愚聞兩虎俱鬥，大者必傷，小者必死，兩爲無益，故不敢答。」府君嘆曰：「此謂長者，太守所不能也。」
《汝南先賢傳》曰：黃憲字叔度。不矜名以詭時，不抗行以矯俗。窺其門者莫敢踐其庭，睹其流者不能測其腎攏時人論曰：「顔淵復生乎！」
《襄陽耆舊記》曰：龐德公子奐，字世文。晉太康中，爲沅太守。去官歸鄉里，居荊南白沙鄉。里人宗敬之，相語曰：「我家池中龍種來里中化其德，少壯皆代老者擔。」
《陳實別傳》曰：實字仲躬，潁川人。自爲兒童不爲戲弄等類所歸。實在鄉閭，平心率物，其有諍訟，輒求判正，曉譬曲直，返無怨者。至乃嘆曰：「寧爲刑罰所加，不爲陳君所斷。」時歲荒民儉，有盜夜入其室，止於樑上。實陰見之，乃起自整拂，呼命子孫，正色訓之曰：「夫人不可不自勉，不善之人未必本惡，習與性成，遂至於此，如梁上君子矣。」盜大驚，自投於地，稽首歸罪。實徐譬之曰：「視君狀貌，不似惡人，宜深克己反善。然此當由困貧。」令遺絹二匹。自是，縣無復盜竊。
《荀氏家傳》曰：荀德行周備，名重天下，海內英俊咸嘉焉。
又曰：鍾繇以爲：「顔子既沒，能備九德百行、不二其過者，惟荀乎！」或問繇曰：「君推荀君，比之顔子，自以不及，其可得聞乎？」繇曰：「夫明君師臣，其次友之。以太祖之聰明，每大事常先諮之荀，是則古師友之義也。吾等受命而行，猶或不盡，去固遠耶。」
《潘勖別傳》曰：勖寬賢容衆，與天下人等休戚，同有無，不以家財吻己有。
《任嘏別傳》曰：嘏字照先，樂安人。幼以至性見稱。遇荒亂，家貧，賣魚。會官發魚，魚貴數倍。嘏取直如常。會太祖創業，召海內至德。嘏應其舉，爲臨淄侯庶子。
《左傳·宣公下》曰：魏顆敗秦師於輔氏，獲杜回，秦之力人也。初，武子有嬖妾，無子，武子疾，命顆曰：「必嫁是。」疾病，則曰：「必爲殉。」及卒，顆嫁之。曰：「病疾則亂，吾從其治也。」及輔氏之役，顆見老人結草以亢杜回，〈亢，禦也。〉杜回躓而顛，故獲之。夜夢之曰：「餘，而所嫁婦人之父也。爾用先人之治命，餘是以報。」
《漢書》曰：於定國父於公爲縣獄吏，郡決曹獄平羅文法者，於公所決皆不恨。其閭門壞，父老方共治之。於公謂曰：「少高大閭門，令容駟馬高蓋車。我治獄多陰德，未曾有所冤，子孫必有興者。」至定國爲丞相。
又曰：邴吉字少卿，魯國人。爲丞相，寬大好禮。初，吉有陰德於孝宣帝微時。帝即位，衆莫知之，吉亦不言。吉從大將軍長史遷至御史大夫，帝聞將封之，會吉病甚，將使人加綬而封之。及其生也。太子太傅夏侯勝曰：「此未死也。臣聞有陰德者，必饗其樂，以及子孫。今未獲其樂而病，非其死病也。」後果愈。乃封博陽侯，終饗其祿。
《後漢書》曰：何敞六代祖比干學《尚書》於晁錯，注云：比干字少卿，經明行修，兼通法律，爲汝陰縣獄吏決曹掾，平活數千人。後爲丹陽都尉。征和三年三月辛亥，天大陰雨，比干在家，中日夢貴客車騎滿門。覺以語妻，語未已而門有老嫗，年可八十餘，頭白，求寄避雨，雨甚而衣履不沾雨漬。止，送至門，乃謂比干曰：「公有陰德，今日賜公策以廣公之子孫。」因出懷中苻策，狀如簡，長九寸，凡九百九十枚，以授比干曰：「子孫佩印綬者如此算。」
又曰：和熹鄧後叔父陔言：常聞活千人者子孫有封。兄訓爲謁者，使修石臼河，歲活數千人。大道可信，家必蒙福。初，太傅禹嘆曰：「吾將百萬之衆，未嘗妄殺一人，其後代必有興者。」
又曰：永平中，楚王英謀爲逆事，下郡覆考。明年，三府舉袁安，能理劇，拜楚郡太守。是時，英辭所連及系者數千人。顯宗怒甚，吏案之急，迫痛自誣，死者甚衆。安到郡，不入府，先往按獄，理其無明驗者，條上出之。府丞掾吏皆叩頭爭，以爲阿附反虜，去與同罪，不可。安曰：「如有不合，太守自當坐之，不以相及也。」遂分別其奏。帝感悟，即報許，得出者四百餘人。
又曰：虞詡字升卿。祖經爲縣獄吏，決獄平。嘗曰：「東海於公，高其里門，而其子定國卒至丞相。吾決獄六十年矣，雖不及於公，其庶幾乎。吾子孫何必不爲九卿耶！」故字詡曰升卿。
謝承《後漢書》曰：陳重字景公，豫章宜春人。舉孝廉，在郎署。有郎負息錢數十萬，債主日至，剪求無已。重乃密以錢代還。郎後覺知而厚辭謝之。重曰：「非我之爲。將有同姓名者。」終不言惠。
《吳志》曰：鍾離牧字子翰，會稽山陰人。少居永興，自墾稻田二十餘畝。臨熟而縣民識之。牧曰：「本以田荒，故墾之耳。」遂以稻與縣人。
沈約《宋書》曰：沈道虔，吳興武康人。少仁愛，好《老》、《易》。郡州府凡十二命皆不就。有人竊其園菜者，外還見之，乃自逃隱，候竊者取足去後，乃出。
《唐書》曰：載初中，徐有功爲大理丞。時酷吏來俊臣等構陷無辜，公卿震恐，有功獨存平恕。詔下大理者，有功皆議出之，前後濟活數十百家。
《呂氏春秋》曰：宋景公時，熒惑在心。問子韋，子韋對曰：「禍在君，可移宰相。」公曰：「宰相所與治國家。」曰：「移於民。」公曰：「民死誰與爲君？」曰：「移於歲。」公曰：「歲饑民必死。」子韋北面再拜曰：「君有至德之言三，天必賞君。」熒惑果三徙舍。
《賈誼書》曰：楚惠王食寒菹得水蛭。王不欲以飲食傷人，乃吞之。令尹避席再拜而賀曰：「臣聞天道無親，惟德是輔。」是夜，惠王之後混而蛭出，其久病心腸之積皆愈。
又曰：孫叔敖之爲兒也，出遊歸，遂憂而不食。母問其故，泣而對曰：「今旦見兩頭蛇，恐死。」其母曰：「今蛇安在？」曰：「敖聞見兩頭蛇者必死，吾恐人又見之，殺而埋之。」母曰：「無憂，汝不死矣。吾聞有陰德者，天必報之以福。」果不死矣。
《高士傳》曰：初，晉宣帝布衣時，與胡昭有舊。昭同郡周士等謀欲害帝，昭聞而涉險邀士於齊澠之間，止士。不肯。昭泣以示誠，士感義，乃止。昭雖有陰德於帝，口終不言。
《續齊諧記》曰：楊寶年九歲時，至華陰山北，見一黃雀爲鴉鳧所搏，墜於樹下，爲螻蟻所困。寶取之以歸，置巾箱中，惟食以黃花。百餘日，毛羽成，乃飛去。其夜，有黃衣童子向寶再拜曰：「我王母使者，君仁愛救拯，實感成濟。」以白環四枚與寶曰：「令君子孫潔白，位登三公，事當如此數矣。」
《會稽典錄》曰：鄭弘爲靈文鄉嗇夫。民有弟用兄者，未還之。嫂詣弘訴之。弘賣中單〈即今之汗衫也。〉爲叔還錢。兄聞之慚愧，遣其婢索錢還弘，弘不受。
又曰：夏香字曼卿，永興人。門側有大井，傍設水瓮。里中兒童各競飲牛，爭水共鬥。香預吻汲水，多置器瓮，由是無爭，專以德化。香至四節先慶酌二親，退賫酒肴，勞問里中父老，以此爲常。
《益部耆舊記》曰：王忳常詣京師，於空舍中見一書生疾困，湣而視之。書生謂忳曰：「我當到洛而得病，命在須臾。腰下有金十斤，願以相贈，死後乞藏骸骨。」未及問姓名而絕。忳即鬻金一斤，營其殯葬，餘金悉置棺下，人無知者。後歸數年，縣署忳大度亭長。初到之日，有馬馳入亭中，其日，風飄一綉被覆墮忳前。即言於縣，馬遂奔走，牽忳入他舍，主人見之，喜曰：「今擒盜矣！」問忳得馬，忳說其狀幷綉被。主人悵然良久，乃曰：「被隨飄風與馬俱亡，卿何陰德而致此二物？」忳自念有葬書生事，因爲說之。道書生形貌及埋金之處。主人驚曰：「是我子，姓金名彥，前往京師不知所在，何意卿乃葬之。大恩久不服，天以此彰卿德耳。」忳悉以被馬還之，彥父不取，又厚遺忳。忳辭讓而去。時彥父爲州從事，因告新都令，假忳休息，與俱迎彥喪。餘金且存。由是顯名。
《廣州先賢傳》曰：羅威字德仁，南海番禺人也。有鄰家牛數食其田禾，既不可止，遂爲斷芻多著牛家門中，不令人知。數如此，牛主驚怪，不知爲誰。陰察求之，乃覺是威。自後更相約率收拾牛犢，不敢復踐傷於威田。
《豫章耆舊志》曰：施陽字季儒，遷舒瘤攏及之官，道經江夏，遇寇賊興起，劫奪陽物。賊去後，車上席下尚有五千錢，追以與賊。
《荀氏家傳》曰：荀遂字仲陽。夫人有至行。時歲荒饑，有餘米糶之，夫人恆扌豕斛，糴者傾量輒過本。時人號曰扌豕斛夫人。
