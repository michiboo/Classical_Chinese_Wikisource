
《唐書》曰：李百藥字重規，隋內史令德林子也。爲童兒時多疾病，祖母趙氏故以百藥爲之名。七歲解屬文。父友齊中書舍人陸�、馬玄熙嘗造德林宴集，有讀徐陵文者，雲「既取成周之禾，將刈琅琊之稻」，幷不知其事。百藥時侍立，進曰：「《傳》稱禹阝人藉稻。杜預注云：禹阝國在琅琊開陽。」�等大驚異之。
又曰：褚亮字希明，幼聰敏好學，善屬文，博覽無所不至，經目必記於心。喜游名賢，尤善談論。年十八，詣陳僕射徐陵，與商榷文章，深異之。陳後主聞而召見，使賦詩，江總及諸詞人在坐，莫不推善。
又曰：陳叔達，陳宣帝子。年十餘歲侍宴，賦詩十韻，援筆便就。僕射徐陵甚奇之。
又曰：劉仁軌，尉氏人也。幼少恭謹，好學。遇隋末喪亂，不遑專習，每行坐所在，輒書空畫地，由是博涉文史。
又曰：權德輿，生四歲能屬詩；七歲居父喪，以孝聞；十五爲文數百篇，編爲《童蒙集》十卷，名聲日大。
又曰：蔣幹字德源，史官吳兢外孫。以外舍富墳、史，幼便記覽不倦。七歲時，誦庾信《哀江南賦》數遍，而成誦在口，以聰悟強力聞於親黨間。
又曰：高郢子定，幼聰警絕倫。七歲時讀《尚書·湯誓》，問郢曰：「奈何以臣伐君？」郢曰：「應天順人，不爲非道。」又問曰：「用命賞於祖，不用命戮於社，是順人乎？」父不能對。
《列子》曰：孔子東游，見兩小兒辯日。問其故，一小兒曰：「我以爲日始出去人近，而日中時遠。」一兒曰：「我以爲日出時遠而日中近。」一兒曰：「日初出大如車蓋，及中才如盤蓋，此不爲遠者小而近者大乎？」一兒曰：「日初出蒼蒼涼涼，及其中如探湯，此不爲近者熱而遠者涼乎？」孔子不能決。兩小兒笑曰：「孰爲汝多知乎？」
《尸子》曰：蒲衣生八歲，舜讓以天下。周王太子晉生八年，而服師曠。
《魯連子》曰：齊之辯士田巴辯於狙丘，議於稷下，毀五帝，罪三王，訾五伯，離堅白，合同異，一日而服千人。有徐劫者，其弟子曰魯連，連謂徐劫曰：「臣願得當田子，使之必不復談，可乎？」徐劫言之巴曰：「余弟子年十二，然千里駒也。願得待議於前，可乎？」田巴曰：「可。」魯連得見，曰：「今楚軍南陽，趙伐高堂，燕人在遼，國亡在旦暮，先生將奈何？」田巴曰：「無奈何。」魯連曰：「危不能爲安，亡不能爲存，無貴學士矣。今先生之言，有似梟鳴，出聲，人皆惡之，願先生勿復談也。」田巴曰：「謹受教。」明日，見徐劫曰：「先生之駒乃飛兔也，豈特千里哉！」
《孔叢子》曰：孟子居尚幼，請見子思。子思見之，甚悅其志，命子上侍坐焉。禮敬子居甚崇，子上不願也。客退，子上請曰：「白聞士無介不見，女無媒不嫁，孟孺子無介而見，大人說敬之，白也未喻，敢問。」子思曰：「然。吾昔從夫子於郯，遇程子於途，傾蓋而語，終日而別。命子路將束帛贈焉，以其道同於君子也。今孟子居，孺子也，言稱堯舜，性樂仁義，世所希有也。事之猶可，況加敬乎？」
又曰：子和爲臨晉令，寢疾不瘳，乃命其二子留葬。二子，長曰長彥，年十有二；次曰季彥，年十歲。父友西洛人姚進先有道，徵不就，養志於家。長彥、季彥常受教焉，既除喪，有先人遺書，兄弟相勉，諷誦不倦。於時蒲阪令許君然造其宅，勸使歸魯，奉以車二乘。辭曰：「載柩而反，則違父遺命；舍墓而去，則心所不忍。」君然曰：「以孫就祖，於禮爲得，願子無疑。」答曰：「若以死有知也，祖猶鄰宗族焉。父獨留此，不已劇乎？吾其定矣。」遂還其居。於是甘貧，研精墳典，十餘年間，會徒數百。故時人爲之語曰：「魯孔氏好讀經，兄弟講誦可不聽。學士來者有聲名，不過孔氏那得成。」
《郭子》曰：梁國楊氏子，年九歲，甚聰慧。孔君平詣其父，父不在，乃呼兒爲設果，有楊梅，孔指以示兒：「此實君家果。」兒應聲答曰：「未聞孔雀是夫子家禽。」
《周書》曰：晉平公使叔譽於周，見太子晉，與之言，五稱三而泅攏
《李固列傳》曰：固被誅，弟子汝南郭亮始成童，游學洛下，乃詣闕上書乞收固屍。不許，因往臨，哭喪不去，太后聞而誅之。
《孔融列傳》曰：孔文舉年四歲時，與諸兄弟共食梨，引小者，人問其故，答曰：「我小兒，法當取小。」由此宗族奇之。
又曰：融十歲，隨父詣京師，聞漢中李公清節直亮，慕之，欲往觀其爲人。遂造公門，謂門者曰：「我是公通家子孫也。」門者白之，公曰：「高明父祖，常與孤游乎？」跪而應曰：「先君孔子與明公先李老君，同德比義而相師友，則融與公累世通家。」坐衆數十人莫不嘆息，咸曰：「異童子也！」太中大夫陳煒後至，曰：「人小了了，大或未能佳。」少府尋聲答曰：「君之幼時，豈當惠乎？」李公撫大笑。顧少府曰：「高明長大，必爲偉器。〈李范曄《後漢書》雲，詣李膺也。〉」
《何宴別傳》曰：胩時小養魏宮，七八歲便慧心大悟，衆無愚知莫不貴異之。魏武帝讀兵書有所未解，試以問宴，晏分散所疑，無不冰釋。
《邴原別傳》曰：原字根矩，十一喪父，家貧早孤，鄰有書舍，原過其傍而泣。師問曰：「童子何罪？」原曰：「一則願其不孤，二則羨其得學。」師亦哀原之言而爲之曰：「童子苟有志，我徒相教，不求費也。」於是遂就書，一歲之間，誦《孝經》、《論語》。
《管輅別傳》曰：輅年八九歲，便喜仰視星辰，得人輒問其名，夜不肯寐。自言：「家鶏野鵠，猶尚知時，況於人乎？」與比鄰兒共戲土壤中，輒書地作天及日月星辰。每答言說事，語皆不常，宿學耆人不能折之，皆知其當有大異之才。時年十五，來在官舍，始讀《論語》及《易》，便開源布華，辭義斐然。於時黌上諸生四百餘人，皆伏其才。琅琊太守單子春雅有才度，聞輅一黌之俊，欲見之，父遣輅造之。大會賓客百餘人，輅既年少懼失精神，請先飲三升清酒，然後與言。子春大喜，便酌酒，獨使飲之。子春曰：「吾自欲與輅旗鼓相當。」於是唱大語之端，遂經乎陰陽。子春及衆士卒共攻劫，論難風起，而輅答對，言皆有餘。至日向暮，酒食不得。子春語衆人曰：「此年少盛有才器，聽其言語，正似司馬子游獵之賦，何其磊落雄壯，英神秀茂，必能明天文地理變化之數。」於是發聲徐州，號之神童。
《傅宣別傳》曰：宣字世和，北地泥陽人，年十三而著《河橋賦》，有文義。
《傅嘏別傳》曰：嘏字昭先，年八歲喪母，號泣不絕聲，自然之哀，同於成人。年十四始學，疑不再問，三年中誦五經，皆究其義，群言無不綜覽。
《何禎別傳》曰：禎，廬江潛人。父他，字文奇，有俊才，早卒。禎在孕而孤，生遇荒亂，歸依舅氏。齠齔乃追行喪，哀泣合禮，鄉邑稱焉。十餘歲，耽志博覽，研精群籍，名馳淮、泗。
《杜祭酒別傳》曰：君在孩抱之中，異於凡童，舉宗奇之。年六七歲，在縣北郭與小兒輩爲行竹馬戲，有車行老公停車視之，嘆曰：「此有奇相，吾恨不見。」
《徐邈別傳》曰：君諱邈，字仙民，東莞人。歧嶷，朗慧，聰悟，七歲涉學，詩賦成章。
《趙至別傳》曰：至字景真，代郡人。流客緱氏，令新之官，至年十三，與母共道傍觀，母曰：「汝先世本非微賤家也，世亂流離，遂爲士忤耳。後能至此不？」至答曰：「可耳。」便求就師讀書。早起，聞父耕叱牛聲，釋書而泣。師問其故。答曰：「自傷不能致榮，使老父不免勤苦。」師大異之，稱其當爲奇器。
《傅暢自敘》曰：暢字洪迎，年四歲，散騎常侍扶風曾叔虎以德量喜與余戲，常解衣折被，脫余金環與侍者，謂余當吝惜之。而經數日不索。遂於此見名，言論甚重。
《孝子傳》曰：華光字榮祖，彭城人。年七歲欲見父像，求畫其父形像，朝夕拜謁。母有病輒呼天禱祠，母即瘳愈，每得珍甘，置父像前。
《劉向別傳》曰：楊信字子烏，雄第二子，幼而明慧。雄筆《玄經》，不會子烏，令作《九數》而得之。雄又疑《易》「羝羊觸藩」，彌日不就。子烏曰：「大人何不雲荷戟入榛？」
《列子傳》曰：孔融被誅初，女七歲，男九歲，以其幼弱得寄他舍。主人有遺肉汁，男渴而飲之，女曰：「今日之渴豈得久活，何賴知肉味乎？」兄號泣而止。或言於曹操，遂盡殺之。及收至，女謂兄曰：「若死者有知，得見父，豈非至願。」延頸就刑，顔色不變。
《文士傳》曰：張惇字子純，與張儼及朱異俱童少，往見驃騎將軍朱據。據聞三人才名，欲試之，曰：「爲吾賦一物，然後坐。」儼賦犬曰：「守則有威，出則有獲。韓盧宋鵲，書名竹帛。」純賦席曰：「席爲冬設，簟爲夏施。揖讓而坐，君子攸宜。」異賦弩曰：「南嶽之�，鍾山之銅，應機命中，獲隼高墉。」據大欣悅。
又曰：桓ら字玄鳳，沛國龍亢人，伯父焉知名，官至太尉。ら精敏，年十三、四宰繕坐，有宿客爲詩曰：「甘羅十二，楊烏九齡。昔有二子，今則桓生。參差等蹤，異世齊名。」ら即應聲答曰：「邈矣甘羅，超等絕倫。卓彼楊烏，命世稱賢。嗟予蠢弱，殊才侔年。仰慚二子，俯愧過言。」
又曰：劉楨字公�，少以才學知名。年八九歲能誦《論語》、詩論及篇賦數萬言，警悟辯捷，所問應聲而答，當其辭菩捩烈，莫有折者。
又曰：阮瑀少有俊才，應機捷麗，就蔡邕學，嘆曰：「童子奇才，朗朗無雙。」
又曰：王弼字輔嗣，山陽高平人。幼聰達，年十餘歲便能誦《詩》《書》，讀《莊》《老》，善通其意。
又曰：杜育童孺，奇才博學，能著文章，心解性達，無所不綜，一時稱爲舞陽杜孔子。
《三輔決錄》曰：張既字德容，爲兒童，郡功曹游殷察異之。殷先歸，敕家設賓饌，及既至，殷妻笑曰：「張德容童昏小兒，何異於客哉？」殷曰：「方伯之器也。」殷遂與既論霸王之略，饗訖，以子楚托之。
《海內先賢傳》曰：童子汝南謝廣、河南趙建，年十二通經，詔以爲二童應化，而皆拜郎中。
《汝南先賢傳》曰：郭亮童幼之年則有尚義之心。年十四始欲出學，聞潁川杜周甫精黌，多長杜，亮造門而師學焉。朝受其業，夕已精講，動聲則宮商清暢，推義則尋理釋結。周甫奇而偉之。
又曰：黃憲字叔度，世貧賤，父爲牛醫。潁川荀淑嘗至潁陽，遇憲於逆旅，時年十四，淑竦然異之，揖與語，移日不能去。謂曰：「子，吾之師表也。」既而前至袁閬所曰：「子國有顔子，寧識之乎？」閬曰：「君見叔度耶？」
《零陵先賢傳》曰：周不疑字文直，長安人。始嬰孩時已有奇異，至年十三，曹公聞之欲拜識，既見，即以女妻之，不疑不受。時有白雀瑞，儒林幷已作頌，不疑見操授紙筆，立令復作。操異而奇之。
《廣州先賢傳》曰：董正字伯和，南海人。少有令姿，貧寒不戚，耽意術籍，志在規俗。年十五，通《毛詩》、三《禮》、《春秋》。
《會稽先賢傳》曰：淳于長通年十七說《宓氏易經》，貫洞內事萬言，兼《春秋》，鄉黨稱曰聖童。
《益部耆舊傳》曰：張霸字伯饒，蜀郡城都人也。年數歲，知禮義，鄉人號爲張僧子。七歲通《春秋》，復欲進餘經。父母曰：「汝小，未能也。」霸曰：「我饒爲之。」故字伯饒。
《會稽典錄》曰：王充字仲任，爲兒童游戲，不好狎侮，父誦奇之，七歲教書數。
又曰：餘姚伍賤，字士微。父爲倉監，失去官谷薄，領罪至於死。賤爲執筆，檢校相當，由是見異，號爲神童。
《江氏家傳》曰：江蕤字世林，年十一始知樗蒲，數以爲游。祖母費爲說往事，有以博弈破業廢身者。於是即棄五木，終身不以爲戲。
《荀氏家傳》曰：勖字公魯，年十二能通《春秋》、屬文。從外祖鍾繇甚奇之，常稱此兒當繼司空。
又曰：荀淑子爽字慈明，一名。幼而好學，年十二能通《春秋》、《論語》，太尉杜喬見而稱之曰：「可爲人師。」爽遂耽思經書，慶吊不行，徵命不應，潁川爲之語曰：「荀氏八龍，慈明無雙。」
《華陽國志》曰：童子李餘，涪人。兄夷殺人亡命，母慎當死。餘年十三，詣吏代母死。吏以餘年小，不許，因自刎死。吏以白令，令哀傷，言郡，郡上書出慎。太守與令，以家財葬餘，圖畫府庭。
《涼州記》曰：武王呂光，字世明，以石氏建武四年生，夜有光輝，舉舍異之，因名曰光。年十歲，與諸兄弟於里巷闕軍戲，群童咸推爲主，割土處中，部分行伍，鄉黨皆稱之。
《世語》曰：崔駰有文才，不其縣令往造之，駰子瑗年九歲，書門曰：「雖無干木，君非文侯，何爲入我里閭？」令見之，問駰，曰：「必兒所書。」召瑗使書，乃書曰：「君使臣以禮，臣事君以忠。」
又曰：徐孺子年九歲，常月下戲，人語之曰：「若令月中無物，極當明矣。」徐曰：「不然。譬如人眼中有瞳子，無此可不暗乎？」
又曰：孔文舉有二女，大者六歲，小者五歲。父眠，小者床頭盜酒飲之。大兒謂曰：「酒以行禮，何以不拜？」答曰：「偷酒那得復行禮。」
又曰：夏侯稱，字叔權。自孺子而好合聚童兒，爲之渠帥，戲必爲軍旅戰陣之事，有違者輒嚴以鞭捶，衆莫敢逆。父淵陰奇之，使讀《項羽傳》及兵書，不肯，曰：「能則自爲耳，安能學人？」年十六，淵與之畋，見奔虎，稱驅馬逐之，一射而倒。名聞太祖，太祖把其手喜曰：「我得汝矣。」與文帝爲布衣之交，每宴會，氣陵一座，辯士不能答。世之高尚者從之游。弟榮，字幼權，幼聰慧，七歲能屬文，誦書日千言，經目輒識。文帝聞而請焉。賓客百餘人，入奏一刺，悉書其鄉邑姓，世所謂爵里刺也，示之一過而使遍談，不謬一人。帝深奇之。漢中之敗，榮年十三，左右提之走，不肯，曰：「君親在難，焉所逃死！」乃奮劍戰，遂歿。
又曰：孫盛爲庾公記室參軍，從獵，其第二兒齊莊俱行。庾公不知，忽於獵場見齊莊，時年七、八歲，謂曰：「君亦復來耶？」應聲答曰：「所謂無小無大，從公於邁。」
又曰：何晏年七歲，明慧若神，魏武帝奇愛。以晏母在宮內，欲以爲子。晏乃畫地令方，自處其中，曰：「何氏之廬。」
又曰：鍾會少有令譽。年十二三，魏文帝聞之，語父繇曰：「可令卿二子來。」於是命見，毓面有汗，文帝問曰：「卿面何以獨汗？」毓對曰：「戰戰惶惶，汗出如漿。」復問會：「卿何不汗？」對曰：「戰戰慄慄，汗不得出。」
又曰：王戎七歲，常與諸小兒游，看道傍有李樹，子壓枝折，諸兒競走取之，惟戎不去。人問之，答曰：「樹在道邊而子多，苦李也。」取之信然。
又曰：王沖、裴叔則二人總角，詣鍾士季。客問鍾：「向二童是誰？」鍾曰：「裴楷清通，王戎簡要。二十年，此二賢當爲吏部尚書，冀爾時天下無復滯才。」
《語林》曰：孫策，年十四詣袁術，俄而外通劉豫州來，孫便求去。袁曰：「劉豫州何若？」答曰：「英雄忌人。」既出，下東階，而劉備從西階上，但得轉顧視孫足，行殆不復前矣。
又曰：劉道真年十六，在門前弄塵，垂鼻至胸。洛下年少乘車從門過，曰：「年少甚�追�回。」劉便隨車問爲惡爲善爾，劉曰：「令君翁亦�追�回，毋亦�追�回。」〈上，呼回反；下，徒回反。〉
