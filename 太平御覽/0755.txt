
《東觀漢記》曰：安帝詔曰：「樂成王居諒暗，〈音陰。〉衰服在身，彈棋為戲，不肯謁陵。」
沈約《宋書》曰：晉平剌王休祐，文帝第十三子也。在荊州時，左右范景達善彈棋，上召之，休祐留不遣。上怒，詰責之。
《趙書》曰：冉閔收石遵，遵方與女子彈棋，兵至，殺之。
《梁冀別傳》曰：冀好彈棋。暑夏之月，露首袒體，惟在樗蒱彈棋，不離綺繻紈之側。
《世說》曰：劉真長始見王丞相，時暑之月，丞相以腹熨彈棋局，曰：「何如乃㵾！」〈吳人以冷為㵾，音楚敬切。〉劉既出，人問見王公何如，劉曰：「未見他異，惟作吳語耳。」〈王丞相遵也。〉
又曰：彈棋始自魏文帝宮內裝器戲也。文帝於此伎特妙，用手巾拂之，無不中者。有客自雲能，帝使為之。客著葛巾拂棋，妙逾於帝。
魏文帝《典論》曰：余於他戲弄之事，少所喜；惟彈棋略盡其功，乃為之賦。昔京師先工有馬合鄉侯、東方安世安、張公子，常恨不得與彼數子者對。
《藝經》曰：彈棋，二人對局，黑白棋各六枚。先列棋相當。下呼，上擊之。
《彈棋經序》曰：彈棋者，仙家之戲也。昔漢武帝平西域，得胡人善蹴鞠者，蓋炫其便〈平聲。〉捷跳躍，帝好而為之。群臣不能諫，侍臣東方朔因以此藝進之，帝就舍蹴鞠，而上彈棋焉。習之者多在宮禁中，故時人莫得而傳。至王莽末，赤眉凌亂，西京傾覆，此藝因宮人所傳，故散落人間。及章帝御宇，好諸伎藝，此戲乃盛於當時。
《彈棋經後序》曰：自後漢沖、質已後，此藝中絕。至獻帝建安中，曹公執政，禁闌幽密，至於博弈之具，皆不得得妄置宮中。宮人因以金釵玉梳戲於妝奩之上，即取類於彈棋也。及魏文帝受禪，宮人所為，更習彈棋焉。當時朝臣名士，無不爭能，故帝與吳季量〈吳質，字季量。〉書曰：「彈棋，間設者也。」
又曰：彈棋者，雅戲也。非同乎五白梟橛〈梟橛並樗蒱彩。〉之數，不游乎紛競詆欺之間，淡薄自如，固趨名近利之人多不尚焉。蓋道家所為，欲習其偃亞導引之法，擊博騰擲之妙，以自暢耳。
又曰：唐順宗在春宮日，甚好之。時有吉達、高釴、崔同、楊願之徒，悉為名手。後有竇深、崔長孺、甄、獨孤遼，亦為亞焉。至於長慶之末，好事之家猶見有局尚多解者。
後漢蔡邕《彈棋賦》曰：夫張局陳棋，取法武備。因嬉戲以肄業，托歡宴以講事。設玆矢石，其夷如砥。釆若錦繢，平若停水。肌理光澤，滑不可履。乘色行巧，據險用智。
魏文帝《彈棋賦》曰：局則荊山妙璞，滑如柔荑。棋則玄木北干，桑樹西枝。象籌列植，下據雙螭。
王粲《彈棋賦》曰：文石為局，金碧齊精，隆中夷外，理致肌平。
晉傅玄《彈棋賦序》曰：漢武帝好蹴鞠。劉向以為蹴鞠勞人體，竭人力，非至尊所宜，乃因其體而作彈棋以解之。
《後魏書》曰：侍中游肇，性謙廉不競。曾撰《儒棋》，以表其志焉。肇述儒棋曰：「儒棋者，蓋博、弈之流，所以游思於文，亦猶投壺之習武也。故聖人因物設教，有實有權；情禮稱宜，有張有弛。孔子云：『不有博弈者乎？為之猶賢乎已，』若夫井公之對周穆，叔卿之接許由，此或示存，恐非有待。然則君子之處世也，豈遂耽於所適，徒費時日者哉！至於几杖槃鑒，猶載銘戒；矧乃諧神之器，而不加勸也？但古之為玩者，莫不競進其功，塞殺與樂，殊途異勢，並傳於時，未有以謙退為勝，通生為樂者。故因暇隙，聊復措意，此即儒棋之一名。蓋游藝之所統，本諸謙淨；詮名撰德，略依儒行；起舍遵道，軌法中庸。時然後玩，人不厭其游；讓而後勝，人逾愜其負。矜勇所以知殘，沖遜以之彌隆。豈惟崇謙止競而已，諒亦階善全德之所因矣。積名會理，其殆庶幾；致泥之戒，寧不愧乎？」
《儒棋》曰：投二，〈方二分六彩也。〉智一、禮二、仁三、義四、信五，〈各法生數，所以記彩而行於道，豈惟名義而已，藉物以為差也，〉謙〈行數無准，名顯義耳。進退之異，惟有梟伏；〉棋十，〈生成之數，亦不是過，〉白黑半，〈各用五分。〉方五分長寸。〈分寸所以記法。〉善六、敬七、德八、忠久、順十，〈各據成數，所以記算，而兼名義。名義雖異，亦符五德，陰陽配合，數盡也。〉方局尺五，周道四十，其用三十六。〈取捨途異。〉四維之道，通數而棋。〈處惡其雅也。〉謙退為尚，故高彩者先投。〈恥為道也。〉彼此二位，謂之淨；〈淨者，謂仁義也。〉左右二道，謂之中。〈中者，謂禮智之道也。〉其淨、中四道，彼此左右，互有二，不得相干。〈干則斗也。〉行棋之法，始附淨起，轉互相順，終因淨出。〈初不淨出，必曲之者，避相涉也。〉通生為務，不存塞殺。〈志仁恕也。〉彩越淨中者休，則立梟，梟者不伏。〈彩不會也。〉會淨中者，梟折為伏，伏者不梟。〈行不越也。〉若彩雖會，而於彼擬以過之〈有棋則不得擬。〉非干彼者，則自居矣。〈居擬不同，以於彼也。〉行伏棋者，得異彩，依數而行。兩彩同者，惟行一，〈常柔齊也。〉一謙者停，兩謙退一等。〈貴重損也。〉行梟棋者，得異彩亦依數而行。兩彩同者，盡行其數，〈鄙勇均也。〉一謙行一道，兩謙者停。〈梟致異也。〉行伏不得行梟，行梟不得行伏。〈殊謙競也。〉折梟伏者，皆從後定。〈重行終也。〉因彩而閱者，屈而申之。〈謂初得謙信也。〉緣行致累者，閱而通足，皆不限道數。〈進退皆爾。〉梟伏兩閱者，但行於梟。〈先梟者進，恥之義，道尤多故也。〉行棋之體，不相凌觸，所蹈皆靈，〈行務靈淨，惟焚觸斗。〉孤明自在，〈不以強弱生而懼也。〉絕於跪巧，而順消息，〈審理中也。〉悉遇中道，勝負乃分。先梟後伏，驗之於淨，〈謙勇之辨，實標先後。處淨不安，方顯其竟。〉道梟若促，不盡二彩者，則全行伏。〈先後用亦防其為出，自貽全，進邊之義成也。〉梟伏兩少者，行於梟。〈示不盡彩，理無兼也。〉彼既出盡，此有不出者，即許以為勝者之算。〈以後退為勝也。〉若全未出，則為之虛投。〈損已益人，謙者所崇。〉次局負，仍先。〈梟勇故也。〉得十算立一爵，三爵立，則成勝矣。〈既尚沖淨，豈假務於多算？但謙並見跡，故假以勝為名也。〉
《釋名》曰：擊壤，野老之戲也。
玄晏〈皇甫謐，號玄晏先生。〉曰：十七年，與從姑子果柳等擊壤於路。
《逸士傳》曰：堯時有壤父五十人擊壤於康衢。或有觀者曰：「大哉，堯之為君！」壤父作色曰：「吾日出而作，日入而息，鑿井而飲，耕田而食，帝何力於我哉！」
《風土記》曰：擊壤者，以木作之，前廣後銳，長可尺三四寸，其形如履。臘節，僮少以為戲，分部如擲博也。
《藝經》曰：擊壤，古戲也。
又曰：壤以木為之，前廣後銳，長尺四，闊三寸，其形如履。將戲，先側一壤於地，遙於三四十步，以手中壤敲之，中者為上。
吳盛彥《翁子擊壤賦》曰：論眾戲之為樂，獨擊壤之可娛。因風托勢，罪一殺兩。
《左傳》曰：晉侯夢與楚子搏，〈搏，手相搏。〉楚子伏已而其腦，是以懼。
《漢書》曰：武帝元封三年春，作角牴戲，〈應劭曰：戰國之時，稍增講之，以為戲樂，用相誇示，至秦，更名角牴者也。武帝大復增廣之，至元帝元初五年罷。〉三百里內皆來觀。
王隱《晉書》曰：潁川、襄城二郡，班宣相會，累欲作樂。襄城太守責功曹劉子篤曰：「卿郡人不如潁川人相撲。」篤曰：「相撲下伎，不足以別兩國優劣；請使二郡更對論經國大理人物得失。」
《唐書》曰：裴矩，帝幸東都，矩以蠻夷朝貢者多，諷帝大徵四方奇技，作魚龍、曼延、角牴於洛邑，以夸諸戎，秋月而罷。
《西京雜記》曰：三輔人俗，每以赤刀為戲，漢朝亦取以為抵角之戲焉。
《漢武故事》曰：未央庭中設角牴戲。角者，六國所造也。秦並天下，兼而增廣之。漢興雖罷，然猶不都絕。至上，復釆用之。並四夷之樂，雜以奇幻，有若鬼神。角牴者，使角力相抵觸也。
《廣雅》曰：彈，行丸也。
《左傳》曰：晉靈公台上彈人，觀其避丸者。
《魏書》曰：齊王芳為帝，常喜以彈彈人。
《齊書》曰：桓榮祖善彈。登西樓見翔鵠，謂左右曰：「當生取之！」乃彈其兩翅，毛脫盡，墮地無傷。養之，毛生後，飛去。其妙如此。
《隋書》曰：長孫晟，洛陽人也。有鳶群飛，上謂晟曰：「公善彈，為我取之。」十發俱中，並應丸而落。
《吳越春秋》曰：陳音對越王曰：「弩生於弓，弓生於彈，彈生於古之孝子。古者人死，投之中野。孝子不忍父母為禽獸所食，則作彈以守之。」故古人之歌曰：「斷竹屬木，飛土逐肉。」
《西京雜記》曰：韓嫣好彈，常以金為丸，一日所失者十餘。長安為之語曰：「苦飢寒，逐金丸！」京師兒童每聞嫣出彈，輒隨之。望丸之所落，而輒拾取。
《莊子》曰：以隋侯珠彈千仞之雀，必笑所用至重，所取至輕。
又曰：見卵而求時夜，見彈而思炙。
《世說》曰：潘岳少時，挾彈洛陽道，婦人見之，無不連手縈之。
《談藪》曰：齊蕭遙欣為童子時，見一小兒左右彈飛禽，未有不應弦而落者。遙欣謂之曰：「凡戲多端，何急彈！此鳥自雲中高翔，何關人事？」小兒感之，終身不捉。時少年士庶，競為此戲。欣之一說，此戲遂廢之。
又曰：梁王謂惠子曰：「先生直言，無得引喻。」惠子曰：「今有人不識彈，問彈狀如何，答曰：『彈狀如彈。』則能了否？」王曰：「不了。」又曰：「彈狀如弓，以竹為弦，可知之乎？」王曰：「知矣。」惠子曰：「夫說者欲人知之；無喻，則不知也。」王曰：「善！」
顧子《義訓》曰：人有善於射而高於顧子，顧子曰：「子之射雖百中，猶不若我之一彈。」或曰：「何以為然？」顧子曰：「子之所射，老狸之皮耳；我之所彈，彈狐之心！」
《潛夫論》曰：懷丸挾彈，攜手遨遊，外不足防寇盜，內不足禁鼷鼠。
晉李秀《四維賦序》曰：四維戲者，衛尉贄侯所造也。畫紙為局，截木為棋。取象一原，分而為二，准陰陽之位，擬剛柔之策，而變動無為，生乎其中。
周武帝造象戲，王褒為《象經序》曰：一曰天文，以觀其象天，日月星辰是也；二曰地理，以法其形地，水火木金土是也；三曰陰陽，以順其本。陽數為先，本於天；陰數為後，本於地是也。四曰時令，以政其序，東方之色青，其餘三色，例亦如之是也。五曰算數，以通其變，俯仰則為天地日月星，變通則為水火金木土是也。六曰律呂，以宣其氣，在子取未，在午取丑是也。七曰八卦，以定其位，至震取兌，至離取坎是也。八曰忠孝，以惇其教，出則盡忠，入則盡孝是也。九曰君臣，以事其禮，不可以貴凌賤，直而為曲，不可以卑畏尊、隱而無犯是也。十曰文武，以率其務，武修七德，文表四教是也。十一曰禮儀，以制其則，居上不驕，為下盡敬，進退有度可法是也。十二曰觀德，以考其行，定而後求，求而後取，時然後言，樂然後笑是也。或外廷以報言，義存遷善；或黜退以貶過，事在懲惡。或以沈審為貴，正其瞻視；或以徇齊為功，明其糾察。得失表於隆替，在賤必申，怠敬彰於勸沮，處尊思屈。片善崇於拱璧，一言逾於華袞。
《藝經》曰：夾食者，二人黃黑各十七，其橫列於前第四道上，甲乙迭推。二棋夾一為食棋，不得食兩，不得邊食。不由道則不行棋，入夾不取食。一棋為籌，賭多少隨人所制。
《藝經》曰：悁悶者，先布本位，以十二時相從。文曰：「同有文章，虎不如龍豕者，何為來入菟宮？王孫盡卜，乃造黃鍾。大往就馬，非類相從，羊奔蛇穴，牛入雞籠。」
《纂文》曰：詭億，一曰射數。
《梁冀別傳》曰：冀好意錢。
《藝經》曰：子之多少，人之朋數，隨戲者制。如十子爭先，以落多為不妙。
《漢書》曰：甘延壽，字君況，以良家子善騎射，試，為期門。以材力愛幸。
又曰：哀帝時，覽，射武戲。〈孟康注曰：手搏為，角力為武。〉
左思《吳都賦》曰：壺搏。
《續搜神記》曰：夏侯綜為庾安西參軍，說常見鬼乘車騎馬滿道，與人無異。常與人載行，忽牽人語，指道上一小兒云：「此兒正爾大病！」須曳，此兒果病，殆死。其母聞之，請綜。綜云：「無他，汝兒向於道中擲塗，〈塗蓋磚也。〉誤中一鬼腳；鬼瞋，故病汝兒耳。但以酒飯貽鬼，即差。」母如言，兒即愈。
《藝經》曰：以磚二枚，長七寸，相去三十步，立為標。各以磚一枚，方圓一尺，擲之。主人持籌隨多少，甲先擲破，則得乙籌，後破則奪先破者。
