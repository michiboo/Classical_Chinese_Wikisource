
《呂氏春秋》曰：管子言於桓公曰：「墾田大邑，闢土生粟，盡地之利，臣不若寧邀，〈邀乃戚也。〉請置以爲大田。登降辭讓，進退閑習，臣不若隰朋，請置以爲大行。蚤入晏出，犯顔進諫以忠，不避死亡，不重貴富，臣不若東郭牙，請置以爲大諫。平原廣城，車不結轍，士不旋踵，鼓之而三軍之士視死如歸，臣不若王子城父，請置以爲大司馬。決獄折中，不殺不辜，不誣無罪，臣不若弦章，〈章賓胥無。〉請置以爲大理。君若欲理國強兵，則五子者足矣；君若欲霸王，則夷吾在此。」桓公曰：「善」。令五子皆任其事，以受於管子。十年，九合諸侯，一匡天下。管子，人臣也，用不能長之，而盡以五子之能，又況於人主乎？
《淮南子》曰：中將上不知天道，下不知地利，專用人與勢，雖未能萬全，勝鈐必多矣。下將之用兵也，博聞而自亂，多知而自疑，居則恐懼，發則猶豫，是以動爲人擒矣。今使兩人接刃，巧拙不異，而勇士必勝者何也？其行之誡也。
又曰：鼓不與於五音，而爲五音主；水不與於五味，而爲五味調；將軍不與五官之事，而爲五官督。故能調五音者，不與五音也；能調五味者，不與五味者也。是故將軍之心，滔滔如春，曠曠如夏，湫漻如秋，典凝如冬。〈典常凝正也，常正於冬也。〉因刑而與之化，隨時而與之移。夫景不爲曲物直，響不爲清音濁。觀彼之所以來，各以其勝應之。是故扶義而動，推理而行，掩節斷割，〈掩，覆也。覆其節制斷割之也。〉因資而成功。使彼知吾所出而不知吾所入，知吾所舉而不知吾所集。始如狐狸，彼故輕來；合如兕虎，敵故奔走也。
又曰：將者，必有三隧、四義、五行、十守。所謂三隧者：上知天道，下習地形，中察人情。〈凡此三事者，人所從偃隧。〉所謂四義者：便國不負兵，爲主不顧身，見難不畏死，決疑不辟罪。所謂五行者：柔而不可卷也，剛而不可折也，仁而不可犯也，信而不可欺也，勇而不可陵也。所謂十守者：神清而不可濁也，謀遠而不可篡也，操固而不可遷也，明知而不可蔽也，不貪於貨，不淫於色，不嚂於辨，不推於明，不可喜也，不可怒也。是謂至平，窈窈冥冥，孰知其情！發必中證，言必合數；動必順時，解必中腠。〈腠理。〉通動靜之機，明開塞之節。審舉錯之利害，若合符節。疾如彍弩，勢如發矢，一龍一蛇，動無常體。莫見其所中，莫知其所窮；攻則不可守，守則不可攻也。
《抱朴子》曰：良將，去如收電，可見不可追；留如丘山，可瞻不可動。
又曰：大將，民之司命，社稷存亡，於是乎在。
《六韜》曰：武王問太公曰：「王者帥師，必有股肱、羽翼，以成威神，爲之奈何？」公曰：「凡舉兵帥師，以將爲命。在其通達，不在一術也。
又曰：武王問太公曰：「論將之道奈何？」太公曰：「將有五才、十過。五才者，勇、智、仁、信、必也。勇則不可犯，智則不可亂，仁則愛於人，信則不欺人，必則無二心。所謂十過者；將有勇而輕死者，有急而心速者，有貪而喜利者，有仁而不忍於人者，有智而心怯者，有信而喜信人者，有廉而不愛人者，有智而心緩者，有剛毅而自用者，有懦而喜用人者。是故兵者，國之大器，存亡之所由也。」
又曰：太公曰：「夜臥早起，雖劇不悔，妻子之將也；篤實希言，賦物平均，十人之將也；數行刑戮，不避親戚，百人之將也；訟辯好勝，欲正一衆，千人之將也；知人饑飽，念人劇易，萬人之將也；戰戰慄慄，日愼一日，十萬人之將也；見賢進之，行法不枉，百萬人之將也。知天文，悉地理，四海如妻子，此天師之主也。」
又曰：爲將，冬日不衣裘，夏日不操扇，天雨不張蓋。
又曰：武王曰：「吾欲令三軍，親其將如父母，攻城則爭先登，野戰則爭先赴，聞金聲則怒，聞鼓聲則喜，爲之奈何？」太公曰：「出隘塞，犯泥塗，將必先下步。士卒皆定次，將乃就舍；軍不舉火，將亦不食。」
《三略》曰：軍井未達，將不言渴。軍灶未炊，將不言饑。軍幕未辦，時不言倦。冬不服裘，夏不操扇，是謂禮也。
諸葛亮《兵要》曰：人之忠也，猶魚之有淵。魚失水則死，人失忠則凶。故良將守之，志立而揚名。
又曰：不愛尺璧而愛寸陰者，時難遭而易失也。故良將之趨時也，衣不解帶，履不遺躡。
又曰：貴之而不驕，委之而不專，扶之而不隱，免之而不懼。故良將之動也，如璧之不污。
又曰：良將之爲政也，使人擇之不自舉，使法量功不自度。故能者不可蔽，不能者不可飭，妄譽者不能進也。
桓範《世要論》曰：夫事之安危，實在於將。故曰：「將不知兵，以其主與敵；主不擇將，以其國與敵也。」然擇將者，不務求其策，而反先索其勇；不取之於威嚴，而用之於軟緩。此所謂棄本而要其末也。
又曰：昔霸王之戰，策貴廟勝，故曰上兵伐謀而戰勝也。吳起臨陣，推劍不持；項羽初學劍，後貴兵略。此勇難獨用，況無勇乎。
又曰：太公誓師後至斬，故云執桴鼓、立軍門，有不可犯之色也。嚴故能行其法，威故能著其恩也。
又曰：今之擇將宜參准往古。古數詭於常時之法，得其狀而責任之，所謂坐車上而禦騏驥，不勞而致千里者也。
又曰：古之論將者，言長於計策而課以料敵，言善於治軍則考以事政，勇於奮擊則責以戰鬥。若無此三者，則不委之以境外之任，付之以安危之事。
蔣子《萬機論》曰：知兵之將，國之行主，民之司命，古者重之，後世無逮焉。呂望雖知，孫武雖曉，樂毅雖賢，白起雖武；夫齊之朽骨，吳之縻骸，燕之消胳，秦之腐肉，豈可餔其糟粕，復得生而使之哉！固當出我民之最，擇其智勇之長者，用其術略也。
又曰：雖有百萬之師，臨時吞敵在將也。
《吳子》曰：凡人之論將，恆觀之於勇，勇之於將乃萬分之一耳。故《六韜》曰：「將不仁則三軍不親，將不勇則三軍不爲動。」
《孫子》曰：將者，勇、智、仁、信、嚴也。
又曰：三軍之衆，百萬之師，張設輕重在於一人，謂之氣機。道峽路險，名山大塞，十人所守，千人不過，是謂地機。善行間諜，分散其衆，使君臣相怨，是謂事機。車堅舟利，士馬閑習，是謂力機。此所謂四機者也。
又曰：夫將可樂而不可憂，謀可深而不可疑。將憂則內疑，〈將有憂色，則內外相疑不相信也。〉謀疑則敵國奮。〈多疑則計亂，亂則令敵國奮也。〉以此征伐，則可致亂。故將能清淨，〈應財曰：清不擾白靜。〉能平，能整，能受諫，能聽訟，能納人。〈受賢於群英之中，若吳納范蠢、齊納寧戚之類也。〉能采善言，能知國俗，能圖山川，能裁厄難，〈險、難、厄，皆悉明也。〉能制軍權。危者安之，懼者歡之，叛者還之，〈將有不合去者，慰喻還之，若肅何追韓信。〉冤者原之，訴者察之，卑者貴之，〈士卒若卑賤者貴之，昔吳起不與士卒同衣食者是也。〉強者抑之，敵者殘之，〈卑中有賤而敵貴者，亂上下之禮殘，殺之。〉貪者豐之，〈懸賞所以豐其心，所以使貪。〉欲者使之，〈臨敵將戰，有欲立功名，有欲利敵人者，皆許而使之，所謂使勇使貪。〉畏者隱之，〈士卒有所畏懼者，隱蔽於後，勿使爲軍鋒。軍敗由鋒怯。〉謀者近之，讒者覆之〈有讒鬥之覆，信之。〉毀者復之，〈官職有毀廢者，則修而復之。〉反者廢之，橫者挫之，服者活之，〈首服罪者活之。〉降者說之，〈說，舍。〉獲城者割之，〈賞功臣也。〉獲地者裂之，〈賜功勞者。〉獲國者守之，〈得其國必封賢以守之。昔吳伐越得而不守，所以終敗也。〉獲厄塞之，獲難屯之，獲財散之，敵動伺之，敵強下之，〈敵陣強則下之與戰。若齊師伐魯鼓之，曹劌不動，三鼓破齊也。〉敵淩假之，〈敵之威勢淩我而來，宜持以待之，勿與戰。楚淩漢，求決一決，漢祖知弱不許之是也。〉敵暴安之，〈敵人爲暴虐之行，則安之、勸之，所以怒我衆也。昔燕伐齊田單不下，燕師掘齊人冢墓，田單安勸之是也。〉敵勃義之，〈敵爲勃亂之事，則我修義以待之。彼勃我義，故克。〉敵睦攜之，順舉挫之，〈舉順以挫逆也。〉因勢破之，放言過之。〈放過惡言以誣詐敵人，以怒已衆也。〉此爲將之道也。
又曰：故將拒諫則英雄散，策不從則謀士叛；善惡同則功臣倦，〈賞罰不明，善惡無異，則有功之臣皆懈倦也。〉將專己則下歸咎，〈專己自任，不與下謀，衆皆歸罪於將而責之。〉將自臧則下少功，〈臧，善也。將自伐動忘下自用者，故曰少功也。〉將受讒則下有離心，將貪財則奸不禁，〈上貪則下盜也。〉將內顧則士卒淫。〈內顧，思妻妾也。〉將有一則衆不服，有二則軍無試，〈試，法也。〉有三則軍乖背，有四則禍及國。
又曰：《軍志》曰：「將謀欲密，士衆欲一，〈將衆如一體也。〉攻敵欲疾。」將謀密則奸心閉，士衆一則群心結，〈結如一也。〉攻敵疾則詐不及。設軍有此三者，則計不奪。將謀泄則軍無勢，以外窺內則禍不制，〈窺，見也。謀泄則外見已情虛實，其禍不可制也。〉財入營則衆奸會。〈凡爲軍使外人以財貨入營內，則奸謀奄集其中也。〉將有此三者，軍必敗也。」
又曰：將無慮則謀士去，〈將無防慮，不能從謀，故去之。〉將無勇則吏士恐，〈將怯則下無所恃，故恐也。〉將遷怒則軍士懼。慮也，謀也，將之所重；勇也，怒也，將之所用意。故曰：必死可殺也，必生可虜也，忿速可侮也，廉潔可辱也，愛人可煩也。此五者，將兵之過，用兵之災也。
又曰：凡戰之要，先占其將，而察其才，因形用權則不勞而功興也。其將愚而信人，可謀而詐；貪而忽名，可貨而賂。輕變可勞而困。上富而驕、下貧而磔，可離而間，將怠士懈可潛而襲。智而心緩者可迫也，勇而輕死者可暴也，急而心速者可誘也，貪而喜利者可襲也，仁而不忍於人者可勞也，智而心緩者可驚也，信而喜信於人者可誑也，廉潔而不愛人者可侮也，剛毅而自用者可事也，懦心喜用於人者可使人欺也。此皆用兵之要，爲將之略也。
何晏《韓白論》曰：此兩將者，殆蚩尤之敵，蓋開闢所希有也。何者爲勝也？或曰：白起功多，前史以爲出奇無窮。欲窺滄海，白起爲勝。若夫韓信，斷幡以覆軍，拔旗以流血，其以取勝，非復人力也，亦可謂奇之又奇者哉。白起之破趙軍，詐奔而斷其糧道。取勝之比，皆此類也。所謂可奇於不奇之間矣，安得比其奇之又奇者哉！
班叔皮《王命論》曰：是時，陵爲漢將，而母獲於楚。
任彥升《奏彈曹景宗》曰：賞茂通侯，榮高列將。
潘安仁《西征賦》曰：蕭、曹、魏、丙之相，辛、李、衛、霍之將，御使則蘇屬國，震遠則張博望。〈屬國，蘇武。博望，張騫。〉
范曄《二十八將傳論》曰：中興二十八將，前世以爲上應二十八宿，未之詳也。然咸能感會風雲，奮其知勇。議者多非光武，不以功臣任職，至使英資茂績委而勿用。然原夫良圖遠算，固將有以爲爾。若乃王道旣晦，降及霸德，猶能受授惟庸。勛賢兼序，如管、隰之迭升桓世，先趙之同列文朝，可謂兼通矣。降自秦漢，世資戰力，至於翼扶王運，皆武人崛起，亦有鬻繒盜狗輕猾之徒。或崇以連城之賞，或任以阿衡之地，故勢疑則隙生，力侔則亂起蕭樊。且猶縲紲，信越終見菹戮，不其然乎！自茲以降，訖於孝武，宰輔五世，莫非公侯。遂使搢紳道塞，賢能蔽壅。故光武鑒前事之違，存矯枉之志。雖寇、鄧之高勛，耿、賈之鴻烈，分土不過大縣數四，所加特進朝請而已。觀其治平臨政，課職責咎，將所謂導之以法，齊之以刑者乎？永寧年中，顯宗追感前世功臣，乃圖畫二十八將於南宮雲臺，其外又有王常、李通、竇融、卓茂，合三十二人。故依其大第，系之篇末，以志功次雲爾。
