
《說文》曰：鞍，馬鞁具也。〈鞁，皮彼切。〉
《漢書》曰：孝宣許皇后，元帝母也。父廣漢昌邑王侍郎，從武帝上甘泉，誤取他郎鞍以被其馬，發覺，吏劾從行而盜當死者。詔下蠶室，後爲宦者丞。
司馬彪《漢書》曰：光武征趙喜，引見，賜鞍馬，待詔公車。
《東觀漢記》曰：景丹將兵詣上，上勞勉。丹出至城外兵所，下馬坐鞍旃毾㲪上。〈毾音塔。㲪音登。〉
又曰：王莽誅，諸謀者季次元聞事發覺，被馬欲亡。馬駕在轅中，惶遽著鞍上馬，出門顧車乃自覺止。
又曰：章帝曰：「明德後時，廣平鉅鹿樂城王在邸入問起居。朕從上望見車騎鞍勒皆純黑，無金銀采飾，馬不逾六尺。於是以白太后，即賜錢各五百萬。」
《英雄記》曰：呂布刺殺董卓，與李𠐶戰敗，乃將數百騎以卓頭擊馬鞍，走出武關。
《魏志》曰：許褚從討韓遂、馬超於潼關。太祖將北渡臨濟河，先渡兵，獨與褚及虎士百餘人留南岸斷後。超將步騎萬餘人來奔太祖軍，矢下如雨，褚乃扶太祖上船。賊戰急，軍爭濟，船重欲沒，褚斬攀船者，左手舉馬鞍蔽太祖。船工爲流矢所中，死，褚右手幷棹船，僅乃得渡。是日微褚幾厄。
又曰：太祖馬鞍在庫爲鼠所齧，庫吏懼死，鄧哀王沖以刀穿單衣如鼠齧者，謬有愁色。太祖問之，沖曰：「俗以鼠齧衣者其主不吉。」太祖曰：「此妄言耳。」俄而，庫吏以齧鞍聞，太祖笑曰：「兒衣在側而齧，況鞍懸柱乎。」
《魏略》曰：五官將知王忠昔嘗啖人，時因從駕出行，令取蒙間髑髏著忠系馬鞍，以爲嬉笑。
《吳志》曰：曹公破走，魯肅先還，權大請諸將。肅將入閣拜，權起禮之，謂曰：「子敬，孤持鞍下馬相迎，足以顯卿未？」肅趨進曰：「未也。」衆人聞之，無不愕然。就坐，徐舉鞭曰：「願至尊威加乎四海，總括九州，克成帝業，更以安車蒲輪征肅，始當顯耳。」權拊掌欣笑。
又曰：孫權每田獵，乘馬射虎，嘗突前攀持馬鞍。張昭變色而前曰：「將軍何有當爾！夫爲人君者，謂能駕禦英雄，驅使群臣，豈謂馳逐於原野，校勇於猛獸者乎？如有一旦之患，奈天下笑何？」
《後魏書》曰：傅永有氣幹，拳勇過人，能手執鞍橋倒立馳騁。
《江表傳》曰：孫策討祖郎，生獲之。策謂郎曰：「爾昔斫孤馬鞍，今創軍立事，除棄宿恨，汝莫怨怖。」郎叩頭謝罪，即破械賜衣，署門下賊曹。
《魏百官名》曰：紫茸題頭高橋鞍一具。
《三輔決錄》曰：平陵士孫奮富聞京師。梁冀知奮儉吝，以鏤衢鞍遺奮，從貨五十萬。
《西京雜記》曰：武帝時，身毒國獻白光琉璃鞍，鞍在暗室光照十丈。
又曰：武帝得貳師天馬，造玫瑰石爲鞍。
《異苑》曰：昔有人乘馬山行，遙望岫里有二老公相對摴蒲，遂下騎造焉。以策柱地而觀之，自謂俄頃，視其馬鞭，漼然已爛，顧瞻其馬鞍，體骸枯朽。旣還至家，無復親屬，一慟而絕。
《六韜》曰：車騎之將，軍馬不具。鞍勒不備者誅。
陸景《典語》曰：周世以膏腴之沃壤，豐鎬之寶地，大啓封境以封秦。釋鞍授鞚，假驥他人，欲無陵已，其可得乎！
傅玄《馬射賦》曰：百馬齊興，六驥孔閑。金銜玉羈，文防鏤鞍。明珂景服，華叢采鮮。
《古樂府》左延年《從軍詩》曰：從軍何等樂，一驅乘雙駁。鞍馬照人目，龍驤自動作。
謝惠連詩曰：掛鞍長林側，飲馬修川湄。
劉琨《扶風歌》曰：系馬長松下，發鞍高岳頭。
魏曹植《上銀鞍表》曰：於先武皇帝世，敕此銀鞍一具，初不敢乘，謹奉上。
宋劉義恭《謝金梁鞍啓》曰：賜臣供禦金梁橋鞍，製作精巧，宜副龍駟。聖慈下逮，猥垂光賜。
後漢李尤《鞍銘》曰：驅騖馳逐，騰躍覆跩。〈跩，丑世切。〉雖其捷習，亦有顛沛。井羸其瓶，罔不斯敗。
《釋名》曰：轡，佛也。言牽引佛戾以制馬也。
《詩》曰：我馬維駒，六轡如濡。
又曰：我馬維駱，六轡沃若。
又曰：駟鐵孔阜，六轡在手。
《周禮》曰：挈壺氏挈轡以令舍。〈懸轡於當所舍止之處。〉
又曰：大馭掌馭王路以祀。及犯軷，王自左馭，馭下祝，登受轡。犯軷遂驅之。
《家語》曰：古者，天子以內史爲左右手，以德法爲銜勒，以百官爲轡。善御馬者，正銜勒，齊轡策，均馬力，和馬心，故口無聲而馬應轡，策不舉而極千里。善御人者，一其德法，正其百官，均齊人力，和安人心，故令不再而人順從，刑不用而天下理矣。
又曰：善御馬者，正身以總轡。
又曰：閔子騫爲費宰，問政於孔子。孔子曰：「君者人也。吏者轡也，刑者策也。人君之政，執其轡、策而已矣。」
又曰：孔子適衛，衛將軍文子問曰：「今齊之以刑而猶弗勝，何禮之齊也？」孔子云：「禮，譬之於禦則轡也。」
《漢春秋》曰：大僕公卿奉引，大僕執轡，大將軍陪乘。光武東京郊祀，法駕則河南尹奉引，奉車都尉執轡，侍中參乘。
《孔叢子》曰：夫子雲，夫政令者，人君之銜轡，所以制下也。
《管子》曰：凡赦者，小利而大害也，故久而不勝其禍。故赦者，馬之委轡也，無赦者，痤疽之礦石也。〈痤，作和切。疽，七餘切。〉
《列子》曰：凡禦者得之於銜，應之於轡；得之手，應於心。
《淮南子》曰：權衡者，人主之車輿；爵祿者，人臣之銜轡矣。
又曰：王良造父禦也，上車攝轡，馬爲齊整。
班固《東巡頌》曰：乘輿動色，群後屏氣。萬騎齊鑣，千乘弭轡。
魏明帝《善哉行》曰：百馬齊轡，禦由造父。
後漢李尤《轡銘》曰：轡銜在手，急緩必時。賞罰在心，中和是思。馬知良禦，進取道里。人知善政，令行禁止。
張揖《埤蒼》曰：靮，〈音的。〉馬繮也。𩋠，鞚焉，勒也。𩋠、〈音緬。〉䩭，〈音羈。〉勒靻也。〈靻，音浙，柔皮也。〉
服虔《通俗文》曰：所以制馬口曰鞚。
環濟《吳紀》曰：大皇帝征合肥，未下，因撤軍還兵。呂蒙等共留津北，魏將張遼奄至，圍數重，蒙等死戰。旣破圍上馬出，外浮橋南已絕，丈餘無板。谷利時爲親近監，白曰：「至尊牢攝鞍緩鞚，利當著鞭以增馬勢。」於是得渡。
《晉書》曰：溫嶠字太眞。王敦舉兵內向，六軍敗績。太子將自出戰，嶠執鞚諫，太子乃止。
《晉起居注》曰：冠軍將軍王浹表：「臣以發許昌城內北人諸將孫凱等謀，欲逼臣留身軀遣南人。臣初出城門，乃相纏繞，牽臣馬。臣手刃斬截，僅乃得出。」
應㻛《馳射賦》曰：放鞚長騁，神足奔越。終節三驅，每不虛發。
陳琳《武庫賦》曰：馬則飛雲絕景，直鬐騧駠，走駿驚飈，步象雲浮。受銜斯游，斂鞚則止。
傅玄《良馬賦》曰：奮舋沛艾，虎據麟跱。望雲睇景，乘虛四起。縱銜則往，攬鞚則止。
成公綏《射兔賦》曰：收輔車之雙轡，舍良馬之長鞚。禽迅羽之輕焱，截逸足之狡弄。盈得獲於後乘，充庖廚之所貢。
夏侯湛《征邁辭》曰：上伊闕兮臨川，拊駿馬兮授鞍。中衢兮載嘆，𣫍鞚兮盤桓。
閔鴻《與劉子雅書》曰：若能控奔驥以接駑乘，則力追者萬群；傾修翅以顧短翮，則歸飛者如雲。
劉芳《毛詩箋音義證》曰：轡是禦者所執者也。不得以轡爲勒。且舊語云：「馬勒不雲轡。」以勒爲轡者，蓋是北人避石勒名也。今南人皆雲馬勒，而以鞚爲轡。反覆推之，此爲明證。又《詩》稱「執轡如組」，又曰「六轡在手」。以所執爲轡，審矣。今俗儒咸以轡爲勒，而曾無寤者。
《家語》曰：閔子問政於孔子。孔子曰：「不能禦民者，棄其德法，專用刑辟。譬猶御馬，棄其銜勒，而專用策，馬必傷，車必敗。無德法而用刑，民必流，國必亡。」
《漢書》曰：呼韓耶單于，甘露三年正月，朝天子於甘泉宮，賜以冠帶衣裳、玉具劍、鞍勒一具，馬十五匹。
王隱《晉書》曰：湣懷太子好卑鶏、小馬、小牛，令左右騎，斷羈勒使墮地。
蕭方等《三十國春秋》曰：涼州胡安據盜發張駿墓，得珊瑚馬鞭、馬瑙鍾、黃金勒。
《鄴中記》曰：虎諱勒，呼馬勒曰轡，羅勒曰香菜。
《永昌記》曰：哀牢王出入射獵，騎馬金銀鞍勒如翠毛之飾。
《淮南子》曰：雁門之北狄不穀食，賤長貴壯，各上氣力，人不弛弓，馬不解勒，便之也。〈高誘曰：不穀曰不穀食□酪而已。北狄，鮮卑也。弛，舍也。便，習也。〉
《說苑》曰：田子方度西河造翟黃。翟黃乘軒車，載華蓋，黃金之勒，約鎮簟席，如此者具駟十八乘。子方望以爲人君。翟黃至而子方曰：「子，人臣也，將何以至此？」對曰：「此皆君之賜也。臣進五大夫，祿爵倍，以故至於此。」
韓陽《天文要集》曰：造父五星在傳舍南，造父洗馬轡勒銜鑣。
棗據詩曰：麒驥伏吳阪，不與伯樂俱。駑馬同銜勒，豈得獨卓殊。
魏文帝《馬腦勒賦》曰：馬腦，玉屬也，出自西域。文理交錯，有似馬腦，故其方人因以名之。或以系頸，或以飾勒。餘有斯勒，美而賦之。命陳琳、王粲幷作。詞曰：「天珍物，寄中山之崇崗。稟金德之靈施，含白虎之華章。扇朔方之玄氣，喜南離之焱陽。歙中區之黃采，曜東夏之純蒼。苞五色之明麗，配皎日之流光。內〈音照。〉浮景，外鮮文繁。奇章異彩，的其間。爾乃藉彼朱雲，華勒用成。駢居列寺，煥若羅星。」
應㻛《馳射賦》曰：群駿籠茸于衡首，咸皆腰與飛兔。攏修勒而容與，幷軒翥而厲怒。
陳琳《馬腦勒賦》曰：五官將得馬腦以爲寶勒，美其英【糸采】〈彩〉之光艶也，使琳賦之。「爾乃他山爲錯，荊和爲理，制爲寶勒，以禦君子。」
王粲《馬腦勒賦》曰：因姿象形，匪�匪刻。厥容應規，厥性順德。禦世嗣之駿服兮，表�驥之儀式。
王沉《馬腦勒賦》曰：厥象伊何，如規之盈。鮫鱗纖郁，白黑殊形。如冰之潔，如玉之貞。固乾坤之所育兮，匪雕鏤而自成。爾乃施飾龍首，加服鸞鑣。和鈴鏘鏘，回景逍遙。
《釋名》曰：鑣，包也。所以在傍苞斂其口也。
《說文》曰：鑣，馬銜也。銜馬勒口中也。
《爾雅》曰：鑣謂之釒獻。〈郭璞曰：勒也，許揭切，又魚列切。〉
《詩》曰：游於北園，四馬旣閑。輶車鸞鑣，載險歇驕。〈毛萇曰：輶，軒也。險歇驕，田犬也。鄭玄曰：軒車，驅逆之車也。置鸞於鑣者，異於乘車也。〉
釋智匠《古今樂錄》曰：明帝休成之樂歌曰：「玉鑣息節，金輅懷音。」
《文士傳》曰：山巨源爲吏部郎，欲舉嵇康自代。康聞，與之書曰：「譬猶禽鹿，少見馴育，則服教從制，長而見羈。雖飾以金鑣，饗以嘉肴，愈思長林，而志在豐草。」
《魯國先賢志》曰：黃伯仁《龍馬頌》曰：「揚鸞鑣兮揮紅沫之播飄。」
《鹽鐵論》曰：古者庶人賤騎繩控，草�〈音低。〉皮薦而已。及其後，革鞍攻成，鐵鑣不飾。
又曰：古者樵車無輪，棧車無軛，其後木�令不衣，長轂敗幅。今富者銀黃華左，搔以結緌。錯鑣塗朱，珥靳飛雲令。
《楚辭》曰：絕鑣銜以馳騖兮，暮著次而敢止。路蕩蕩其無人兮，遠不禦兮千里。
棗據詩曰：眞僞各有分，駑驥不齊鑣。
陶琬之詩曰：我服旣輝，我駟旣閑，揚鑣警路，哀清綿。〈《桓玄集》載：琬之爲江州主簿。〉
宋文帝《登景陽樓詩》曰：士女炫街里，軒冕曜都城。萬�爾揚金鑣，千舳樹蘭旌。
袁淑《游新亭曲水詩序》曰：離榭修幕，陵檖彌阜。鑣容旆采，野麗�。
鮑昭詩曰：飛鑣出荊路，騖服入秦州。
王沉《踐行賦》曰：六龍齊鑣，鸞聲振振。景動波回，天行星陳。
張協《玄武館賦》曰：天子翱翔郊甸，順時巡省。龍駟騰鑣，羽騎游騁。顧流光以按轡，回鸞旗而時幸。
李充《穆天子賦》曰：其馬則赤驥盜驪，驊騮�耳，楊和齊鑣，一瞬千里。
董子曉《乘輿駁馬賦》曰：軀觀若斯，氣勢�披。銜金鑣，著玉羈。
顔延之《七繹》曰：梓工飾雕簟之輿，涓人進龍圖之馬。�義駕則眩奪鳳蓋，振鑣則圈促函夏，故動軔馳光，舉策流赭。
張委《九ê》曰：映金箱之羽蓋，鳴玉衡之鸞鑣。望天路以振策，指萬里於崇朝。
殷淡《宣貴妃誄》曰：嚴位服於旗容，尚徽謚於銘策。節哀路於蕭鐘，齊行鑣於�京翟。
應琚《與劉文達書》曰：僕頃倦遊談之事，欲修無爲之術，不能與足下齊鑣騁轡、爭千里之表也。
桓溫《與慕容書》曰：自滄流以北，幽朔以東，將軍皆以羈落而總率之矣。首尾唇齒，左右力用，鳴鏑揚鑣，動數十萬。
