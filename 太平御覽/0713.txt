
《說文》曰：匣，匱也。
《論語·季氏》曰：孔子謂冉求曰：「虎兕出於匣。」
《拾遺錄》曰：含塗國人善服鳥獸雞犬，皆使之能言。雞犬牛豕死者，以玉為匣，埋海上。其主游戲海上，於地中聞犬豕雞之聲，主人猶識，掘而取之，還，養如昔焉。惟毛羽禿落，久更悅弈。
魏武帝《上雜物疏》曰：銀鏤漆匣四枚。
古歌曰：流塵生玉匣。
《說文》曰：匱，櫝也，匣也。
《論語·子罕》云：韞櫝而藏諸？求善價而沽諸？〈櫝，匱也。〉
《論語·季氏》曰：龜玉毀於櫝中。
《左傳》曰：昭七年傳曰：燕人歸燕姬以瑤甕玉櫝。
《國語》曰：夏之衰也，褒人之神化為二龍，而言曰：「余褒之二君也。」夏後布幣而策告之。龍亡而ⅶ在，櫝而藏之。〈ⅶ，俟淄切。龍涎也。〉
王隱《晉書》曰：甘卓家金匱鳴，聲似箠鏡，清而悲。師言：「金匱將離，是以悲鳴。」尋而卓下，將軍周慮等承望惇意害卓。
《唐書》曰：王亻丕下劣茸，不能如叔父有大志，惟務金帛寶玩。為無門大櫃，上開一孔，使足以授物，夫妻寢止其上。
《韓子》曰：楚人賣其珠於鄭者，為木蘭之櫝，薰以桂椒，綴以珠玉，飾以玫瑰，緝以翡翠。鄭人買櫝而還珠，未可謂善鬻珠也。
李尤《匱匣銘》曰：國有都邑，家有匣匱，貨賄之用，我之利器。
《魏略》曰：扈累，字伯重，京兆人，常隨青牛先生。先生字方正，曉知星曆、風角、鳥情。累得其朮。有婦無子，後亦喪婦，獨居道側，以磚為障，施一廚床，食宿其中。
《晉陽秋》曰：顧愷之尤好丹青，嘗以一廚畫寄桓玄，悉糊，題其前。玄乃發廚後而取之，封題如舊以還之。愷之見封題如初，但失其畫，直云：「妙畫通靈，變化而去，猶人登仙也。」
沈約《宋書》曰：收范曄家樂器、服玩，並皆珍麗，妓妾亦盛飾。母住止單陋，惟有一廚，盛樵薪。
《齊書》曰：衡陽王鈞母區貴人卒，鈞哀毀甚。先是，貴人花釵廚子賜鈞以為玩弄，貴人亡後，每歲時及朔望輒開，禮再拜鯁咽，見者皆為之悲。
又曰：陸澄，當世稱為碩學，讀《易》三年，不解文義。欲撰《宋書》，竟不成。王儉戲之曰：「陸公，書廚也。」
《南史》曰：記謝弘微臨終語左右曰：「有上廚書，須劉領軍至，可於前燒之，慎勿開也。」
《拾遺記》曰：郭況家富，以玉器盛食，故東京謂郭家為瓊廚金窟。
《東宮舊事》曰：皇太子拜有柏書廚一，梓書廚一。
范寧敬曰：籍，官之大信，而比散在眾曹，此不可也。可令作十五籍廚，一縣一廚。
