
崔鴻《十六國春秋·前燕錄》曰：將作大匠、屯騎校尉朝那侯青，武邑人也。機巧有算略，驍勇善騎射，所在先登陷陳。慕容俊擬之張飛。
又曰：成公都，晉興玄吳人也。都驍猛有勇力。陽慮之戰，年十八，橫矛太呼，賊不敢當。獨步當時，擬之方叔。論者咸曰：「當求之於古，造次無其比也。」
《後魏書》曰：來大千，驍果，善騎射，遷中散。至於朝賀之日，大千常著禦鎧，盤馬殿廷，莫不嘆異。嘗從太宗獵，見虎在高岩上，大千持槊直前刺之，應手而死。太宗嘉其勇壯，又爲殿中給事。
又曰：乙瑰，代人也。其先世統部落。世祖時，瑰父正知慕國威化，遣瑰入貢，世祖因留之。瑰便弓馬，善騎射，手格猛獸，膂力過人，數從征伐，甚見信待。尚上谷公主，世祖之女也。
又曰：庾葉爲將有謀略，治軍清整，常以少擊多，士衆服其知勇，名冠諸將。
又曰：楊播，字延慶。自雲弘農華陰人也。除左將軍，尋假前將軍。隨車駕南討，至鍾離。師回，詔播領步卒三千、騎五百爲衆軍釣攏時春水初長，賊衆大至，舟艦塞川。播以諸軍渡淮未訖，嚴練南岸，身自居後。諸軍渡盡，賊衆遂集，於是圍播數重。播乃爲圓陳以禦之，身自搏擊，斬殺甚多。相拒再宿，軍人食盡，賊圍更急。高祖在北而望之，既無舟船，不得救援。水勢稍減，播領精騎三百曆其船，大呼曰：「今我欲渡，能戰者出。」賊莫敢動，遂擁衆而濟。高祖甚壯之，賜爵華陰子。
又曰：河間公齊，烈帝之玄孫也。少雄傑魁岸，世祖愛其勇壯、引侍左右。從征赫連昌，世祖馬蹶，賊衆逼帝，齊以身蔽捍，決死擊賊，賊乃退。
又曰：賈思伯，字仕休，齊郡益都人也。世宗即位，加輔國將軍。任城王之圍鍾離也，以思伯持節爲其軍司。及失利，思伯爲後殿，以思伯儒者，謂之必死。及至，大喜，曰：「仁者必勇，常謂虛談，今于軍司見之矣。」
又曰：於栗磾，代人也。少習武藝，拜冠軍將軍。道武畋於白登山，見熊領數子，道武顧謂栗磾曰：「能縛之乎？」栗磾曰：「能！」道武曰：「若搏之不勝，豈不虛斃一壯士耶！」栗磾曰：「自可能致御前，會而制之。」尋而擒之。晉將劉裕遺栗磾書曰：「黑槊將軍」磾常好持黑槊，故有其號。
又曰：楊大眼，武都氐王難當之孫也。少驍勇矯捷，走如飛電。宣武南征，尚書李沖典選統校征官，大眼往求征焉。沖不許，大眼曰：「尚書不見知，聽下官出一伎。」便出長繩三丈，系之於髻而走，繩直如矢，馬馳不及。沖大驚曰：「千載已來，未有此人也。」遂用爲軍主。大眼顧謂同僚曰：「吾之今日，所謂蛟龍得水之秋也。自此一舉，不復與諸君齊列矣。」所經戰，皆武冠六軍，大眼妻潘氏，善射，詣軍省大眼。至攻戰游獵之際，潘氏亦戎裝齊鏢幷轡。及還營，同坐幕下，對諸僚佐，言笑自得。大眼指謂諸人曰：「此潘將軍也。」明帝加光祿大夫。淮泗之間，童兒啼者恐之，云：「楊大眼至！」無不立止。王秉之初歸國也，謂大眼曰：「吾在南時聞君之名，以爲眼如車輪。及見，君乃不異常人。」大眼曰：「鼓旗相望瞋硇捃發。足使君目不能視，何必大如車輪？」
又曰：文成帝名浚，太武孫晃子也。即位後，冬大儺曜兵。帝有勇力，善騎射，靈丘南有山，高四百餘丈，詔群官仰射山峰，無能逾者。帝彎弧發矢，出山四十餘丈，過山南二百步。遂詔刊石，勒銘紀功。
《北齊書》曰：高昂，字敖曹，膽力過人，姿儀殊異。其父次同爲求嚴師，令簡＾撻。昂不遵師訓，專事馳騁，每言男兒當橫行天下，自取富貴，誰能端坐讀書，作老博士也。其父曰：「此兒不滅吾族，當大吾門。」以其昂藏敖曹，故以名字。
《北史》曰：達奚震，少驍勇，走及奔馬。周文嘗渭北校獵，時有兔過周文前，震與諸將競射之，馬倒而墜。震足不傾躓，因步射之，矢中兔，顧馬才起，遂回身騰上。周文喜曰：「非此父，不生此子。」
《陳書》曰：蕭摩呵齊軍戰，有西域胡，妙於弓矢，弦無虛發，衆軍尤憚之。及將戰，明徹謂摩呵曰：「若<歹壹>此胡，則彼軍奪氣，君有關、張之名，可斬顔良矣。」摩呵曰：「願識其形狀，當爲公取之。」明徹乃召降人有識胡者，雲胡著絳衣，護皮弓，兩端骨弭。明徹遣人覘伺，乃知胡在陣，仍自酌以飲摩呵。摩呵飲訖，馳馬沖齊軍，胡挺身出陣前十餘步，彀弓未發，摩呵遙擲銑鋧，立中其額，應手而僕。齊軍」大力」十餘人出戰，摩呵又斬之。
又曰：周鐵虎事梁河東王蕭譽，王僧辯擒，欲烹之，鐵虎曰：「侯景尚未滅，奈何殺壯士耶！」僧辯奇之。後降高祖。
又曰：蕭摩呵帥齊兵爲寇，高祖遣安都北拒齊軍於鍾山龍尾及北郊壇。安都謂摩呵曰：「卿驍勇有名，千聞不如一見。」摩呵對曰：「今日令公見矣。」
《隋書》曰：宇文慶從武帝攻河陰，先登攀堞，與賊短兵接戰，良久，中石乃墜，絕而後蘇。帝勞之曰：「卿之餘勇，可以賈人也。」
又曰：楊玄感驍勇多力，每戰親軍長矛，身先士卒，喑鳴叱咤，所當者莫不震懾。論者方之項羽。
又曰：魚俱羅，馮翊下邽人也。身長八尺，膂力絕人，聲氣雄壯，言聞數百步。
又曰：權武少果勁，勇力絕人，能重甲上馬。嘗倒投於井，未及泉，復躍而出。其拳捷如此。
又曰：長孫晟，突厥之內，大畏長孫總管，聞其弓聲，謂爲霹靂，見其走馬，稱爲閃電。王笑曰：「將軍震怒，威行域外，遂與雷霆爲比，一何壯哉！」
《唐書》曰：丘行恭從討王世充，會戰於邙山之上，太宗欲知其虛實強弱，乃與數十騎沖之，直出其後，衆皆披靡，莫敢當其鋒，所殺傷甚衆。既而限以長堤，與諸騎相失，惟行恭獨從。尋有勁騎數人追及太宗，矢中御馬，行恭乃回騎射之，發無不中，餘賊不敢復前，然後下馬拔箭，以其所乘馬進太宗。行恭於御馬前步執長刀，巨躍大呼，斬數人，突陣而出，得入大陣。貞觀中，有詔刻石爲人馬以象行恭拔箭之狀，立於昭陵闕前。
又曰：淮陽王道玄，拜洛州總管。及府廢，改授洛州刺史。五年，劉黑闥引突厥河北，復授山東道行軍總管。師次下博，與賊軍遇，道玄帥騎先登，命副將史萬寶督軍繼進。萬寶與之不協，及道玄深入，而擁兵不進。謂所親曰：「吾奉手詔，言淮陽小兒雖名爲將，而軍之進止皆委吾。今其輕銳，越濘交戰，大軍道動，必滔泥溺，莫如結陣以待之，雖不利於王，而利於國。」道玄遂爲賊所禽，全軍盡沒，惟萬寶逃歸。道玄遇害，年十九。太宗追悼久之，嘗從容謂侍臣曰：「道玄終始從朕，見朕深入賊陣，所向必克，意嘗企慕，所以每陣先登，蓋學朕也。惜其年少，不遂遠圖。」因爲之流涕。
又曰：王君廓鎮幽州。會突厥入寇，君廓邀擊破之，俘斬二千餘人，獲馬五千匹。高祖大悅，徵入朝，賜以御馬，令於殿庭乘之而出，因謂侍臣曰：「吾聞藺相如叱秦皇，目眥出血。君廓往擊竇建德，將出戰，李績遏之，君廓發憤大呼，目及鼻耳一時流血。此之壯氣，何謝古人，不可以例賞之。」復賜常袍金帶，還鎮幽州。
又曰：劉世讓爲幷州總管，統兵屯於雁門。突厥處羅可汗與高開道、苑君璋合衆攻之，甚急。鴻臚卿鄭玄璹先使在蕃，可汗合玄璹來說之，世讓厲聲曰：「大夫奈何爲夷狄作說客耶！」經月餘，虜乃退。及玄璹還，述世讓忠勇，高祖下制裒美之。
又曰：李嗣業。賊將李歸仁初以銳師數來挑戰，我師攢矢而逐之，賊軍大至，逼我追騎，突入我營，我師囂亂。嗣業謂郭子儀曰：「今日之事，若不以身啖寇，決戰於陣，萬死而冀其一生。不然，則我軍無孑遺矣。」嗣業乃脫衣徒搏，執長刀立於陣前大呼，當嗣業刀者，人馬俱碎，殺十數人，陣容方駐。前軍之士盡執長刀而出，如墻而進。嗣業先登奮命，所向摧靡。
又曰：張浚拜諫議大夫，其年冬，宰相王鐸至滑台，兼充天下行營都統，方徵兵諸侯，奏用浚爲都統判官。時王敬武初破弘霸郎，軍大振，累詔徵平盧兵，敬武獨不赴援。鐸遣浚往說之，敬武已授僞命，復怙強不迎詔使。浚至，謁見，責之曰：「公爲天子守藩，王臣賫詔宣諭，而侮慢詔使。既未識君臣禮分，復何顔以禦軍民哉？」敬武愕然謝咎。既宣詔，軍士按兵默然，浚幷召將佐集於鞠場面諭之曰：「人生效忠仗義，所冀粗分逆順，懸知利害。黃巢前日販鹽虜耳，公等舍累葉夫子而臣販鹽白丁，何利害之可論耶！今諸侯勤王，天下響應，公等獨據一州，坐觀成敗。賊平之後，去就何安？若能此際排難解紛，陳師鞠旅，共誅寇盜，迎奉鑾輿，則富貴功名，指掌可取。吾惜公輩舍安而即危也。」諸將改容引過，謂敬武曰：「諫議之言是也。」即時出軍，從浚入授京師。
《晏子春秋》曰：昔夏之衰也，有推移大戲，殷之衰也，有費仲惡來，足走千里，手裂兕虎，任之以力，淩轢天威，專行勇力，不顧乎義理，是以桀紂以滅，殷夏以衰。
又曰：莊公奮乎勇力，不顧於行；尚勇力之士，無忌於國；貴戚不薦善，逼邇不引過。故晏子見公，公曰：「古者亦有徒以勇力立於世者乎？」晏子對曰：「嬰聞之，輕死以行理，謂之勇；誅暴不避強，謂之力。故勇力之立也，以行理義也。今公自奮乎勇力，不顧乎行暴，尚勇力之士，無忌於國，身立威疆，行流淫暴，貴戚不薦善，逼邇不引過，反聖王之德，而修滅君之行，用此存者，嬰未嘗聞有也。」
《吳越春秋》曰：專諸，豐邑人。伍子胥初去楚如吳時，遇之於途。專諸方與人鬥，其怒有萬人之氣，甚不可當。其妻一呼即還。子胥怪而問其壯，何夫子怒之盛，聞一女子之聲而即折道，寧有說乎？專諸曰：「子視吾之儀，寧類愚者耶！何言之鄙也！夫屈一人之下，必申萬人之上。」子胥因相決之，推顙深目，虎口鷹背，戾於從難，知其勇士也。
又曰：伍子胥見吳王僚，王僚望其顔色甚可畏，長一丈，大十六圍，眉間一尺。僚與語三日，辭無復者，賢人也。子胥知王好之，每入，言語侃侃，有勇壯之氣也。
孔演《漢魏春秋》曰：許褚之爲人，長八尺餘，大十圍，容貌甚雄，勇力絕人。漢末賊起，褚在汝南，與少年相聚，及宗族數千家。共堅壁相保。曹公修兵汝南，褚以其衆歸公，公見而壯之，曰：「此樊噲也。」即日拜都尉，引入宿衛。諸從褚俠客，皆爲虎士，出入周旋，不離左右。軍中以褚力如虎，痴勇，號曰」痴虎」。至今天下稱之，皆謂其姓名也。
吳均《齊春秋》曰：戴僧靜，會稽永興人。臨湘侯副大祖在淮陰，雅有人鑒，見而賞之。會匈奴卒至，僧靜應募出戰，單力直前，虜騎奔退。又斬三級。時天盛寒，乃脫衣，口銜三頭，以刀插背，拍浮而還。臨湘侯大賞之，曰：「殺三人亦可反命矣。」進之於太祖。石頭之役，功冠諸將，遂至貴顯。
蕭方等《三十國春秋》曰：苻洛雄勇多力，猛氣絕人，坐制奔牛，射洞犁耳。苻堅深憚之。故常爲邊守。
又曰：劉陽少驍猛，甚有勇力，手曳牛尾，卻行百步。
又曰：趙將麻秋命黑槊龍騰三千人，馳擊謝艾軍，艾左右擾動。李偉勸艾乘馬，艾不從。乃下踞胡床而麾衆，趙人以爲有伏，懼而不進。
《韓詩外傳》曰：衛靈公晝寢而起，志氣益衰，使人馳召勇士公孫亻肙，道遭行人卜商。子夏曰：「何馳之疾也？」對曰：「君晝寢而起，使我馳召勇士公孫亻肙。」子夏曰：「微亻肙，而勇若亻肙者可乎？」禦曰：「可。」子夏曰：「載我而反。」至，君曰：「延先生上，起召公孫亻肙。」俄而亻肙至，入門拔劍疾呼，曰：「商下！我取若頭。」子夏顧叱之，曰：「咄！內劍。吾將與若言勇。」於是君令亻肙內劍而上。子夏曰：「來！吾嘗與子從君而北見趙簡子。趙簡昨；發仗矛而見我君。我從十三行之後，趁而進曰：諸侯相見，不宜不朝服。君不朝服。行人卜商將以血濺君之衣矣。使反朝服而見吾君者，子耶？我耶？」亻肙曰：「子也。」子夏曰：「子之勇不若我一矣。又與子從君而東至海曹，齊君重茵而坐。我從十三行之後，趨進曰：諸侯相見，不宜相臨以庶。揄其一茵而去之者，子耶？我耶？」亻肙曰：「子也。」子夏曰：「子之勇不若我二矣。又與子從君於囿中，於是兩軍逐我君，與拔矛格而還之者，子耶？我耶？」亻肙曰：「子也。」子夏曰：「子之勇不若我三矣。所貴爲士者，上不攝萬乘，下不敖乎匹夫，外立節矜敵而不侵掠，內禁殘害而君不危殆，是士之所長而君子之所致貴也。若夫以長掩短，以衆暴寡，淩轢無罪之民而威於閭巷之間者，是士之甚毒而君子之所致惡也。」於是靈以避席曰：「抑乎寡人雖不敏，請從先生勇。」
又曰：孔子游於景山之上，子路、子貢、顔回從焉。孔子曰：「君子登高必賦。爾願言者何其，丘將啓汝。」子路曰：「由願奮長戟，揚三軍，乳虎在後，仇敵在前，搏躩快志，進救兩國之患。」孔子曰：「勇士哉！」
又曰：齊莊公出獵，有螳螂舉足，將搏其轉輪，問其禦曰：「此何蟲也？」對曰：「此螳螂者也。其爲蟲知進而不知退，不量力而輕敵。」莊公曰：「以此爲人，必爲天下勇士矣。」於是回軍避之，勇士歸之。
虞溥《江表傳》曰：曹公出濡須，號步騎四十萬，臨江飲馬。孫權帥衆七萬應之，使甘寧領二千人爲前部督。權密敕寧，使夜入魏軍。寧乃選手下健兒百餘人，徑詣公營下，便拔鹿角，逾壘入營，斬得數十級。北軍驚駭鼓譟，舉火如星，寧已還入營，作鼓吹，稱萬歲。因夜見權，權曰：「聊以觀卿膽耳！」即賜絹千匹，刀百口。權曰：「孟德有張遼，孤有興霸，足相敵也。」停住月餘，北軍乃退。
劉向《列士傳》曰：秦召公子無忌，無忌不行。使朱亥奉璧一雙謝秦，秦王大怒。執朱亥著虎圈中，瞋目視虎，終不敢動。
《殷氏世傳》曰：亮字子華，少好學，年四十舉孝廉。到陽城涌〗虎爭一羊，馬不敢進。於是亮乃按劍，直至虎所，斬羊腹。虎乃各得其半去。時人爲之謠曰：「石里之勇殷子華，暴虎見之合爪牙。」
劉昭《幼童傳》曰：魏太祖幼而知勇，年十歲，嘗浴於譙水，有蛟來逼，自水奮蛟，蛟乃潛退。於是畢浴而還，弗之言也。後有人見大蛇，奔逐。太祖笑之曰：「吾爲蛟所擊而未懼，斯畏蛇而恐耶？」衆問乃知，咸驚異焉。
又曰：秦舞陽者，燕國人也。年十二，以勇氣聞。人犯必殺之，莫有敢迕視。
