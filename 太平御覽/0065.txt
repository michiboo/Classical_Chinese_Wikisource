
《水經注》曰：戲水，出驪山鴻穀，北曆戲亭，即周幽王死處，《西征賦》所謂「兵敗戲水之上，身死驪山之北」是也。
《山海經》曰：榆次之山，漆水出焉，北流注於渭。
《水經注》曰：漆水，出扶風杜陽縣俞山，東北入於渭，周太王去邠渡漆，逾梁山止岐下，故《詩》云：「自土沮漆。」又曰：「率西水滸，至於岐下。」
《史記》曰：朝那有湫泉，即華西名川也。蘇林曰：泉方四十里，湛然不流，冬夏不增減，不生草木，能興雲致雨，民旱禱之。
《周地記》曰：楊班爲姚萇將，居黃梁穀，其西有小穀，由來無水。夜忽有人聲雲，湫神移徙借車牛，如有影響，至西穀中，忽有水方二百步，其水深淺不測，冬夏湛然。每水旱，百姓祈福屢應也。
《水經注》曰：有一水出縣西山，人謂曰小隴山，其水東北流，曆澗注以成潭，出五色魚，俗以爲龍而莫敢捕采，謂是水爲魚龍水。
《宋書》曰：范柏年，梓潼人。宋明帝問：「卿鄉土有貪泉否？」柏年曰：「臣梁益之地，有廉水、讓水，不聞有貪泉。」帝嘉之，即拜蜀郡太守。一雲此水飲之，使人廉讓，故以名之。
《華陽國志》曰：涪縣有孱山水，其源出金銀礦，民得采之。
又《郡國志》云：漢有金山縣，縣東二百里有一水瀨，有金碎珠隨波東注，傍水居人采以爲業。
《三巴記》曰：閬、白二水合流，自漢中至始寧城下入武勝，曲折三曲有如巴字，亦曰巴江，經峻峽中謂之巴峽，即此水也。
《游蜀記》曰：左綿郡有小紅，三川所尚，綿州左綿郡有污江，所染緋紅，於此水濯後益鮮，故爲人之所重。
《水經注》曰：越巂粉水導源東流，經上粉縣，取此水以淘粉，則皓曜鮮潔，有異衆流，故縣人因此取名。
《十道記》曰：瀘水出蕃中，入黔府曆郡界，出柘州，至此有瀘津關。關上有石峰，高三千丈，四時多瘴氣，三四月間發，人沖之立死，非此時中，則人多悶吐，惟五月上伏即無害。故諸葛武侯征越巂上疏雲；五月渡瀘，深入不毛之地。又按《地記》云：今昆明道渡所，見有武侯道在。
又按《十道記》云：水浚急而多巉石，土人以牛皮爲船，方涉津涘。
《說文》曰：弱水自張掖刪丹，西至酒泉合黎，餘波入於流沙。
《玄中記》曰：天下之弱者，崑崙之弱水焉，鴻毛不能起。
《張掖記》曰：黑水出縣界鶏山，亦名玄圃，昔娀氏簡狄浴於玄丘之水，即黑水也。
《魏氏春秋》曰：明帝青龍三年，張掖郡刪丹縣金山大柳谷有玄川湓涌，寶石出焉，有石馬，即魏爲晉代之符也。
《漢書地理志》曰：洮水出西羌中，北至枹罕，東入河。
又《沙州記》曰：洮水與墊江水俱出嵹臺山，山南爲墊江源，山東即洮水源也。
《關山圖》曰：隴西神馬山有泉池，龍馬所出。
《水經注》曰：馬池水，出上邽西南六十里，謂之龍泉穀，言神馬出水，事同徐吾是此，今有馬池之號。源出嶓冢山。
《漢書地理志》曰：臨羌縣西北至塞外，有西王母石室，西海鹽池，北則湟水所出，東至允吾入河，湟河亦名樂都水也。縣有土樓山，無石而高，在縣南。又有養女嶺，彼羌多禱而祈女。又有牛心堆，皆湟水源山名。
《水經》曰：沮水，出漢中房陵縣淮山，東南過臨沮縣，南至枝江縣入於江。注云：沮陽縣西北景山，即荊山之首也。《山海經》曰：「金玉是出。」亦沮水之所導也。
《水經》曰：漳水出臨沮縣東荊山，東南過蓼亭，又南過章鄉，至枝江縣北，入於沮。《傳》曰：江、漢、沮、漳，楚之望也。
王仲宣《登樓賦》曰：夾清漳之通浦，倚曲沮之長江。
《水經》曰：南經大雷戍，西注大江，謂之大雷口，一派東南流入江，謂之小雷口也。宋鮑明遠登大雷岸與妹書，乃此地。
又曰：《孝子傳》云：孟宗爲雷池監，作鮓一器以遺母，母不納。
《豫章圖經》曰：蜀水在豐城縣北，按《漢書地理志》曰：「蜀水源出縣內小界山東，東流入南昌縣漳水合。」耆老傳云：仙人許遜爲蜀旌陽縣令，有奇術，晉末人皆疫癘，多往蜀詣遜請救，遜與一器水投於上流，疾者飲之，無不愈也。邑人敬其神異，故以蜀水爲名。
《鄱陽記》曰：鄱陽源，是吳芮所居處，鄉人祭之，爲立祠堂，東有石澗，深三尺，鄉人將牲牢告啓，擊鼓三通，其水沖出大流，隨用幷足。
《鄱陽記》曰：葛溪水，源出上饒縣靈山西，昔歐冶子居其溪側，以此水淬劍，傳之如此。後又有葛玄家焉，因曰葛水。
《郡國志》曰：湓浦水，有人於此處洗銅盆，忽水暴漲，乃失盆，遂投水取之，即見一龍銜盆，遂奮而出，故曰盆水也。
蕭子顯《齊書》曰：世祖治湓城，得尺五刀十一口，永明享曆之數也。
《九江圖經》曰：甘泉水在縣南甘泉驛之南，其水味甘，飲訖猶有餘香，因以名焉，其山即曰甘泉山。按《州圖經》云：昔山頂有船柁，從頂沿流而下，土人亦名爲柁下溪。桓伊爲江州刺史，常遣左右賫糧尋之山奧，冀睹非常，乃至一處見有大湖，湖側有敗船，當時聞有柁流下，甚疑惑，後聞有船，方驗。
《江寧圖經》曰：淮水北去縣一里，源從宣州東南溧水縣烏剎橋西八百五十里。
《輿地記》云：秦始皇巡會稽，鑿斷山阜，此淮即所鑿也。亦名秦淮，孫盛《晉春秋》亦云是秦所鑿，王導令郭璞筮，即此淮也。又稱未至方山，有直瀆行三十許裏，以地形論之，淮發源詰屈，不類人功，則始皇所掘宜此瀆也。
《丹陽記》云：建康有淮，源出華山入江。
徐爰《釋問》云：淮水西北貫都。
《輿地誌》云：淮水發源於華山，在丹陽湖姑熟之界，西北流經建康、秣陵二縣之間，縈紆京邑之內，至於石頭入江，懸流三百許裏。
《山海經》曰：浙江出三天子都，在率東，西北入海餘暨南，郭璞注云：按地理，浙江出黟縣南率中，東入南海，今之浙江是也。率即歙耳，餘暨縣名。
虞喜《志林》注曰：今錢塘江口，折山正居江中，潮投山下折而曲。一雲江有反濤，水勢所歸，故云浙江。《史記》云：江水至會稽山陰爲浙江是也。
《郡國志》曰：《禹貢》三江，吳郡南松江、錢塘江是也。《禹貢》曰：「三江既入，震澤厎定。」韋昭曰：「三江，謂吳郡南松江，錢塘江，浦陽江。」
虞氏《志林》云：江於彭蠡分爲三，是即韋說爲謬，按江自太湖出于海，屈曲七百里，出鱸魚，即吳左慈爲王釣者。
《輿地誌》曰：縠江，其水波瀾交錯，狀似羅縠之文，因以爲名。
《輿地誌》曰：南岸曰上若，北岸曰下若，乃村名也。村人取若下水以釀酒，醇美勝於雲陽。
《吳錄》曰：長城若下酒。
張協《七命》云：荊南烏程，即此酒也。
《輿地誌》曰：霅水，亦若水之異名也，水深不可測，俗謂之洛水。
又《山海經》云：浮玉之山，苕水出其陰，中有鮆魚。今亦謂之霅烏水是也。
《吳興記》曰：邑有文山，水東南流爲紫溪。《輿地誌》云：「以爲水紫色也。」又云：「紫溪中央水有赤色磐石，長百餘丈，望之如霞，名曰赤瀨水。」
《郡國志》曰：公山江水，有桔自然泛來，啖之恣飽則可，將去則病。
《永嘉地記》曰：山北有泉，衆泉旱竭，此泉不幹，故以名。山東有瀑布長數十丈，游者雲，山頂有大湖，中有孤岩獨立，皆號孤房。
《湘州記》曰：臨水經臨賀縣東，又南至郡左以合賀水，故有臨賀之稱焉。
《湘州記》曰：靳江，水在新東縣西八里，水出衡山縣界紫嘉山，東流入湘江二百八十里，昔楚大夫靳尚所封之地，因以名之。
《湘州記》曰：資水，一名茱萸江。
又《水經》云：資水東北過益陽。注曰：應劭曰：縣在益水之陽。今無益水。誠資水之殊目。
《郡國志》云：資水岸有石頭城，即吳將周瑜所築也。
《湘州記》曰：枉山在郡東十七里，有枉水出焉。山西漢溪口中有小灣，謂之枉渚，山有楚祠存焉。
《水經》曰：沅水，出牂牁且蘭縣，爲旁溝水，東北至鐔城縣，爲沅水。
又曰：沅水之北有奇山，山有秀峰上拔，綠蘿濛幕，頽岩臨水，實釣渚漁詠之勝也。其幽響若鐘音，信神仙之所居。
《永初山川記》曰：漢水古爲滄浪，即《漁父》所雲滄浪之水清。今滄浪之水合流出鐔城北界山，此蓋後人名之，非古滄浪也。
《說文》曰：湘，水出零陵陽海山，北入江。
《湘中記》曰：湘水至清，雖深五六丈，見底了瞭然，石子如樗蒱矣，五色鮮明，白沙如雪，赤岸如朝霞，綠竹生焉，上葉甚密，下疏遼，常如有風氣。
《淮南子》曰：所謂樂者，豈必躬釣瀟湘。
《水經注》曰：湘水又經南津城，西對橘洲，諺曰：昭潭無底橘洲浮。
又按《郡國志》云：湘水邊有水魚山，本名立石山，高八十丈，闊十里，石色黑而重疊，每發一重，則有自然魚形，女人多刻畫爲戲，長數寸，燒之魚膏腥。
《水經注》曰：汨水，西經玉笥山，又西爲屈潭，即羅淵也。屈原懷沙自沉於此，故潭以屈爲名。賈誼、史遷皆嘗經此，弭楫沿波，投吊於潭。
《湘中記》曰：五美水，在長沙縣東二十五里，光武時，有五美女居於此溪之側，後因爲名。
《臨桂圖經》曰：灕水，出縣南二十里柘山之陰，西北流至縣西南合零渠五里，始分爲二水，昔秦命御史監史祿自零陵鑿渠，出零陵下灕水是也。
《郡國志》稱：後漢伏波將軍馬援開湘水爲渠六十里穿度城，今城南流者，是因秦舊瀆耳。至寶曆初，渠道崩壞，舟楫不通，觀察使李渤遂疊石造堤分二水，每水置石斗門一使制之，在人開閉，開灕水，則全入於桂江，壅桂江，則盡歸於湘水。
《始興記》曰：修仁水，西南注連水，北有三楓亭，五渡水。齊范雲爲始興太守，至修仁水，酌而飲之，賦詩曰：「三楓何習習，五渡何悠悠。且飲修仁水，不挹階邪流。」
《交州記》曰：慈廉江者，昔有李祖仁居此，兄弟十人，幷慈孝廉讓，因此名江。
