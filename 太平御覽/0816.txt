
《釋名》曰：羅，文羅疏也。糹麗，篩也，粗可以篩物也。
《魏文帝詔》曰：江東為葛，寧比羅紈綺縠？
《魏志》曰：自公侯已下，大夫以上，皆服綾、錦、羅、綺、金縷之物。自是以下，雜彩之服，通於賤人也。
《晉書》曰：謝玄好帶紫羅香囊，叔父安惡之，不欲傷其意，因賭而焚之，遂絕。
《晉令》曰：第一品已下，不得服羅綃。
《東宮舊事》曰：太子納妃絳真文羅一、幅帔一，絳杯文繡羅一、幅帔一，絳真衣羅褲一。
《王孫子》曰：隨珠曜日，羅衣從風。
《燕丹子》曰：荊軻左手把秦王袖，右手椹其胸，秦王曰：「願聽琴聲而死。」召姬人鼓琴聲，曰：「羅縠單衣，可制而絕。」
《淮南子》曰：齊俗有繁繡羅紈。
《漢武內傳》曰：帝以七月七日，掃除宮掖之內，設大床於殿上，以紫羅薦地，燔百和香，燃九微燈，以待西王母。
《西京雜記》曰：趙飛燕為皇后，女弟在昭陽殿，遺書曰：「今日嘉辰，貴懋膺洪冊，上襚三十條，以陳踴躍。金花紫羅面衣，織成襦，羅帷、羅幌、羅帳、羅幬。」
《黃庭經》曰：黃庭為不死之道，受者先齋九日，然後受之。結盟立誓，期以勿渫。古者盟以玄雲之錦九十尺，金簡鳳文羅四十尺。
《徐延年別傳》曰：道士姓徐，名延年，仙人以新黃羅衣衣之。
《王子年拾遺記》曰：周成王五年，因祗國獻女工一人，善於工巧，體貌輕潔，被纖羅新繡之衣。
又曰：吳主孫權居昭陽宮。趙夫人乃織羅縠，累月而成。裁之為幔，內外視之，飄飄如煙氣輕動，而房內自涼。
《異苑》曰：張仲舒為司空。廣陵城北，元嘉年七月中，輙見門側有赤氣赫然。後空中忽雨絳羅於其庭內，廣七八分，長五六寸，皆以箋紙繼之，廣長亦與羅等，紛紛甚。張惡而焚之。猶有數片，府州多相傳示。張經宿暴疾而死。
《世說》曰：武帝常降王武子，供饌悉用琉璃器。婢子百餘人，皆綾羅褲，以手擎飲食。
宋玉《風賦》曰：躋於羅帷，經於洞房。
司馬相如《美人賦》曰：女以玉釵掛臣冠，羅袖拂臣衣。
張衡《南都賦》曰：羅襪懾忄而容與。
《古詩》曰：明月何皎皎，照我羅床帷。
《古歌詩》曰：大婦織綺羅，中婦織流黃。小婦無所作，挾瑟上高堂。
阮籍詩曰：西方有佳人，皎皎如日光。被服纖羅衣，左右佩雙璫。
《廣雅》曰：鬱金、流黃、綦綺。
《說文》曰：綺，文繒也。
《釋名》曰：綺，也，其文欹邪，不順經緯之縱橫也。有杯文，形似杯也。
有「長命」，其釆色相間皆橫終輻。言「長命」者，服之使人命長，本造者之意也。有棋文，方文如棋也。
《漢書》曰：班伯侍講金華殿，在織襦紈褲之間，非其好也。
又曰：賈人不得衣錦繡綺縠。
又曰：孝文六年，遺匈奴書。使者言：「單于服繡袷綺衣。」
《東觀漢記》曰：馬後袍極粗疏，諸主朝，望見反以為綺。後曰：「此繒染色好，故直用之。」
《漢官儀》曰：祭天用六彩綺席，六重，長一丈。
干寶《晉紀》曰：初，洛中名服有白石綺。織者尤之曰：「石非繒彩之稱。」
《晉令》曰：第三品已下，得服雜杯之綺；第六品已下，得服七彩綺。
《東宮舊事》曰：太子納妃，有七彩杯文綺被一、絳石杯文綺被一、七彩杯文絳褲、長命杯文綺褲。
司馬相如《長門賦》曰：張羅綺之幔帷，垂楚組之連綱。
班固《西都賦》曰：紅羅颯糹麗，綺組繽紛。
潘岳《秋興賦序》曰：余兼虎賁中郎將，寓直散騎之省。珥蟬冕襲，綺紈之士，此焉游處。
《古詩》曰：客從遠方來，贈我一端綺。文作雙鴛鴦，裁為合歡被。
又曰：緗綺為下裳，紫綺為上襦。
曹植詩曰：西北有織婦，綺縞何繽紛！清晨秉機杼，日暮不成文。
《廣雅》曰：天竺出細織成。
《續漢書·輿服志》曰：虎賁武騎皆鶡冠，虎文單衣。襄邑歲獻織成，虎文。
《魏略》曰：大秦國用水羊毛、木皮、野繭絲作織成，皆好色。
《魏略》曰：大秦國出金織成帳。
《吳時外國傳》曰：大秦國、天竺國，皆出金縷織成。
《晉後略》曰：張方兵入洛諸官府，大劫掠御寶，織成、流蘇皆分割為馬棧矣。
《晉令》曰：織成衣為禁物。
《搜神記》曰：陳節謁諸神，東海君以織成青襦一領遺之。
《西京雜記》曰：宣帝被收繫郡邸獄，臂上猶帶史良娣合釆婉轉絲繩繫身毒國寶鏡一枚，大如八銖錢。及即位，常以琥珀笥盛之，緘以戚里織成，一曰斜文織成。
《西京雜記》曰：趙飛燕為皇后，其女弟昭儀在昭陽殿，遺飛燕書曰：「今日嘉辰，貴懋膺洪冊，上襚三十五條，以陳踴躍之志，內有織成下裾。」
《杜蘭香傳》曰：蘭香降南郡張碩，與碩織成褲形。
《鄴中記》曰：石虎冬月施流蘇斗帳，懸金薄織成腕囊。
又曰：石虎皇后出女妓二千為鹵簿，冬月皆著紫綸巾、熟錦褲，腳著五文織成靴。
又曰：石虎獵，著金縷織成合歡褲。
高柔婦與柔書曰：今奉織成襪一量。
《釋名》曰：綾者，其文望之似冰凌之理也。
《漢官典職儀》曰：尚書郎直供青縑白綾被。
《魏略》曰：大秦國有金縷繡雜色綾，其色利，得中國絲素，解以為胡綾。
《魏志》曰：楊阜，字義山，為城門校尉。常見明帝著帽，被縹綾半袖，阜問帝曰：「此於禮何法服也？」帝默然。
《晉咸康起居注》曰：詔臨邑使主范柳所貢物，多絳綾，是其所珍，可籌量增賜。
《晉安帝紀》曰：桓玄幼時，會於西堂，設伎樂，上施絳綾交，縷金以為飾。
《晉修復山陵故事》曰：帝改服，著白綾帽。
荀勗《為晉文王與孫皓書》曰：餉雜色綾十端。
《後魏書》曰：辛穆，字叔宗，舉茂才，為雍州別駕。初，隨父在下邳，與彭城陳敬文友善。敬文弟敬武，少為沙門，從師遠學，經久不返。敬文病，臨卒，以雜綾二十疋托穆與敬武。穆久不得見，經二十年，始於洛陽見敬武。以物還之，封題如故，世稱廉信。
《唐書》曰：太宗初，七品以上服龜甲雙具十花綾，其色綠；九品已上服絲布及雜小綾，其色青。
又曰：長慶中，浙西觀察使季德裕上表曰：「臣當道奉詔，更令織定羅絲袍段及滿幅槃綾綾一千疋，況立鵝天馬，掏豹槃絛，文彩珍奇，只合聖躬自服。今所織千疋，費用至多。在臣愚誠，亦所未諭。乞酌臣當道物力所宜，更賜節減。即海隅蒼生，無不受賜。」詔許罷進槃絛綾一千疋。
《漢武內傳》曰：西王母侍女服紺綾之袍。
《西京雜記》曰：霍光妻遺淳於衍散花綾二十五疋。綾出鉅鹿，陳寶光妻傳其法。霍顯召入其弟，使作之，一疋直錢一萬。又與綠綾七百端，直錢百萬。
符丕《答謝玄書》曰：今往大文羅、大絞綾各五疋。
《三禮圖》曰：五彩方山冠，以彩穀為之。
《說文》曰：穀，細繒也。
《釋名》曰：谷，粟也，其形戚戚如也。
《戰國策》曰：王斗見齊宣王，宣王曰：「願聞先生直言正諫。」斗曰：「王之憂國愛民，不如王之愛一尺之穀。王使人為冠，不使左右便僻，而使工者，以為能也；今治齊國，非左右便僻無使也。故王之愛民，不如一尺之穀」
《漢書》曰：江充召見太一宮，自請願以所常被服衣冠見上。上許之，充衣紗穀單衣。
《東觀漢記》曰：建初二年，詔齊相其止勿復送冰紈方空穀。
董巴《輿服志》曰：羽林左右監、左右虎賁皆冠鶡，紗穀單衣。
《魏志》曰：袁朮遂僭號，荒侈滋甚。後宮數百，服綺穀，余粱肉。
楊子《法言》曰：或曰：「霧穀之組麗。」曰：「女工之蠹矣！」
《潛夫論》曰：小民或刻剝綺穀，以成榆葉水波文。
《抱朴子》曰：勁弩之餘力，不能洞霧穀。
宋玉《風賦》曰：主人女翳，承日之華，更被丹穀之單衣。
司馬相如《子虛賦》曰：雜羅綃，垂霧穀。
劉楨《魯都賦》曰：其女工則絳綺穀。
荀勗《為晉文王與孫皓書》曰：餉穀三端。
《東觀漢記》曰：馬融博洽通儒，教養諸生千數。融好侈飾，常施絳紗帳，前授生徒，後列女樂。
《晉書》曰：武帝泰始九年，帝多簡良家子女以充內職。自擇其美者，以絳紗繫臂。
《梁書》曰：王僧孺幼貧，其母鬻紗布以自業。〈事具鹵簿門。〉
《後魏書》曰：游明根以年逾七十，表求致仕，優詔許之。引入陳謝，悲不自勝。帝言別殷勤，仍為流涕。賜青紗丹衣、委貌冠、被褥、錦袍等物。
《北齊書》曰：琅琊王儼，字威仁，武成第三子。拜京畿大都督、領軍大將軍、領御史中丞，遷大司徒。初，從北宮出將上中丞，凡京畿步騎領軍之官屬，中丞之威儀、司徒之鹵簿，莫不畢備。帝與後在華林園東門外張幕，隔青紗步障觀之。
《北史》曰：齊盧道虔聘妻元氏，甚聰悟。常升高座講老子，道虔從弟元明隔紗帷以聽焉。
《唐書》曰：太宗幸蒲州，刺史趙元揩服黃紗單衣，迎謁路左。
《東宮舊事》曰：皇太子初拜，有絳紗單衣。
《王子年拾遺記》曰：漢武帝思李夫人，不可復得。詔董仲君曰：「朕思李氏，其可得乎？」仲君曰：「可遙見，而不可同帷幄。有潛英石，色青，輕如毛羽，寒盛則石溫，暑盛則石冷。刻之人像，不異真人。使此像往，則夫人至矣。」乃遣人至暗海，經年而還，得此石。命工衣李夫人形刻成，置於輕紗幕里，宛若生時。帝大悅。
又曰：江漢之民，至暮春上巳之日，禊集祠間，或結五色紗囊，盛食沉於波中，以言蛟龍水蟲畏之，不侵食也。
《蔡克別傳》曰：克字子尼，體貌尊嚴，莫有。高平劉整俊才，白衣居家，車服奢麗，謂人曰：「紗穀，吾之常服耳！」遇蔡子在坐，而經日不自安。
《齊諧記》曰：餘杭縣有一人姓沈名蹤，與父同入山，至夜二更中，忽見一人，著紗帽，披絳綾袍，雲是斗山王。
《秦記》曰：符堅以太常韋逞母宋氏傳其父業《周官音義》，乃就宋家立講堂，書生百人，隔絳紗幔而受業焉。
《毛詩義疏》曰：《楊之水》「素衣朱繡」，繡當為綃。綃，綺也。
《禮記·玉藻》曰：君子狐青裘豹袖，玄綃衣以裼之。〈君子，大夫、士也。綃，綺屬也。染之於玄，以狐青裘相宜也。〉
《廣雅》曰：綃謂之緗。
《晉令》曰：第六品已下，不得服羅綃。
《王子年拾遺記》曰：燕昭王二年，廣延國來獻善舞者二人，昭王處以單綃華幄。
又曰：吳主孫權居昭陽宮，倦暑，乃褰紫綃之帷。
曹植《洛神賦》曰：踐遠游之文履，曳霧綃之輕裾。
《說文》曰：綈，赤黃色也。
《釋名》曰：綈，似弟蟲之色，綠而澤也。
《史記》曰：范睢改名為張祿，相秦。秦伐魏，魏使須賈於秦。睢為微行，弊衣徒步入邸，見須賈。賈驚曰：「范叔無恙乎？今叔何事？」睢曰：「為人賃。」賈意哀之，留坐飲食，曰：「叔寒如此哉！」乃取其綈袍以賜之。後睢見賈，賈頓首言「死罪」。睢曰：「公所以得不死者，以綈袍，戀戀有故人之意，故釋公。」
《漢書》曰：文帝身衣弋、綈。〈如淳曰：弋，帛也。〉
《漢官儀》曰：太宮、湯官奴婢各三千人，大置酒日，皆綈衤蔽膝。
《漢官舊儀》曰：印綬盛以篋，篋以綠綈，白表赤里。
《西京雜記》曰：漢制：天子玉幾，冬則加綈、錦其上，謂之綈幾。諸侯皆以竹木為之，不得加綈、錦之飾。
《王子年拾遺記》曰：漢成帝於太液池傍起宵游宮，以漆為柱，鋪黑綈之幕。又造飛行殿，所幸之宮，咸以氈綈藉地，惡車轍馬跡之喧也。
《竹林七賢論》曰：舊俗七月七日，法當曬衣。諸阮庭中，爛然莫非錦綈。阮咸時總角，乃豎長竿，В大布犢鼻於庭中，曰：「未能免俗爾！」
《鄴中記》曰：石虎尚方御府中，巧工作錦織成，署皆數百人。有青綈，或白綈，或緋綈，或黃綈，或綠綈，或紫綈。
《范子計然》曰：綈出河東。
《鹽鐵論》曰：鼲貂貉不益錦綈之寶，是以王者不珍。
張衡《西京賦》曰：木衣綈錦，土被朱紫。
韋輝光《毛詩問》曰：七月之時無褐，《箋》云：「褐，毛布也，賤者之所服也。」今罽亦用為之。
《爾雅》曰：犛，罽也。〈郭璞注曰：犛，毛，所以為罽也。犍為舍人注曰：犛，毛也。罽，胡人績羊毛作衣。〉
《吳曆》曰：魏文帝賜吳王太子罽二張。
《說文》曰：罽，西胡毳布也。
《吳志》曰：孫堅為董卓軍所攻，堅與數十騎潰圍而出。堅常著赤罽幘，令親近將祖茂著之。卓騎爭逐茂，故堅從間道得免。
干寶《晉紀》曰：孫皓遣使，詔書賜班罽五十張，絳罽二十張，紫、青罽各十五張。
崔鴻《十六國春秋·西秦錄》曰：沮渠蒙遜尚書郎王朽，送戎罽千疋、銀三百斤。
《鄴中記》曰：石虎御府，罽有巳頭文罽、麗子罽、花罽。
《扶南傳》曰：妥息國出五色罽。
《鹽鐵論》曰：今富者黃金馬腦勒，罽繡馬掩。
桓譚《新論》曰：余歸沛，道病，蒙絮，被絳罽，乘も馬，宿下邑東亭。亭長疑是賊，發卒。余令勿斗，乃問而去。此安靜自存也。
曹植《辯道論》曰：甘始謂王曰：「諸梁時，西域胡來獻罽，悔不取也。」
班固《與弟超書》曰：竇侍中，前寄人錢八十萬，市得雜罽十餘張。
《說文》曰：紬，大絲繒也。
《釋名》曰：紬，抽也，抽引絲端細緒也。又謂之絲掛也，掛於杖端，振舉之也。
《北史》曰：袁聿修為太常少卿，出使巡省，仍令考校官人得失。經兗州時，邢劭為剌史，別後，送白糹由為別信。聿修不受，與劭書云：「今日仰遇，有異常行。瓜田李下，古人所慎！願得此心，不貽厚責。」劭亦欣然頓解，報書云：「老夫忽忽，意不及此。敬承來旨，吾無間然。弟昔為清郎，今日復作清卿矣！」
