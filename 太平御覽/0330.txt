
《孫子》曰：用兵之法，無恃其不來也，恃吾有能以待之也；無恃其不攻吾也，恃吾不可攻也。〈安則思危，存則思亡，常有備也。〉
《左傳》曰：不備不虞，不可以師。
又曰：諸侯相見，軍衛不撤，警也。
又曰：晉欒書伐楚，將戰，楚晨壓晉軍而陣，〈壓，窄其未備也。〉軍吏患之。晉將範丐趨進曰：「塞井夷灶，陣于軍中，而疏行首，〈疏行，有當陣前戶決開壘戰道。行，部郎切。〉晉楚惟天所授，何患焉？楚師輕窕，固壘而待之，三日必退，退而擊之，必獲勝焉。」終敗楚師。
《戰國策》曰：蘇秦將合從說燕文侯曰：「燕地方二千里，帶甲十萬，車七百，騎六千，粟支十年。南有碣石雁門之饒，北有棗粟之利。」
又曰：張儀爲秦連橫，說韓王曰：「秦帶甲百餘萬，虎賁之士不勝計，秦卒猶孟賁之與怯夫。」
又曰：江乙對宣王曰：「今王之地方五千里，帶甲百萬而專屬之於昭奚恤，故北方之畏昭奚恤也。」
《春秋後語》曰：蘇秦南說楚威王曰：「楚天下之強國也；王，天下之賢主也。西有黔中、巫郡，東有夏州，海陽，南有洞庭、蒼梧，北有汾陰。地方五千里，帶甲百萬，車千乘，騎萬匹，粟支十年。此霸王之質也。」
《史記》曰：周末荊人伐陳，吳救之，軍行三十里，雨十日，夜見星。左史倚相謂荊大將子期曰：「雨十日，甲輯兵聚，吳人必至，不如備之。」乃爲陣，而吳人至，見荊有備而反。史曰：「其反覆六十里，其君子休小人爲食，我行三十里擊之，必克。」從之，遂破吳軍。
又曰：秦將王剪率兵六十萬伐楚，楚王悉國中兵以拒之。王剪至，堅壁而守之，不肯戰。楚兵數挑戰，終不出。王翦曰：「休士洗沐而善飲食拊循之。」親與士卒同食。久之，王剪使人問「軍中戲乎？」曰「方投石超距。」於是王翦曰：「士卒可用矣。」楚又數挑戰，而秦不出，乃引而東。剪因舉兵追之，大破楚軍蘄南，因滅其國。
又曰：漢景帝初，吳王濞反。總兵度淮與楚王戰，遂敗棘壁，乘勝前，銳甚。梁孝王恐，大將軍擊吳，又敗，梁將士卒皆還走。梁數使使報漢大將周亞夫求救，亞夫不許。又使使惡亞夫於上，〈惡，烏路切。〉上使人告之救梁。亞夫復守，便宜不行。梁使韓安國及楚死事相弟張羽爲將軍，〈楚相張尚諫吳王而死。〉乃得頗敗吳兵。西梁城守堅，不敢西，即走，亞夫軍會下邑矣。師欲戰，亞夫壁不肯戰，吳糧絕卒饑，數挑戰。遂夜奔亞夫壁，亞夫終不出。中夜驚，內相擾亂，至帳下，亞夫臥不起，頃之復定。吳士卒多饑死，遂以叛散。
《漢書》曰：傅喜以光祿大夫養病。大司空何武、尚書唐林皆上書言喜行義，曰：「忠臣社稷之衛，魯以季友治亂，〈師古曰：謂季氏亡則魯不昌。〉楚以子玉輕重，〈師古曰：謂楚殺子玉而晉侯喜，可知也。〉魏以無知忌折衡，〈師古曰：信陵君也。〉項以范增爲存亡。故楚跨有南土，帶甲百萬，鄰國不以爲難。子玉爲將則文公側席而坐，及其老也，君臣相慶，百萬之衆不如一賢也。」
《後漢書》曰：更始初，光武在河北擊銅馬賊於鄔；吳漢將突騎來會清陽城，賊挑戰，鹵武堅營自守，有出鹵掠者，輒擊取之。〈鹵與虜同。掠，奪取之也。〉絕其糧道，積月餘日，賊食盡，夜遁去。追至館陶，大破之。受降未盡而高湖重連賊從東南來，與銅馬餘衆合，光武復與大戰於蒲陽，悉破降也。
又曰：王霸、馬武旣破周建、蘇茂營，賊復聚挑戰，霸堅臥不出。軍吏皆曰：「茂前日已破，今易擊也。」霸曰：「不然。蘇茂客兵遠來，糧食不足，故數挑戰，以僥一切之勝。〈徼，要也。一切，猶權時也。僥，古堯切。〉今閉營休士，所謂不戰而屈人之兵，善之善者也。」茂、建旣不得戰，乃引還營。其夜，建兄子誦反，閉城拒之。茂、建遁去，誦以城降。
又曰：公孫瓚旣爲鮮于輔所敗，慮有非常，乃告於高京，以鐵爲門，斥去左右。男人七歲以上不得入門，專侍姬妾。其文簿書皆及而上之，令婦人習爲大言聲，使聞數百步以傳宣教令。疏遠賓客，無所親信，故謀臣猛將稍有乖散，自此之後，希復攻戰。
《九州春秋》曰：公孫瓚曰：「始天下兵起，我謂唾掌而決。至於今日，兵革方始，觀此非我所決，不如休兵力耕，以救凶年。兵法百樓不攻，今吾諸營樓�鹵千里，〈�鹵，即櫓字，見《說文》。《釋名》曰：櫓，露也，上無屋覆也。〉積谷三百萬斛，食此足以待天下慶也。」
《魏志》曰：冀州牧韓馥。長史耿武、別駕閔純、治中李曆諫馥曰：「冀州雖鄙，帶甲百萬，�支十年。」
又曰：大軍南征吳到積湖，大將漢寵帥諸軍在前，與賊隔水相對。令諸將曰：「今夕風甚猛，賊必來燒營，宜爲之備。」諸軍皆驚。夜半，賊果遣十部來燒營，寵掩擊破之。
又曰：吳將諸葛恪圍新城，司馬景王使鎮東將軍毋丘儉、揚州刺史文欽等拒之。儉、欽請戰，景王曰：「恪卷甲深入，投兵死地，其鋒未易當，且新城小而固，攻之未可拔。」遂命諸將高壘以弊之。相持數月，恪攻城力屈，死傷太半。景王乃令欽督銳卒趣合，偷斷要其歸路，儉帥諸軍以爲後繼，恪懼而遁。欽逆擊，大破之。斬首萬餘級。
《吳書》曰：趙諮字德度，南陽人。博學多智，應對辨捷。孫權爲吳王，擢至太中大夫使。魏文帝嘲諮曰：「吳王頗知學乎？」諮曰：「浮江萬艘，帶甲百萬，任賢使能，志在經略。雖有餘閑，博覽書傳，歷史籍，采奇異，不效書生尋章摘句而已。」又曰：「吳難魏不」？諮曰：「帶甲百萬，江漢爲池，何難之有！」
《蜀志》曰：先主率大衆東伐吳，吳將陸遜拒之。蜀主從建平連圍至夷陵界，立數十屯。以金帛爵賞誘動諸夷。先遣將吳班以數千人於平地立營，欲以挑戰。諸將皆欲擊之，遜曰：「備舉軍東下，銳氣始盛，且乘高阻守險，難可卒攻。攻之縱下，猶難盡克。若有不利，損我大勢，非小故也。今但獎勵將士，廣施方略，以觀其變。若此間是平原廣野，當恐有焱沛交馳之憂。〈焱，音標。〉今緣山行軍，勢不得展，自當疲於木石之間，徐制其弊耳。」備知其計不行，乃引伏兵八千人從穀口中出。遜曰：「所以不聽諸君擊班者，揣之必有巧故也。」諸將幷曰：「攻備當在初，今乃令入五六百里，相銜持經七八月，其諸要害皆已固守，擊之必無利矣。」遜曰：「備是猾虜，更嘗事多，其軍始集，思慮精專，未可幹也。今住已久，不得我便，兵疲意沮，計不復生，掎角此寇，正在今日。」乃先攻一營，不利。遜曰：「已曉破之術。」乃令各持一把茅，以火攻拔之。俄而成勢，遂率諸軍同時俱攻，破四十餘營。備升馬鞍山陳兵自繞。遜督促諸軍四面蹙之，土崩瓦解，死者萬數。備因夜遁。
《晉書》曰：王戎謂齊王冏曰：「公首舉衆，匡定大業，開闢已來，未始有也。然論功報賞，不及有勞，朝野失望，人懷二志。今二王帶甲百萬，其鋒不可當。若以王就第不失，故委此求安之計也。」
又曰：大將羅尚遣廣漢都尉曾元、牙門張顯等潛率步騎三萬襲蜀賊李特營，特素知之，乃繕甲厲兵，戒嚴以待之。元等至，特安臥不起，待其衆半入，發伏擊之，殺傷者甚衆。遂害曾元、張顯等。
又曰：安平王孚初爲魏度支尚書，以爲禽敵制勝，宜有備預。每諸葛亮入寇關中，邊兵不能制敵，中軍奔赴，輒不及事機，宜預選步騎二萬以爲二部，爲賊之備。又以關中連賊寇，�帛不足，遣冀州農丁五千屯於上邽。秋冬習戰，春夏脩田桑。由是關中軍國有備矣。
崔鴻《十六國春秋》曰：前趙劉曜遣將討氐羌，大酋權渠率衆保險阻。曜將遊子遠頻敗之。權渠欲降，其子伊餘大言於衆中：「往日劉曜自來，猶無若我何，況此偏師，自欲降乎？」遂率勁卒五萬人，晨壓子遠壘門。左右勸出戰，子遠曰：「吾聞伊餘有專諸之勇、慶忌之捷、士馬之強，人百匪敵。其父新敗，怒氣甚盛，且西戎勁悍，其鋒不可近也。不如緩之，使氣竭而擊之，此曹劌之勝也。」乃堅壁不戰，伊餘有彊驕色。子遠候其無備，夜分誓衆，秣馬蓐食，先晨，具甲掃壘而出。遲明，設覆而戰，〈遲，直吏切。〉生擒伊餘於陣，盡俘其衆。
又曰：北燕馮跋據遼東，其弟萬泥阻兵以叛。跋遣將馮弘與將軍張興討之。弘遣使諭之曰：「昔者兄弟乘風�之運，撫翼而起，群公天意所鍾，逼奉主上先踐寶位，裂土疏爵，當與兄弟共之。奈何欲尋干戈於蕭墻，棄友於而爲閼伯。過貴能改，善莫大焉。宜舍茲嫌，同獎王室。」萬泥不從，剋期出戰。興謂弘曰：「賊明日出戰，今夜必來驚營，宜備不虞，」弘乃各嚴備，仍人課草十束，束火伏兵以待之。是夜萬泥果遣壯士十餘人斫營，衆火俱起，伏兵邀擊，俘斬無遺。遂平萬泥等。
《宋書》曰：桂陽王休範舉兵於尋陽，已發，東下，朝廷惶駭。宋相齊高祖議曰：「昔上流謀逆，皆因淹緩至於覆敗。休範必遠懲前失，輕兵急下，乘我無備。今應變之術不宜在遠，若偏師失律，則大沮衆心。請頓新亭，堅守宮掖東府石頭，以待賊至。千里孤軍，後無委積，求戰不得，自然瓦解。請頓新亭以當其鋒。休範果敗。
又《高祖紀》曰：時議者欲分兵屯守諸津。帝曰：「賊衆我寡，分兵測人虛實，一處失利則沮三軍之心。若聚衆石頭，則力不分也。」
《三國典略》曰：梁武陸王蕭紀在蜀一十七年，開拓土宇，器甲殷積，有馬八千匹，旣便騎射，尤工舞槊。
《後魏書》曰：任城王澄時，四中郎將兵數寡弱，不足以襟帶京師，澄奏宜以東中帶營陽郡，南中帶魯陽郡，西中帶恆農郡，北中帶河內郡，選二品三品親賢兼稱者居之，省非急之作，配以強兵。如此，則深根固本、強�弱枝之義也。靈太后初將從之，後議者不得，乃止。
《唐書》曰：武德中，太宗領兵征薛仁果於析摭城。〈析，音昔，思曆切。摭，音炙，之石切。〉賊有十餘萬，兵鋒甚銳，數來挑戰。諸將咸請戰，太宗曰：「我士卒新經挫衄，銳氣猶少。賊驟勝，必輕進好鬥。我且閉壁以待其氣衰而後擊，可一戰而破，此萬全計也。」因令軍中曰：「敢言戰者斬。」相持者久之。賊糧盡，軍中頗攜其將翟長孫、梁胡郎率所部相繼來降。太宗知仁果心腹內離，謂諸將曰：「可以戰矣。」因令行軍總管梁實營於淺水原以誘之。賊大將宗羅侯日恃驍悍，求戰不得，氣憤者久之。及是，盡銳攻梁實，冀逞其志。梁實固險下以挫其鋒，羅侯攻之愈急。太宗度賊已疲，復謂諸將曰：「彼氣將衰，吾當取之，必矣。」申令諸軍遲明合戰，復令將軍龐玉陣於淺水原南，出賊之右，以先拒之。羅侯幷軍共戰，玉軍幾敗。太宗親禦大軍，奄自原北，出其不意。羅侯回師相拒，我師表裏齊奮，呼聲動天，羅侯氣奪。於是大潰。
又曰：武德中，太宗率師往河東討劉武周，江夏王道宗時年十七從軍，太宗登玉璧城望賊，顧謂道宗曰：「賊恃其衆來邀我戰，汝謂何如？」對曰：「群賊鋒不可當，易以計屈，難與力競。令深壁高壘，以挫其鋒。烏合之徒，莫能持久，糧運致竭，自當離散，可不戰而擒。」太宗曰：「汝意暗與我合。」賊果食盡，夜遁。追及介州，一戰破之。
又曰：薛萬均從李靖等擊吐谷渾，軍次青海。與弟萬徹率軍先路，道遇虜於赤海，萬均將十數騎擊走之，追奔至積石山南道，大風折旗拔木，萬均謂左右曰：「虜將至矣，宜各設備。」俄而虜至，萬均直前斬一賊將。於是大潰，殺傷略盡。
又曰：廣德中，安史故將分據河北，吐蕃數犯京畿。故郭子儀、魚朝恩常統重兵守河中，以備倉卒。欲兵權在京師，乃以魚朝恩、元載、王縉建議，請於河中府置中都，創置積兵五萬以爲禁旅，取關輔、河東等十州稅物以奉京師。車駕常以秋杪行幸，春首還京，即河北西蕃無憂越軼。代宗以爲然。載已潛遣人於河中料度創造宮殿及營私第。旣而言事者以爲無故示賊以怯，國計非便，事竟不行。
又曰：李晟討硃泚，德宗幸奉天日，詔以晟爲左僕射平章事。晟拜哭受命，且曰：「長安宗廟所在，爲天下本。若皆扈蹕，誰復京師。」乃浚隍壁、繕兵粟馬，以誅泚、興復爲己任。初軍無芻，乃令檢校戶部郎中張假京兆少尹，擇官吏以賦渭北畿縣，不數日，芻糧皆足。乃陳說三軍曰：「今國步多艱，亂逆繼興，屬車西幸，關中無主。吾等皆受國恩，見危死節，臣子之分。況當此時不能清寇以取富貴，非士也。渭橋跨大川，吾與公等戮力一心，擇利而進，復大業建不世之功，能從我乎？」軍士皆泣下曰：「惟公所命。」晟亦噓欷流涕。是時硃泚盜天邑，懷光反咸陽，河北僞稱國者三，希烈、李納交逼陳宋。晟內無貨財，外無疆土，以孤軍守危城，爲秉節向義者所歸。於是戴休顔舉奉天之兵，韓游瑰悉邠寧之師，尚可孤守藍田，駱元光固華州皆歸款。於是晟軍大振。
又曰：李元諒，貞元初將本軍與侍中渾瑊會吐蕃，盟於平源，元諒謂�曰：「戎狄多詐，不可無備。公奉國命輕重，宜有以防之。」�不從，且不設備。及會，元諒命軍中皆衣甲持兵，整部隊以俟變。去壇十里，虜果衷甲，乘雲無備，伏精騎以圍城。士大夫皆衣朝服就執，及軍士死者不可勝數，所脫者百無一二。�挺身走，虜騎逐。�至元諒，軍士皆堅陣持滿，虜騎望見之，乃引去。是日無元諒軍，�幾不免。元諒乃徐引軍而歸。
