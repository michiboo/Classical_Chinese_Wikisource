
《晉書》曰：郗鑒，字道徽，高平金鄉人，漢御史大夫慮之玄孫。初，鑒值永嘉喪亂，在鄉里窮餒，鄉人以鑒名德，傅共飴之。時兄子邁、外生周翼幷小，常攜之就食。鄉人曰：「各自饑困，以君賢，欲共相濟耳，恐不能兼有存。」鑒於是獨往，食訖，以飯著兩頰邊，還吐與二兒，後幷得存，同過江。邁位至護軍，翼爲剡縣令。鑒之終也，翼追扶育之恩，解職而歸，席苫心喪三年。
又曰：顔含有孝行。兄畿服藥多，死於醫家。含迎歸，開棺復生。母妻家人日益勤倦，含棄官侍兄，疾十三年，曾無勞怠。
又曰：顔含嫂病困，須蚺蛇膽不能得，含憂嘆累日。忽有一童子持囊授含，乃蛇膽也。童子忽化爲青鳥飛去。
何法盛《晉中興書》曰：紀瞻，字士遠。曆陽太守沛國武嘏，臨亡，以家後不立，遂手書寄託，瞻悉迎接，爲居宅，衣食取足，有若骨肉。少與陸機兄弟親善，機一門被誅，瞻復相營恤，機女吻嫁之。由是士稱其篤義。
《宋書》：龔穎，遂寧人也。少好學，益州刺史毛璩辟爲勸學從事。璩爲譙縱所殺，故佐吏幷逃亡，穎號哭奔赴，殯送以禮。縱後設宴延穎，不獲已而至，樂奏，潁流涕起曰：「北面事人，亡不能死，何忍舉觴聞樂，蹈跡逆亂乎？」縱大將譙道福引出，將斬之。道福母即潁姑也，跌出救之，得免。及縱僭號，備禮徵，又不至，乃脅以兵刃，執志彌堅，終無回改，至於蜀平，遂不屈節。
又曰：張進之，永嘉安固人也。爲郡中大族。少有志行，曆五官主簿，永寧、安固二縣領校尉。家世富足，經荒年散財，救贍鄉里，遂以貧罄，全濟者多。太守王味之有罪當見收，舔＼進之，供奉經時，盡其誠力。味之嘗避地墮水沉沒，進之投水拯救，相與沉淪，危而得免。時劫掠充斥，每入村抄暴，至進之門，輒相約勒，不得侵犯，其義信所感如此。
又曰：孫棘，大明五年，發三五丁，弟薩應充行，坐違期不至，棘自詣郡辭，引己吻家長，令弟不行，罪當在己，乞以身代。薩又辭自引。太守張岱疑其不實，以棘、薩各置一處。報云：「聽其相代。」顔色莊悅，甘赴死焉。棘妻許氏又寄語囑夫曰：「君當門戶，豈可委罪小郎。且大家臨亡，以小郎囑君，今竟未婚娶，家道不立，君已有三子，死復何恨。」岱依事表上，孝武帝詔特原罪。
又曰：蔡廓，字子度。事兄軌如事父，家內大小，諮而後行。公私賞賜，一皆納軌，有所諮，須就典者請之。曾從武帝在彭城，妻郗氏書求夏服，時軌爲給事郎中。廓答曰：「知須夏服，給事自應相供，無庸別寄。」
崔鴻《十六國春秋·前趙錄》曰：江都王延年，年十五喪二親，奉叔父孝聞。子良孫及弟從子爲啖人賊所掠，延年追而請之。賊以良孫歸延年，延年拜請曰：「我以少孤爲叔父所養，此叔父之孤孫也，願以子易之。」賊曰：「君義士也。」免之。
又《後趙錄》曰：石勒謂右長史張賓曰：「鄴，魏之舊都，吾將營建，可任也？」賓曰：「晉故東萊太守趙彭，忠亮篤敏，將軍若任之以鄴，必能允副神規。」勒於是徵拜魏郡太守。彭至泣而辭曰：「臣往曾策名晉室，食其祿矣，且受人榮寵，復事二姓者，臣志所不爲，且豈愚臣之狷志，恐亦明公之所不許。有死而已，未敢聞命。若賜其餘年，全臣一介之願者，則明公大造也。」於是賜安車駟馬，養以卿秩。
又《蜀志》曰：李安，字武龍，少養外家羅氏。玄康八年，避地入蜀，從李特徵伐，以勇烈聞。李驤引爲帳下督，數有戰功，甚信愛之。羅尚之遣隗伯攻郫也，驤逆戰不利，被傷落馬，臥未能起，士衆皆散。惟安與任回在左右。伯從數千騎來，叱安曰：「羅武龍吾所取有人，卿宜避我。「安瞋目呵之曰：「吾不相與。」因前馬刺之，伯逡巡而退。
又《前涼錄》曰：張世度，敦煌人，幼以孝讓著稱。游學京師，遇中州大疫，鄉人宗族死於京師數十人。世度年十六，收恤殯葬，識者嘉之。
吳均《齊春秋》曰：上不豫南康王于于弟賜死，獨江泌守屍，晝夜號泣，悲動路人。於時，諸王幷見誅剪，故舊無敢瞻看，惟泌及衡陽王子浚，侍讀嚴植，各爲營理喪事，時人高其節。泌字士清，濟陽人也。
《後魏書》曰：陽固，字敬安，北平無終人。性倜儻，不拘小節，博覽魄籍，有文才。清河王懌辟太尉從事中郎。懌爲玄珪所害，朝野震悚。諸子及門生僚吏莫不慮禍，隱避不出。固獨詣喪所，盡哀慟哭，良久乃還。僕射游肇聞而嘆曰：「雖欒布、王修何以尚也。」
《唐書》曰：李密既降，徐尚守黎陽倉，謂長史郭恪曰：「魏公既歸於唐，我士衆土地皆魏公之有也。吾若上表獻之，即是自邀富貴，吾所恥也。今宜具錄以啓魏公，聽公自獻，則魏公之功也。」及使者至，高祖無表，甚怪之。使者具以聞，高祖大悅曰：「徐感德推功，真忠臣也。」即授黎州總管，賜姓李氏。
又曰：李綱孫安仁，永徽中爲太子左庶子。屬太昨；廢，歸於陳邸，宮僚皆逃散，無敢辭送者。安仁獨涕拜辭而去，朝野義之。後卒於恆州刺史。
又曰：王義方，泗州漣水人也。少孤貧，事母甚謹，博通五經，而謇傲獨行。初舉明經，因詣京師。中路逢徒步者，自云：「父爲穎上令，聞病篤，倍道將往焉，徒步不前，計無所出。」義方以所乘馬與之，不告姓名而去。
《老子》曰：大道廢，有仁義。
又曰：失道而後德，失德而後仁，失仁而後義，失義而後禮。
《文子》曰：世治則以義衛身，世亂則以身衛義。
又曰：體君臣，正上下，明親疏，存危國，繼絕世，立無後者，義也。
《墨子》曰：墨子之齊，遇故人。故人曰：「今天下莫爲義，獨子爲義，不若已。」墨子曰：「今有子十人，一人耕，九人處。耕者不可以不急，何則？食者衆而耕者寡也。今天下莫爲義，子宜勸我，何以止我！」
又曰：世俗君子視義士不若視負粟者，今有人負粟，息於路側，欲起而不能。君子見之，無長少貴賤，必起之，何也？曰：義也。今爲義之君子，奉承王之道以語之，縱不悅而行，又從而非毀之，則是世俗之君子之視義士也，不若視負粟者。
《列子》曰：桀紂惟重利而輕道，是以亡。人而無義，惟食而已，是鶏狗也。強食磨角，勝者爲利，是禽獸也。吻鶏狗禽獸，而欲人之尊己，不可得也。
《孟子》曰：魚我所欲，熊掌亦我所欲，二者不可兼，舍魚取熊掌；生亦我所欲，義亦我所欲，二者不可得兼，捨生取義。
孫卿子曰：仁、義、禮、善之於人也，譬之貨、財、粟、米之於家也，多有之者富，少有之者貧，至無有者泅攏
《六韜》曰：義之所在，天下歸之。
《尸子》曰：賢者之於義，曰貴乎？義乎？曰：義！是故堯以天下與舜。曰富乎？義乎？曰：義！是故子罕以不受玉爲寶。曰生乎？義乎？曰：義！故務光投水而殪。三者，人之所重，而不足以易義。
又曰：十萬之軍無將軍，必大亂。夫義，萬事之將也。國之所以立者，義也；人之所以生者，亦義也。
又曰：莒有石焦原，廣數尋，長五十步，臨百仞之溪。有以勇見莒公者，卻行劑踵焉。莒國莫之敢近，己獨劑踵焉，所以服莒國也。夫義之爲焦原也，亦高矣。是故賢者之於義也，必且劑踵焉，所以服一世也。
《韓子》曰：義者，君臣上下之禮，父子貴賤之差也。
《賈誼書》曰：齊桓公之始霸，翟人伐燕，桓公爲燕北伐翟至孤竹。桓公歸，燕君送於齊地百六十里，問於管仲曰：「禮，諸侯相送，固出境乎？」管仲曰：「非天子不出境。」公曰：「然則燕君畏而失禮也，寡人恐後世以寡人爲能存燕而欺之也。」乃令燕君旋車，割燕君所至而與之。諸侯聞桓公之義，而皆服之。
《淮南子》曰：君子非義無以生，失義則失其所以生；小人非嗜欲無以活，失嗜欲則失其所以禍攏故君子懼失義，小人懼失利。
《鹽鐵論》曰：阻險不如阻義也。
《新序》曰：白公勝既殺令尹司馬，欲立王子閭以爲王。王子閭不肯，劫之刃。王子閭曰：「見國滅而志王，不仁；劫白刃而失義，不勇。吾雖死不子從也。」白公強之不可，遂縊而殺之。
《新序》曰：白公之難，楚人有莊善者，辭其母曰：「充其親而死其君，可謂義乎？」莊善曰：「吾聞事君者，內其祿而外其身；今所以養母者，君之祿也，身安得無死乎？」遂辭而行。比至公門，三廢車中，其僕曰：「子懼矣，何不及乎？」莊善曰：「懼者，吾私也；死君，公義也。吾聞君子不以私害公。「遂刎剄而死。
《風俗通》曰：巴郡太守太山任望，字伯闓，爲司徒掾。同産弟子，殺人系獄。望自劾去，星行電征，便道詣府，露首肉袒，辭謝太守。李固請與相見，望頓頭流血，自說弟薄命早亡，以遺孤爲托，望失義方之教，自陷罪惡。息男國既豫知情，幸有微胤，乞以代之。言甚哀切，李公於是原活出之。
又曰：俗說齊人有空車行，魯人有負釜者，便持金置車中，行二百里，臨別取釜，不相問，亦不謝。後車家系獄當死，釜主徑往篡之，穿壁未達，曰：「極哉！」車者怒，不肯出。釜主慚，欲俱死。明日，主者以事白齊君，齊君義而原之。
《說苑》曰：子路曰：「不能甘勤苦，不能恬貧窮，不能輕死亡，而曰我行義，吾弗信也。」
又曰：燕昭王使樂毅伐齊，閔王亡。燕之初入齊也，聞蓋邑人王歜賢，令軍曰：「環蓋邑三十里，母入。」以歜之故。已而，使人謂歜曰：「齊人多高子之義，吾以子爲將，封子萬家。」歜固謝。燕人曰：「子不聽，吾引三軍而屠蓋邑。」王歜曰：「忠臣不事二君，貞女不更二夫，齊王不聽吾諫，故退而耕於野。國既亡，吾不能存，今又劫之以兵，爲君將，是助桀爲暴也。生而無義，固不如烹。」遂懸其ㄕ樹枝，自奮絕ㄕ而死。齊士大夫聞之曰：「王歜布衣猶不背齊向燕，況在位食祿者乎？」乃相聚如莒，求諸公子，立爲襄王。
又曰：左儒友於杜伯，皆臣周宣王，宣王將殺杜伯而非罪也。左儒爭之於王，九復之而王不許也。王曰：「別君而異友，斯汝也。」左儒對曰：「臣聞之，君道友逆則順君以誅友；友道君逆則率友以違君。」王怒曰：「易而言則生，不易而言則死。」左儒對曰：「臣聞古之士不枉義以從邪，不易言以求生，故臣能明君之過以死杜伯之無罪。」王殺杜伯，左儒死之。
《說苑》曰：佛以中牟縣叛，設祿邑炊鼎，曰：「與我者受邑，不與我者烹。」中牟之士皆與之。城北餘子田基獨後至，祛衣將入鼎，曰：「田基之義，軒冕在前，非義不乘，斧鉞於後，義死不避。」遂祛衣將入鼎。佛止之。趙簡子屠中牟，得而取之。論有功者，用田基爲始。基曰：「吾聞廉士不恥人，如此受中牟之功，則中牟之士終身慚矣。」遂繈負其母南徙於楚，楚王高其義，待以司馬。
《新序》曰：白公勝拔劍而屬之於屈盧曰：「子與我將舍之，不與我將殺之。」屈盧曰：「吾聞之，知命之士見利不動，臨死不恐，爲人臣者，時生則生，時死則死，是謂之禮。故人上知天命，下知人臣之道，其有可劫乎？子不推之。」白公勝乃入其劍。
《汝南先賢傳》曰：王恢，字仲通。太守郭紆同爲主簿。詔書發筋角，紆親里，竟辜較之。恢諫紆曰：「明府爲藩屏大臣，事當從公，聽恣私曲，何以爲治？」紆不從。有告言之者，詔書案問，事當傅考。紆見恢曰：「太守負君，今當何以圖之？」恢曰：「明府不須爲憂。明府年六十，恢年七十，先明府生十有餘年，不於今日效命，將復何有？」遣詣考所，自引受罪，言太守不知之。因鬱氣不食而死，郡以無事。
《廣州先賢傳》曰：尹牙，字猛德，合浦人。太守南陽終寵憂見顔色，常用怪焉。牙造膝伏見：「明府四節悲嘆，有慘瘁之思者，何也？」寵曰：「父爲周張所害，重仇未報，是以長愧也。」牙乃傭僕自貶，吏役而至於宛陵，與張校圉交通，竭節於張，伺其間隙，出入三年。乃先醉張左右近侍，以夜解縱諸馬，令之亂駭，張果出，問其故，牙因手刃張首而還。
《楚國先賢傳》曰：應餘，字子正，爲郡公曹。是時，吳蜀不賓，山民背叛，余與太守東里袞逃竄得出。賊便射袞，餘以身當箭，被七瘡。因謂賊曰：「我以身代君，已被重瘡，若身死君全，殞歿無恨。」因仰天號泣，涕血俱下如雨。賊見其義烈，釋袞不害。
《會稽典錄》曰：張京從戎西州，軍罷還歸，各給車牛。京同里寡母與三子從軍，子各物故，見京還，不能自致，悲傷欷。京以載之，牛羸道死，京入轅引軛，妻子單步。
又曰：孟英，字公房，上虞人，爲郡掾史。王憑坐罪，未應死。太守下縣殺憑，憑家詣闕稱冤。詔書下州檢拷，英出定文書，悉著英名，楚毒慘至，辭色不變。言：「太守病，不關衆事。英以冬至日入占病，因竊印以封文書，下縣殺憑，非太守意也。」系曆冬夏，肉皆消爛，遂不食而死。
《豫章志》曰：龔碩，字顯先，爲下江督郵。太守會稽謝斐獲罪，於時大皇帝幸尋陽，碩乃具作章陳斐事，候大駕於道，叩頭流血。時大風寒雪之後，血流成冰。上乃爲之住駕省章，斐事見理。
繁欽《丘俊碑》曰：故右扶風都尉主簿有者，從都尉討叛胡，官兵敗績，卒伍奔散。都尉臨陣墮馬，俊於是下馬授甲，以身禦寇，遂臻致死戰場。都尉乘俊馬得免。
《桂陽先賢畫贊》曰：朱陽羅陵，果而好義。郡汲府君爲州章。陵被掠拷，參加五毒，援刀截舌，以著盤中，獻之廷尉，群公義之，事得清理。
《會稽先賢傳》曰：陳業，字文理。郡守蕭府君卒，業與書佐魯雙率禮送喪。雙道溺於水，業因掘泥揚波，搖出其屍。又業兄度海，復見傾命，時同依止者乃五六人，骨肉消爛而不可記別。業仰皇天，誓后土，曰：「聞親戚者，必有異焉。」因割臂流血，以灑骨上，應時得血住，餘皆流去。
《續齊諧記》曰：田真兄弟三人，家巨富，而殊不睦。忽共議分財，金銀珍物各以斛量。田業生資平均如一，惟堂前一株紫荊樹，花葉美茂，共議欲破爲三，人各一分，待明就截之。爾夕，樹即枯死狀，火燃，葉萎枝摧，根莖焦悴。真至，攜門而往之，大驚，謂語弟曰：「樹本同株，聞當分析，所以焦悴，是人不如樹木也。」因悲不自勝，便不復解樹，樹應聲，遂更青翠，華色繁美。兄弟相感，更合財産，遂成純孝之門。真以漢成帝時爲太中大夫。
《西京雜記》曰：曹敞在吳章門下，時輩謂敞好斥人過，爲輕薄，世人皆以爲然。及章後爲王莽所殺，門生無敢收葬者，皆更易姓名以從他師。敞時爲司徒掾，獨稱章弟子，收而葬之。方知諒直者不見容於凡輩矣。平陵人生立敞碑於吳墓，在龍首山南嶺上。
《汝南先賢傳》曰：闞敞，字子張，平輿人。仕郡，爲五官掾。時太守第五常被徵，臨發倉卒，有俸錢百三十萬留付敞。敞埋著堂上，遂遭世倉卒，道路斷絕。敞年老饑羸，其妻曰：「第五府君所寄錢，可取自給，然後償之。」敞曰：「吾窮老，何明當有用故君之財子！道通當送，饑寒何損？」常舉門遭疫，妻子皆死。常病臨困，惟有孤孫，年九歲，常謂之曰：「吾寄故五官掾平輿闞敞錢三十萬。」氣遂絕。後孫年長大，步擔至汝南問敞，敞見之悲喜，與共臨發阱，錢乃百三十萬。孤孫曰：「亡祖臨終，言有三十萬耳，今乃百三十萬，不敢當也。」敞曰：「府君病困氣索，言謬誤耳。郎無疑也。」
《傅子》曰：太祖既誅袁譚，梟其首，令曰：「敢有哭之者，戮及妻子。」於是王叔治、田子泰相謂曰：「生受辟命，亡而不哭，非義也；畏死亡義，何以立世？」遂告其首而哭之，哀動三軍。軍正白行其戮，太祖曰：「義士也，赦！」
劉彥明《敦煌實錄》曰：童巽，字文舉，學有才。太守京兆諒舉巽上掾，曆主簿功曹。諒卒官，巽衰絰送喪，道遇寇虜，衆皆散走，巽身蔽柩，哭嘔血。賊欲破棺，巽叩頭救請，頭破血流。賊義釋之，由是顯名。
