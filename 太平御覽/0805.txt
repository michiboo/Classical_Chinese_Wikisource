
《唐書》曰：太宗嘗謂魏徵曰：「玉雖有美質，在於石間，不值良工琢磨，與瓦礫不別；若遇良工，即為萬代之寶。朕雖無美質，為公所切磋，勞公約朕以仁義，弘朕以道德，使朕功業至此。公亦足為良匠耳！」
又曰：高宗朝，封禪太岳，造玉冊三枚，皆以金編。每牒長一尺二寸，廣一寸二分，厚三分，刻玉填金為字。又為玉匱一，以藏正坐玉冊；金匱二，以藏配坐玉冊。各一尺三寸，並玉檢方五寸。當繩纏處，刻為五道。當璽處，刻深二分，方一寸二分。為黃金繩，以纏金、玉匱各五周。為金泥以泥之。為玉璽一枚，方一寸二分，文衕受命璽，以封玉匱。
又天寶中詔曰：禮神以玉者，蓋取其精潔，表以溫潤合德。為器有象，正辭乃信，以達馨香，其在璧。頃來禮神六器，及宗廟奠玉，自馮紹正奏後，有司並皆用珉。禮所謂「君子貴玉而賤珉」，是珉不可用也。朕精郊壇，嚴敬宗廟，奉惟新之祚，庇太平之人，則人力普存，備物以享，安可以珉代玉，惜費事神？況國家之富有，萬方之助祭，闕典必修，無文咸秩，豈於天地宗廟奠王有虧？自今已後，禮神六器，宗廟奠玉，並用真玉，諸祀用珉。如以玉難得大者，寧小其制度，以取其真。
又曰：憲宗時，隰州刺史吳暈獻玉杯一，頗珍奇，雲先使吐蕃所得。
又曰：憲宗時，莊宅使許遠振得玉類，以進。上悅，命賜絹三百匹。
又曰：貞元六年，盧群入拜侍御史。有人誣告故尚父子儀嬖人張氏宅中有寶玉者，張氏兄弟又與尚父子孫相告訐。詔促其獄，群上奏言：「張氏以子儀在時分財，子弟不合爭奪。然張氏宅與親仁宅，皆子儀家事，子儀有大勛，伏望陛下赦而勿問，使私自引退。」上從之。時人賞其識大體也。
又曰：大和中，文王命中使以白玉帶就幽州賜李載義，亦殊恩也。
又曰：開成中，王起議：「今國家郊天報地，祀神之玉常用，守經據古，禮神之玉則無。臣等請詔下有司，精求美玉，創造蒼璧等九器，祭訖，具而藏之。其餘燎玉，請依常制。」
《管子》曰：夫玉之所以貴者，九德出焉：溫潤以澤，仁也；鄰以理者，智也；堅而不蹙，義也；廉而不劌，行也；鮮而不垢，潔也；折而不撓，勇也；瑕瑜皆見，情也；茂華光澤，並通而不相陵，容也；叩之，其音清專徹遠，純而不殺，辭也。是以人主貴之，藏以為寶，剖以為符瑞。
《文子》曰：鄭人謂玉未理者璞，周人謂鼠未臘者璞。周人懷璞，問鄭賈曰：「欲之乎？」出其璞，視之，乃鼠璞。
《范子計然》曰：玉英出藍田。
《列子》曰：穆王徵西戎，西戎獻昆吾之劍、赤刀，切玉如切泥。
又曰：宋人有為其君以玉為楮葉者，三年而成。鋒鍛莖葉，毫芒繁澤，亂之楮葉中，不可別也。此人遂以巧食宋國。
《尹文子》曰：魏田父有於野得玉，徑尺。弗知其玉也。以告鄰人。鄰人詐之曰：「此怪石也，畜之弗利！」田父雖疑，猶錄置於廡下。其夜，玉明照一室，其家大怖，遽而棄之於野。鄰人盜之，以獻魏玉。魏王召玉工相之。玉工望玉再拜卻立，曰：「敢賀大王，得天下之寶，臣所未常見。」王問價，玉工曰：「此無價以當之，五城之都，僅可一觀。」王立賜獻者千金，長食上大夫祿也。
《鬼谷子》曰：鄭人之取玉也，載酥訟之車，為其不惑也。
《尸子》曰：水方折者有玉，圓折者有珠。
又曰：玉者，色不如雪，澤不知雨，潤不如膏，光不如燭。
《鄒子》曰：夫珠生於南海，玉出於須彌，無足而至者，人好之也。士有足而不至者，以人不好也。
《韓子》曰：楚人卞和，得玉璞於楚山，獻厲王，使玉人相之，曰：「石也。」王以和為慢，刖右足。及武王即位，又獻之，復相曰：「石也。」次刖左足。及文王即位，和乃抱其璞而哭於楚山，三日三夜，泣盡，繼之以血。王使玉人治之，得寶玉焉，名曰和氏之璧。
又曰：周有玉版，紂令膠鬲索之，文王不予。費仲來求，因予之。是膠鬲賢而費仲無道也，周惡賢者之得志也，故予費仲。文王舉太公於渭濱者，貴之也；而資仲玉版者，愛之也。故曰：不貴其師，不愛其資，雖知大迷。
又曰：堂溪空見昭侯，曰：「今有白玉之危而無當，有瓦危而有當，君渴，將何以飲？」君曰：「以瓦卮。」堂溪空曰：「白玉之卮美，而君不以飲者，以其無當耶？」君曰：「然。」堂溪空曰：「為人主而漏泄其群臣之語，譬猶玉卮之無當也！」堂溪空每見而出，昭侯必獨臥，惟恐夢言泄於妻妾。
《淮南子》曰：琬琰之玉，存污泥之中，雖廉者不釋也。
又曰：崑崙山，曾城九重，有珠樹、玉樹。
又曰：鍾山之玉，炊以爐炭，三日三夜而色澤不變，得天地之精。
又曰：玉璞不厭厚。
又曰：白玉不雕，美珠不文，質有餘也。
又曰：兩堅不能相和，兩強不能相伏。故梧桐斷角，馬犛截玉。〈言柔勝剛。〉
又曰：玉待濫諸而成器。〈濫諸，珍玉之名也。言物有待賤而貴。〉
《隨巢子》曰：幽、厲之時，奚祿山壞，天賜玉於羿。遂以殘其身，以此為福而禍。
《抱朴子》曰：吳時，發廣陵大冢。兵人共舉死人以倚壁，有一玉長一尺，形似冬瓜，從人懷中頹出墮地。玉可以為珠酒及地榆酒，化之為水。亦可燒以為粉，服一年以上，入水不沾，入火不灼。
又曰：玉脂生玉之山，膏流出萬年以上，則凝而成之，鮮明如水精。以無心草木和之，須臾成水。服之一升，得千歲。玉服玄真者，其命不極。玄真，玉別名也。服玉，當得于闐白玉。赤松子以玄蟲而漬玉為水，服之，故得乘煙霞上下也。
又曰：中山諺曰：「稱人字者，金玉也。知其物，則不為害。」
《賈子》曰：德有天理，曰道。性神明命之所生，而能象德者，獨玉也。
《符子》曰：荊山不貴玉，鮫人不貴珠。
《穆天子傳》曰：天子大朝黃之山，披圖視典，用觀天子之寶器玉果〈石似美玉課女果者。〉璇珠。〈璇，玉類。〉
又曰：天子北徵，東還，乃循黑水至於群玉之山，先王所謂策府。天子於是取玉板三乘玉器服物，於是載玉乃反也。
又曰：赤烏氏，美人之地，寶玉之所在也。
《山海經》曰：玨，二玉相合。〈玨，音角。〉瑁琉，夷蠻系耳玉也。稷契之山，及鹿台山，其上多白玉。瑜次之山，多嬰垣之玉。泰冒之山，洛水出焉，其中多藻玉。密山之上，丹水出焉，其中多玉膏，其源沸湯，黃帝是食。玉膏之所出，五色乃清，五味乃馨；堅栗精密，澤而有光；五色發作，以和柔剛；天地鬼神，是食是饗。君子服之，以御不祥。龍首之山，弱水出焉，其中多美玉。放皋之山，明水出焉，其中多蒼玉。平丘在三桑東，爰有遺玉。
《帝王世紀》曰：有燕飛而遺卵，簡翟與妹競取，覆以玉筐。
又曰：周武王伐殷為天子，登台見玉，王曰：「誰之玉？」或曰：「諸侯之玉。」王不取，反歸之。天下聞之，曰：「王廉於財矣！」
又曰：紂敗績，登鹿台，蒙寶衣玉席，投於火而死。
《漢武故事》曰：上起神屋，前庭植玉樹，以珊瑚為枝，碧玉為葉華，子青赤，以珠玉為之。空其中，如小鈴，槍槍有聲也。
《漢武內傳》曰：西王母云：「昌城玉女，夜山火玉。」
又曰：長州，一名青丘。仙草靈藥，甘液玉英，美所不有。
《漢書》儀曰：祭天用玉幾。
《論衡》曰：玉變為石，珠變為礫，毀謗使然也。釆玉者破石拔玉，選士者棄惡取善。
又曰：、琳、琅玕璆，玉也；琳，珠也；琅玕，珠之類也。
《鹽鐵論》曰：南越以孔雀珥門戶。崑山之旁，以玉抵鳥鵲。
桓譚《新論》曰：洛陽季幼賓有小玉檢，衛謁者文子伯素好玉器，見而奇之，使予報以三萬錢請買焉。幼賓曰：「我與好事長者博之，已雇十萬，非三萬錢主也。」余驚駭，云：「我若於路見此，千錢亦不市也。故知之與不知，相去甚遠！」
王逸《正部論》曰：或問玉符，曰：「赤如雞冠，黃如蒸栗，白如脂肪，黑如純漆，玉之符也。」〈《魏文帝與鍾繇書》亦出也。〉
《矯世論》曰：白玉之肖牙者，惟離婁能察之。
《白虎通》曰：玉者，象君子之德，燥不輕，溼不重，是以人君寶之。
應劭《漢官儀》曰：封禪壇有玉龜。
郭子橫《洞冥記》曰：元鼎元年，起招靈閣。有一神女，留一玉釵以與帝，帝以賜趙婕妤。至昭帝元鳳中，宮人猶見此釵，共謀欲碎之，明視釵匣，惟見白燕直升天。後宮人常作玉釵，因名玉燕釵，言其吉祥。
《西京雜記》曰：高祖初入咸陽宮，周行庫藏，金玉珍寶不可勝言。其尤驚異者，有青玉五枝燈，高七尺五寸，下作蟠螭，以口含燈。然則鱗甲皆動，煥爛盈室焉。
又曰：高祖初入咸陽，周行庫藏，見玉笛，長二尺二寸，二十九孔。吹之則見車馬山林急嶙相次，吹息不復見。銘曰「昭華之管」。〈事具樂部。〉
《五經通義》曰：玉有五德：溫潤而澤，有似於智；銳而不害，有似於仁；抑而不橈，有似於義；有瑕於內必見於外，有似於信；垂之如墜，有似如禮。
《瑞應圖》曰：玉甕者，聖人之應也，不汲自盈。王者飲食有節則出。
《雒書》曰：王者不藏金玉，則紫玉見於深山；服飾不逾祭服，則玉英出。
《胡綜別傳》曰：吳時，掘得銅印，以琉璃為蓋，畫布雲母於其上。開之，得白玉如意。太皇帝以問君，君曰：「秦皇以金陵有天子氣，處處埋寶物，以當王士之氣，此抑是也。」
《文士傳》曰：劉楨，字公幹，少有才辯。常豫魏文帝座，見甄后不伏，武帝嘗怒，配上方。武帝輦至上方，觀作署，楨故匡坐正色，磨石不仰。武帝問曰：「石何如？」楨因得喻己自理，跪對曰：「石出自荊山玄岩之巔，外有五色之章，內有含和之珍，摩之不加瑩，雕之不增美，稟氣堅貞，受玆自然。顧其理枉屈紆繞，猶不得中。」武帝顧左右大笑，即日還宮，赦楨，復署吏。
《列仙傳》曰：赤松子者，神農時雨師也。服水玉，教神農能入火不燒。
《神仙傳》曰：沈羲為仙人所迎，見老松公，以金案玉槃賜羲。
《搜神記》曰：孔子作《春秋》，制《孝經》既成，齊戒告天。天降赤虹，化為黃玉，長二尺，上有文。
又曰：羊公雍伯，洛陽人，性篤孝。父母終，葬無終山，遂居焉。山高八十里，上無水。公汲水作義漿於阪頭，行者皆飲之。三年，有一人就飲，以石子一斗與之，使至高平好地有石處種之，玉當生其中。羊公未娶，又語：「汝後當得好婦。」語畢不見。後種其石，數歲，時時往視。玉子生，人莫知。有徐氏在北平，著姓，女甚有名，時人求，多不許。公乃試求徐氏，徐氏以為狂，乃戲云：「以白璧一雙來，當聽為婚。」公至所種石中，得一雙白璧，以贄徐氏。徐氏大驚，遂以女妻公。天子異之，拜為大夫。於種玉處，四角作大石柱，各一丈，中央一頃地，曰玉田。
《續搜神記》曰：樂安高衛，其孫雅之，在廄中云：「有神來降，自稱白頭公，柱杖，光耀照人也。」〈白頭公，白玉也。〉
《搜神記》曰：吳王夫差女名玉。童子韓重有道朮，女悅之，結氣死，葬於昌門之外。重至冢前哭祭，女見形，將重入冢。臨去，取崑崙玉孟以送重。
《惇煌高納之郡府紀年》曰：桀伐岷山，岷山王女尼慮反。}}於桀二女，曰琬曰琰。桀愛二女，無子，刻其名於苕華之玉，苕是琬，華是琰。
《石虎鄴中記》曰：後宮別坊中，有小形玉床。
又曰：石虎以宮人為女官，用玉案文書。
《涼州記》曰：盜發張駿陵，得玉樽、玉簫、玉笛。
《法顯記》曰：師子國有玉像。
《齊諧記》曰：餘杭縣南巷中，有一人姓沈名路，入山得一玉豚。從此以後，所向如意，家遂殷富。
《異苑》曰：晉東瀛王騰，字元邁，以永嘉元年鎮鄴。天雪，門前方數十步融液不積。騰怪，掘之，得玉馬，高一尺許，口齒缺。騰以馬者國姓，為吉瑞。或謂馬無齒，則不復食。
又曰：弘農楊子陽，太元初，聞土中聲，掘得玉豚。
《錄異傳》曰：江岩常到吳釆藥，及富春縣清泉山南，遙見一美女，紫衣，獨踞石而歌，聲有碣石之音。岩往，未及數十步，輒去，女處惟見所踞石耳。如此數日。岩乃擊破石，遂從石中得一紫玉，廣長一尺。後不復見女。
又曰：邴浪者，安樂人。行到松滋縣九田山，見一鳥，形如雉，而色正赤，集山岩石上，鳴聲如吹笙。浪即射中之，鳥仍入石穴中。浪遂鑿石，得一赤玉，狀如鳥形。
《十洲記》曰：周穆王時，西胡獻玉杯。是白玉之精，光明照夕。置杯於庭中，比明旦，而水汁滿於杯中，汁甘而香美。斯靈器也。
又曰：瀛州有玉膏如酒，名曰玉酒，飲之令人長生。
《博物志》曰：得好玉，用合玉漿。
《廣志》曰：白玉，美可照面，出交州。青玉，出樓蘭國。碧玉，出夫餘。
《梁四公記》曰：扶桑國使使貢觀日玉，大如鏡，方圓尺餘，明澈如琉璃。映日，以觀見日中宮殿，皎然分明。
《地鏡圖》曰：二月中，草木光生下垂者，下有美玉。
又曰：玉，石之精也。其在石中，若山中石潤而浸旁有水。其居地氣青而浮，其氣白而圓光轉，其地中常潤。
《白玉圖》曰：玉之精名曰柔，狀如美女，衣青衣。見之以桃戈刺之，而呼其名，則可得也。夜行，見女子戴燭行者，潛從其所，亡則入石，石中有玉。
《世說》曰：長沙王徙封常山。至國，穿井，入地四丈，得白玉，方三四尺。
又曰：溫嶠取姑女，下玉鏡台一枚。是公為劉越石長史，徵劉聰所得。
《語林》曰：平子從荊州下王惇，惇欲殺之。平子恆持一玉枕下床去。故不得發。惇後矯平子左右，而借其玉枕，持下床去，遂殺平子。
《本草經》曰：玉泉，一名玉醴。臨死服五斤，色不變。
《吳氏本草》曰：白玉體如白頭公。
《明皇雜錄》曰：天后嘗召諸皇孫坐於殿上，觀其嬉戲。因出西國所貢玉環、釧、杯、槃，列於前後，縱令爭取，以觀其志。莫不奔竟，厚有所獲；獨上端坐，略不為動。後大奇之，撫其背曰：「此兒當為太平天子！」因命取玉龍子以賜。玉龍子，太宗於晉陽宮得之，文德皇后常置之衣箱中。及大帝載誕之三日後，以珠絡衣褓，並玉龍子賜焉。其後常藏之內府。雖其廣不數寸，而溫潤精巧，非人間所有。及上即位，每京師愆雨，必虔誠祈禱。將有霖霪，逼而視之，若奮鱗鬣。開元中，三輔大旱，上復祈禱，而涉旬無雨。上密投南內之龍池。俄而雲物暴起，風雨隨作。上幸西蜀，車駕次渭水，將渡，駐蹕於水濱。左右侍御，或有臨流濯弄者，於沙中得之。上聞，驚喜視之，泫然流涕，曰：「此吾昔時所寶玉龍子。」自後每夜中，光彩輝燭一室。上既還京，為小黃門攘竊，以遺李輔國，常置於櫃中，有聲輔國將敗，夜中聞櫝中有聲，開視，亡其所。
