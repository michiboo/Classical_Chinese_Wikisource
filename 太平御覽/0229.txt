
《六典》曰︰凡有事於宗廟，少卿帥太祝、齊郎入薦香燭，整拂神幄，出入神主，將享，則與良�令實鐏。
《後魏書》曰︰太和十五年，置少卿官，太常少卿一人，第三品上，至二十二年降爲正四品。
又曰︰景明初班職，令太常少卿，第四品上，第一清選，明禮兼天文陰陽者爲之。
又曰︰元順爲太常少卿，以父憂去職，哭泣嘔血，身自負土。時年二十五，便有白�，免喪抽去，不復更生，世人以爲孝思所致。
《三國典略》曰︰齊太常少卿袁聿修巡省河南諸州，兗州刺史邢邵與聿修故舊，常於省中盛呼聿修爲清郎，至是遣送白綢爲信，聿修不受，與邵書曰︰「瓜田李下，古人所慎。多言可畏，譬之防川。願表此心，不貽厚責。」邵亦欣然報書曰︰「一日之贈，率爾不思。老夫忽忽，意不及此。敬丞來旨，吾無間然。弟昔爲清郎，今作清卿矣。」
《唐書》曰︰馮定爲太常少卿。文宗每聽樂，鄙鄭、衛聲，詔奉常習開元中《霓裳羽衣舞》，以《�韶樂》和之。舞曲成，定總樂工閱於庭，定立於其間。文宗以其端凝若植，問其姓氏，翰林學士李玨對曰︰「此馮定也。」文宗喜，問曰︰「豈非能爲古章句者耶？」乃召升階，文宗自吟定《送客西江詩》。吟罷益喜，因錫禁中瑞錦，仍令大錄所著古體詩以獻。
《六典》曰︰太常丞二人，以五品上，秦有奉常丞，漢因之，比千石。魏、晉、宋，皆置一人。
《漢書》曰︰韋弘爲太常丞，職掌陵廟，煩劇多過，父賢敕令自免。弘懷嫌不去官，及賢疾篤，果坐廟事系獄。
《宋百官春秋》曰︰太常丞視尚書郎，銅印、黃綬，一梁冠，品第七，掌舉陵廟非法。
《陶氏家傳》曰︰覆之字孫宗，爲太常丞。凡宗廟疑義，多所決定，時人爲之語曰︰「定禮決疑，問陶覆之。」
《陶氏職官要錄》曰︰晉、宋九卿丞，皆進賢一梁冠，介幘，皂衣，銅印，黃綬。齊、梁墨綬。
《六典》曰︰太常博士掌辨五禮之儀式，本先王之法制適變，隨時而損益焉。凡大祭祀及有大禮，則與卿導贊其儀。凡王公已下擬謚，皆跡其功德而爲之褒貶。
《通典》曰︰博士，魏官也。魏文帝初置，晉因之，事掌引道乘輿。王公已下應追謚者，則博士議定之。
《晉中興書》曰︰博士之職，端委佩玉。朝之大典必於詢度，當以正道，克厭人望，然後爲可。
《唐書》曰︰王彥威太原人，世儒家，少孤貧苦學，尤通三禮，無由自達。元和中游京師，求爲太常散吏，部卿知其書生，補爲檢討官。彥威於禮閣掇拾，自隋已來朝廷沿革，吉凶五禮，以類區分成三十卷，獻之，號曰「元和新禮」，繇是知名。特授太常博士。
又曰︰陸亙爲太常博士。寺有禮生孟真，久於其事，凡吉凶大儀，官不能達，率訪真，真亦賴是須姑息。元和七年，冊皇太子，將撰儀注，真亦欲參預，亙笞之。由是，禮儀不專於胥吏。
《郭子》曰︰張憑舉孝廉，詣劉真長，還船，須臾，真長至，遣覓張孝廉，船同旅愕然。即同載，俱詣撫軍劉前進，謂撫軍曰︰「今日爲公得一士，太常博士之選。」既前，撫軍與之言，諮嗟稱善，乃曰︰「張憑勃倅爲理窟。」即用爲太常博士。
《六典》曰︰太祝掌出納神主於太廟之九室，而奉享薦之儀。
《周禮》曰︰太祝掌六祝之辭以事鬼神；祈福祥，求永貞。一曰順祝，二曰年祝，三曰吉祝，四曰化祝，五曰瑞祝，六曰策祝。鄭司農曰︰「順祝，順農年也；年祝，求永貞也；吉祝，祈福祥也；化祝，弭災兵也；瑞祝，逆時雨、寧風旱也；策祝，遠罪疾也。」
《漢書·百官表》曰︰太常屬官，有太祝令、丞，景帝六年更名爲祝祀，武帝太初元年更曰廟祝。
《東觀漢記》曰︰陰猛好學溫良，稱於儒林，以郎遷爲太祝令。
《續漢書》曰︰太祝令秩六百石，掌祠贊祝，近臣神巫主祝小祝。
《六典》曰︰協律郎掌知六律、六呂，以辨四時之風氣，八風五音之節。
《漢書》曰︰武帝時，李延年善新聲，以爲協律都尉。
《魏志》曰︰武帝平荊州，得杜夔，知音識舊樂，故以爲協律郎。
《漢書·百官表》曰︰太常屬官有諸廟令、長、丞。
《續漢書》曰︰高廟令一人，六百石；〈主守宗廟，掌按行掃除。無丞。〉世祖廟令一人。
《宋書》曰︰太廟令一人，主守宗廟，案行灑掃衆事，領齋郎二十四人。
《齊職儀》曰︰周有守祧之官，掌先王廟令。
《六典》曰︰陵令掌先帝山陵，率戶守衛之事；丞爲之貳。凡朔望、元正、冬至、寒食，皆修饗於諸陵。若橋陵，則日獻羞焉。凡功臣、密戚請陪陵葬者聽之，以文武分爲左右而列。若父、祖陵陪子孫從葬者亦如之。
《周禮》曰︰冢人，下大夫二人，中士四人，掌公墓之地，辨其兆域。先王之葬居中，以昭穆爲左右。
《漢書》曰︰太常屬官有諸陵令。元光二年，分諸陵邑屬三輔。
又曰︰司馬相如爲茂陵令。
《續漢書》曰︰太常職掌先帝陵，每園令各一人，秩六百石。〈掌守園陵，按行掃除。〉丞及校長各一人。〈校長主戒賊盜。〉
《齊職儀》曰︰周有墓大夫、冢人之職，掌先王之墓。
又曰︰每陵令一人，品第七，秩四百石，銅印、墨綬、進賢一梁冠、絳朝服。
《唐書·官品志》曰︰梁天監七年，又詔以爲陵監之名，不出前誥；且宗廟憲章，既備典禮，園寢職司，理不容異，諸正陵先立監者改爲令，於是陵置令矣。
胡廣《陵令箴》曰︰昔在廣葉葬野衣薪，禮非極哀，不樹不封，瓦棺周聚。夏攸謂︰「壤不毀膚，賄不害生，是謂皇極。」百王此經，故厚不可皇，薄不可王，乃眷西顧，爰矩孝文陵。臣司墓，敢告守人。
《六典》曰︰太樂令掌教樂人，詞合鍾律，以供邦國之祭祀、饗宴，丞爲之貳。
《漢書·百官表》曰︰太常屬官，有太樂令、丞。
《續漢書》曰︰明帝永平十三年，曹褒奏《尚書璇璣鈐》曰︰「有帝漢德，合作樂名。」天子下詔，改大樂令丞，以應圖讖。
又曰︰太樂令，秩六百石，掌伎樂人。凡國祭祀，掌奏樂及大司樂，掌其陳序。
《晉起居注》曰︰成帝鹹和中詔︰「大樂令載綏教官伎樂勤勞，賜米百石，布二十匹。」
《六典》曰︰太醫令掌諸醫療之法，丞爲之貳。其屬有四︰曰醫師、針師、按摩師、咒禁師，皆有博士以教之。考試登用，如國子監之法。
《漢書》曰︰《百官表》曰︰「少府屬官，有太醫令，丞無員，多至數十人。」
《續漢書》曰︰太醫一人，秩六百石，有藥丞、主藥方丞。
《魏略》曰︰脂習字元升，除太醫令，與孔融親善，融被誅，習獨往哭之。黃初中以習有欒布之節，賜拜中散大夫。
應劭《漢官儀》曰︰太醫，周官也。兩梁冠，秩千石。
《典論》曰︰中常侍張讓子奉爲太醫令，與人飲酒，輒掣引衣裳，髮露形體，亂其舄履，使小大無不傾倒。
崔實《太醫令箴》曰︰動不肆勤，靜不宴逸，有疾歸天，醫無能恤。晉平好內，四時是一，非鬼非食，惑以自失。雖有秦和，焉所施術？太上防疾，其次萌牙，腠理不蠲，骨髓奈何！
《六典》曰︰廩犧令掌薦犧牲及粢盛之事，丞爲之貳。凡三祀之牲牢，各有名數。〈昊天上帝以蒼，地皇祗以黃，神州以黝，五帝之牲各以方色。〉
韋昭《辨釋名》曰︰釋雲︰廩犧。犧，戲也；廩，養之也。辨雲︰六牲，取其純毛者，別養之以奉祭祀。純色者少，故名犧。犧，希也。
《周禮》曰︰牧人︰下士，掌牧六牲，以供祭祀。
《漢書·百官表》曰︰內史屬官，有廩犧令、丞、尉，後屬司農。
《齊職儀》曰︰周牧人之職也，掌六牲。陽祀用も，陰祀用黝，取純毛者。光武中興，屬河南，秩六百石。
《六典》曰︰光祿卿之職，掌邦國醪醴膳羞之事，總太官、珍羞、良，掌醢四署之官屬，修其儲備，謹其出納；少卿爲之貳。有大祭祀，則省牲鑊，視濯溉。
《漢官解詁》曰︰士之權貴，不過尚書，其次諸吏。〈諸吏，光祿勛是也。〉
應邵《漢官儀》曰︰光，明也；祿，爵也；勛，功也。言光祿典郎，謁諸虎賁羽林，舉不妄得，賞不失勞，故曰光祿勛。
《唐書·官品志》曰︰光祿卿位視太子中庶子，掌官尉門戶，統守黃門、華林園、暴室等令。
《漢書》曰︰郎中令，秦官。武帝太初元年更名光祿勛，掌中殿門戶，秩中二千石。
又曰︰石建爲郎中令，奏事下建省讀，驚曰︰「書馬者與尾而五，今乃不足一，獲譴死矣。」其謹慎如此。
又曰︰周仁，景帝時爲郎中令，爲人陰重不泄。服虔曰︰「質重不泄人之陰謀也。」師古曰︰「陰，密也。言爲性密重，不泄人言也。」以是得幸，出入臥內，於宮秘戲，仁常在傍，終無所言。
又曰︰張安世字孺子，爲光祿勛。郎有醉小便殿上，主事白行法，安世曰︰「何以知其不覆水耶？」郎有淫官婢，婢兄自言，安世怒，以奴淫污衣冠告署撻奴。其隱人過，皆此類也。
《東觀漢記》曰︰孫堪字子雅，爲光祿勛，以清廉稱，與周澤相類。澤字雅都，京師號之爲「二雅」。
又曰︰劉昆字桓公，爲光祿勛，授皇太子及諸王小侯五十人經。昆老退位，以二千石祿終其身。
又曰︰邵訓字伯春，鄉里號之曰︰「德行恂恂邵伯春。」章和中爲光祿勛。
《後漢書》曰︰杜林字伯山，扶風人也。林少沉審，博學多聞，世稱通儒。爲光祿勛，內奉宿衛，外總三署。郎有好學者，輒見引進，朝夕滿堂。
又曰︰馬防字公平，林風人也。防貴寵最盛，與九卿絕席，拜光祿卿。
又曰︰張湛字子孝，拜光祿勛。光武臨朝，或有惰容，輒陳諫。常乘白馬，上後見湛，輒曰︰「白馬生，且復諫矣。」
又曰︰袁彭，順帝初爲光祿勛，行至清，爲吏粗礻包糲食。
《續漢書》曰︰荀爽字慈明，爲光祿勛。視事三月，策拜司空。
謝承《後漢書》曰︰楊賜字伯欽，拜爲光祿勛。嘉德殿前有青赤氣，詔特進，遣中使問賜祥異禍福，吉凶所在。以賜博學碩儒，故密諮問。其極陳其意，嘗上疏陳，請案《春秋讖》「天投霓，海內亂。」今妄嬖閹尹，共專國朝之所致也。
《魏志》曰︰鄭袤爲光祿勛，毋丘儉作亂，帝自征之，百官祖送。時袤疾不任會，上謂王肅︰「惟不見鄭光祿爲恨。」袤聞，白輿追上，上笑曰︰「知生必來。」遂與同載，問以計謀，帝甚重之。
又曰︰王肅字子雍，爲光祿勛，時有二魚長尺，集武庫之屋，有司以爲吉祥。肅辨之曰︰「魚生於泉而見於屋，鱗介之物失其所也。邊將其殆有棄甲之變乎？」其後果有東關之敗。
又曰︰袁渙字曜卿，爲中郎令。時言劉備死，群臣皆賀；渙以嘗爲其吏，獨不賀。卒官，太祖爲之流涕。
《吳志》曰︰石偉字公操，南郡人。少好學，修節不殆，介然獨立，有不可奪之志。舉茂才、賢良方正，皆不就。孫休即位，特徵偉，累遷至光祿勛。及皓即位，朝政昏亂，偉乃辭老耄固疾乞身。
又曰︰薛瑩字道言。以時法政多謬，舉措煩苛，瑩每上，便宜陳緩刑簡役，以濟育百姓，頗或施行。遷光祿勛。
《晉中興書》曰︰鄭默字思元，轉光祿勛，寬沖博受，不以聲色矜人，雖卒，徒廝養皆遇之以恩。
《宋書》曰︰王惠。宋國初建，當置郎中令，高祖難其人，謂傅亮曰︰「今用郎中令，不可令減袁曜卿也。」既而曰︰「吾得其人矣。」乃以惠居之。
《孟宗別傳》曰︰宗爲光祿勛，大會，宗先少酒，偶有強者，飲一杯便吐。傳詔司察宗吐麥飯，察者以聞，上乃嘆息曰︰「至德清純如此。」
《後魏職令》曰︰光祿少卿，第四品上，第二清用肅勤明敏，兼職古典者。
《唐書》曰︰柳亨拜光祿少卿，太宗每誡之曰︰「與卿舊親，情素兼宿。卿爲人交遊過多，今授此職，宜存簡靜。」亨性好射獵，有饕湎之名。此後頗自勖勵，杜絕賓客，約身節儉，勤於職事。太宗亦以此稱之也。
《六典》曰︰太官令，供膳食之事；丞爲之貳。凡祭之日，則白卿諸廚省牲、取明水於陰鑒，取明火於陽燧，帥宰人以鑾刀割牲，取其毛、血，實之於豆，遂烹牲焉。又帥進饌者實、簋，設於饌幕之內。
《漢書·百官表》曰︰少府屬官有太官令一人，丞一人。
應劭《漢官儀》曰︰太官令，兩梁冠，秩千石，丞四人。郡孝廉，年五十清修聰明者，光祿上名乃召拜，皆秩四百石。三歲爲令，以供養勞苦，遷左丞。有湯官丞，掌諸甘肥；有果丞，掌果瓜菜茹薪炭。
《漢舊儀》曰︰太官，〈主飯、肉、湯、官酒。〉皆令丞治，太官、湯官、奴婢三千，大置酒，皆緹衤，〈音溝。〉蔽膝、緣幘。
又曰︰太官上食黃釒口〈音口，金飾器。〉器，中官私官上食用白銀釒口器，如祠廟器雲。
謝承《後漢書》曰︰魯國陳政，字叔方，爲太官令。黃門郎與政有隙，因進禦食以�貫炙，光武見�，敕斬政，政曰︰「臣有當死者三︰黑山出炭，增治吐炎，ㄡ膚爛肉而�不消，臣罪一也；陝出佩刀，砥礪五石，虧肌截骨，曾不能斷穀，臣罪二也；臣朗月書章奏，側光讀經書，旦臨食與丞及庖人六目齊視，不及黃門一人，臣罪三也。」詔赦之。
《魏略》曰︰時苗爲壽春令，遷爲太官令。
《後魏書》曰︰毛循之能爲南人飲食，手自煎調，多所適意。世祖親待之，進太官尚書，賜爵南郡公，加冠軍將軍，常在太官，主進御膳。
揚雄《太官令箴》曰︰時惟膳夫，實司王饔；祁祁庶羞，口實是供。群物百品，八珍清觴，以禦賓客，以膳於王。
《王朗集》曰︰「朗爲大理時上︰「主簿趙郡張登，昔爲本縣主簿，值黑山賊圍郡，登與縣長王攜帥吏兵七十二人俱往赴救，與賊交戰。吏兵散走，攜殆見害，登手格二賊，以全攜命。又守長夏逸爲督郵所枉，登身授拷掠，理逸之罪。義濟二君，宜加顯異。」黃初，詔曰︰「登忠義彰著，在職功勤，名位雖卑，直亮宜顯。饔膳近任，當得此吏。今以登爲太官令。」
