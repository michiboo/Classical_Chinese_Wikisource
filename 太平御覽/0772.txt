
《釋名》曰：古者「車」聲如「居」，言所以居人也；今曰「車」。車，舍也，行者所處，若居舍也。
又曰：黃帝造車，故號軒轅氏。
《說文》曰：車，輿輪總名，象形也。軒，曲輈藩車也。軺車，小車也。輕，輕車也。輈，兵末車也。輊，陷陣車也。輦一輪也。輿，車軨前橫木也。䡝，〈於袁切。〉大車後掩也。輦，大車駕馬也。䡝，引車。轟，車聲。
《易》曰：大車以載，積中不敗。
又曰：賁其趾，舍車而徒。
又曰：上九，睽孤。見豕負途，載鬼一車。
《書》曰：五載一巡狩，群後四朝。敷奏以言，明試以功，車服以庸。
又曰：武王戎車三百兩，虎賁三百人，與受戰於牧野，作《牧誓》。〈至牧地而誓眾。〉
又《酒誥》曰：妹土，嗣爾股肱，純其藝黍稷，奔走事厥考厥長。肇牽車牛遠服賈，用孝養厥父母。〈農功既畢，始牽車牛，載其所有，易求所無，遠行賈賣，用其所得異珍，孝養其父母。〉
又《蔡仲之命》曰：惟周公位冢宰，正百工。〈百工，百官。〉群叔流言，乃致辟管叔於商，囚蔡叔於郭鄰，以車七乘。
《詩》曰：我送舅氏，曰至渭陽。何以贈之？路車乘黃。〈乘黃，白馬。秦康公作是詩，送重耳歸晉。〉
又曰：何彼穠矣，棠棣之華！曷不肅雍，王姬之車！
又曰：公車千乘，朱英綠縢。
又曰：戎車孔博，徒御無ル。
又曰：君子之車，既庶且多。
又曰：子有車馬，弗馳弗驅。
又曰：役車其休。
又曰：有棧之車，行彼周道。
又曰：命彼後車，謂之載之。
又曰：我任我輦，我車我牛。
又曰：擇有車馬，以居徂向。〈《鄭箋》曰：擇民之在車馬者，往居於向。〉
又曰：其車既載，乃棄爾輔。
又曰：既出我車，既挾我侯。
又曰：修爾車馬，謹爾戎兵。
又曰：間關之車牽兮。〈牽，音轄。〉
又曰：戎車既飾，徒御無繹。
又曰：戎車既安，如輊如軒。〈輊，陟利切，車前重。軒，後重也。〉
《禮》曰：乃擇元辰，天子親載耒耜，置之車右，率公卿諸侯大夫，躬耕籍田。
又曰：乃教田獵，以習五戎。班馬政，命僕夫七騶咸駕，載旌旐，授車以級，整設於屏外。有司搢朴，北面以誓之。
又曰：大夫七十而致仕。若不得謝，則必賜之几杖，行役以婦人；適四方，乘安車。自稱曰「老夫」。
又曰：夫為人子者，三賜不及車馬。
又曰：獻車馬者，執策綏，武車綏旌，德車結旌。
又曰：前有車騎，則載飛鴻。
又曰：車驅而騶，至於大門，君撫仆之手，而顧命車右就車。門閭溝渠必步。
又曰：君車將駕，則仆執策立於馬前。君出就車，則仆並轡授綏。
又曰：客車不入大門。
又曰：祥車曠左。
又曰：乘君之乘車，不敢曠左，左必式。
又曰：國君不乘奇車。
又曰：車上不廣咳，不妄指。
又曰：問士之富，以車數對；問庶人之富，數畜以對也。
又曰：君之適長殤，車三乘；公之庶長殤，車一乘；大夫之適長殤，車一乘。
又曰：五十無車者，不越疆而弔人。
又曰：有若曰：「晏子一狐裘三十年，遣車一乘，及墓而反。國君七介，遣車七乘；大夫五介，遣車五乘。晏子焉為知禮。」
又曰：赴車不戢櫜韔。〈兵不戢，示當報。以告喪之辭言之，謂還告於國。
櫜，甲衣。韔，弓衣。〉
又曰：大夫殺，則止佐車；佐車止，則百姓田獵。〈佐車，䡱送之車也。〉
又曰：有發，則命大司徒教士以車甲。〈乘兵專衣甲之儀。有發，謂有軍師之發卒。〉
又曰：有圭璧金璋，不鬻於市；命服、命車，不鬻於市；宗廟之器，不鬻於市；犧牲不鬻於市；戎器不鬻於市；用器不中度，不鬻於市；兵車不中度，不鬻於市。〈鬻，賣也。〉
又曰：曾子問曰：「古者師行，必以遷廟主行乎？」孔子曰：「天子巡狩，以遷廟主行，載於齊車，言必有尊也。今也，取七廟之主以行，則失之矣。」〈齊車，金路也。〉
又曰：曾子問曰：「古者師行，無遷主則何主？」孔子曰：「主命。」問曰：「何謂也？」孔子曰：「天子諸侯將出，必以幣帛皮圭，告於祖禰，遂奉以出，載於齊車以行。每舍奠焉，而後就舍。」〈以脯醢禮神，乃敢即安。所告而不以出。即埋之。〉
又曰：苟有車，必見其軾；苟有衣，必見其敝。
又曰：其為賓，則公館復，私館不復。其在野，則升其乘車之左轂，以其綏而復。〈私館則卿大夫之家也。不私之復，為主人之惡。〉
又曰：武王克殷，反商。未及下車，而封黃帝之後於薊，封帝堯之後於祝，封帝舜之後於陳。下車而封夏后氏之後於杞，封殷之後於宋；封王子比干之墓，釋箕子囚，使之行商容而復其位；庶民弛禁，庶士信祿；濟河而西，馬散之華山之陽，而弗復乘；牛散之桃林之野，而弗復服；車甲釁而藏之府庫，而弗復用。
又曰：大夫以布為輤〈音舊。〉而行，至於家而說輤。載以輲車，入自門，至於阼階下而說車。舉自阼階，升適所殯。
又曰：主國待客，出入三積。餼客於舍，五牢之具陳於內，米三十車，禾三十車。
《周禮·春官下》曰：巾車，掌公車之政令。
又《考工記》曰：輿人為車。圜者中規，方者中矩；立者中縣，衡者中水；直者如生焉，繼者如附焉。〈治材也。如生，如木從地生。附，如木之附被也。〉輈人為輈。〈輈，車轅也。〉國馬之輈，深四尺七寸；田馬之輈，深四尺；駑馬之輈，深三尺有三寸。軫方象地，蓋圓象天，輪輻三十象日月，蓋弓二十有八以象星。行澤欲短轂，短轂則利；行山欲長轂，長轂則安。
又曰：《巾車》云：服車五乘：孤乘夏篆〈以五彩畫轂約也。〉卿乘夏縵〈五彩，畫無篆也，〉大夫乘墨車，〈不畫者也，〉士乘棧車，〈不革挽而漆之也，〉庶人乘役車，〈方箱，可載任器〉以供役。自孤已下之妻，亦各得乘其夫之車也。
又曰：王后五輅：一曰重翟，錫面朱總；二曰厭翟，勒面繢總；三曰安車，雕面鷖總；四曰翟車，真面組總，有握；五曰輦車，組輓，有翣，羽蓋。王之喪車五乘：一曰木車，始遭喪乘也；二曰素車，卒哭所乘；三曰藻車，既練所乘；四曰駹車，既祥所乘；五曰漆車，既禫所乘。其卿大夫、士初喪三年者，乘堊齊衰素車，大功藻車，小功駹車，緦麻漆車。
又曰：王后有安車、翟車。王之喪車五乘：木車、素車、藻車、駹車、漆車。服車五乘：孤乘夏篆，卿乘夏縵，大夫乘墨車，士乘棧車，庶人乘役車。散車，其用無常。
又《考工記》曰：一器而工聚者，車為多。
《左傳》曰：太叔將襲鄭，夫人將啟之。公聞其期，曰：「可矣！」命子封帥車二百乘，以伐京。
又曰：鄭伯之車僨於濟。
又曰：北戎侵鄭，鄭伯御之，患戎師，曰：「彼徒我車，懼其侵軼我也。」
又曰：公孫閼與潁考叔爭車。潁考叔挾輈以走，子都拔棘以逐之。〈子都，公孫閼也。〉
又曰：秋，大閱，簡車馬也。
又曰：斗丹獲其戎車，與其戎右少師。
又曰：天王使家父來求車，非禮也。諸侯不貢車服，天子不私求財。〈諸侯自常職貢。〉
又曰：使公子彭生乘公，公薨於車。〈公，魯桓公也。〉
又曰：公怒，〈公，齊襄公也。〉曰：「彭生敢見！」射之，豕人立而啼。公懼，墜於車，傷足喪屨。反，誅屨於徒人費。
又曰：南宮長萬奔陳，以乘車輦其母，一日而至。
又曰：眾車入自純門，及逵市。
又曰：齊侯使公子無虧帥車三百乘、甲士三千人，以戍曹。
又曰：元年，革車三十乘；賈歲乃三百乘。
又曰：車說〈音脫〉其輹，火焚其旗，不利行師，敗於宗丘。
又曰：戒爾車乘，敬爾君事！
又曰：晉車七百乘，韅靷鞅靽。
又曰：及甲車四百六十乘，俘二百五十人。
又曰：兵車百乘，文馬百駟。
又曰：趙盾為旄車之族。
又曰：鄭人卜行成，不吉；卜臨於大宮，且巷出車，吉。
又曰：趙旃棄車而走林，屈蕩搏之。
又曰：晉人懼二子〈魏錡、趙旃。〉之怒楚師也，使鈍車逆之。
又曰：遂疾進師，車馳卒奔。
又曰：登諸樓車，使呼宋人而告之。
又曰：禽之而乘其車。〈既獲其人，因釋已車，而載所獲者車。〉
又曰：張侯曰：「師之耳目，在吾旗鼓，進退從之。此車一人殿之，可以集事。」
又曰：邴夏曰：「射其御者，君子也」。公曰：「謂之君子而射之，非禮也。」射其左，越於車下；射其右，斃於車中。
又曰：綦母張喪車，從韓厥曰：「請寓乘。」
又曰：丑父使公下，如華泉取飲。鄭周父御佐車，宛{艸伐}為右，載齊侯以免。
又曰：苟有險，余必下推車，子豈識之乎？然子病矣。
又曰：楚子登巢車，以望晉軍。〈巢車，車上為櫓。〉
又曰：叔山冉謂養由基曰：「雖君有命，為國故，子必射！」乃射，再發盡殪。叔山冉搏人以投，中車折軾，晉師乃止。
又曰：狄虒彌建大車之輪，而蒙之以甲，以為櫓。〈狄虒彌，魯人也。蒙，覆也。櫓，大楯。〉
又曰：己酉，師於牛首。〈鄭地。〉初，子駟與尉止有爭，將御諸侯之師，黜其車。〈御牛首師也。黜，減損。〉遂弗使獻。〈不使獻所獲。〉
又曰：子西聞盜，不儆而出，〈子西，公孫夏子駟子。〉屍而追盜。〈先臨屍而逐賊。〉盜入於北宮，乃歸授甲。臣妾多逃，器用多喪。子產聞盜，〈子國子。〉為門者，〈置守門。〉庀群司，閉府庫，成列而後出，兵車十七乘，屍而攻盜於北宮。子喬帥國人助之，殺尉止、子師仆，盜眾盡死。
又曰：鄭人賂晉侯以師悝、師觸、師蠲，〈皆樂師名。〉廣車、鈍車，淳十五乘，甲兵備。〈廣車，鈍車，皆兵車名。淳，禺也。〉凡兵車百乘。〈他兵車及廣、鈍共百乘。〉
又曰：魯人、莒人皆請，以車千乘，自其鄉人。
又曰：齊侯登巫山，以望晉師。晉人使司馬斥山澤之險，雖所不至，必旆而疏陳之。〈斥，候也。疏建旄旗以陳，為陳民眾也。〉
又曰：使乘車者左實右偽，以旆先，輿曳柴而從之。齊侯見之，畏其眾也，乃脫歸。
又曰：既食之，使御廣車而行。〈廣車，兵車。〉已皆乘乘車。〈乘車，安車。〉
又曰：丁亥，葬諸士孫之里，〈士孫，人姓，因名其里。〉四翣不蹕，下車七乘，不以兵甲。〈下車，送葬之車。齊舊依上，公九乘，又有甲兵，今皆降損。〉
又曰：六月，鄭子展、子產帥車七百乘，伐陳宵，突陳城。
又曰：賦車籍馬。〈賦車，兵車也。兵，甲士也。〉
又曰：大夫逆於境者，〈逆，迎也。迎衛侯。〉執其手而與之言；道逆者，自車揖之；逆於門者，頷之而已。〈頷，搖其頭，言ぅ驕心易生。〉
又曰：齊慶封來聘，其車美，孟孫謂叔孫曰：「慶季之車，不亦美乎！」〈季，慶封之字。〉叔孫曰：「豹聞之：服美不稱，必以惡終。美車何為？」
又曰：獻車於季武子，美澤可以鑒。展莊叔見之，曰：「車甚澤，人必瘁，宜其亡也！」
又曰：王聞群公子之死也，〈王，楚靈王也。〉自投於車下，曰：「人之愛其子也，亦如余乎？」侍者曰：「甚焉！小人老而無子，知擠於溝壑矣。」〈擠，墜也。〉
又曰：治兵於邾南，甲車四千乘。〈三十萬人。〉
又曰：叔向曰：「寡君有甲車四千乘在，雖以無道行之，必可畏也；況其率道，其可敵之？」
《公羊傳》曰：夏，四月，公會紀侯於郕。秋，八月壬午，大閱。大閱者何？簡車徒也。〈大簡閱兵車，使可任用而習之。〉
又曰：宋公與楚子期以乘車之會。公子目夷諫曰：「楚，夷國也，彊而無義。請君以兵車之會往。」宋公曰：「不可。吾與之約以乘車會。自我為之，自我墮之，曰不可！」終以乘車之會往。楚人果伏兵車，執宋公以伐宋。
又曰：晉卻缺帥師，革車八百乘，以納接菑於邾婁，力沛若有餘。〈沛，有餘貌也。驂乘，有車右，有御者。〉
又曰：秋蒐於紅。蒐者何？簡車徒也。〈楚眾也。〉
《穀梁傳》曰：兵車之會四，未嘗有大戰也，愛民也。〈以兵車會，而不用兵伐也。〉
《論語》曰：升車必正立。執綏，車中不內顧，不疾言，不親指。
《大戴禮》曰：王升車，則聞和鸞之聲。是以非僻之心，無自入也。在衡為鸞，在軾為和。馬動而鸞鳴，鸞鳴而和應。其聲曰和則敬，此仰之節也。上車以和鸞為節，下車以珮玉為度。
《禮斗威儀》曰：山車垂勾，福草生宗廟中，松柏為常。山車者，自然之車。句者，曲也。不揉治而自員曲，故言垂。
《孝經援神契》曰：德至山陵，則山出根車。〈根車，應載養萬物也。〉
《家語》曰：孔子適衛，子矯仆。靈公與夫人、小子同車出，令宦者雍渠驂乘，使孔子為次，連游過市。孔子恥之。
又曰：孔子曰：「自南宮敬叔之乘我車也，而道加行。」
又曰：三尺之限，空車不能登，峻故。天子郊乘乘車，貴其質也。車則有左右；車而無左右，則亂於車矣。
《史記》曰：孝文帝出，趙同參乘。袁盎伏車前，曰：「臣聞天子所與共六尺輿者，皆天下英豪；今漢雖乏人，獨奈何與刀鋸人載！」於是上笑，下同。同泣而下車。
又曰：封禪，為蒲輪車，惡傷土石草木。
又曰：秦王收穰侯之印，使歸陶。因使縣官給車牛以從，千乘有餘。到關，閱其寶器珍怪，多於王室。
《漢書》曰：田千秋年老，上令朝見得乘小車入宮殿中。故因號車丞相。
又曰：王莽造四輪車，駕六馬，力士三百人，黃衣赤幘，軛〈音厄。〉上人擊鼓，輓者呼「登僊」。莽出，令在前。百官竊言：「此似轜車，非僊物也！」
《後漢書》曰：袁閎二弟忠、弘，節操皆亞於閎。忠字正甫，與同郡范滂為友，俱證黨事，得釋。初平中為沛相，乘葦車到官，以清亮稱。及天下亂，忠棄官，客會稽上虞縣也。
又曰：江革，字次翁，齊國臨淄人。少失父，獨與母居。遭天下亂，賊盜並起，革負母逃難，備經險阻。常釆拾以為養，數遇賊。或劫欲將去，革輒涕泣求，哀言：「有老母。」辭有足感動人者，賊以是不忍犯之。或乃指示避兵之方，遂得俱全於難。轉客下邳。窮貧，祼跣行傭以供母。革以母老，不欲搖動，自在轅中挽車，不用牛馬。由是鄉里稱之曰「江巨孝」。
又曰：井丹，字大春。建武末，沛王輔等五王皆好延賓客，請丹，不能致。信陽侯陰就，光烈皇后弟也。令左右進輦，丹笑曰：「吾聞桀駕人輦，豈非此邪？」〈《帝王世紀》曰：桀以人駕車。〉坐中皆失色。就不得已，而令去輦。自是隱蔽，不關人事，以壽終。
又曰：博士張佚，帝稱善，曰：「欲置傅者，以輔太子也。今博士不難正朕，況太子乎？」即拜佚為太子傅，而以桓榮為少保，賜以輜車乘馬。榮大會諸生，陳其車馬印綬，曰：「今日所蒙賜，稽古之力也，可不勉乎！」
又曰：馬援平南越，封為新息侯。援乃擊牛釃〈所綺切。〉酒，勞饗軍士，從容謂官屬曰：「吾從弟少游，常哀吾慷慨多大志，曰：士生一代，但取衣食裁足，乘下澤車。」
