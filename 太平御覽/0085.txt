
《紀年》曰：成康之際，天下安寧，刑措四十餘年不用。
《帝王世紀》曰：康王元年，釋喪冕，作誥申諸侯，命畢公作策，分民之居裏於成周之郊。王在位二十六年，崩。子瑕代立，是謂昭王。
《述異記》曰：廬山有康王穀，巔有一城，號爲釗城。天每欲雨，輒聞山上鼓角笳簫之聲，聲漸至城而風雨晦合。時人以爲常候。傳云：「此周康王之城。」康王愛奇好異，巡曆名山，不遠而至。城中每得古器、大鼎及弓弩金之屬，知非常人之所處也。而山有康王之號，城又以釗爲稱，斯言將有徵。
《左傳》曰：齊侯伐楚。楚子使與師言，管仲對曰：「爾貢包茅不入，王祭不供，無以縮酒，寡人是征。昭王南征不復，寡人是問。」對曰：「貢之不入，寡君之罪也，敢不共給？昭王之不復，君其問諸水濱。」〈昭王時，漢水非楚境，故不受罪也。〉
《帝王世紀》曰：昭王在位五十一年，以德衰，南征及濟於漢，船人惡之，乃膠船進王，王禦船至中流，膠液解，王及祭公俱沒水而崩。其右辛游靡長臂且多力，拯得王。周人諱之，王室於是乎大微。王娶於房，曰「房後」，生太子滿，代立，是謂穆王。《漢上記》曰：「咋額至橫桑三十里。」桑字，本作喪，辛游靡取昭王喪處。
《呂氏春秋》曰：周昭王親征荊，〈高誘注曰：秦莊王名楚，故曰荊。〉還。及涉漢，梁敗，王杜於漢中，〈杜，尤粉切。訓墜也。〉辛游靡拯王北濟。
《歸藏》曰：昔穆王天子筮出於西征，不吉，曰：「龍降於天而道里修遠，飛而中天，蒼其其羽。」
《左傳》曰：穆王有塗山之會。〈周穆王，會諸侯於塗山。〉
又曰：昔穆王欲肆其心，周行天下，將必皆有車轍馬跡焉。祭父作《祁招》之詩，以止王心。王是以獲歿於祗宮。
《史記》曰：穆王即位，春秋已五十矣。而王道衰微。王將征犬戎，祭公謀父諫曰：「不可！」王遂征之，得四白狼四白鹿以歸。自是荒服者不至。諸侯有不睦者，甫侯言於王，作修刑辟，命曰《甫刑》。穆王立五十五年，年一百五歲而崩，子恭王翳扈立。
《穆天子傳》曰：天子北征，乃絕漳水。〈郭注曰：絕猶截也。今在鄴縣也。〉於是即井鈃山之下。〈即井鈃山也。今在常山石邑縣。鈃音刑。〉癸未，雨雪，天子獵於井鈃山之西河。〈河山足坡。〉乃至於崑崙之丘，以觀舂山之寶。乃披圖視典，用觀天子之寶器。〈省河所出禮圖。〉玉果、〈石似美玉，所謂如果者也。〉璇珠、〈璇，玉類也。音璇。〉燭銀、〈有精光如燭也。〉黃金之膏。〈金膏亦猶玉膏，皆其精汋。〉宿於崑崙之阿，赤水之陽；〈崑崙山有赤水東北流，見《山海經》也。〉升於崑崙之丘，以觀黃帝之宮。〈黃帝巡遊四海，登崑崙山而起宮室，其上見新涪也。〉天子北征，舍乎珠澤，〈此澤出珠，乃因名之。今越舊平舊出青海。〉北升於舂山之上，以望四野。曰：「舂山是惟天下之高山者也。」癸丑，天子乃遂西征。吉日甲子，天子賓於西王母，〈西王母如人，虎齒、蓬發、戴勝，善嘯。《紀年》曰：穆王十七年，西征於崑崙之丘，見西王母。辛丑，來賓於招宮。〉乃執白珪玄璧以見西王母，〈執贄者，致敬也。〉獻錦組百純。乙丑，天子觴西王母於瑤池之上，西王母爲天子謠〈謠，徒歌也。〉曰：「白雲在天，山陵自出。道里悠遠，山川間之。將子無死，〈將，請。〉尚能復來。」〈尚，庶幾也。〉己酉，天子飲於溽水之上。〈音汙，溽也。〉六師之人畢至於曠原，乃奏廣樂。六師之人翔畋於曠原，〈翔，猶游也。〉得獲無疆，〈無疆，猶無限也。〉鳥獸絕群。〈言取盡也。〉
《帝王世紀》曰：穆王修德教，會諸侯於塗山。命呂侯爲相，或謂之甫侯。五十一年，王已百歲老耄，以呂侯有賢能之德，於是乃命呂侯作《呂刑》之書。五十五年，王年百五歲，崩於祗宮。
楊子《法言》曰：周穆王少不好學，至乎耄長。
《抱樸子》曰：周穆王南征，一軍盡化，君子爲猿、爲鵠，小人爲蟲、爲沙。
《帝王世紀》曰：恭王能庇昭、穆之闕，故《春秋》稱之。周自恭至夷王四世，年紀不明。是以曆依魯爲正。王在位二十年崩，子囏代立。
《史記》曰：懿王之時，王室遂衰，詩人作刺，懿王在位二十五年，崩。恭王弟辟方立，是爲孝王。
《帝王世紀》曰：懿王二年，徙都犬丘。
《史記》曰：孝王在位十五年，崩。諸侯復立懿王太子燮，是爲夷王。
《禮》曰：禮，天子不下堂而見諸侯。下堂而見諸侯，天子之失禮也。由夷王已下也。
《史記》曰：夷王崩，子厲王胡立。
《紀年》曰：夷王二年，蜀人、呂人來獻瓊，賓於河，用介珪。三年，王致諸侯，烹齊哀公於鼎。
《帝王世紀》曰：夷王即位，諸侯來朝，王降與抗禮，諸侯德之。三年，王有惡疾，愆於厥身。諸侯莫不幷走群望，以祈王身。十六年，王崩。
《史記》曰：厲王即位三十年，好利，近榮夷公。大夫芮良諫王，不聽。卒以榮公爲卿士，用事。王行暴虐侈傲，國人謗王。召公諫曰：「民不堪命。」王怒，得衛巫，使監謗，以告，則殺之。其謗鮮矣，諸侯不朝。三十四年，王益嚴，國人莫敢言，道路以目。三年，相與叛，襲厲王。厲王出奔於彘。太子靜匿召公之家，國人聞，乃圍之。召公以其子代太子，竟得脫。召公、周公二人相共行政，號曰「共和」。共和十四年，厲王死於彘，太子靜長於召公家，二相乃共立之，是爲宣王。
《帝王世紀》曰：厲王荒沉於酒，淫於婦人。
《史記》曰：宣王即位，二相輔之修政，法文、武、成、康之遺風，諸侯復宗周。十二年，魯武公來朝。宣王不修籍於千畝，虢文公諫曰不可，王弗聽。三十九年，戰於千畝，王師敗績於薑戎。王在位四十六年，崩，子幽王宮涅立。
《帝王世紀》曰：宣王元年，以邵穆公爲相，秦仲爲大夫，誅西戎。是時，天大旱，王以不雨遇災而懼，整身修行，欲以消去之，祈於群神，六月乃得雨。大夫仍叔美而歌之，今《雲漢》之詩是也。是歲，西戎殺秦仲，王於是進用賢良，樊侯仲山父，尹吉父，程伯休父，虢文公，申伯韓侯顯父，南仲方叔、仍叔、邵穆公，張仲之屬，幷爲卿佐。自厲王失政，獫狁、荊蠻交侵中國，官政隳廢，百姓離散，王乃修復宮室，興賢人，納規諫，安集兆民。命南宮仲、邵虎、方叔、吉父幷征定之，復先王境土，繕車徒，興畋狩，禮天下，喜王化復行，號稱中興。
《墨子》曰：周宣王殺杜伯，不辜。杜伯曰：「死若有知，三年必使君知之。」宣王田於圃田，從人滿野。日中，杜伯乘白馬素車，朱衣朱冠，手執朱弓，挾朱矢射王而中其心，折脊伏㢰而死。從者莫不聞見。
《國語》曰：幽王之二年，西周三川皆震。伯陽父曰：「周將亡矣。夫天地之氣，不失其序，若過其序，民亂之也。陽伏而不能出，陰迫而不能蒸，於是有地震今三川實震，陽失其所而鎮於陰也。」
《史記》曰：幽王得褒姒而篤愛之。乃欲廢後幷太子，用褒姒爲後，以其子伯服爲太子。褒姒爲人不好笑，悅之萬方故不笑。幽王爲烽燧火鼓，寇至則舉烽火。於是諸侯悉至，至而無寇，褒姒乃大笑。幽王悅之，爲數舉烽火。其後諸侯不信，幷不至。幽王以虢石父爲卿用事，國人皆怨之。石父爲人佞巧，善訁臾好利，王用之。幽王又廢申後、去太子也。申侯怒，乃與繒西夷犬戎共攻幽王。王舉烽火徵兵，兵莫至。遂殺幽王驪山之下，虜褒姒，盡取周之財而去。於是諸侯乃即申侯而共立故太子宜臼，是爲平王，以奉周祀。平王乃東徙洛邑，避戎寇也。幽王在位凡一十一年。
《紀年》曰：幽王立褒姒之子伯服，以爲太子。
《瑣語》曰：宣王之元妃後，獻不恆期月而生，後弗敢舉。天子召問群王之元史，史皆答曰：「若男子也，身體有不全，諸骨節有不備，者則可，身體全骨節備，不得於天子也，將必喪邦。」天子曰：「若而，不利餘一人，命棄之。」仲山父曰：「天子年長矣，而未有子，或者天將以是棄周，雖棄之何益！」天子弗棄之。
《史記》：平王之時，王室微弱，而諸侯以強幷弱，齊、楚、秦、晉始大，政由方伯。五十一年，平王崩。太子泄父早死，立其子林，是爲桓王。桓王，平王孫也。
《帝王世紀》曰：平王元年，鄭武公爲司徒，與晉文侯股肱周室，夾輔平王，率諸侯戮力一心，東遷洛邑。
《史記》曰：桓王在位二十三年，崩，子莊王他立。
《帝王世紀》曰：桓王既失於信，禮義陵遲，男子淫奔，讒僞幷作，諸侯背叛，構怨連禍，九族不親，故詩人刺之。
《史記》曰：莊王四年，周公黑肩欲殺莊王而立王子克。辛伯告王，王殺周公。王子克奔燕。十五年，莊王崩，子僖王胡齊立。
《史記》曰：僖王三年，齊桓公始霸。五年，僖王崩，子惠王閬立。
《帝王世紀》曰：僖王自即位以來，變文武之制，作玄黃華麗之飾。宮室峻而奢侈，故孔子譏焉。五年，王崩。子涼洪代立。
《左傳》曰：有神降於莘，惠王問內史過曰：「是何故也？」對曰：「國之將興，明神降之，監其德也；將亡，神又降之，觀其惡也。故有得神以興，亦有以亡。虞、夏、商、周皆有之。」
《史記》曰：初，莊王嬖姬姚，生子頽，頽有寵。及惠王即位，奪其大臣蒍國之田以爲囿，故大夫邊伯等五人作亂，謀召燕、衛之師，伐惠王。惠王奔溫，居鄭之櫟，立僖王弟子頽爲王，遂享諸大夫樂及遍舞。鄭、虢君怒。四年，鄭與虢君伐殺子頽，復立惠王。惠王在位二十五年，崩。子襄王鄭立。
《史記》曰：襄王母蚤死，後母曰惠後。後生叔帶，有寵於惠王，襄王畏之。三年，叔帶與戎翟謀伐襄王，襄王欲誅叔帶，叔帶奔齊。齊桓公使管仲平戎於王。十五年，王以翟師伐鄭，王德翟人，將以其女爲後。富辰諫不聽。十六年，王絀翟後，翟人來誅，殺譚伯。富辰曰：「吾數諫不從。」乃以其屬死之。初，惠後欲立王子帶，故以其黨開翟，翟人遂入周。襄王出奔於鄭，鄭居王於汜。子帶立爲王，取襄王所絀翟後與居溫。十七年，襄王乃告急於晉，晉文公納王而誅叔帶。襄王於是賜晉文公秬鬯弓矢爲伯，以河內地與晉。二十年，晉文公又召襄王，襄王會之河陽。《書》曰：「天王狩於河陽。」三十二年，襄王崩，子頃王壬臣立。
《史記》曰：頃王六年，崩，子匡王班立。
《史記》曰：匡王六年，崩，弟瑜代立，是爲定王。
《史記》曰：定王元年，楚莊王伐陸渾之戎，次於洛，使人問九鼎之重輕。王使王孫滿應設以辭，楚兵乃去。二十一年，定王崩，子簡王夷代立。
《史記》曰：簡王十三年，晉殺其君厲公，迎子周於周，立之爲悼公。十四年，簡王崩，子靈王泄心立。
《傳》曰：王子朝使告於諸侯曰：「定王六年，秦人降祓，曰：周其有髭王，亦克能修其職。至於靈王，生而有髭。王甚神聖，無惡於諸侯。」
《國語》曰：靈王二十二年，穀、洛鬥，將毀王宮。〈賈逵注曰：穀洛二水合，有似鬥，洛在王城南，穀在城北者。〉王欲壅之，太子晉諫曰：「不可。晉聞古之長民者，不隳山，不崇藪，不防川，不竇澤。夫山，土之聚也；藪，物之歸也。川，氣之導也；澤，水之鍾也。天地成聚於高，歸物於下。疏爲川穀，以導其氣，陂塘污原以鍾其美。〈聚萬物合之，美，大也。〉伯屬封崇九山，決泊九川，陂障九澤，豐殖九原。故天無伏陰，地無散陽。觀之詩書與民之憲言，則皆亡主之爲也。王其圖之。」王卒壅之，亂於是始。
《史記》曰：靈王在位二十七年，崩。子景王貴立。
《左傳》曰：天王將鑄無射，〈周景王也。無射，鐘名。〉泠州鳩曰：「王其以心疾死乎？〈冷，樂官，州鳩其名也。〉夫樂，天子之職也。〈職，主也。〉夫音，樂之輿也。〈樂因音而行。〉而鐘，音之器也。〈音由器以發。〉天子省風以作樂，〈省風俗，作樂以移之。〉器以鍾之，〈鐘，聚也。〉輿以行之。〈樂須音而行。〉小者不窕，〈窕，細也。他雕切。〉大者不槬，〈槬橫大不入也。音畫。〉則和於物。物和則嘉成。〈喜樂成也。〉故和聲入於耳而和於心，心僖則樂，〈僖，安也。〉窕則不鹹，〈不充滿人心。〉槬則不容，〈心不堪容。〉心是以感，感實生疾。今鐘槬矣，王心弗堪，其能久乎？」
《史記》曰：景王太子聖而早卒。王愛子朝，欲立之，玄崩，子丐之黨與爭立，國人立長子猛爲王，子朝攻殺猛。猛爲悼王。晉人攻子朝而立丐，是爲敬王。
《帝王世紀》曰：景王遇心疾，崩於榮錡氏。單穆公與劉文公立太子猛，是爲悼王。景王在位二十五年。
《帝王世紀》曰：悼王以景王二十五年四月始即位，十一月崩。王立凡二百日。故《春秋》稱王子猛卒，不成喪。故不言天王崩也。立王母弟丐，是爲敬王。
《史記》曰：晉定公遂入敬王於周。四十四年。敬王崩。子元王仁立。
《史記》曰：元王八年，崩子，貞定王介立。
《史記》曰：貞定王十六年，三晉滅智伯，分其地。二十八年，崩，子去疾立，是爲哀王。
《帝王世紀》曰：哀王即位三月，弟叔襲殺王而立，是爲思王。
《帝王世紀》曰：思王即位五月，弟隗攻殺王而代立，是爲考哲王。
《史記》曰：考王十五年，崩，子威烈王午立。
《帝王世紀》曰：威烈王在位二十四年，崩，子躭立，是爲元安王。
《史記》曰：安王立，二十六年而崩，子烈王喜代立。
《帝王世紀》曰：安王子喜立，是爲烈王。
《史記》曰：烈王十年，崩，弟扁立，是爲顯王。
《史記》曰：顯王三十五年，致文武胙於秦惠王。四十四年，秦惠王稱王。其後諸侯皆爲王。四十八年，顯王崩，子慎靚王定立。
《帝王世紀》曰：顯王元年，趙成侯、韓哀侯來攻周。二年，西周威公之嗣曰惠公，始封惠公少子班於鞏，以奉王，是爲東周惠公。周於是始分爲東西。王室微弱，政在西周。
《帝王世紀》曰：慎靚王六年，崩，子延代立，是爲赧王。
《史記》曰：東、西周分治，赧王徙都西周。五十九年，秦攻西周，王奔秦，頓首受罪，盡獻其邑三十六，口三十萬。秦受其獻，而歸其君於周。周王赧卒，周民遂東亡。秦取九鼎寶器，而遷西周公於憚狐。後七歲，秦莊襄王滅東、西周，東西周皆入於秦，周既不祀。〈既，盡也。〉
《漢書》曰：幽、平之後，日以陵夷至乎崎嶇河洛之間，分爲二周，然天下謂之共主。〈雖後微弱，猶共以爲主。〉強大弗之敢傾，曆載八百餘年，數極德盡，暨於赧王，降爲庶人。號位以絕於天下，尚枝葉相持，莫得居其虛位，四海亡主三十餘年。
《帝王世紀》曰：赧王二十七年冬十月，秦昭襄王乃僣號西帝，齊閔王稱東帝。十一月，齊秦復去帝號爲王。四十五年，王如秦，得罪於秦，秦攻周。或說秦王，乃止。王各雖居天子之位，爲諸侯之所侵逼，與家人無異，多貰於民，無以歸之，乃上臺以避之。故周人因名其台曰：「逃債之台」，洛陽南宮謻台〈謻音夷，又音屍移切。〉是也。五十九年，秦攻韓、魏、趙，大破之。王懼，乃背秦與諸侯合從，將天下銳師出伊門攻秦，秦昭襄王大怒，使將軍樛〈音虬〉攻周王，王恐，乃入秦，頓首受罪，盡獻其邑，秦盡納其獻，使赧王歸於周，降爲庶人，以壽終。
《王逸正部》曰：幽、厲禮樂崩壞，諸侯力政，轉相吞滅，德不能懷，威不能制。至於王赧，遂喪王計。
