
《孫子》曰：凡戰者以正合，以奇勝。〈正者當敵，奇兵從旁擊其不備。〉故善奇者，無窮如天地，不竭如江海。終而復始，日月是也。死而更生，四時是也。故聲不過五，五聲之變不可勝聞。色不過五，五色之變不可勝觀。味不過五，五味之變不可勝嘗。〈以喻奇正無窮也〉。戰勢不過奇正，奇正之變不可勝窮也。奇正相生，如循環之無端，孰能窮之哉？故水之疾至於漂石者，勢也；鷙鳥之擊至於毀折者，節也。〈發起討擊敵之〉。是以善戰者其勢險，〈險猶疾也〉其節短。〈短，近。〉勢如廣弩，節如發機。〈在疾不運，發則中也〉。紛紛紜紜，鬥亂而不可亂；〈旌旗亂也，示敵者若亂，以金鼓齊之〉。渾渾沌沌，形圓而不可敗也。〈車騎轉形圓者，出入有道，齊整。〉
《左傳》曰：齊侯登巫山以望晉師，晉人使司馬斥山澤之險，雖所不至，必旆而疏陣之。使乘車者左實右僞，以旆先，輿曳而從之以揚塵。齊侯見之，畏其衆也，乃脫歸。齊師夜遁。師曠告晉侯曰：「鳥烏之聲樂，齊師其。」邢伯告中行伯曰：「有班馬之聲，齊師其遁。」〈邢伯，楚中行伯之。〉
又曰：吳從楚師，及清發，將擊之。夫概謂王曰：「困獸猶鬥，況人乎？若知不免而致死，必敗我。使先濟者知免，後者慕之，蔑有鬥心，半濟而後可擊也。」從之。又敗之。楚人爲食，吳人及之，奔，食而從之。
又曰：鄭人侵衛牧，以報東門之役。衛人以燕師伐鄭。鄭將祭足、原繁、泄駕以三軍軍其前，使曼伯子元潛軍軍其後。燕人畏鄭三軍而不虞制人。鄭二公子以制人敗燕師於北制。君子曰：「不備不虞，不可以師。」
又曰：宋襄公及楚人戰於泓。宋人旣成列，楚人未旣濟。〈未盡渡泓水也。〉司馬子魚曰：「彼衆我寡，及其未旣濟也請擊之。」公曰：「不可。」旣濟而未成列，又以告。公曰：「未可。」旣陣而後擊之，宋師敗績。公傷股，門官殲焉。國人皆咎公。公曰：「君子不重傷，不擒二毛。〈二毛，頭白有二色者也。〉古之爲軍也，不以阻隘也。〈不因阻擊以求勝。〉寡人雖亡國之餘，〈宋，商紂之後也。〉不鼓不成列。」子魚曰：「君未知戰。�敵之人隘而不成列，天贊我也。〈�，強也。言楚在險隘，不得陳列，天所以佐宋也。〉阻而鼓之，不亦可乎？猶有懼焉。〈雖因阻隘之，猶恐不勝也。〉且今之�者，皆吾敵也。雖及胡，獲則取之，何有於二毛？〈今之�者，謂與吾競者也。胡，元老之稱也，音苟。〉明恥教戰，求殺敵也，」〈明設刑戮，以恥不果也。〉傷未及死，如何勿重？〈言尚能害已也。〉若愛重傷，則如勿傷；愛其二毛，則如服焉。〈言苟不欲傷殺敵人，則本可不須鬥也。〉三軍以利用也，〈爲利興也。〉金鼓以聲氣也，〈鼓以佐士衆之聲氣也。〉利而用之，阻隘可也，聲盛致志，鼓儳可也。」〈儳，岩未整陣也，儳，音讒。《通典》曰：宋公違之而敗也。〉
又曰：越伐吳，吳子禦於笠澤，夾水而陣，越爲左右勾卒，勾卒伍〈伍相，著別爲左右屯也。勾音鈎。〉使夜或左或右，鼓譟而進。吳師分以禦之。越以三軍潛涉，當吳中軍而鼓之，吳師大亂，遂敗之。〈左右勾卒爲聲勢以分吳，而三軍精卒幷力擊其中軍，故得勝。《吳越春秋》：越伐吳，起軍於江南，乃分兵爲左右軍將，有私卒六千人爲中軍，日昏，乃令左軍含枚，泝江五里；右軍含枚，沿江五里。夜半鳴鼓，吳師聞之，大駭曰：「越人來攻我乎？」因分其軍爲二陣拒越。越王乃以其以中軍銜枚潛涉，不鼓不噪，以襲攻之，吳師大敗。此與左氏傳事同小異，故附於此。〉
又曰：吳子闔廬問於伍員曰：「初，而言伐楚，餘知其可也，而恐其使餘往也。又惡人之有餘之功也。今餘將自有之矣，伐楚何如？」對曰：「楚執政衆而乖，莫�任患。〈�音的。〉若爲三師以隸焉，〈隸，猶勞也。〉一師至，彼必皆出。彼出則歸，彼歸則出，楚必道敝。〈罷弊於道。〉亟隸以罷之，〈亟，數也，音器。肄音羊至切。〉多方以誤之，旣罷〈音疲。〉而後以三軍繼之，必大克之。」闔廬從之。楚於是乎始病，終於吳師入郢。〈郢，楚都也。〉
又曰：吳伐越，越子勾踐禦之，陣於李。〈，將遂切。〉勾踐患吳之整也，使死士再擒焉，不動。〈使敢死之士往，輒爲吳師所擒，欲使吳師亂取之，而吳不動。〉使罪人三行，屬劍於頸，〈以劍注勁。行，戶郎切。〉而辭曰：「二君有理，〈理，軍旅也。〉臣�旗鼓，〈犯軍令也。〉不敏於君之行前，不敢逃刑，將歸死。」遂自剄也。師屬之目，越子因而伐之，大敗吳師。
又曰：楚子圍宋，晉侯將救之，大夫先軫曰：「報施救患，取威定霸，於是乎在矣。」狐偃曰：「楚始得曹而新婚於衛，若伐曹、衛，楚必救之，則宋免矣。」從之而解。
又曰：晉楚戰於城濮，楚將子玉從晉師。晉師陣於莘北，胥臣以下軍之佐當陳、蔡。子玉以若敖之六卒將中軍，曰：「今日必無晉矣。」鬥宜申將左，鬥勃將右。晉裨將胥臣蒙馬以虎皮，先犯陳、蔡。陳、蔡奔，楚右師潰。〈陳、蔡屬楚右師。〉狐毛設二旆而退之。〈旆，大旆也。又建一旆而退，使若大將稍卻也。〉欒枝使輿曳柴而僞遁，〈曳柴起塵，詐爲衆走。〉楚師馳之。原軫、卻溱以中軍公族橫擊之。〈公族，公所師之軍。〉狐毛、狐偃以上軍夾攻子西，楚左師潰。楚師敗績。子玉收其卒而止，故不敗。晉師三日館穀。〈館，舍也。食楚軍穀三日也。〉
又曰：楚將鬥廉帥師及巴師圍〈音憂〉。鄧養甥𨈭〈甥，音男。〉帥師救。三逐巴師，不克。鬥廉衡陣其師於巴師之中，以戰，而北。〈衡，橫也。分巴師爲二部，鬥廉橫陣於其間，以與鄧師戰而僞北。北，走。〉鄧人逐知，背巴師而夾攻之。〈楚師僞走，鄧師逐之，背巴師。巴師攻之，楚師自前與戰也。〉鄧師大敗，人宵潰。〈宵，夜。〉
又曰：晉師伐秦，秦人毒涇上流，師人多死。
又曰：楚師伐吳，鍼〈音針。〉尹固與王同舟，王使執燧象以奔吳師。〈燒火燧系象尾，使赴吳師驚之。鍼，職深切。〉
又曰：時邾人城翼，〈翼，邾邑也。〉還，將自離姑。〈離姑，邾邑也。從離姑則道經魯之武城也。〉大夫公孫鉏曰：「魯將禦我。」欲自武城還，循山而南。〈至武城而還，依山南行不欲過武城。鉏，助魚切。〉大夫徐鉏、丘弱、茅地〈二子邾大夫。〉曰：「道下遇雨，而將不出，是不歸也。」〈謂此道下山濕。〉遂自離姑。〈遂過武城。〉武城人塞其前，〈以兵塞其前道。〉斷其後之木而弗殊。邾師過之，乃推而蹶之。遂取邾師。〈推，士追切。蹶其月切。〉
又曰：晉將陽處父侵蔡，〈父，音甫。〉楚將子上救之，與晉師夾氵氐而軍。〈氵氐，直利切。〉處父患之，使謂子上曰：「吾聞之，文不犯順，武不違敵。子若欲戰，則吾退舍，子濟而陣，〈欲避楚，使渡成陣而後戰。〉遲速惟命，不然紓我。〈紓，緩。〉老師費財，亦無益也。」乃駕以待。子上欲涉，大孫伯曰：「不可。晉人無信，半涉而薄我，悔敗何及，不如紓之。」乃退舍。〈楚退欲使晉渡。〉陽子宣言曰：「楚師遁矣。」遂歸楚師亦歸。太子商臣譖子上曰：「受晉賂而避之，楚之恥也，罪莫大焉。」王殺子上。
《戰國策》曰：秦伐趙，趙以趙奢之子代廉頗爲將，拒秦將王於長平。〈音恨勿切。〉秦王聞之，乃陰使武安君白起爲上將軍，而王爲裨將軍，令軍中有敢泄武安君者斬。馬服子至，則出兵擊秦軍。秦軍佯敗而走，張二奇兵以劫之。趙軍逐勝，追造秦壁。秦壁堅，距不得入，而秦奇兵貳萬五千人絕趙軍，又一軍五千騎絕趙壁，間趙軍分而爲二，糧道絕。而秦出輕兵擊之。趙戰不利，因築壁堅守，以待救至。秦王聞趙食道絕，王自之河內，賜民爵各一級，發年十五以上悉詣長平，遮絕趙救及糧食。至九月，趙卒不得食四十六日，皆內陰相殺食。來攻秦壘，欲出。爲四隊，四五復之，不能出。其時馬服子出銳卒自相搏戰，秦軍射殺之。軍大敗，卒二十餘萬人降，皆坑之。
又曰：燕軍大破齊國。齊將田單守即墨，知士卒可用，乃身操板鍤，與士卒分功，妻妾編行伍之間，盡散飯食饗士。令甲卒皆伏，使老弱女子乘城。遣約降於燕，燕軍皆呼萬歲。田單又收人金得千鎰，令即墨富豪遺燕將書曰：「即墨即降，願無掠虜吾族家妻妾，令安堵。」燕將大喜，許之，燕軍由此益懈。田單出軍擊，大敗之。
又曰：燕師伐齊已下七十餘城，圍即墨，未下。齊將田單乃收城中得千餘牛，爲縫繒衣，畫以五彩龍文，束兵刃於其中角，而灌脂束葦於尾，燒其端。鑿城數十穴，夜縱牛，壯士五千人隨其後。牛尾熱，怒而奔燕軍，燕軍夜大驚。牛尾炬火，光明炫，燕軍視之皆龍文，所觸盡死，傷五千人。因銜枚擊之，而城中鼓譟從之，老弱者皆擊銅器爲聲。聲動天地，燕軍大駭敗走，而齊七十餘城皆復爲齊。
又曰：燕將騎劫攻齊即墨，齊將田單拒守，乃宣言曰：「吾惟懼燕軍之劓所得齊卒，置之前行與我戰，即墨敗矣。」燕人聞之，如其言。城中人見齊降者盡劓，皆怒堅守，惟恐見得。田單又縱反間曰：「吾懼燕人掘吾城外冢墓，戮先人，可爲寒心！」燕軍盡掘壟墓，燒死人。即墨人從城上遙見，皆涕泣，共欲出戰，怒皆十倍。因大敗燕。
又曰：魏趙相攻，齊將田忌引兵救趙。孫臏曰：「夫解離亂紛糾者不控扌卷，〈丘員切。〉救鬥者不捕扌戟，〈音戟〉批亢搗虛，形格勢禁，則自爲解耳。今魏、趙相攻，輕兵銳卒必竭於外，老弱罷於內。君不若引兵疾走入大梁，據其街路，沖其方虛，彼必釋趙而自收弊於魏也。」田忌從之，直走大梁，魏師遂退。
又曰：齊孫臏謂齊王曰：「凡伐國之道，攻心爲上，務先伏其心。今秦之所恃爲心者，燕趙也。當收燕趙之權。今說燕趙之君，勿虛言空亂，必將以實利以回其心，所謂攻其心者也。」
《史記》曰：秦伐韓，軍於閼與。趙王召趙奢而問：「可救不？」對曰：「道遠險狹，譬兩鼠鬥於穴中，將勇者勝。」王乃命救之。秦軍武安西，鼓譟勒兵，武安屋瓦盡震。趙奢堅壁，留二十八日不行。秦間來入，奢善食而遣之。間還報曰：「去國三十里而不行。」秦將大喜。秦間去，趙奢卷甲而趨之。軍士許曆曰：「秦人不意趙師至此，其來氣盛，將軍必厚集兵以待之。先據北山上者勝。」奢許諾，即以萬人趨之。秦兵後至，爭山不得上，奢縱兵，大破秦軍，解閼與之圍。
又曰：李廣軍敗，爲匈奴生得，佯死，騰上胡兒善馬，抱兒南馳，以故得脫。
