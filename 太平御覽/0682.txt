
《說文》曰：璽，王者印也。以守土，故字從土。籀文從玉。
《春秋後語》曰：秦破魏軍於華陽，走我將軍孟卯，王使段干木子崇與秦南陽以千金和。蘇代謂王曰：「欲璽者，段干木子也，欲地者，秦也。今王使欲地者制璽，欲璽者制地，魏地不盡則不和。〈言段干木子以地兌秦，而求相印。〉且夫以地事秦，譬猶以薪救火，薪不盡火不滅也。」王曰：「是則然矣。雖然，事始已行，不可更矣。」
《史記》曰：沛公先至霸上，秦王子嬰係勁以組，封皇帝璽符節，降軹道旁。
又曰：人有告絳侯周勃欲反，下捕勃治之。文帝曰：「絳侯綰皇帝璽，將兵於北軍，不以此時反。今居一小縣，顧欲反耶？」
《漢書》曰：初，高祖入咸陽，得秦璽。及即天子位，因御服其璽，世世傳受，號曰「傳國璽」。以孺子未立，璽藏長樂宮。及莽即位，請璽元後。後不肯以授莽，莽使安陽侯王舜諭旨，太后怒駡之，曰：「而屬父子宗族蒙漢家力，富貴累世。旣無以報，受人孤寄便奪取其國。爲人如此者，狗不食其餘！若自以金匱符命爲新皇帝，當自更作璽，何以用此亡國不祥璽？我爲漢家老寡婦，旦暮且死，欲與此璽俱葬，終不可得也。」太后因涕泣。舜曰：「莽必欲得傳國璽，寧能終不與耶？」太后聞舜語切，乃出璽，投之地以授舜，曰：「我老已，知而兄弟今族滅也。」
又《王莽傳》曰：梓橦人哀章素無行，好爲大言。見莽居攝，即作銅匱，爲兩檢署，其一曰「天帝行璽」金匱，其二署曰：「赤帝行璽」，莽至高廟拜授。
又曰：王閎，王莽叔父，哀帝世爲中常侍。時董賢爲大司馬，帝臨崩，以璽綬付賢曰：「無妄以與人。」時國無嗣主，內外恐懼。閎白元後，請奪之。即帶劍至宣德闥，謂賢曰：「宮車晏駕，國嗣未立。君受恩深重，當俯伏號泣，何事久持璽綬以待禍至耶？」賢不敢拒，乃跪授璽綬。
《後漢書》曰：涿郡太守張豐執使者，舉兵反，自稱無上大將軍，與彭寵連兵。四年，祭遵、朱祐破之。初，豐好方術，有道士言豐當爲天子，以五彩囊裹石繫豐肘，雲︰「石中有玉璽。」豐信之，遂反。及執當斬，猶曰：「肘石有玉璽。」遵爲椎破之，豐乃知被詐，仰天歎曰：「當死，無所恨！」
又曰：延嘉八年，渤海妖賊蓋登等稱太上皇帝，有玉印、珪璧、鐵券相署置，皆伏誅。〈《續漢書》曰：時登等有玉印五，皆如白石，文曰：皇帝信璽、皇帝行璽，其三無文字。〉
《續漢書》曰：獻穆曹後，曹操之女也。魏受禪，遣使求璽綬。後怒以璽綬抵軒下，因涕泣橫流曰：「天不祚此璽。」
《魏志》曰：太祖崩洛陽，時隱陵侯彰行越騎將軍從長安來赴，問賈逵先王璽綬所在。逵正色曰：「太子在鄴，國有儲副。先君璽綬，非君所宜問也。」
又曰：太和元年，以中山魏昌之安城鄉追封甄逸，謚曰「敬侯」，孫豫襲爵。初，營宗廟，掘地得玉璽，方一寸九分，其文曰：「天子羨思慈親。」明帝爲之改容。
《魏略》曰：司馬景王廢齊王芳，使郭芝入白太后，取璽綬。太后取璽綬，置坐側。及迎高貴鄉公，又請璽綬。太后曰：「我見高貴鄉公小時識之明白，我欲自以璽綬手付之。」
《吳書》曰：漢大亂，天子北詣河上，六璽不自隨。掌璽者以投井。孫堅討董卓，頓軍洛南。其井每有五色氣從井中出，堅使人浚之，得漢傳國玉璽，其文曰：「受命於天，旣壽永昌。」方圓四寸，上綏交蟠五龍，龍上一角缺。
《蜀志》曰：太傅許靖等上言先主曰：「前關羽圍于禁襄陽，襄陽子張嘉、王休獻玉璽、潛漢水，伏於淵泉，暉影燭耀，靈光徹天。夫漢者，高祖本所起定天下之國號也，大王襲先帝軌跡，興於漢中也。今天子玉璽神光見，璽出襄陽，漢水之末明，大王承其下流，授與以天子位，瑞命、符應非人力所致。」
鄧粲《晉記》曰：江寧民虞迪墾地，得白玉驎璽一鈿以獻，文曰「長壽萬年。」
《晉書》曰：義陽王威無操行，謟附趙王倫。倫將篡，使威與黃門郎駱休逼帝，奪璽綬。倫敗，惠帝反正，曰：「阿皮捩吾指，奪吾璽綬，不可不殺。」阿皮，威小字也，於是誅威。
又曰：冉閔子智以鄴來降，安西將軍謝尚使濮陽太守戴施應之。進據枋頭，會冉智行人劉猗至，施乃止。使猗求傳國璽，猗歸以告智，智猶豫不許。施因遣參軍何融率壯士百人入鄴，登三台助戍，譎之曰：「今且出璽付我。凶寇在外，道路梗澀，亦未敢即送。當遣單使馳告天子，天子聞璽已在吾邊，知卿至誠，當遣重兵相援。」智信之，乃出璽付融。融詣施，施使賫璽馳還。璽自秦傳漢，漢入魏，魏入西晉。永嘉末，洛京不守，璽爲劉聦所得。及石勒滅劉氏，璽入僞趙，冉閔誅石氏，又入閔。及是四十二年而璽復歸於晉。
《晉中興書》曰：義熙十二年，左衛兵陳陽於府前淮水中得璽。王者不隱其過則玉璧見，璽亦璧也。
崔鴻《十六國春秋·前趙錄》曰：河瑞元年，汾水中得玉璽，高一寸二分，方四寸，文曰「有新保之」，蓋王莽時璽也。獻者因增「深海光」三字，淵以爲己瑞，大赦。
又《前趙錄》曰：光初五年，幷州牧安定王策獻玉璽一，文曰「趙盛」。
又《前涼錄》曰：張實元年，蘭池趙嬰上言於青澗水中得一玉璽，鉗鈕，光照水外，文曰「皇帝璽」。群寮上賀，實曰：「何忽有此言？」乃送之於京師。
《晉書載記》曰：石季龍尅上邽，遣主簿趙封送傳國玉璽，太子玉璽各一于勒。
又曰：符堅奔五將山，姚萇遣將軍吳忠圍之。堅衆奔散，獨侍御十數人而已，神色自若，坐而待之，召宰人進食。俄而忠至，執堅以歸新平，幽之於別室。萇求傳國璽于堅，曰：「萇次應符曆，可以爲惠。」堅瞋目叱之，曰：「小羌乃敢幹逼天子，豈以傳國璽授汝羌也？圖緯符命，何所依據？五胡次序，無汝羌名。違天不祥，其能久乎？璽已送晉，不可得也。」
又曰：冉閔殺石𥙆，僭大號，遣其使人常煒聘慕容㑺。㑺使記室封裕詰之，曰：「石𥙆去歲使張舉請援，雲︰『璽在襄國。』其言信不？」煒曰：「誅胡之日，在鄴者略無所遺，璽何從而向襄國？此求救之辭耳。」
又曰：冉閔敗，蔣幹以傳國璽送於建鄴。慕容㑺欲神其事業，言曆運在己，乃詐雲︰「閔妻得之以獻。賜號曰奉璽君」，因以永和八年僭即皇帝位，大赦境內，建元曰「元璽」。
《宋書》曰：元兇劭旣敗，時不見傳國璽。問劭，雲︰「在嚴道育處。」就取得之。
又曰：蔡興宗拜侍中，每正言得失，無所顧憚。孝武新拜陵，興宗負璽陪乘。
《齊書》曰：謝朏爲宋侍郎，領秘書監。及高帝受禪，朏當日在值，百僚陪位，侍中當解璽。朏陽不知，曰：「有何公事？」傳詔雲︰「解璽授齊王。」朏曰：「齊自應有侍中。」乃引枕臥。傳詔懼，乃使稱疾，欲取兼人。朏曰：「我無疾，何所道？」遂朝服步出東掖門，乃得車，仍還宅。是日遂以王儉爲侍中，解璽。旣而武帝請誅朏。高帝曰：「殺之則成其名，正應容之度外。」
《北史·后妃傳》曰：典琮三人，掌琮璽玩器。
《北齊書》曰：辛術鎮廣陵，獲傳國璽，送鄴，文宣以璽告於太廟。此璽即秦所制，方四寸，上紐交盤龍，其文曰：「受命於天，旣壽永昌。」二漢相傳，又應魏晉。晉懷帝敗，沒於劉聦。聦敗，沒於石氏。石氏敗，晉穆帝永和中，濮陽太守戴僧施得之，遣督護何融送於建鄴。歷宋齊梁敗，侯景得之。景敗，侍中趙思賢以璽投景南兗州刺史郭元建，送於術，故術以進焉。
又曰：元暉業天保二年從駕至晉陽，於宮門外駡元韶曰：「爾不及一老嫗，背負璽與人，何不打碎之？我出此言，知即死，然爾詎得幾時？」文宣聞而殺之。
《後周書》曰：宇文氏其先曰普廻，因狩得玉璽，三鈕，有文曰「皇帝璽」。普廻異之，以爲天授。其俗謂天曰宇，因號宇文，國幷以爲氏。
《唐書》曰：貞元二年，神策將溫嘉順得白玉印，其文曰「天子之寶」，獻之，即傳國八寶之一。上幸奉天後失之，及是方獲。
《玉璽譜》曰：傳國璽是秦始皇所刻，其玉出藍田山，是丞相李斯所書，其文曰「授命於天，旣壽永昌」。漢高祖定三秦，秦王子嬰獻此璽。及漢高即位，仍佩之，因以相傳，故號曰「傳國璽」。漢昭帝時，殿中一夜相驚。霍光即召持節郎取璽，郎不與。光欲奪之，郎案劍曰：「頭可得，璽不可得！」光善之。明日，遷郎秩二等。光後廢昌邑王賀，立宣帝，光自手解取賀璽，扶令下殿。至漢平帝，王莽篡位，就元後求璽。乃出璽，投之於地，璽上螭一角𡙇。及莽敗時，帶璽綬避火於漸臺。商人杜吳殺莽，取綬，不知取璽及莽頭。公賓就見綬，問綬主所在，乃斬莽首，並璽與王憲。憲得無所送，又自乘天子車輦。李松入長安，斬憲，送璽詣宛，上更始。赤眉大司馬謝祿至高陵，更始奉璽赤眉，亦立眉劉盆子。建武三年，盆子敗於宜陽，璽還光武。孫堅從桂陽入討董卓，卓時已焚燒洛邑，徙都長安。堅軍於城南，見井中旦旦有光。軍人莫敢汲，堅乃探得璽。初，卓作亂，掌璽者投於井中，故堅得之。袁紹有僭盜意，乃拘堅妻，逼求之。紹得璽，見魏舉以向肘，魏武惡之。紹敗，得璽還。漢以禪魏，魏以禪晉。趙王倫篡立，使義陽王威就惠帝取璽。帝不與，強奪之。晉懷帝永嘉五年，王彌入洛陽，執懷帝及傳國六璽，詣劉曜。後爲石勒所幷，璽復屬勒。勒刻一邊雲「天命石氏」，此題今不復存。勒爲冉閔所滅，此璽屬閔。閔敗，璽存閔大將軍蔣幹。晉鎮西將軍謝尚遣督護何融至，購賞得之，以晉穆帝永和八年還江南。晉元帝東度，歷數帝無玉璽，北人皆雲︰「司馬家是白板天子。」
又曰：雍州璽者，晉泰光十九年，雍州刺史郗恢表：「慕容永稱藩奉璽，方六寸，厚七分，上蟠螭爲鼻，合高四寸六分，四邊龜文。下有八字，其文曰：『受天之命，皇帝壽昌。』鳥篆隱起，巧麗驚絕。是慕容所制，源其所由，未詳厥始也。」
《呂氏春秋》曰：民之於上，若璽於塗，印方則方，印圓則圓。
《山陽公載紀》曰：袁術將僭號，聞孫堅得傳國璽，乃拘堅夫人而奪之。〈《玉璽譜》雲︰袁紹拘堅夫人奪之。〉
應劭《漢官儀》曰：孔子稱「封泰山，禪梁父，可得而數七十有二傳。」曰封者，以金泥銀繩印之以璽。璽，施也，信也，古者尊卑共之。《月令》曰「固封璽」，《春秋傳》襄公在楚，武子使季冶問璽，書而與之」是也。秦漢以來，尊者以爲名，乃始避。
又曰：天子有傳國璽，文曰：「受命於天，旣壽且康。」
《漢舊儀》曰：秦已前，民皆以金、玉、銀、銅、犀、象爲方寸璽，各服所好。漢已來，天子獨稱璽，又以玉，群臣莫敢用也。
又曰：皇帝六璽，皆白玉，螭虎劍文曰：「皇帝行璽」、「皇帝之璽」、「皇帝信璽」、「天子行璽」、「天子之璽」、「天子信璽」，凡六璽。皇帝行璽賜諸侯王書，信璽發兵徵大臣，天子行璽外國事，天子之璽事天地鬼神。璽皆以武都紫泥封，青布囊白表裏，兩端尺一，櫃中約署。
崔浩《漢紀音義》曰：傳國璽，是和氏璧作之。
《趙書》曰：劉曜於龍門河水中得玉璽，文「融尅昌」曜以爲天賜神璽，齋而受之。
《石虎別傳》曰：武鄉長城縣民韓強，在長城西山巖石間得玄璽一，方四寸，厚二寸，與璽同，文曰「受命於天，旣壽永昌」，虎以爲瑞。
《燕書》曰：元璽六年，蔣幹遣太子詹事劉猗賫傳國璽詣晉求救。猗負璽行數里，天黃霧四塞，不得進。易取行璽，始得去。
段龜龍《涼州記》曰：呂光時，州人陳沖得玉璽，廣三寸，長四寸，直看無文字，向日視之，字在腹裏，言「光當王」。
王彪之《議》曰：未祥傳國璽造創之始。歷代以來，揖讓禪位，以茲相授，故是傳國之守器也。
《拾遺錄》曰：武王滅紂，樵夫牧竪探鳥巢，得赤玉璽，文曰「水德方滅，火祚方盛」，文皆大篆。故三分天下而二分歸周。
又曰：晉太康元年，孫皓送六金璽，雲時無玉工，故以金爲印璽。
《漢武內傳》曰：西王母佩金剛靈璽。
《鄧析書》曰：爲之符璽以信之，則並與符璽而竊之。
《爾雅》曰：繸，綬也。〈即佩玉之組也，所以連繫瑞王者，因通謂之繸也。〉
《禮記·玉藻》曰：天子佩白玉而玄組綬，公侯佩山玄玉而朱組綬，大夫佩水倉玉而純組綬，世子佩瑜玉而綦組綬，士佩瓀玟縕組綬。
《說文》曰：緺，紫青色綬也。
應劭《漢官儀》雲，綬者，有所受，以別尊卑，彰有德也。
又雲，綬長一丈二尺，法十二月；闊三尺，法天地人。
董巴《輿服志》曰：戰國解去紱佩，留其絲襚以爲章表。秦乃以采組連結於襚，光明章表，轉相結綬，故謂之綬。乘輿黃赤綬，四采，黃赤縹紺，淳黃圭，長二丈九尺，五百首。〈太皇太后、皇太后、皇后皆同。又《漢官儀》雲︰乘輿綬黃地骨白羽，青絳緣，五采四百首，長二丈三尺。〉王赤綬，四采，赤黃縹紺，淳赤圭，長二丈八尺，三百首。〈公主、大貴人、諸侯皆同。又《漢官儀》雲︰四采絳地骨白羽，青黃赤緣，長二丈一尺，二百六首。〉諸國、貴人、相國綠綬，三采，綠紫白，淳綠圭，二丈一尺，百四十首。將軍紫綬，二采，紫白，淳紫圭，長一丈七尺，百八十首。〈公主封君同。又《漢官儀》雲︰丞相、御史大夫、匈奴亦同。〉九卿中二千石一雲青緺綬，〈緺，紫青色。緺音瓜。〉二千石青綬，三采，青、白、紅，淳青圭，長一丈八尺，一百二十首。〈又《漢官儀》：綬羽青桃花縹，長丈八尺。〉自青綬已上縌〈音逆〉皆長三尺二寸，與綬同采而首半之。縌者，古佩襚也。佩襚相迎授，故曰縌。紫綬之間得施玉環玦。千石六百黑綬，三采，青、赤、紺，淳青圭，長丈六尺，八十首。〈又《漢官儀》雲︰墨綬白羽青地絳，二采，長丈七尺。〉四百丞尉三百長相二百石皆黃綬，一采，淳黃圭，長丈五尺，六十首。〈又《漢官儀》雲︰黃綬絲八十首，長丈七尺。〉自黑綬以下縌長三尺，綬同采而首半之。百石青紺綬一采，宛轉繆織圭，長丈二尺。凡先合單紡爲一絲，四絲爲一扶，五扶爲一首，五首成一文，文采淳爲一圭，首多者絲細，少者麤，皆廣六寸。
《史記》曰：武帝召東郭先生出，拜爲郡都尉。先生久待詔公車。行雪中，履有上無下。及其拜爲二千石，佩青緺之綬也。
《漢書》曰：諸侯王，高帝初置，金璽盭綬。〈如淳曰：盭音戾，綠也。晉灼曰：盭，草也，出琅耶平昌縣。〉
又曰：朱買臣字翁子，拜會稽太守。上謂之曰：「富貴不歸故鄉，如衣錦夜行。」買臣頓首謝，乃微行，懷其印綬，步歸郡𨚏。𨚏吏方與群飲，不視買臣。買臣共飲，醉飽。少間，守𨚏微見其綬而引之，即會稽太守章也。守𨚏驚出相語，掾吏皆雲妄誕，守𨚏曰：「試觀之。」素輕買臣者入見，皆驚走，大呼曰：「實然！」乃推排庭中拜謁。
又曰：蕭育字次君，與朱愽友善，人稱曰「蕭朱結綬」。
又曰：南越反，楊僕拜樓舩將軍。東越反，上復欲使爲將。僕甚伐前勞，勑責之，曰：「士卒暴露連歲，將軍不念其懃勞而造佞巧，請乘傳行塞。因用㱕家，懷銀黃，垂三組，誇鄉里，是三過也。」
又曰：金日磾兩子賞、建俱侍中，與昭帝同共臥起。賞爲奉車都尉，建附馬都尉。及賞嗣侯佩侯綬，上謂霍將軍曰：「金氏兄弟兩人，不可使俱兩綬耶？」霍光曰：「賞自嗣爲侯耳。」上笑曰：「侯不在我與將軍乎？」光曰：「高帝之約，有功乃得封侯。」時年俱八九歲。
又曰：莽上漸臺，商人杜吳殺莽，取其綬。
《漢名臣奏》雲︰大司空朱浮奏曰：「車府承宏受詔乘輿，綬五采，何多黃也？可更用赤絲爲地。」
《東觀漢記》曰：沛王、楚王來朝，就國。明帝告諸王傅相，王之子年五歲以上皆令帶列侯綬，復送綬十九枚，爲諸子在道，欲急帶之也。
又曰：李忠仲都發兵奉世祖，封武固侯。時無綬，上自解所佩綬以賜忠。
又曰：弟五倫，諸王當㱕國，詔書選三署郎補王家長史，除倫爲淮陽王醫工長。時軰除者多，綬盡，但假印。倫請於王，王賜之綬。
又曰：馬防爲車騎將軍、城門校尉置掾史，位在九卿上，絕席，詔封頴陽侯，持以前參醫藥懃勞省闥，以襄城羙亭千二百五十戶，增防身帶三綬，寵貴至盛。
又曰：掠得羗侯君長紫綬十七，𦫿綬二十八，黃綬二枚，皆入簿。貴人、相國綠綬三綵，綠紫白，純綠圭。公侯、將軍紫綬二綵，紫白，純紫圭。公主封君同九卿中二千石青綬三綵，青白紅，純青圭。千石六百石黑綬二綵，青紺，純青圭。四百、三百、二百石黃綬，純黃一彩。百石青紺綬，一彩，宛轉繆織。
《魏志》曰：太祖與呂布書，「國家無好金，孤自取家好金，更相爲作印。國家無紫綬，自取所帶綬以藉心。」
又曰：丁謚父斐，字文侯，建安末，太祖征吳，斐隨行。自以家牛羸困，私易官牛，被收送獄，奪官。後太祖啁斐曰：「文侯，印綬何在？」斐亦知見戲也，對曰：「以易餅。」
《晉輿服志》曰：諸假印綬而官不給鞶囊，得自具作。其但假印不假綬者，不得佩綬也。
《晉書》曰：衛瓘錄尚書事，加綠緣綬，履上殿，入朝不趍。
《晉令》曰：皇太子及妃、諸王纁朱綬，郡公主朱綬，郡侯青朱綬。
《梁書》曰：張纘爲尚書僕射，議南郊印綬，「官若備朝服，宜並着綬。」時並施行。
《博物志》曰：光武嫌二千石綬不青而細，朱浮議更用青羽。
又曰：太僕朱浮言，詔書曰「百官皆帶王莽時綬，又不齊因前袁安故綬。二李涉等六家所織綬，不能具丙丁文能如組狀。募能爲丙丁文，謹圖畫一綬，丙丁制度，賜縑五十疋。」今王莽時六安都尉留應募能爲丙丁文，謹処武處庫給食，留晝夜思念，諷誦狂癡，三十日病癒。今文以成，請賜縑五十疋。
《西京雜記》曰：昭陽殿上設五色流蘇，帶以綠文紫綬。
又曰：趙飛燕爲皇后，其弟，上遺五色文綬。
蔡邕《獨斷》曰：皇后赤紱玉璽，貴人緺綬金印，五色也。
蔡邕《雜章》曰：相國金印綠綬，位在公上，所以殊異休烈，群臣莫得而齊。
《新序》曰：昌邑王取侯王、二千石黑綬、黃綬與左右佩之。龔遂諫曰：「高皇帝造花綬五等，陛下取之而與賤人，臣以爲不可，願陛下收之。」
《風俗通》曰：車騎將軍馮緄字鴻卿，爲議郎，發綬笥，有二赤虵，可長二尺，分南北走，大用憂怖。季山孫字寧方，得其先人秘要。緄請卜，雲︰「君後三歲，錄爲邊將，東北四、五千里，官以東爲名。復五年，爲大將軍，南征。此吉祥也。」居無幾，拜遼東太守。會武陵蠻夷黃高攻燒南郡，鴻卿以威名素著，選登亞將，奮虓虎之勢。
又曰：秦昭王遣李冰爲蜀郡太守，開城都兩江，闢田萬頃。江神每歲須童女二人，不然爲水災。冰曰：「以女與神。」因責之。良久，有蒼牛闘於岸上，有間，氷還謂官屬曰：「闘太極，可相助也。若欲知向南腰中正白者，我綬也。」主簿㓨殺北向者，神遂絕。
管氏《易林》曰：遘鼠咋紫綬衣服皆遷之象新。
《五行書》曰：懸虎鼻門上，子孫帶綬。
《張衡集》曰：南陽太守鮑得，有詔所賜先公綬笥，傳世用之。時得更治笥，平子爲主簿，作銘。
陸機《吊魏武》曰：今爲著作郎，遊秘閣，見魏武遺令，雲︰「吾衣裳可爲一藏，歷官所著者綬內藏中。」
