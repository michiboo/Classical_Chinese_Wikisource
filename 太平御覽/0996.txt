
《爾雅》曰：菊，治蘠。〈今人秋華菊也。〉
又《圖贊》曰：菊名曰精，布華玄月，仙客是尋，薄採薄捋。
《禮記·月令》曰：季秋之月，菊有黃華。
《周書》曰：寒露之日，鴻鴈來賓。又五日，菊有黃華。無華，土不稼穡。
《晉書》曰：羅含致仕還家，階庭忽蘭菊藂生，人以為德行之感。
《續晉陽秋》曰：陶淵明，甞九月九日無酒，出菊叢中，摘盈把，坐其側。久之，望見一白衣人至，乃王弘送酒，即便就酌。
《山海經》曰：九九之山，其草多菊。
《廣志》曰：菊有白菊。
《風俗通》曰：南陽酈縣有甘谷，谷中水甘美。雲其山上大有菊菜，水從山流下，得其滋液。谷中三十餘家，不復穿井，仰飲此水，上壽百二三十，其中百餘，七十、八十名之為夭。司空王暢、太尉劉寬，太傅袁隗為南陽太守，聞有此事，令酈月送水三十斛，用飲食澡浴，終然無益。
《抱朴子》曰：劉生丹法：用白菊花汁、蓮花汁、地血汁、樗汁，和丹蒸之，服一年，得五百歲，仙方所謂日精。
又曰：日精、更生、周盈，皆一菊也，而根莖花實異名。或無效者，以由不得真菊。菊花與薏苡相似，直以甘苦別之耳，菊甘而薏苦。今所在真菊，但為少耳。
《神仙傳》曰：康風子服甘菊花、栢實散，得仙。
《慱物志》曰：菊有二種，苗花如一，唯味小異，苦者不宜服。
崔寔《四民月令》曰：九月九日，可採菊華。
王韶之《神境記》曰：滎陽郡西有靈源山，其澗生靈芝、石茵，岩有紫菊。
《風土記》曰：日精者，菭〈音苔〉蘠，皆菊華莖之別名。九月，律中無射而數九，俗尚九日而用候時之草也。
盛弘之《荊州記》曰：酈縣北八里，有菊水，其源悉芳。菊被崖，水甚甘馨。太尉胡廣久患風羸，恆汲飲水，後疾遂瘳，年及百歲。非唯天壽，亦菊所延也。
《名山記》曰：道士朱孺子，吳末入王笥山，服菊花，乘雲升天。
《本草經》曰：菊有筋菊，有白菊、黃菊。花一名節花，一名傅公，一名延年，一名白花，一名日精，一名更生，一名陰威，一名朱羸，一名女菊。其菊有兩種，一種紫莖，氣香而味甘美，葉可作羹，為真菊。一種青莖而大，作蒿艾氣，味苦，不堪食，名薏，非真菊也。
《吳氏本草經》曰：菊華，一名女華，一名女室。
《淮南萬畢術》曰：以壯菊灰散池中，蛙盡死。
《楚辭》曰：朝飲木蘭之墜露兮，夕餐秋菊之落英。
又曰：春蘭兮秋菊，長無絕兮終古。
鍾會《菊賦》曰：縹幹綠葇，青柯紅芒，華實規圓，芳穎四張。故夫菊有五美焉：圓華高懸，准天極也；純黃不雜，后土色也；早殖晚登，君子德也；冒霜吐穎，像勁直也；流中輕體，神仙食也。
潘尼《秋菊賦》曰：汎流英於青醴，似浮萍之隨波。
嵇康《菊花銘》曰：煌煌丹菊，暮秋彌榮。親尊是御，永祚億齡。
《毛詩疏》曰：若，饒也，幽州謂之翹饒。蔓生，莖如勞豆而細，葉似蒺䔧而青。其華細綠色，可生食，味如小豆藿。
《本草經》曰：陵若生下濕水中，七八月華。華紫，似金紫草，可以染帛。煑沐頭髮即黑。
《毛詩·伯兮》曰：焉得諼草，言樹之背〈背，北堂也。〉。願言思伯，使我心痗。
《說文》曰：萱，忘憂草也。
崔豹《古今注》曰：欲忘人之憂，則贈以丹棘，一名忘憂草也。
《慱物志》曰：《神農經》曰：「上藥養性，謂合歡蠲忿，萱草忘憂。」
《風土記》曰：花曰宜男，妊婦佩之，必生男。又名萱草。
《本草經》曰：萱，一名忘憂，一名宜男，一名歧女。
《錄異記》曰：婦人帶宜男草生兒。
束晳《發蒙記》曰：甘棗令人不惑，萱草可以忘憂。
任昉《述異記》曰：萱草，一名紫萱，又名忘憂草，吳中書生謂之療愁。
嵇康《養生論》云：萱草忘憂。
《史記》曰：大宛有苜蓿草，漢使取其實來，於是天子始種苜蓿。離宮別觀旁，盡種蒲陶，苜蓿極望。
《漢書·西域傳》曰：𦋺賔國有苜蓿，大宛馬嗜苜蓿。武帝得其馬，漢使採蒲桃、苜蓿種歸，天子益種離宮別館旁。
《晉書》曰：華廣免官為庶人。晉武帝登凌雲臺，見廣苜蓿園，阡陌甚整，依然感舊。太康初大赦，乃得襲爵。
《西京雜記》曰：樂遊苑中，自生玫瑰樹，下多苜蓿，一名懷風。時或謂光風在其間，常肅肅然照其光彩，故曰苜蓿懷風。茂陵人謂為連枝草。
《慱物志》曰：張騫使西域，所得蒲桃、胡蔥、苜蓿。
《述異記》曰：張騫苜蓿園，在今洛中，苜蓿本胡中菜，騫始於西國得之。
楊衒之《洛陽伽藍記》曰：宣武場在大夏門東北，今為光風園，苜蓿出焉。
《爾雅》曰：白華，野菅。〈菅，茅屬也。〉
《毛詩·宿丘·東門之池》曰：東門之池，可以漚菅。
又《白華》曰：周人刺幽後也。白華菅兮，白茅束兮。
又《題綱》曰：白華，野菅，草也，其性柔刃堪用。取此白華，而將白茅束之，喻申後被褒姒所代，惡人蒙善，好人見棄也。
《左傳·成公九年》曰：雖有絲麻，無棄菅蒯；輸有姬姜，無棄憔悴。
《周書》曰：成王時，會稽人獻以菅。〈「會」，或作「禽」。亦東南蠻。菅草堅刃。〉
《山海經》曰：天帝之山，其下多菅。
《異物志》曰：香菅似茅，而葉長大於茅。不生洿下之地，生丘陵山崗。凡所蒸享，必得此菅苞裹，助調五味，益其芬菲。
《爾雅》曰：藗〈音速〉，壯茅也。〈白茅屬。〉
《易·泰卦》曰：拔茅茹，以其彙，征吉。〈王弼注曰：茅之為物，被其根而相牽引也。茹，相牽引之貌也。彙，類也。陽以其類引而升，故為茹而征吉。〉象曰：「拔茅征吉，志在外也。」
又《大過卦》曰：藉用白茅，慎之至也。
《尚書·禹貢》曰：荊州，厥貢苞匭菁茅。〈孔安國曰：茅以縮酒也。〉
《毛詩·鵲巢·野有死麕》曰：野有死麕，白茅苞之。
陸機《毛詩疏義》曰：「白茅苞之」：茅之白者，古用包裹禮物，充祭祀，縮酒用之。
《毛詩·豳·七月》曰：晝爾於茅，宵爾索綯。
《周禮·天官上·甸師》曰：祭祀供蕭茅。
《左傳·僖上》曰：齊侯伐楚，謂楚曰：「爾貢苞茅不入，王祭不供，無以縮酒，寡人是徵！」
《史記·封禪書》曰：管仲說齊桓公：「古之封禪，江淮之間，一茅三脊，所以為藉。孟康曰：所謂零茅也。」
《典略》曰：武王伐殷，微子啟肉袒面縛，牽羊把茅，膝行而前。
《吳書》曰：徐盛與曹休戰，賊積茅草欲焚盛。盛燒舩而去，賊一無所得。
《吳錄·地理志》曰：桂陽郴縣有青茅，可染青。零陵泉陵有香茅，古貢之縮酒。
《吳志》曰：劉備連營挑戰，陸遜曰：「吾已曉破之術！」乃勑各持一把茅，以火攻拔之。遜率諸軍，同時俱攻，破其四十餘營。
《晉書·地理志》曰：零陵縣有香茅，氣甚芬香，古貢之以縮酒。
沈約《宋書》曰：江夏王義恭，大明年，有脊茅生後頭西岸。又累表勸上封禪，上甚悅之。
《唐書》曰：開元十三年，撫州三脊茅生石頭。
《六韜》曰：文王畋於渭陽，見呂尚坐茅以漁，文王勞而問焉。
《莊子》曰：小巫見大巫，拔茅而棄，此其所以終身弗如。
《尹文子》曰：堯為天子，衣不重帛，食不兼味，土階三尺，茅茨不剪。
《尹子》曰：湯禱旱，素車白馬，布衣，身嬰白茅，以身為牲。
《說文》曰：茅，菅也。
陸賈《新語》曰：伊尹居負薪之野，修道德於茅廬之下。
《風俗通》曰：謹案，《詩》曰：「手如柔荑者，茅始熟，中穰也，既白且滑。」
《漢武故事》曰：帝拜欒大為天道將軍，使着羽衣，立白茅，上授玉印。大亦羽衣，立白茅。上授印，示不臣也。
《神仙傳》曰：介象受氣禁術，能茅屋上燃火煮雞，使茅不焦。
又曰：曹公捕左慈，數日不得。便斷頭，曹公大喜，定視之，是一束茅耳。
盛弘之《荊州記》曰：零陵郡有香茅，桓公所以責楚。
《廣州記》曰：董奉與士燮同處數積載，思欲還豫章。燮情拘留不能免，後乃托以病死。燮開棺看，乃是茅人。
《楚辭》曰：蘭芷變而不芳兮，荃蕙化而為茅。
揚雄《反騷》曰：費椒楫以要神兮，又勤索彼瓊茅。〈一莖三脊茅。〉
《爾雅》曰：藐，茈草也。〈郭璞曰：可以染紫也。一名茈䓞，《廣雅》雲。〉
《廣雅》曰：紫艿，紫草也。〈艿音仍。〉
《說文》曰：茈藐，紫草。
《山海經》曰：勞山多茈草，一名紫英。
《尋陽記》曰：石井山，曾有行人見山上有採紫草者。此人謂村人，揭鍤而徃見，山上人便去。聞有呼「昌容者」，曰：「人來取爾草！」既至山頂，寂寞無所見。
《列仙傳》曰：昌容，常山之道士也。自稱殷王女，二百餘年而顏色如少。能致紫草，與染家，得錢以遺孤老。
《淮南子》曰：紫草生於山，不能生盤石之上。
《抱朴子》曰：黃金成以為丸，以紫草煑一丸，咽其汁，可百日不飢。
《慱物志》曰：平氏陽山，紫草特好，其他者色淺。
《吳氏本草》曰：紫草節赤，二月花。
《本草》曰：紫草，一名地血。
《毛詩·魚藻·采綠》曰：終朝採藍，不盈一襜。〈襜，衣蔽膝也。〉
《禮記·月令》曰：仲夏之月，令民刈藍以染。為陽長也，此月藍始可刈。
謝承《後漢書》曰：弘農楊震，字伯起，常種藍自業。諸生恐震年大，助其功傭，震喻而罷之。
《孫卿子》曰：青生於藍，而青於藍。
《秦子》曰：常聞仁人當如園圃之藍，不異眾草，染而後彰。
趙歧《藍賦序》曰：余就毉偃師，道經陳留。此境人皆以種藍染紺為業。藍田彌望，黍稷不殖。慨其遺本，遂作賦一章。
《爾雅》曰：茹藘，茅蒐。〈郭璞注曰：今之蒨也，可以染絳。〉
《毛詩》曰：《東門之墠》，刺亂也，男女不待禮而相奔者也。東門之墠，茹藘在阪。〈《箋》云：城東門之外有墠，墠邊有阪，茅蒐生焉。易越而出。此女欲奔男之辭。〉
《說文》曰：茅蒐，茹藘也。人血所生，可以染絳。
《漢書》曰：若千畝卮茜〈蒨草根子可用染也。〉千畦薑韭，其人皆與千戶侯等。
《山海經》曰：釐山之陰，多蒐。〈郭璞曰：蒐，茅蒐也。〉
《范子計然》曰：蒨根，出北地，赤色者善也。
太平御覽卷第九百九十六
