
《說文》曰：拜，首至地也。
《尚書·舜典》曰：帝曰：「俞，諮垂，汝作共工。」垂拜稽首，讓於殳斨。帝曰：「俞，諮益，汝作朕虞。」益拜稽首，讓於朱虎熊羆。帝曰：「俞，諮伯，汝作秩宗。」伯拜稽首，讓於夔龍。
又《大禹謨》曰：帝曰：「禹，官占，惟先蔽志，昆命於元龜。朕志先定，詢謀僉同，鬼神其依，龜筮葉從，卜不習吉。」禹拜稽首，固辭。
又《大禹謨》曰：益贊於禹曰：「惟德動天，無遠弗屆。滿招損，謙受益，時乃天道。」禹拜昌言曰：「俞。班師振旅。」
又《益稷》曰：皋陶拜手稽首，�言曰：「念哉……。」
《周禮·春官下·大祝》曰：大祝辨九拜：一曰稽首，二曰頓首，三曰空首，四曰振動，五曰吉拜，六曰凶拜，七曰奇拜，八曰褒拜，九曰肅拜，以享右祭祀。〈稽首，拜頭至地也。頓首，頭叩地。空首，拜頭至手，所謂拜手也。吉拜，拜而後稽顙，謂齊衰不杖以下者也。言吉者，此殷之凶拜，周以其與頓首相近，故謂之吉拜雲。凶拜，稽顙而後拜，謂三年服者也。杜子春雲︰奇讀爲奇偶之奇。謂先屈一膝雅拜是也。或雲奇讀倚，倚拜謂持節持戟拜，身倚之以拜也。鄭大夫雲︰動讀爲董，書亦或爲董。振董，以兩手相擊也。奇拜謂一拜也。褒謂報，報再拜是也。鄭司農雲︰褒拜，今時持節拜也。肅拜但俯身下手，今時揖是也。介者不拜，故曰爲事敢肅使者。玄謂振動戰忄栗，變動之拜也。《書》曰：王色變，一拜，答臣下也。再拜，禮神與屍享獻也。謂朝獻饋獻也。右讀爲侑。侑勸屍食而拜。〉
《禮記·曲禮》曰：侍食於長者，主人親饋，則拜而食；主人不親饋，則不拜而食。〈以其禮於己不隆也。〉
又《曲禮》曰：君言至，則主人出拜君言之辱。使者歸，則必拜送於門外。介者不拜，爲其拜而拜。〈則失容節。猶詐也。〉
又《曲禮下》曰：士有獻於國君。問之，曰：「安取彼。」再拜稽首而後對。
又《檀弓上》曰：孔子曰：「拜而後稽顙，頽乎其順也；稽顙而後拜，頎乎其至也。」〈頽、頎，懇至也。此俱喪拜時人行之異禮。〉
又《內則》曰：凡拜，男尚右手，女拜尚左手。〈鄭玄注曰：左陽右陰。〉
《左傳·僖公》曰：王使宰孔賜齊侯胙，〈胙，祭肉。尊之此二王後。〉曰：「天子有事於文、武，使孔賜伯舅胙。」〈天子謂異姓諸侯曰伯舅。〉齊侯將下拜，孔曰：「且有後命。天子使孔曰：『以伯舅耋老，加勞，賜一級，無下拜。』」〈七十曰耄。級，等也。〉對曰：「天威不違顔咫尺，〈言天監察不遠，威嚴常在顔面之前。八寸曰咫。〉小白，余敢貪天子之命無下拜，〈小白，齊侯名。餘，身也。〉恐隕越於下，〈隕越，顛墜也。揚天王居上，故言恐顛墜於下。〉以遺天子羞。敢不下拜？」下，拜，登，受。
又《僖中》曰：公子賦《河水》，公賦《六月》。趙衰曰：「重耳拜賜。」公子降，拜，稽首。公降一級而辭焉。衰曰：「君稱所以佐天子者命重耳，重耳敢不拜？」
又《文上》曰：公如晉，及晉侯盟。晉侯饗公，賦《菁菁者我》。〈《菁菁者我》，《詩·小雅》，取其「旣見君子，樂且有儀。」〉莊叔以公降，拜曰：「小國受命於大國，敢不慎儀；君貺之以大禮，何樂如之。抑小國之樂，大國之惠也。」侯降辭，登，成拜。公賦《嘉樂》。〈《嘉樂》，《詩·大雅》，取「顯顯令德，宜民宜人，受祿於天。」〉
又《成公九年》曰：季文子如宋致女，覆命。公享之，賦《韓弈》之五章。〈《韓奕》，《詩·大雅》篇名。其五章言蹶父嫁女於韓，後爲女相所居，莫如韓樂。文子喻魯侯有蹶父之德，宋公如韓侯，宋土如韓樂。〉穆姜出於房，再拜曰：「大夫勤辱，不忘先君，以及嗣君，施及未亡人。〈穆姜，伯姬母，聞文子言宋樂，喜而出謝其行勞。婦人夫死，自稱未亡人。〉先君猶有望也。〈言先君亦望文子之若此。〉敢拜大夫之重勤。」又賦《綠衣》之卒章而入。〈《綠衣》，《詩·邶風》也。取其「我思古人，實獲我心」，喻文子言得己意。〉
又《襄四年》曰：穆叔如晉，報智武子之聘也。晉侯享之，金奏《肆夏》之三，不拜；〈《肆夏》，樂曲名。〉工歌《文王》之三，又不拜；歌《鹿鳴》之三，三拜。韓獻子使行人子員問之。對曰：「《三夏》，天子所以享元侯也，使臣弗敢與聞。《文王》，兩君相見之樂也，使臣不敢及。《鹿鳴》，君所以嘉寡君，敢不拜嘉？〈嘉者，以叔孫爲嘉賓，故歌《鹿鳴》之詩，取其「我有嘉賓」也。叔孫奉君命求嘉，叔孫乃所以嘉魯君。〉《四牡》，君所以勞使臣也，敢不重拜？《皇皇者華》，君教使臣曰：『必諮於周。』〈《皇皇者華》，君遣使臣之詩也。言中臣奉使能輝光君命，如華之皇皇然。又當諮於忠信，以補已不及也。〉臣聞之：訪問於善爲諮，諮親爲詢，諮禮爲度，諮事爲諏，諮難爲謀。臣獲五善，敢不重拜？」〈五善謂諮、詢、度、諏、謀也。〉
又《襄二》曰：公使厚成叔吊於衛曰：「寡君使瘠，聞君不撫社稷而越在他竟，若之何不吊？」衛人使太叔儀對，曰：「群臣不佞，得罪於寡君，寡君不以即刑，而悼棄之。君不記先君之好，辱吊群臣，敢拜君命之辱，重拜大貺。」
又《昭四》曰：初，楚恭王無冢�，有寵子五人，無�立焉。乃大有事於群望，而祈曰：「隨神擇於五人者，使王社稷。」乃遍以璧見於群望，曰：「當璧而拜者，神所立也，誰敢違之。」旣，乃與巴姬密埋璧於大室之庭，〈巴姬，恭王妾。太室，祖廟。〉使五人齊，而長幼入拜。〈順長幼以次拜也。〉康王跨之，靈王肘加焉，子幹、子哲皆遠之。王平弱，抱而入，再拜，皆厭紐。
《孝經右契》曰：製作孝經道備，使七十人弟子向北辰星而聲折。孔子絳單衣，向星而拜。
《論語·子罕》曰：拜下，禮也。今拜乎上，泰也。雖違衆，吾從下。〈臣祭於君，酬酢授爵，當拜於堂下。時臣驕泰，故拜於堂上。〉
又《鄉黨》曰：康子饋藥，拜而受之。曰：「丘未達，不敢嘗。」〈饋，進也。拜、受敬也。未知其故，故不敢嘗，禮也。〉
《家語》曰：子貢曰：孔子爲大司寇，國廄焚，有違火來者，則拜。士一，大夫再。曰：「其來者，亦相吊之道。吾爲有司，故拜之。」
《爾雅》曰：啓，跪也。〈郭璞注曰：小跪也。〉
《方言》曰：東齊、青、岱、北燕之郊，跪謂長騖。〈郭璞注曰：今東郡人亦呼長跪爲長鶩。〉
《釋名》曰：跪，危也，兩膝隱地，體危倪也。跽，忌也，見所敬者，不敢自安也。拜於丈夫爲跌，跌然屈折，下就地也；於婦人爲扶，自相扶而上下也。
《漢書》曰：武帝幸不其，〈如淳曰：其音基。不其，山名，因以爲縣。〉祠神人於交門宮，〈應劭曰：神人、蓬萊仙人之屬也。琅琊縣有交門宮，武帝所造。〉若有向。坐拜者。作《交門之歌》。
又曰：劉章已殺呂産，帝令謁者持節勞章。章欲奪節，謁者不肯。章乃從與載，因節信馳斬長樂衛尉呂更始，還入比軍。復報太尉勃，起拜賀。
又曰：大將軍衛青旣益尊，姊爲皇后，然汲黯與亢禮。或說黯曰：「自天子欲令群臣下大將軍，大將軍尊貴誠重，君不可以不拜。」黯曰：「夫以大將軍有揖客，反不重耶？」
又曰：何武徙京兆大尹。二歲，坐舉方正。所舉者召見，盤辟雅拜，有司以爲詭衆虛僞，武坐左遷楚內史。
又曰：朱博爲琅琊太守，門下掾貢遂，耆老大儒，教授數百人，拜起舒遲。博出，教告主簿：「貢先生不習吏禮，主簿且教拜起，閑習乃止。」
又曰：張禹疾，車駕自臨問之。上親拜禹床下。禹小子未有官，上臨候禹，禹數視其小子，上即拜禹之小子爲黃門郎給事中。
《東觀漢記》曰：耿恭於疏勒城穿井，十五丈不得水。恭乃正衣服，向井再拜，爲吏士禱水。身自率士挽籠，有飛泉湧出，大得水。吏士驚喜，皆稱萬歲。
又曰：陳遵爲大司馬護軍，使匈奴，過辭於王丹。臨訣，丹謂遵曰：「俱遭世反覆，惟我二人爲天地所貴。今子當之絕域，無以相贈，贈子以不拜。」遂揖而別。遵甚悅之。
又曰：司徒侯霸欲與王丹定交，丹被征，霸遣子昱往。昱道遇丹，拜於車下。丹答之。昱曰：「家公欲與君投分，何爲拜子孫耶？」丹曰：「君房有是言，王丹未之許。」
又曰：魏霸爲光祿大夫。霸妻死，長兄伯爲霸娶妻，送至官舍。霸笑曰：「兒子備具，何空養他家姥爲？」即自入拜其妻，手奉案前。因跪曰：「夫人視老夫復何中直而空失計義，不敢相屈。」即拜而出。妻慚，求去，遂送還之。
《後漢書》曰：北匈奴遣使求和親，顯宗遣鄭衆持節使匈奴。衆至北庭，虜欲令拜，衆不爲屈。單于大怒，圍守閉之，不與水火，欲脅服衆。衆拔刀自誓，單于恐而止。乃更發使，隨衆還京師。
華嶠《後漢書》曰：鄭衆使匈奴，欲令衆拜，不爲屈。相議復欲遣衆，衆曰：「今往匈奴，必恐取勝於臣。臣不忍持大漢節對氈裘跪拜。」明帝收系廷尉獄。
《獻帝春秋》曰：董卓自號太師，御史中丞以下皆拜。初，皇甫嵩與卓爭雄，後嵩爲中丞，見卓，拜車下。卓曰：「可以服未？」嵩曰：「安知明公乃至於是。」卓曰：「鴻鵠固有遠志，但燕雀不知耳。」嵩曰：「昔與明公俱鴻鵠，獨明公今爲鳳凰。」卓笑曰：「卿早服，可得不拜也。」
《漢雜事》曰：韋玄成讓侯，詔書不聽，引拜之也。
又曰：馬援與梁統友善，統子虎賁中郎將松往候援。援小疾病，松拜床下。援於床上坐視，不爲禮。左右曰：「松貴，不當禮耶？」曰：「我乃松父友，雖貴，奈何失禮。」
《典略》曰：太子嘗請文學，酒酣，坐，忻命夫人甄氏出拜坐。衆人皆伏，而劉楨獨平視。太祖聞之，收楨，減死。
胡沖《吳曆》曰：孫策系豫章，先遣虞翻說華歆。歆葛巾迎策。策謂歆：「府君德望，遠近所歸。策年幼稚，宜修子弟之禮。」便向歆拜。
《魏志》曰：魯國孔融，高才倨傲，年在紀、群之間。先與紀友，後與群交，更爲紀拜，由是顯名。
《魏志》曰：常林年七歲，有父黨造門，問林曰：「伯先在不？汝何不拜？」對曰：「對子字父，何拜之有？」
又曰：晉宣王以常林鄉邑耆德，每爲拜。或謂林曰：「司馬公貴重，君宜止之。」林曰：「司馬公自欲敦長幼之序，爲後生法。貴、非吾之所畏也，拜、非吾之所制也。」言者踧踖而退。
《蜀志》曰：先主爲漢中王，許靖爲太傅，丞相諸葛亮皆爲之拜。
又曰：伊籍隨先主入益州，東使吳。孫權聞其才辯，欲逆折以辭。籍適入拜，權曰：「勞事無道之君。」籍即對曰：「一拜一起，未足爲勞。」
《吳志》曰：朱冶領吳郡，舉孫權爲孝廉，後權歷位上將。及爲吳王，冶每見，權常親迎，執板交拜。
又曰：人誣樓玄謗訕政事，華上疏，乞玄自新。孫皓疾玄名聲，復徙玄及子男據，付交趾將張幷，使以戰自效，陰別敕幷令殺之。據到交趾，病死。玄一身隨幷，討賊持刀，見幷輒拜，幷未忍殺。會幷暴疾卒，玄殯斂幷，於器中見敕書，還便自殺耳。
王隱《晉書》曰：何曾爲司徒，與高、鄭二公將見。文帝曾在中央，獨先拜。
《漢晉春秋》曰：晉公旣進爵爲王，太尉王祥、司徒何曾、司空荀顗幷請詣謁。顗謂祥曰：「相王尊重，何侯旣已書敬，今日便當相率而拜，無所疑也。」祥曰：「相國勢位誠爲尊貴，然要是魏之宰相。吾等魏之三公，公、王相去一階而已，班例大同。安有天子三司可輒拜人者？損魏朝之望，虧晉王之德，君子愛人以禮，吾不爲也。」及入，顗遂拜，而祥獨長揖。帝曰：「今日方知君見顧之重矣。」
《晉書》曰：潘岳性輕躁，趨世利，與石崇諂事賈謐。每候其出，與崇輒望塵而拜。
《晉中興書》曰：王猛少貧賤，鬻畚爲事。嘗至洛陽貨畚，有一人於市買其畚，雲︰「家近在此也，隨我去取直。」猛隨去。忽至深山中，此人語「且住樹下，當先啓導。」須臾，猛進，見一公踞胡床，�悉白，侍從十許人，有一人引猛雲︰「大司馬公。」猛因拜老公。公曰：「王公何緣拜？」即十倍酬畚直，遣人送猛出山。旣出嶺視，乃嵩高山。
《晉中興書》曰：顯宗嘗使太常丞張放歸胙於王導，詔無下拜。導不敢當，辭以疾。初，顯宗幼沖，見導恆拜。
《晉諸公贊》曰：司馬駿鎮西戎，旣薨，每見其碑，讀者無不拜之。
《後魏書》曰：沈文秀爲慕容白曜攻之，長圍數匝。自夏至秋，始克。文秀取所持節衣冠，儼然坐齊內。亂兵入，文秀厲聲數四，身見執而裸送於白曜。曜左右令拜，文秀曰：「各二國大臣，無相拜之禮。」
《曹瞞別傳》曰：沛國桓邵亦輕太祖。邵避難交州，得出，首拜謝於庭中。太祖曰：「跪可解死耶？」遂殺之。
《郭太別傳》曰：鄉人見太，皆於床下拜。
《鄭玄別傳》曰：建安元年，自徐州還高密，道遇黃巾賊數萬人，見玄皆再拜。
《樊英別傳》曰：英嘗病臥便室中，英妻遣婢拜問疾。英下床答拜。陳�問英：「何答婢拜？」英曰：「妻，齊也，共奉祭祀。禮，無往而不反。」
《荀氏家傳》曰：魏文帝在東宮，武帝謂曰：「荀公爲人之師表也，汝當盡禮敬之。」荀曾病，世子問疾，拜床下。
《三輔決錄》曰：孟他字伯郎。靈帝時，中常侍張讓專朝。讓監奴典任家計，他殫家財賂監奴，共結親厚。積年，衆奴心慚，問他所欲。他曰：「欲得汝曹拜。」奴等皆許諾。時賓客求見讓者，門車常數百乘，或累日不得過。他最後往，衆奴以其至，皆迎而拜之，將他車騎入。衆人大驚，謂他與讓善，爭以珍物遺他。他得，盡以賂讓。讓大喜。後以葡萄酒遺讓，即拜梁州刺史。
《燕書》曰：皇甫真字楚季。鄴城失守，秦王初入，臨前殿宴群臣。數百人皆集東掖門，見侍中王猛來，真等望馬首拜之。明日，更見真，乃卿猛。猛曰：「昨拜朝，卿何恭慢之相違。」真答曰：「卿昨爲賊，朝是國士。吾冥拜賊，而卿國士，亦何所怪也？」猛嘉之。
《韓子》曰：禮者，所以貌情也。中心懷而不諭，故疾趨卑拜以明之。
《燕丹子》曰：田先主見太子，太子側階而迎，迎而再拜。
《賈誼書》曰：受計之禮，主所親拜者二：聞生民之數則拜之，聞登�則拜之。
《郭子》曰：陶公自上流來〈陶侃，字士衡。〉赴蘇峻之難，含怒於庾公。庾公謂必戮已，進退無計。溫公乃勸詣陶公：「卿但徑拜，必無他。我爲卿保之。」庾殊未了，而不得不往，乃從溫言詣陶，至便拜。庾風姿雅潤，陶見拜，不覺自起，止之曰：「庾元規何緣拜陶士衡？」
江統祚《謁拜議》曰：以爲諸郡吏都無太守伯叔兄敬者，近臣君服，斯服。然則朝�佐以下，左右者可從君而拜，君所拜統士。古者見，賓主皆拜，今日非君臣上下，則不拜。君之新親者，惟�佐小吏則可，君拜，斯拜矣。君之諸父無道，謂之事甲辰。儀：臣見諸王直恭敬而已，無鞭板拜揖。雖於皇帝，爲諸祖諸父，其義皆同。又河南河內諸郡吏，前後亦爲太守伯叔兄謁拜者，其比甚衆矣。
尚書逸令曰：卞�等奏：「三代以來，記籍禮經無拜臣之制，惟漢成帝拜張禹，庸主凡臣，不足爲軌。先帝拜司徒導，以元皇興自蕃國。布衣之交，拜，在人臣之故。師而不改，以君拜臣，大教有違，事應改正。」太后又詔曰：「帝幼少，宜一遵先帝。」�等又固爭云云：「臣期不奉詔。」又反覆，乃從外奏。成帝拜王公，時議曹疑於儀注。博士杜瑗及陳舒議：「禮無以君拜臣下也。小會崇謙，非臣下所知，無在儀注之制。」張闈受侯，不拜。國太妃表雲︰昔爲晉陵內史，在東海國封內。時世孫幼小，太妃秉政，前內史遷授除拜日，及當之官，皆上疏拜圖，執純臣之禮。闓自以雖爵有五等，然執�受瑞，俱爲列國，無相臣之體。又晉制：拜列侯爲相，內史於天朝，不曰陪於蕃國，不稱臣。臣以從古則懼有行簡之譏，隨俗又恐失君臣之訓。經國垂範，宜有定準，乞出臣表，下八座參詳、答報。」
《唐書》曰：田承嗣方跋扈，亻艮傲無禮。郭子儀嘗遣使至魏州，承嗣輒望拜之，指其膝謂使者曰：「茲膝不屈於人，今爲公拜。」
