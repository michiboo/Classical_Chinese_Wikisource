
《史記》曰：李廣居右北平，匈奴聞之，號曰「漢飛將軍」，避之數歲，不敢入右北平界。
《漢書》曰：郅都爲雁門太守。匈奴素聞名節，舉邊爲引兵去，竟都死不近雁門。匈奴爲偶人像都，令馳騎射之，莫能中者，其見憚如此。
《後漢書·公孫瓚傳》曰：瓚字伯�，遼西令支人。初平二年，青、徐黃巾三十萬衆入渤海界，欲與黑山合。瓚率步騎二萬人，逆擊於東光南，〈東光，今滄州縣。〉大破之，斬首三萬餘級。賊棄輜重數萬兩，奔走渡河。瓚因其半濟薄之，賊敵復破，死者數萬，流血丹水，收得生口七萬餘人。車甲財物不可勝算，威名大震。拜奮武將軍。
又曰：瓚爲降虜校尉，討烏桓，每聞有警，瓚輒厲色憤怒，如赴仇敵，望塵奔逐，或繼之以夜戰。虜識聲，憚其勇，莫敢抗犯。
又曰：瓚征烏桓，常與善騎射之士數十人，皆乘白馬，以爲左右翼，自號「白馬義從」。烏桓更相告語，避白馬長史。乃畫作瓚形，馳射之，中者咸稱萬歲。虜自此之後，遂遠竄塞外。
又曰：承宮名播匈奴。時北單于遣使求得見宮，顯宗敕自整飾，宮對曰：「夷狄眩名，非識實者也。臣狀醜，不可以示遠，宜選有威容者。」
《續漢書·承宮傳》曰：夷狄聞臣虛稱，故欲見臣。臣醜陋形寢，不如選長大有威容者示之也。」帝乃以大鴻臚魏應代之。
又曰：武王糸寅，〈音引。〉字伯升，世祖之長兄也。慷慨有大節，進圍宛城中，自號「天柱大將軍」。王莽素聞其名，大震懼，使長安中官署及天下鄉亭皆畫伯升像於壁，旦起射之。
《東觀漢記》曰：耿秉性勇壯而簡易於事，軍行常自被甲在前，休止不結營部。然遠斥堠，明要誓，有警，軍陣立成，士卒皆樂爲死。匈奴聞秉卒，舉國號泣。
《魏志》曰：呂布，字奉先。便弓馬，膂力過人，號爲飛將。
又曰：龐德將所領南屯樊，討關羽，曰：「今年我不殺羽，羽當殺我。」親與羽交戰，射羽中額。時德常乘白馬，羽謂之白馬將。
又曰：張遼爲孫權所圍，遼潰圍出，復入，權衆破走，由是威震江東。兒啼不肯止，其父母以遼恐之。
《晉書》曰：鄧遐勇力絕人，氣蓋當世，時人方之樊噲。桓溫引以爲參軍，數郡號爲名將。
《宋書》曰：劉胡本名坳胡，以其顔面坳黑似胡，故以爲名。及長，以坳胡難道，單呼爲胡。出身郡將，捷口，善處分，稍至隊主，討諸蠻，往無不捷，蠻甚畏憚之。小兒啼，語之曰：「劉胡來」，便即止。
又曰：沈慶之伐沔北諸蠻，大破之，威震諸山，群蠻皆稽顙。慶之患頭風，著狐皮帽，群蠻惡之，號曰「蒼頭公」。
《後魏書》曰：李崇沉深有將略，寬厚，善禦衆。在揚州凡經十年，常養壯士數千人。寇賊侵邊，所向摧破，號曰「臥虎」，賊甚憚之。
《後周書》曰：韓杲從大軍破稽胡於北山。胡地險阻，人跡罕至，杲進兵窮討，散其種落。稽胡憚果勁健，號爲「著翅人」。太祖聞之，笑曰：「著翅之名，寧減飛將。」
又曰：蔡祐與齊神武遇，戰於邙山。祐時著明光鐵鎧，所向無前，敵人咸曰：「此是鐵猛獸也。」皆遽避之。
又曰：裴寬在孔城十三年，與齊洛州刺史獨孤永業相對。永業有計謀，多譎詐，或聲言春發，秋乃出兵，或掩蔽消息，倏忽而至。寬每揣知其情，出兵邀擊，無不克之。永業常戒其部曰：「但好愼孔城，自外無足慮。」其見憚如此。
又曰：怡峰，字景阜，遼東人也。從征役，以驍勇聞，當時號爲「驍將」。
又曰：梁武敕蕭續曰：「賀拔勝，北間騎將，汝宜愼之。」
《唐書》曰：郝爲刺史。始以臨涇地，宜當畜息，蕃戎每爲寇，即屯其地。嘗白其帥，願以城控之；前帥不從，其後段祐爲節度使，復白祐，祐多其策，乃表請城之，故詔鎮其地。自是西戎無敢犯涇者。自行間，前無強敵。在邊上三十年，生得蕃人輒刳剔而歸其屍，蕃人畏之如神。下令得者賞以等身金。蕃中小兒啼號者，但連呼「郝」以怖之。
又曰：張萬福帶利州刺史鎮咸陽，因留宿衛。李正已反，將斷江、淮路，令兵守珪甬橋、渦口。淮進奉船千餘只，泊渦下不敢過。德宗以萬福爲濠州刺史，召見謂曰：「先帝改作名正者，所以褒卿也。朕以爲江、淮草木亦知卿名，若從先帝所改，恐賊不知是卿也。」復賜名萬福，慰遣之。萬福馳至渦口，立馬岸上，發進奉船，淄青兵馬倚岸睥睨不敢動，諸道船繼進。
《吳越春秋》曰：吳公子慶忌，吳王僚子也。勇捷，爲人所聞，筋力果勁，萬人之敵也。
《世說》曰：桓石虎，小字鎮惡。常從征枋頭，車騎沖沒陳，左右莫能先救。宣武問：「汝叔落賊，汝知否？」虎聞氣甚，奮策馬於萬衆中，置沖還，三軍嘆服。河朔遂以其威。時有患瘧者怖之，多愈，因斷瘧焉。
《敦煌實錄》曰：宋質直破虜有威名，兒啼，恐之即止。虜相恚曰：「使汝行逢宋都督。」
《左傳》曰：曹、衛告絕於楚。子玉怒，從晉師。晉退，軍吏曰：「以君避臣，辱也。且楚師老矣，何故退？」子犯曰：「師直爲壯，曲爲老。豈在久乎？微楚之惠不及此，〈重耳過楚，楚成王有贈送之惠。〉退三舍避之，所以報也。」〈一舍三十里。初，楚子云：「若反國，何以報我？故以退三舍爲報。〉
又曰：晉文公圍原，命三日之糧，原不降，命去之。諜出曰：「原將降矣。」軍吏請待，公曰：「信，國之寶也，民之所庇也。得原失信，何以庇之？所亡滋多。」退三舍而原降。
又曰：晉將荀吳伐鮮虞，圍鼓。〈鼓，白狄之別也。〉鼓人或請以城叛，吳曰：「吾聞諸叔向：好惡不愆，民知所適，事無不濟也。〈愆，過。適，歸。〉或以爲城叛，吾所甚惡也。人以城來，吾獨何好焉？賞所甚惡，若所好何？〈無復加所好也。〉若其弗賞，是失信也，何以庇民？力能則進，否則退，量力而行。吾不可以欲城而邇奸，所喪滋多。」使鼓人殺叛人而繕守備。圍鼓三月，鼓人或請降，使其民見，曰：「猶有食色。」軍吏曰：「獲城而不取，勤民而頓兵，何以事君？」吳曰：「所以事君也，獲一邑而教民怠，將焉用邑？邑以賈怠，不如完舊，〈完猶保守也。賈音估；完，戶官切。〉賈怠無卒，〈卒，終。〉棄舊不祥。鼓人能事其君，我亦能事吾君。德義不爽，〈爽，差。〉好惡不愆，城可獲而民知義所。〈知義所在也。荀吳必其能獲，故因以示義。〉有死命而無二心，不亦可乎！」鼓人告食竭力盡，而後取之。克鼓而返，不戮一人。
《史記》曰：秦末，天下兵起，范增說項梁曰：「陳勝敗固當。夫秦滅六國，楚最無罪。自懷王入秦不返，楚人憐之至今。曰：『楚雖三戶，亡秦必楚。』今陳勝首事，不立楚後而自立，其勢不長。今君起江東，楚蜂起之，將皆爭附君者，以君世世楚將，爲能復立楚之後也。」乃求楚懷王孫心，立爲楚懷王，從民所欲也。
又曰：漢楚相持之際，項羽擊陳留、外黃。外黃不下，數日，降，羽悉令男子年十五以上詣城東，欲坑之。外黃令舍人兒，年十三，〈令之舍人兒也。以其幼弱，故孫其父。〉往說羽曰：彭城強劫外黃，〈強音其兩反。〉外黃恐，故且降，待大王。大王至。又皆坑之，百姓豈有所歸心哉？從此以東，梁地十餘城皆恐，莫肯下矣。」羽然其言，乃赦外黃當坑者，而東至睢陽，聞之皆爭下。
又曰：漢王至洛陽，新城三老董公遮說漢王，以義帝死，請發喪。漢王從之。高祖大哭。遂爲義帝發喪。臨三日，發使者告諸侯曰：「天下共立義帝，北面事之。今項王放殺義帝於江南，大逆無道。寡人親爲發喪，諸侯皆縞素。發國內兵，收三河士，南浮江、漢以下，願從諸侯王擊楚之殺義帝者。」於是諸侯多從之。
《後漢書》曰：更始初，光武爲蕭王，定河北。諸賊銅馬餘衆降，封其渠帥爲列侯。降者猶不自安，光武知其意，令各歸營勒兵，乃自乘輕騎案行部陣。降者更相語曰：「蕭王推赤心置人腹中，安得不投死乎？」〈投死擾言致也。〉由是皆服。
《蜀志》曰：明帝自征蜀，至長安，遣張囿諸軍勁卒四十餘萬，潛軍密進，規向劍閣。諸葛亮有戰士萬二千。時魏軍始陣，幡兵適交，參佐咸以敵衆強多，非力所制控，權停下兵一月，以幷聲勢。亮曰：「吾聞用武行師，以大信爲本，得原失信，古人所惜。去者束裝以待期，妻子企踵而計日。」乃敕速遣。於是去者感悅，願留一戰，往者憤踴，咸思致命。臨戰之日，莫不拔刃爭先，以一當十，殺張囿，卻司馬宣王，一戰大克，此之由也。
《吳志》曰：孫皎嘗遣兵候魏，獲魏邊將吏美女以進皎，皎更其衣服送還之也。
《晉書》曰：武帝有滅吳之志，以羊祜爲都督荊州諸軍事、假節，散騎常侍、衛將軍如故。祜率營兵出鎮南夏，開設庠序，綏懷遠近，甚得江漢之心。與吳人開布大信，降者欲去皆聽之。
又曰：羊祜爲征南大將軍，督荊州諸軍事。祜以孟獻營武牢而鄭人懼，晏嬰城東陽而萊子服，乃進據險要，開建五城，收膏腴之地，奪吳人之資，石城以西，盡爲晉有。自是前後降者不絕，乃增修德信，以懷柔初附，慨然有吞吳之心。每與吳人交兵，克日方戰，不爲掩襲之計。將帥有欲進譎詐之策者，輒飲以醇酒，使不得言。人有掠吳二兒爲俘者，祜遣送還其家。後吳將夏祥、邵顗等來降，二兒之父亦率其屬與俱。吳將陳尚、潘景來寇，祜追斬之，美其死節而厚加殯斂。景、尚子弟迎喪，祜以禮遣還。吳將鄧香掠夏口，祜募生縛香，旣至，宥之。香感其恩，率部曲而降。祜出軍行吳境，刈�爲糧，皆計所侵，送絹償之。每會衆江沔游獵，常止晉境。若禽獸先爲吳人所傷而爲晉兵所得者，皆封還之。於是吳人翕然悅服，稱爲「羊公」，不之名也。祜與陸抗相對，使命交通，抗稱祜之德量，雖樂毅、諸葛孔明不能過也。抗嘗病，祜饋之藥，抗服之無疑心。士多諫抗，抗曰：「羊祜豈鴆人者！」時談以爲華元、子反復見於今。抗每告其戍曰：「彼專爲德，我專爲暴，是不戰而自服也。各保分界而已，無求細利。」孫皓聞二境交和，以詰抗。抗曰：「一邑一鄉，不可以無信義，況大國乎！臣不如此，正是彰其德，於祜無傷也。」
又曰：羊祜在軍，常輕裘緩帶，身不被甲。鈴閣之下，侍衛者不過十數。
《宋書》曰：劉道規爲荊州刺史，桓玄餘黨荀林屯江津，桓謙軍屯枝江。二寇交逼，久絕都邑之問。荊楚旣桓氏義舊，幷懷異心，道規乃會將士，告之曰：「桓謙今在近畿，聞諸君頗有去就之計。吾東來，文武足以濟事，若欲去者，本不相禁。」因夜開城門，達曉不閉。衆咸憚服，莫有去者。
又曰：劉裕爲將，北伐後秦姚弘，〈烏弘反。〉以檀道濟爲前鋒，至洛陽，凡拔城破壘，俘四千餘人。議者謂應以戮爲京觀，道濟曰：「伐罪弔民，正在今日。」皆釋而遣之。於是戎夷感悅，相率歸之者甚衆。
崔鴻《後燕錄》曰：遣將慕容白曜伐宋無鹽城，克之，將盡以其人爲軍實。副將酈范〈酈音曆也。〉曰：「齊四履之地，號爲東秦，不遠爲經略，恐未可定也。今皇威始被，民無沾澤，連城有懷二之將，比邑有拒守之失。宜先信義，示之軌物；然後民心可懷，二州可定。」白曜從之。進次肥城，白曜欲攻之。範曰：「肥城雖小，攻則淹日，得之無益。軍聲失之，有損威勢。且無鹽之卒，死者塗炭，成敗之機，足爲鑒矣。若飛書告諭，可不攻自伏，縱其不降，亦當逃散。」白曜乃以書曉之，肥城果潰也。
《北史》曰：西魏將王羆之守華州也，〈今馮翊部。〉西魏師與東魏師戰河橋不利，東魏卒趙青雀據長安城，所在莫有固志。羆乃大開州門，召城中軍民謂之曰：「如聞天子敗績，不知吉凶，諸人相驚，咸有異心，王羆受委於此，以死報恩。諸人若有異圖，可來見殺；必恐城陷沒者，亦任出城；如有忠誠能與王羆同心者，可共固守。」軍民見其誠信，皆無異志。
《後魏書》曰：李爲爲荊州刺史，輕將數十騎到上洛，宣詔綏慰，當即帖然。尋敕邊戍掠得蕭賾人者，悉令還之。南人感德，仍送荊州之口二百許。兩境交和，無復烽燧之警。
《隋書》曰：桂州人李光仕舉兵作亂，隋將周法尚討之。光仕帥勁兵保白石洞。法尚捕得其弟光略、光度，大獲家口；其黨有來降附，輒以妻子還之。居旬日，降者數千人。法尚遣兵列陣以當，光仕親率奇兵蔽林設伏。兩陣始交，法尚馳擊其柵，柵中人皆走敗，光仕大潰，追斬之。
《唐書》曰：武德中，李靖旣克江陵，降蕭銑。時諸將咸云：「銑之將帥與官軍拒戰，罪狀旣重，請籍沒其家，以賞將士。」靖曰：「王者之師，義在吊罰。且犬吠非其主，無容同叛逆之科，此蒯通所以免大戮於漢祖也。今新定荊、郢，宜弘寬大，以慰遠近之心，降而籍之，恐非救焚拯溺之義。且恐自此南城鎮各堅守不下，非計之善。」於是遂止。江、漢之城聞之，莫不爭下。
又曰：裴度旣平淮西，蔡人大悅。舊令：途無偶語，夜不燃燭，又或以酒食相過從者，以軍法論。度乃約法，惟盜鬥殺外，餘盡除之，其往來者，不復以晝夜爲限。於是蔡之遺黎，始知有生人之樂。
又曰：裴度旣平淮西，以蔡卒爲牙兵，或以爲反側之子，其心未安，不可自去其備。度笑而答曰：「吾受命爲彰義軍節度使，元惡就擒，蔡人即吾人也。」蔡之父老，無不感泣，申、光之民，即時平定。
又曰：李愬襲蔡州，旣獲李祐，破解其縛而客禮之。愬乘間常召祐及李忠義，屏人而語。義亦降將也，本名憲，愬改之。軍中多以諫愬，愬益親祐。始募敢死者三十人以爲突將，愬自教習之。將襲元濟，會雨水，自五月至七月不止，所在陂澤潰溢，不可行營。諸軍皆以愬不殺祐爲言，慮其誘覆官軍，簡牒日至，且言得賊諜具事。愬無以止之，乃持祐泣曰：「豈天不欲平此賊，何爾我一身而見奪於衆口！」愬亦慮諸軍先以謗間，則不能全之矣。乃械祐送京師，先表請釋，且言「必殺祐，則無與成功者。」比至京，詔釋以還愬，愬喜甚，署爲散兵馬使，授刀佩之，夜則倚以巡警。或使入愬帳中言事，愬因留，對舉酒，往往達旦。竊聽者時聞祐泣涕聲。尋署爲六院兵馬使。
《說苑》曰：晉文公伐楚，歸國行賞，狐偃爲首。或曰：「城濮之事，先軫之謀。」文公曰：「城濮之事，偃說我無失信，不背三舍之約。先軫所謀軍事，吾用之以勝，然此一時之說，偃言萬世之功，奈何以一時之利而加萬世功乎？是以先之。」衆人悅服。
《莊子》曰：市南宜僚弄丸，兩家之難解；孫叔敖秉羽，而郢人投兵。〈彪曰：宜僚善弄丸，白公脅之，弄丸如故。孫叔敖秉羽之舞，郢人無所攻，故投兵。〉
《韓詩外傳》曰：簡子薨，未葬。中牟叛之，葬五日，興師攻之，圍未匝而城自壞者十丈。襄子擊金而退之，曰：「吾聞君子不承人於利，不厄人於險。」使修其城，然後攻之。中牟聞其義，請降。
《呂氏春秋》曰：夏後與有扈戰於甘澤而不勝，曰：「戰而不勝，是吾德薄而教不善也。」於是，處不重席，食不貳味，琴瑟不修，女子不飾，尊賢使能。期年，而有扈氏服。
