
《釋名》曰：屏風，以屏障風也。扆，在後所依倚也。
《周禮·天官·掌次》曰：王大旅上帝，掌次設皇邸。〈大旅上帝，祭天於圓丘也。鄭司農曰：皇，羽覆也，玄謂後板屏風與梁羽，象鳳凰色，以為飾也。〉
《禮記·明堂位》曰：天子負斧扆，南面而立。〈鄭玄曰：斧扆畫屏風。〉
又《三禮圖》曰：扆縱廣八尺，畫斧文。今之屏風，則其遺象也。
《漢書》曰：陳萬年字幼公，善人事，賂外戚為御史大夫。子咸字子康，年十八，有異材，抗直，首茉事刺譏近臣。萬年嘗病，召咸，教誡於床下，語至夜半。咸睡著，頭觸屏風。萬年大怒，欲杖之，曰：「乃公教戒汝，汝反睡，不聽吾言，何也？」咸叩頭謝曰：「具曉所言，大要教咸諂也。」萬年因不復言。
又曰：班伯以侍中光祿大夫養疾。久之，成帝出，過臨侯伯，伯乃再視事。自大將軍薨後，〈師古曰：王鳳也。〉富平、定陵侯張放、淳於長等始愛幸，出為微行，行則同與執轡，入則侍中，設晏飲之會，及趙、李諸侍中，皆引滿舉白。時乘轡幄，坐帳畫屏風，〈師古曰：坐音才臥反。〉畫紂醉踞妲己作長夜之樂。上以伯新起，數目禮之，因顧指畫而問伯：「紂為無道至於是乎？」伯對曰：「《書》云：『乃用婦女之言。』何有踞肆於朝？所謂眾惡歸之，不如是之甚者也。」上曰：「荀不若此，此圖何戒？」伯曰：「沉湎於酒，微子所以告去也。『式號式呼』，《大雅》所以留連也。〈師古曰：《大雅·蕩》之詩云：「式號式呼，俾晝作夜。」醉號呼以晝為夜。流連，作詩之歡而泣涕流連也。而諸書乃以流連為亡，蓋失之矣。《大雅》以流連，不謂飲酒之人也，呼音大故反。〉《詩》、《書》淫亂之戒，其原皆在於酒。」上乃喟然嘆曰：「吾久不見班生，今日復聞讜言。」放等不懌。
又曰：成帝省減椒房、掖庭用度。許皇后上疏曰：「設妾欲作某屏風張於某所，必繩妾以詔書矣。」
又曰：王莽常翳雲母屏風。
《東觀漢記》曰：宋弘嘗燕見，御坐新施屏風，圖畫列女，帝數顧視之。弘正容言曰：「未見好德如好色者。」上即為撤之。上娣湖陽公主新寡，上與共論朝臣，微觀其意。主曰：「宋公威容德器，群臣莫及。」上曰：「方圖之。」後弘見上，令主坐屏風後，因謂弘曰：「諺言『貴易交，富易妻』，人情乎？」弘曰：「臣聞：貧賤之交不可忘，糟糠之妻不下堂。」上顧謂主曰：「事不諧矣。」
謝承《後漢書》曰：鄭弘為太尉，舉弟五倫為司空，班次在下。每正朔朝見，弘曲躬自卑。上問知其故，遂聽置雲母屏風分隔其間。由此為故事。
《吳志》曰：莖㩳時紀亮為尚書令，子騭為中書令。每朝會，詔以御屏風隔其坐焉。〈或曰：隔以雲母屏風。〉
又曰：曹不興善畫，孫權使畫屏風。誤筆落點素，因就以作蠅。權以為生蠅，舉手彈之。
《魏書》曰：太祖雅性節儉，帷帳屏風壞則補納。
《魏志》曰：太祖平柳城，班所獲器物。特以素屏風、素憑几賜媚宋，曰：「以君有古人之風，故賜君以古人之服。」
《晉書》曰：吳隱之字處默，清貧。劉裕拜太常卿，以竹蓬為屏風，坐無氈席。
《續晉陽秋》曰：何無忌母，劉牢之娣。無忌與宋高祖謀，夜於屏風中制檄文。母登屏風窺之，大喜曰：「汝能如此，吾讎雪矣。」
《宋書》曰：顏延之愛姬死，以冬日臨哭。忽見妾排屏風以壓延之，延之懼，墜地，因病。
又曰：王琨儉於財用，設酒不過兩爵，輒云：「此酒難遇。」鹽豉姜菜之屬並掛屏風，酒醬悉置床下。內外有求，琨手自付之。
《宋起居注》曰：元嘉中，中丞劉禎奏：「風聞廣州刺史韋朗於州作綠沉銀泥漆屏風二十三床，請以事免朗官。」
王琰《宋春秋》曰：明帝性多忌諱，禁制迴避者數十百品。亦惡白字，屏風書古來名文，有白字輒加改易，玄黃朱紫隨宜代之。
《齊書》曰：宜都王鏗年十歲時與吉景曜商略先言往行，左右誤排楠瘤屏風，倒壓其背。顏色不異，言談無輟，亦不顧視。
又：皇太子在雍，有發古↓，得玉屏風，遣將卉骷。
又《劉悛傳》武帝常在東宮，每幸悛坊，閑言至夕，賜屏風帷帳。
《南史》曰：王遠字景舒，位光祿勛，時人謂遠如屏風，屈曲從俗，能蔽風露，言能不虧物理也。
《唐書》曰：太宗引虞世南為秦府十八學士。嘗令寫《列女傳》以裝屏風，於時無本，世南書之，一尾失。
又曰：田神功卒，賜屏風茵褥於靈座。
又曰：憲宗以天下無事，留心典墳，著書十四篇，名曰《前代君臣事跡》，寫於六扇屏風，以示宰相。
《春秋後語》曰：孟嘗君每待客坐語，屏風後常有侍史主記所與客語，知其親戚居處。客去後，使使謝饋，無所遺失。
《鹽鐵論》曰：一杯卷〈去遠反。《說文》曰：卷粉。〉用百人之力，一屏風就萬人之功，其為多矣。功積於無用，財盡於不急。
桓譚《新論》曰：五聲各從其方，春角、夏徵、秋商、冬羽、宮居中央而兼四季。以五音須宮而成，可以殿上五色屏風諭而示之。望視則青赤白黃，各各異類。就視則皆以其色為地，五色文上。世其欲為四時五行之樂，亦當各以聲為地，而用四聲文飾之，猶彼五色屏風矣。
《西京雜記》曰：廣川王去疾發魏哀王冢，有石屏風。
又曰：趙飛燕為皇后，其女弟遺雲母屏風、琉璃屏風。
又曰：漢江都王建勁健，嘗跳躍七尺屏風。
《漢武舊事》曰：帝起神台，其上屝屏風悉以白琉璃作之，光治洞澈也。
郭子橫《洞冥記》曰：上起神明台，上有金床、象席，雜玉為龜甲屏風。
《拾遺錄》曰：董偃嘗臥延清之室，設紫琉璃屏風，列麻油燈，於戶外視屏風，若無屏風矣。侍人惟見燈明，以言無礙，乃於屏風外扇。偃曰：「玉石豈須扇而後清涼也？」侍者乃屏風扇，以手摸之，方知有屏風之礙矣。
又曰：孫亮作琉璃屏風，甚薄而徹。每於月下清夜舒之，常愛寵四姬，使坐屏風中。外望之，乃如無隔，惟香氣不通於外。
劉向《七略》別傳曰：臣與黃門侍郎歆以《列女傳》種類相從為七篇，以著禍福榮辱之效，是非得失之分，畫之於屏風四堵。
《桓任別傳》曰：任子亡，愍念之，為作象著屏風置座邊。
《古今注》曰：孫亮作琉璃屏風，鏤作瑞應圖一百二十種。
《鄴中記》曰：石虎作金銀鈕屈膝屏風，衣以白縑，畫義士、仙人、禽獸之象，贊者皆三十二言。高施則八尺，下施則四尺，或施六尺，隨意所欲也。
《三輔決錄》曰：何敞為汝南太守。和帝南巡過郡，有刻鏤屏風，為帝設之。帝命侍中黃香銘之曰：「古典務農，雕鏤紗蜀。忠在竭節，義在修身。」
《風土記》曰：陽羨縣令袁起生有神異，無病而亡。冢東面有屏風，蓋神之所座。
《東宮舊事》曰：皇太子納妃，有床氏屏風十二牒，織成漆連銀鈎紐，織成連地屏風十四牒，銅環鈕。
《京兆舊事》曰：杜陵蕭彪字伯文，為巴郡太守，以父老歸供養，父有客，常立屏風後，自應使命。
《三秦記》曰：荊軻入秦，為燕太子報仇。把秦王衣袂曰：「寧為秦地鬼，不為燕地囚。」王美人彈琴作語曰：「三尺虜何不掣？四面屏風何不起？」王因掣衣而走，得免。
段龜龍《涼州記》曰：有人發張駿墓，得貞珠簾箔雲母屏風。
《語林》曰：滿奮字武，秋羸惡風，侍坐武帝。屢顧看雲母幌，或云：「北窗琉璃屏風，實密似疏。」有難色。武帝大笑之。答曰：「臣如吳牛，見月則喘。」或雲是胡質侍魏明帝座。
《俗說》曰：荀介子為荊州刺史。荀婦大妒，恆在介子齋中，客來便閉屏風。有桓客者，時為中兵參軍，來詣荀咨事，論事己訖，為復作余語。桓時年少，殊有姿容。荀婦在屏風里，便語桓云：「桓參軍，君知昨人不？論事己訖，何以不去？桓狼狽便走。
又曰：謝萬作吳興郡，其兄安時隨至郡中。萬眠常晏起，安清朝便往床前叩屏風，呼萬起。
淮南王《屏風賦》曰：列在左右，近君頭足，不逢仁人，永為朽木。
曹毗《詩敘》曰：余為黃門，在直多懷。遂作詩，書屏風。
李尤《屏風銘》曰：舍則潛辟，用則設張。立必端直，處必廉方。壅閼風邪，霧露是抗。奉上蔽下，無失其常。
王羲之《與殷浩書》曰：勸令畫廉藺於屏風。
《晉書》曰：石崇與王愷相尚，愷以紫絲步障四十里，崇以錦步障五十里以敵之。
又曰：王凝之妻謝氏有才辯。凝之嘗與賓談論，詞理將屈。謝氏遣婢白獻之曰：「欲與小郎解圍。」乃施青綾步障自蔽，與客申獻之前議，客不能屈。
《齊書》曰：江夏王寶玄與崔惠景叛。景敗，寶玄逃奔，數日乃出。帝召入後堂，以步障裹圍之，令群小數十卻戍鼓角繞其外，遣人謂曰：「汝近圍我亦如此。」少日乃煞之。
《北齊書》曰：琅琊王儼字仁威，武成弟三子也。武成甚愛之，儀衛甚盛。帝嘗與後在華林園東門外張幕、施青綾步障以觀之。
《東宮舊事》曰：太子納妃，有絲布碧裹步障三十，漆竽銅鈎。
《拾遺記》曰：石虎為洛台，列鳳文錦步障，縈蔽於洛所。
《語林》曰：許玄度將弟出都婚，諸人聞是玄度弟，欽遲之。既見，乃甚痴，便欲嘲弄之。玄度為之解紛，諸人遂不能犯境。劉貞長嘆曰：「玄度為弟婚施十重鐵步障。」
《語林》曰：大將軍刑周伯仁，以步障繞之，經日己具。王曰：「周伯仁子弟痴，何以不知取其翁屍？」周家然後收之。
《釋名》曰：承塵，施於上以承塵土也。
《周禮·春官下》曰：幕人掌帟綬之事。〈雲謂帟在王幕，若幄中坐上承塵也。〉
《後漢書》曰：雷義字仲公，豫章鄱陽人也。初為郡功曹，皆擢舉善人，不伐其功。義嘗濟人死罪，罪者後以金二斤謝之，義不授金。主伺義不在，默投金於承塵上，後葺理屋宇，乃得金。金主己死，無所復還，義乃以付縣曹。
《宋書》曰：建平王弘子景素在南徐，甚得人心而謗聲日積，深懷憂懼。嘗與故吏劉獨處曲台，有鵠集於承塵，飛鳴相追。景素泫然曰：「若斯鳥者，游則參於風煙之上，止則隱於林木之下，飢則啄，渴則飲，形體無累於物，得失不關於心，一何樂哉！
《搜神記》曰：長安有張氏者，獨處一室，有鳩自外入，止於床。張氏惡之，披懷而祝曰：」鳩，爾來為我禍耶，飛上承塵上；為我福也，來入我懷。」鳩翻飛入懷，乃化為一鈎。從爾資產巨億萬。
又曰：博陵劉伯祖為河東太守，所止承塵上有神能語。京師詔書誥下消息，輒豫告伯祖。伯祖問其所食啖，欲得羊肝，於前切之，臠隨刀不見，盡兩羊肝。有老狸眇眇在案前，持刀者舉刀欲斫之，伯祖訶止，自舉著承塵上。須臾大笑曰：「向者啖肝，醉忽失形，與府君相見，大慚愧。」後伯祖當為司隸，復先語伯祖云：「某月某日書當到。」期如言。及入司隸府，神隨逐承塵上，輒言省內事。伯祖大怒怖，謂神曰：「今職在刺舉，左右貴人聞神在此，因以相害。」神答曰：「如府君所慮，當相捨去。」遂無聲。
支僧載《外國事》曰：斯訶調國有大富長者條三彌，與佛作金薄承塵，一佛作兩重承塵。
《抱朴子》曰：余友人滕永叔嘗養大獼猴，以鐵鎖鎖之，著床間，而犬忽齧煞之，永叔便合鎖埋之。後百許日，有鬼者見獼猴走上承塵上，不悟是獼猴鬼也，驚指之曰：「獼猴何以被傷流血斷走乎？」永叔曰：「始乃今日知猴死復有鬼乎？」
《語林》曰：傅信忿母。母羸病，恆驚悸。信乃取雞鴨去毛置承塵上，行落地，母輒恐怖。
《楚辭》曰：經堂入奧朱塵筵。〈塵，承塵也。〉
