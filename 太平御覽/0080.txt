
《史記》曰：帝嚳高辛氏者，黃帝之曾孫也。父曰蟜極。蟜極父曰玄囂。玄囂父曰黃帝。自玄囂與蟜極皆不得在位，至高辛即位。高辛於顓頊爲族子，其色鬱鬱，其德嶷嶷，日月所照，風雨所至，莫不服從。帝嚳娶陳鋒氏女，生放勛。娶娵訾氏女，生摯。帝嚳崩而摯代立。
《帝王世紀》曰：帝嚳，高辛氏，姬姓也。其母不見，生而神異，自言其名曰「逡𪘀齒」。有聖德，年十五而佐顓頊，三十登帝位，都亳。以人事紀官，故以勾芒爲木正，祝融爲火正，蓐收爲金正，玄冥爲水正，后土爲土正，是五行之官，分職而治諸侯，於是化被天下。遂作樂六莖以康位。世有才子八人，號曰八元。亦納四妃，卜其子皆有天下。元妃，有台氏女，曰薑嫄，生後稷。次有娀氏女，曰簡翟，生禼；次陳豐氏女，曰慶都，生放勛；次娵訾氏女，曰常儀，生帝摯。帝嚳在位七十五年，年一百五歲而崩，葬東郡頓丘廣陽裏。〈陶弘景云：在位六十三年，年九十二。〉
《大戴禮》曰：宰我曰：「請問帝嚳。」孔子曰：「玄囂之孫，蟜〈音喬。〉極之子，曰高辛氏。生而神靈，自言其名，取地之財而節用之，撫教萬民而利誨之，曆日月而迎送之，明鬼神而敬事之。其色蟜蟜，其德涘涘，其動也時，其服也土，春夏乘龍，秋冬乘馬，黃斧黻衣，執中而獲天下。」
《禮記祭法》曰：帝嚳能序星辰以著衆。
《春秋元命苞》曰：帝嚳戴幹，是謂清明。發節移蓋像招搖。〈幹，楯也。招搖爲天戈楯相副，戴之像見天中以爲表。〉
《古史考》曰：高辛氏，或曰房姓，以木德王。
張顯《析言》曰：高辛氏初生，自言其名。其君民，終無迷謬。
魏陳王曹植《帝嚳贊》曰：祖自軒轅，玄囂之裔。生言其名，木德帝世。撫寧天地，神靈察物。教彌四海，明幷日月。
《帝王世紀》曰：帝摯之母，於四人之中，其班最下，而摯年兄弟最長，故得登帝位。封異母弟放勛爲唐侯。摯在位九年，政軟弱，而唐侯德盛，諸侯歸之。摯服其義，乃率其群臣造唐朝而致禪，因委志心願爲臣。唐侯於是知有天命，乃受帝禪，而封摯於高辛氏。事不經見，漢故議郎東海衛宏所傳雲爾。
《帝王世紀》曰：帝堯，陶唐氏，祁姓也。母曰慶都，孕十四月而生堯于丹陵，名曰放勛。或從母姓伊祁氏，年十五而佐帝摯，授封於唐，爲諸侯。身長十尺，常夢攀天而上，故年二十而登帝位。以火承木，都平陽。置敢諫之鼓，天下大和。命羲和四子：羲仲、羲叔、和仲、和叔，分掌四岳。諸侯有苗氏，處南蠻而不服，堯征而克之于丹水之浦。乃以尹壽、許由爲師，命伯夔訪山川溪穀之音，作樂六章，天下大和，百姓無事。有八十老人擊壤歌於道，觀者嘆曰：「大哉，帝之德也！」老人曰：「吾日出而作，日入而息，鑿井而飲，耕田而食，帝何力有於我哉！」有僬僥氏來貢沒羽，廚中自生肉脯，如翣形。搖鼓自生風，使食物寒自不臭，名曰「翣脯」。又有草夾階而生，隨月生死，王者以是占日月之數，惟盛德之君，應和而生，故堯有之，名「蓂莢」，一名「曆莢」。始封稷、契、咎繇，褒進伯禹，納舜於大麓。後年二月，又率群臣刻璧爲書，東沉於洛，言天命當傳舜之意，今《中候》、《運衡》之篇是也。舜攝政二十八年，堯與方回遊陽城而崩，《尚書》所謂「二十有八載，放勛乃殂落」是也。百姓如喪考妣三載，四海遏密八音。凡堯即位九十八年，年百一十八歲。墨子以爲，堯堂高三尺，土階三等。堯取散宜氏女，曰皇，生丹朱。又有庶子九人，皆不肖，故以天下命舜。
又曰：帝堯氏作，始封於唐，今中山唐縣是也。堯山在北，唐水在西北入河。南有望都，縣有都山，即堯母慶都之所居也。相去五十里。都山，一名豆山。北登堯山，南望都山，故名其縣曰：「望都」。
《春秋合誠圖》曰：堯母慶都有名於世，蓋天帝之女，生於鬥維之野，常在三河之南。天火雷電，有血流潤大石之中，生慶都，長大形像天帝，常有黃雲覆蓋之。夢食不饑。及年二十，寄伊長孺家，出觀三河之首，常若有神隨之者。〈三河之首，東河北端。〉有赤龍負圖出，慶都讀之，赤受天運，〈運，錄運也。〉下有圖，人衣赤光，面八彩，須鬢長七尺二寸，兌上豐下，足履翼翼。署曰赤帝起，誠天下寶。〈衣赤光，光像而又著衣也。八彩，彩色有八也。翼，翼星，大位宿也。圖人傍有此署文七十也。〉奄然陰風雨，赤龍與慶都合婚，有娠，龍消不見。〈龍乘風雲故先，陰風乃龍至也。婚猶會合，或爲結也。〉既乳，視堯如圖表。及堯有知，慶都以圖予堯。〈如圖人儀錶也。〉
《孝經援神契》曰：堯鳥庭，荷勝，八眉。〈堯，火精人也。鳥庭，庭有鳥骨。表取像朱鳥與太微庭也。朱鳥戴聖，荷勝似之。八眉，眉彩色有八。〉
《論語》曰：大哉，堯之爲君也。巍巍乎，惟天爲大，惟堯則之。〈孔安國曰：則，法也。美堯則法天行之也。〉蕩蕩乎，民無能名焉。〈蕩蕩，廣遠之稱，言布德遠，民無能名。〉巍巍乎，其有成功也。〈功成化隆，高大巍巍。〉
《孔叢子》曰：堯身修十尺，眉乃八彩，實聖也。
《龍魚河圖》曰：堯時與群臣賢者到翠嬀之淵，大龜負圖來出，授堯。敕臣下寫取。寫畢，龜還水中。
《易坤靈圖》曰：其母萌之，玄雲入戶，蛟龍守門。〈母爲慶都也，天皇之女，天帝以玄雲覆衛之。〉故曰：「時乘六龍以禦天也」。
又曰：堯之精陽，萬物莫不從者。〈言堯在天，陽精所在。〉帝世有洪水之災，天生聖人使救之。故言乃統天也。
《書》曰：若稽古，帝堯〈孔安國曰：若，順；稽，考也。能順考道而行之者帝堯。〉曰放勛，欽明文思安安。〈勛，功；欽，敬也。言堯放上世之初化而以敬明文思之四德，安安當安者也。〉允恭克讓，光被四表，格於上下。〈允，信也。克，能也。光，充。格，至也。既有四德，又信恭能讓，故其名聞充溢四外，至於天地也。〉克明俊德，以親九族。〈能明俊德之士任用之，以睦高祖至玄孫之親。〉九族既睦，平章百姓。〈既，已也。百姓，官也。言化九族而平章明也。〉百姓昭明，協和萬邦，黎民於變時雍。〈昭亦明也。協和黎衆。時，是。邕，和也。言天下衆民皆變，是以風俗大和也。〉
《尚書中候》曰：帝堯即政七十載，景星出翼，鳳凰止庭，〈鄭玄注曰：翼，朱鳥宿。〉朱草生郊，嘉禾孳連，甘露潤液，醴泉出山。〈朱草可以染服者。嘉，美也。《書序》曰：唐叔得禾，異畝同穎。此注之爲孳連，醴亦甘。〉修壇河、雒，榮光起河，休氣四塞，〈休，美也。榮光五色從河出，美氣四塞，炫耀熠熠也。〉白雲起，回風搖，龍馬禦甲，赤文綠色，〈龍形像馬也。赤熛怒之使也。甲所以藏圖，赤文色而綠地也。〉臨壇止霽，吐甲圖而帶足。〈霽，齊，赤止也。帶足者帶，去也。〉
又《中候運行》曰：帝堯率群臣，東沉刻璧於雒。
又曰：天子臣放勛德薄，施行不元。〈元，善也。〉
《尚書大傳》曰：堯八眉，舜四童子。八者，如八字也。
又曰：堯舜之王天下，一人不刑而四海治。
《春秋元命苞》曰：堯眉八彩，是謂通明。曆象日月，璇璣玉衡。
《大戴禮》曰：宰我曰：「請問帝堯。」孔子曰：「高辛之子也，曰放勛，其仁如天，其智如神，就之如日，望之如雲；富而不驕，貴而不豫，黃斧紼衣，彤車，乘白馬。」
《六韜》曰：太公曰：「帝堯王天下之時，金銀珠玉弗服，錦綉文綺弗衣，奇怪異物弗聽，宮垣屋室弗崇，桷椽柱楹不藻飾，茅茨之蓋弗剪齊。黼黻之絓履不弊盡，不更爲也；滋味不重糝，弗食也；溫飯暖羹不酸喂，不易也。不以私曲之故，留耕種之時，削心約志，從事無予爲。
《莊子》曰：昔堯之治天下也，使天下之人欣欣焉有樂其性。
又曰：堯治天下之民，平海內之政。往見四子於姑射之山，汾水之陽，窅然喪其天下。〈四子：許由、嚙缺、被衣、王倪也。窅然猶幽然，自失之貌。言堯以有事之心，至於無爲之人，故亦無所用也。〉
又曰：堯觀於華封，封華人曰：「嘻！請祝聖人，使人聖壽，使聖人富，使聖人多男子。」堯曰：「多男子則多懼，多富則多事，多壽則多辱。」封人曰：「夫聖人，鶉居而鷇〈音扣。〉食，鳥行而無章。天下有道，則與物皆昌；天下無道則修德就閑。千歲厭世，去而上仙，乘彼白雲，至於帝鄉。三患莫至，身常無殃。」
又曰：堯治天下，伯成子高立爲諸侯。及堯授舜，舜授禹，子高辭爲諸侯而耕。禹往見之，曰：「堯治天下，吾子立爲諸侯。堯授舜，舜授餘，吾子辭之，敢問何也？」子高曰：「昔堯治天下，不賞而人勸，不罰而人畏。子今賞罰而民且不仁，德自此衰，刑自此立，後世之亂自此始矣！無落吾事！」俋俋乎耕而不顧。
《尸子》曰：人之言君天下者，瑤台九累，而堯白屋；黼衣九種，而堯大布；宮中三市，而堯鶉居；珍怪遠味，而堯糲飯菜粥；麒麟青龍，而堯素車玄駒。
又曰：堯舜有天下，四海之內皆治，而丹朱、商均不與焉；而謂皆治者，衆也。
又曰：舜受天下，顔色不變；堯以天下與舜，顔色不變；知天下無能益損於己也。
又曰：人戴冠躡履，莫不譽堯非桀敬士侮慢。故敬侮之，譽毀之，非其取也。
《韓子》曰：堯之王天下，冬日鹿裘，夏日葛衣；茅茨不剪，桷椽不斫。糲粱之食，藜藿之羹，雖監門之養，不敵於此矣！
又曰：由余謂秦穆公曰：「昔堯有天下，飯於土軌，飲於土形。其土南至交址，北至幽都，東西日月所出入者，無不賓服。」
《呂氏春秋》曰：堯有子十人，不與其子而授舜。〈《孟子》曰：堯使九男二女事舜也。〉
又曰：堯以天下讓於子州支父。子州之父對曰：「以我爲天子，猶之可也。雖然，我適有幽憂之病，方將治之，未暇在天下也。」〈幽，隱也。《詩》云：如有隱憂。〉天下，重物也，而不以天下害其生者，故可托天下。
《淮南子》曰：堯之治天下也，舜爲司徒，契爲司馬，禹爲司空，後稷爲大田師，奚仲爲工。其導萬民也，水處者魚，山處者木，穀處者牧，陸處者農。地宜其事，事宜其械，械宜其用，用宜其人。澤皋織網，陵阪耕田。得以所有易所無，以工易所拙。是故離叛者寡，而聽從者衆。譬若播棋於地，圓者走屋，方者處高，各從其所安。
又曰：人之所以樂爲天子者，以窮耳目之欲，而適身體之便也。今高臺層榭，人之所麗也，而堯采椽不斫，弁題不枅。〈言樑柱相折，矩不著枅櫓也。〉珍怪奇味，人之所美也，堯糲粱之飯，藜藿之羹。文錦狐白，人之所好也，而堯布衣掩形，鹿裘禦寒。養生之具不加厚，而增之以大任，重之以憂，故舉天下而傳之舜，若解重負然，非直辭讓也。
又曰：堯治天下，政教平，德潤洽，在位七十載，乃求所屬天下之統，令四岳明揚側陋。四岳舉舜而薦之堯，堯乃妻以二女以觀其內，任以百官以觀其外。既入大麓，烈風雷雨不迷。〈林屬於川曰麓，堯使舜入林麓之中，遭大風雨不迷也。〉乃屬以九子，〈堯有九子。〉贈以昭華之玉而傳天下焉。
又曰：堯之有天下也，非貪萬民之富也，而寧人主之位也，以爲萬姓力屈，強弱相乘，衆寡相暴。於是堯乃身服節儉之行，而明相愛之仁，以和輯之。是故茅茨而不鏟，采椽而不斫，大輅不畫，〈大輅，天子車也。〉越席不緣，〈越席，束蒲蓆也。〉大羹不和，〈無五味也。〉粢飯不鑿，巡狩行教，勤勞天下，周流五嶽，豈其奉養不足樂哉？舉天下以爲社稷，非有利焉。年衰志閔，舉天下之重而傳之舜也，猶卻行而釋蹤也。
又曰：堯之時，十日幷出，焦禾穗，殺草木，而民無所食，窫窳、九嬰、大風、修蛇、封豕、鑿齒爲民害。堯弋鑿齒於疇華之澤，〈疇華，南方澤也。鑿齒獸持戈楯，羿持弓箭射殺也。〉殺九嬰於凶水之上，〈九嬰，水之大怪，爲人之害者，北狄之地，有凶水者也。〉繳大風於青丘之澤。〈大風，大鷙也。繳以石磻，繳，系矢射之。青丘，東方丘。〉上射十日，〈羿射日墮日中鳥羽。〉而下殺窫〈音軋〉窳。〈音庾，窫窳狀如龍形，人齒食人也。〉斬修蛇於洞庭，〈洞庭，南方水也。其蛇食象，三歲而其骨出也。〉禽封豕於桑林。〈封豕，大彘也。桑林，湯禱旱地〉萬民皆喜，置堯爲天子也。
又曰：堯王天下而憂不解，授舜而憂乃釋。
《說苑》曰：河間獻王曰：堯存心於天下。有一人饑，曰：我饑之也。有一人寒，曰：我寒之也。一民有罪，曰：我陷之也。仁而立德，博而化廣。故不賞而人勸，不罰而人治，先生而後殺，是堯道也。
楊子《法言》曰：堯能則天者，以其能臣二聖。二聖，舜、禹也。
又曰：堯、舜之德，輕於鴻毛。
《潛夫論》曰：堯舜之德，譬猶偶燭施明於幽室也。前燭照之後燭益明，非前燭昧後燭彰也。乃二燭相因而成大光。
荀悅《申鑒》曰：思唐虞於上世，瞻仲尼於中古，乃知小道足羞也。
譙子《法訓》曰：唐虞之衣裳文法，禹稷之溝洫耕稼，人至今被之。
袁子《法書》曰：堯避舜於濟陰，今定陶有堯冢，信乎？
《符子》曰：許由謂堯曰：「坐於華殿之上，面雙闕之下，君之榮願亦已足矣夫？」堯曰：「余坐華殿之上，森然而松生於棟；餘立於欞扉之內，霏焉而雲生於牖。雖面雙闕，無異乎崔嵬之冠蓬萊；雖背墉郭，無異乎回巒之縈崑崙。余安知其所以不榮？
鄧析言曰：古詩云：「堯、舜至聖，身如脯臘；桀、紂無道，肌膚三尺。」
《夢書》曰：堯夢乘龍上天，舜夢擊天鼓。《續述征記》曰：城陽縣有堯蒙，自漢晉二千石及丞尉刊名甚衆。堯即位至永嘉三年，二千七百二十有一載，記於堯碑。
魏陳王曹植《帝堯贊》曰：火德統位，父則高辛。克流共工，萬國同塵。調適陰陽，其惠如春。巍巍成功，則天之神。
