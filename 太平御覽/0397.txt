
《毛詩·鶏鳴》曰：蟲飛薨薨，甘與子同夢。〈箋云：蟲飛薨薨，東方旦明之時，我猶樂與君子臥而同夢，言親愛之也。〉
又《節正月》曰：召彼故老，訊之占夢。〈箋云：君臣在朝侮玄老，召之不問政事，但問占夢而已，不尚道德而信徵祥也。〉
《尚書·泰誓》曰：朕夢葉朕卜。襲於休祥，戎商必克。
《周禮·春官下》曰：太卜掌三夢之法：一曰《致夢》，二曰《觭夢》，三曰《咸陟》。〈夢者，人之精神所寤，可占者也。致夢，言夢之所至也。夏後氏作焉。咸，皆也。陟之言得也，周人作焉。觭，讀如諸，戎椅之椅，亦德也。亦言夢所得，殷人作焉。〉
又《春官·占夢》曰：掌其歲時，觀天地之會，辯陰陽之氣。以日月星辰占六夢之吉凶，一曰正夢，〈無所感動，平安自夢。〉二曰噩夢，〈謂驚愕而夢也。〉三曰思夢，〈覺時所思念之而夢。〉四曰寤夢，〈覺時道之而夢。〉五曰喜夢，〈喜悅而夢。〉六曰懼夢。〈恐懼而夢。〉季冬聘王夢，獻吉夢於王，王拜受之。〈聘，問也。夢者，事之祥吉凶之占，在日月星辰。季冬日窮於次月，窮於紀星，回於天數將幾終，於是發弊而問焉，若休慶之雲爾，因獻群臣之吉夢於王歸美焉。〉
《左傳·昭七》曰：鄭子産如晉。晉侯有疾。韓宣子曰：「寡君寢疾，於今三月矣。幷走群望，〈晉望祠山川走往祈禱。〉有加而無瘳。今夢黃熊入於寢門，其何厲鬼也？」對曰：「以君之明，子爲大政，其何厲之有？昔堯殛鯀於羽山，其神化爲黃熊，入於羽淵，實爲夏郊，三代祠之。晉爲盟主，其或者未之祠也乎？」韓子祠夏郊，晉侯有間。〈間，差也。〉
又昭七曰：楚子成章華之台，願與諸侯落之。〈祭之爲落，台今在華容城內。〉太宰啓強來召公，公將往，夢襄公祖。〈祖祭道神。〉梓慎曰：「君不果行。襄公之�楚也，夢周公祖而行。今襄公實祖，君其不行。」子服惠伯曰：「行也，先君未嘗�楚，故周公祖以道之。襄公�楚矣，而祖以道。君不行，何之？」三月公如楚。
《論語》曰：孔子曰：「甚矣吾衰也！久矣吾不復夢見周公。」
謝承《後漢書》曰：範式字巨卿，山陽金鄉人。仕郡爲功曹。與汝南張邵字玄伯爲友。後玄伯寢疾，篤，同郡郅君章殷子征省視之。玄伯臨終嘆曰：「恨不見吾死友。」尋乃卒。式忽夢見玄伯，玄冕垂纓，履屐而呼曰：「吾以某日死，某時葬，永歸黃泉。子未我忘，豈能相及。」式覺而驚，悲嘆赴之。
《魏志》曰：周宣字孔和。爲太史。嘗有問宣者曰：「吾夜夢見芻狗，其占何也？」宣答曰：「君欲得美食耳。」有頃，出行，果遇豐膳。後又問：「昨夜復夢見芻狗，何也？」宣曰：「欲墮車折腳，宜戒慎之。」頃之，果如宣言。後又問曰：「昨夜夢見芻狗，何也？」宣對曰：「君家欲失火，當護之。」俄遂火起。已而語宣曰：「前後三時，皆不夢也，聊試君耳，何以皆驗耶？」宣對曰：「此神靈動君使言，故與真夢無異也。」又問：「三夢芻狗，而其占不同，何也？」宣曰：「芻狗者，祭神之物，故君始夢當得飲食也。祭祠訖，則芻狗爲車所轢，故中夢當墮車腳也。芻狗既車轢之，後必載以爲樵，故後夢憂失火也。」宣之敘夢，凡此類也。
《後魏書》曰：莊帝永安中，北海王顥入洛。莊帝北巡，城陽王徽投前洛陽令寇祖仁。祖仁聞爾朱兆捕徽，乃斬首送之。兆夢徽曰：「我有金二百斤，馬一百匹，在祖仁家，卿可取之。」兆於上懸祖仁首於樹，以石墜足，鞭之求金、馬。祖仁死，時人以爲立報。
崔鴻《十六國春秋·前涼錄》曰：索ヨ字叔徹。善數術、占夢。孝廉令狐策夢立冰上與冰下人語。ヨ曰：「冰上有陽，冰下爲陰，陰陽事也。士如歸妻，迨冰未泮，婚姻事也。君在上與冰下人語，爲陰陽介事，君當爲人媒，冰泮而婚成。」策曰：「老夫耄矣，不爲媒也。」會太守田邈因策爲子求張公徵女，仲春而婚。郡主簿張宅夢走馬上山，還舍三周，但見松柏，不知門處，ヨ曰：「馬爲離，離爲火，禍也。人上山爲凶字。但見松柏，墓門像也，不知門處。爲無門也。三周，三期也。後三年必有大禍。宅果與賈摹等謀反，伏誅焉。興平問ヨ曰：「我昨夜夢舍馬舞，數十人向馬拍手，何也？」ヨ曰：「馬者，火也。舞爲火起，向馬拍手，救火人也。」平未歸而火起。郡功曹張邈嘗奉使詣州，夜夢狼啖一腳。ヨ曰：「腳肉被啖，爲卻字。」會東虜反，遂不行。張斌當舉孝廉，夢竪竿中天。ヨ曰：「此未字也。」斌果停。凡所占夢，莫不中驗。
皇甫謐《帝王世紀》曰：黃帝夢大風，吹天下之塵垢皆去。又夢人執千鈞之弩，驅羊數萬群。帝寤而嘆曰：「風爲號令，執政者。垢去土解，清治者。天下豈有姓風名後者也哉？夫千鈞之弩，異力能運者也。驅羊數萬群，是能善牧者也。天下豈有姓力名牧者也？」於是，依二夢之占而求之，得風後于海隅，登以爲相。得力牧於大澤，進以爲將。
又曰：湯思賢夢見有人負鼎抗俎，對己而笑。寤而占曰：「鼎爲和味，俎者割截，天下豈有人爲吾宰者哉？」初，力牧之後曰伊摯，耕於有莘之野，湯聞以幣聘。有莘之君留而不進。湯乃求婚於有莘之君。有莘之君遂嫁女於湯，以摯爲媵臣。至亳，乃負鼎抱俎見湯也。
《列子》曰：覺有八徵，夢有六候。奚謂六候？一曰正夢，二曰噩夢，三曰思夢，四曰寤夢，五曰喜夢，六曰懼夢。此六者，神所交也。一體之盈虛消息，皆通於天地，應於物類。故陰氣壯則夢涉大水而恐懼，陽氣壯則夢涉大火而燔{灬}，陰陽俱壯則夢生殺。以浮虛吻疾者則夢揚，以沉實吻疾者則夢溺。藉帶而寢則夢蛇，飛鳥銜�則夢飛。將陰夢火，將疾夢食。飲酒者憂，歌舞者哭。故神遇爲夢，形接爲事，古之真人其覺自忘，其寢不夢。
又曰：西極之南隅有國名古莽。陰陽之氣所不交，寒暑亡辯。日月之光所不照，晝夜亡辯。其民不食不衣而多眠，五旬一覺，以夢中所爲者實，覺之所見者妄。
又曰：周之尹氏大治産。其下趣役者侵晨昏而弗息，有老役夫筋力竭矣，夜則昏憊而熟寐。而昔昔夢爲國君，游燕宮觀，恣意所欲，其樂無比。覺則復役人。有慰喻其勤者，役夫曰：「人生百年，晝夜各分。吾晝爲僕夫，苦則苦矣。夜爲人君，其樂無比，何所怨哉！」尹氏盧鍾家業，心形俱疲，昏憊而寐。昔昔夢爲人僕，趨走作役，無不爲也，數駡杖撻，無不至也。尹氏病之，以訪其友。其友曰：「若夜夢爲僕夫，苦逸之復，數之常也。若欲覺夢兼之，豈可得耶？」
又曰：黃帝十有五年，晝夢游於華胥氏之國。其國在州西，台州北，不知距齊國幾千萬里也。非舟車足力之所及。彼中無師長，無嗜欲。不知樂生，不知惡死，無夭殤。不知親己，不知疏物。帝寤，怡然而召輔相而告之曰：「朕思有以養身治物之道，弗獲疲而睡。若此，知至道不可以情求。朕得之矣！」
《莊子》曰：夢者，陰陽之精也。心所喜怒，則精氣從之。
又曰：夢飲酒者，旦而哭泣。夢哭泣者，旦而田獵。〈此寤寐事變也。〉方其夢也，不知其夢，夢之中又占其夢焉。覺而後知其夢。
又曰：昔者，莊周夢爲胡蝶，栩栩然胡蝶也。自喻�志與！不知周也。俄然覺，則蘧蘧然周也。不知周之夢爲胡蝶與？胡蝶之夢爲周與？
《傅子》曰：夢攀日月，覺而不上天庭。夢入九泉，寤而不及地下。高宗得說，偶中耳。
《淮南子》曰：若人萬化，而未始有極也。弊而復新，其爲樂可勝計耶！譬若夢，夢爲鳥而飛於天，夢爲魚而沒於淵。方其夢也，不知其夢也，覺而後知其夢也。今將有所大覺，乃後知今此之爲大夢也。
《博物志》曰：太公爲灌壇瘤攏於時，文王夢見一婦人哭於道，因問其故。答曰：「吾是太岳之女，嫁爲西海之婦。吾行往來必以暴風疾雨。今灌壇令當吾道，吾不敢以暴風疾雨過也。」夢覺，遂召太公。三日果有暴風疾雨過其灌壇也。
《始興記》曰：林水源里有石室。室前磐石上行羅十瓮，中悉是餅銀。採伐過之，不得取之，取必迷悶。晉孝武、太玄初，封驅之家奴竊三餅，歸發看，有蛇螫之而死。其夜驅之夢神語之曰：「君奴不謹，盜銀三餅，即日顯戮。」覺，奴已死，銀由在，復還之矣。
《論衡》曰：趙簡子夢見天帝也。以夢占之，知樓臺山陵，官位之象也。人夢上樓，升山陵，輒得官位，實樓臺山陵非官位也。則智簡子夢見帝，非天帝也。
《世說》曰：衛�總角時，嘗問樂廣夢。樂云：「是想。」衛曰：「神形所不接而夢，豈是想？」樂曰：「因也。」衛思因不得，遂成病。樂聞，故命駕爲剖析之。衛病即小饞攏樂嘆曰：「此兒胸中當必無膏肓。」
《夢書》曰：夢者，像也，精氣動也。魂魄離身，神來往也。陰陽感成，吉凶驗也。夢者，語其人，預見過失，如其賢者，知之自改革也。夢者，告也，告其形也。目無所見，耳無所聞，鼻不喘嗅，口不言也。魂出遊，身獨在。心所思念忘身也。受天神戒，還告人也。受戒不精，忘神言也。名之爲寤，告苻臻也。古有夢官，世相傅也。
又曰：昔聖帝明王之時，神氣昭然先見，故堯夢乘龍上太山，舜夢擊天鼓，禹夢其手長，湯夢布令天下，後皆有天下。桀夢疾風壞其宮，紂夢大雷擊其手，齊桓夢爲大禽所中，秦二世夢虎嚙其馬。王者夢之，皆失天下。
《黃帝針經》曰：歧伯曰：「正邪外襲內，而未有定舍也。反淫於藏，榮衛俱行，而與魂魄飛揚，使人臥不得安而夢喜。氣淫於府，則有餘於外，不足於內。氣淫於藏，則有餘於內，不足於外。陰氣盛則夢涉大水而恐懼，陽氣盛則夢涉大火而燔灼，陰陽俱盛則夢相殺毀傷。上盛則夢飛，下盛則夢墮。甚飽則夢與，甚饑則夢取。肝氣盛則夢怒，肺氣盛則夢恐懼，心氣盛則夢喜笑，脾氣勵則夢歌樂，體重身不舉。腎氣盛則夢脊兩解，不屬其氣。客於心則夢見丘山爝火。客於肺則夢飛揚，見金鐵之奇物。客於肝則夢山林樹木。客於脾則夢見丘陵大澤，壞屋風雨。客於腎則夢臨淵沒居水中。客於膀胱則夢遊行。客於胃則夢飲食。客於大腸則夢田野。客於小腸則夢聚邑街衢。客於膽則夢鬥訟自刳。客於陰則夢接內。客於頂則夢斬首。客於足則夢行走而不能及，居深井內。客於股肱則夢禮節拜跪。」
王子年《拾遺錄》曰：融高西有夢草，莖似蓍柯，采之爲占，則智吉凶。懷之以占夢，立知禍福。
《尚書·說命》曰：高宗夢得說，〈盤庚弟，小乙子，名武丁，德高可尊，故號高宗，夢得賢相，名曰說。〉使百工營求諸野，得諸傅岩。〈使百官以所夢之形象經營求之於外野，德之於傅岩之。〉
《毛詩·鴻雁·斯干》曰：吉夢維何？維熊維羆，維虺維蛇。大人占之：維熊維羆，男子之祥；維虺維蛇，女子之祥。
又《鴻雁·無羊》曰：牧人乃夢，衆維魚矣，旐維旟矣。大人占之：衆維魚矣，實維豐年；旐維旟矣，室家溱溱。
《左傳·僖下》曰：晉侯夢與楚子搏，〈搏，手搏也。〉楚子伏己而盬其腦。〈盬，睫也。〉子犯曰：「我得天，楚伏其罪，吾且柔之矣。」〈晉侯上向故得天，楚子下向地故伏其罪也。腦所以柔物。〉
又宣上曰：鄭文公有賤妾曰燕姞，夢天使與己蘭，曰：「余爲伯。余，而祖也。以是爲而子。以蘭有國香，人服媚之如是。」既而文公見之，與之蘭而禦之。生穆公，名之曰蘭。
又昭玄曰：昔武王邑姜方震大叔，〈邑姜，武王后，齊太公女也，懷胎爲震大叔，成王之弟虞。〉夢帝〈帝，天也。〉吻己曰：「余命而子曰虞，將與之唐，屬諸參而蕃育其子孫。」
又哀下曰：宋景公無子，取公孫周之子得與啓，畜諸公宮，未有立焉。公卒，得夢啓北首而寢於盧門，〈盧門，宋東門也，北首死處在門外，失國之象也。〉己爲烏而集於上，�朱加於南門，尾加於桐門，〈桐門北至。〉曰：「餘夢美，必立。」乃立得。
《春秋玄命苞》曰：堯爲天子，夢白帝遺吾馬喙子。其母爲扶，始升丘，睹白帝上有�虎，感己生皋陶。〈此盡夢所見告之辭也。雲虎，有雲狀如虎。〉堯聘，索狀如。問之如堯言，徵與語，明於刑法。
《周書》曰：文王去商在程。正月既生魄，大姒夢見商之庭産棘。小子發取周庭之梓樹乎闕間，梓化爲松柏棫作。寤驚，以告文王。王及太子發幷拜。告夢受商之大命於皇天上帝。
《史記》曰：秦文公夢黃蛇自天下屬地，其口止於畦衍。〈李奇曰：畦，昔乎山；阪曰衍。〉問史敦，敦曰：「此上帝之徵，君其祠之。」
又曰：王太后母曰臧兒，嫁爲槐里王仲妻，生兩女，長女嫁爲金王孫婦。臧兒卜女當貴，乃奪金氏，內之太子宮。太子幸愛之，生三女一男。男方任身時，王美人夢日入懷。太子曰：「此貴徵也。」孝景帝即位，王夫人爲皇后，其男爲太子。景帝崩，太子襲號爲武皇帝。
《漢書》曰：高祖薄姬內後宮，歲餘不得幸。始，姬與管夫人、趙子兒相愛，曰：「先貴無相忘。」已而，管夫人、子兒先幸漢王。漢王四年，坐河南城，四幸靈台，此兩美人侍而薄姬不得見。二人相與笑薄姬初時約。漢王問其故，兩人俱以實告。漢王心悽然憐薄姬。是日，召欲幸之。對曰：「昨夢龍據胸。」上曰：「是貴徵也！吾爲汝成之。」幸，有身，生文帝。
