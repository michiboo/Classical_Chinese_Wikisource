
《後魏書》曰：胡太后親覽萬機，手筆斷決。幸西林園法流堂，命侍臣射，不能者罰之。又自射針，中之，大悅，賜左右布帛有差。
又曰：胡太后幸關口，登雞頭山，自射象牙簪，一發中之。
又曰：長孫晟嘗使攝圖，攝圖獨愛晟。每共游獵，留之竟歲。有二雕，飛而爭肉，因以箭兩只與晟，請射取之。晟馳往，遇雕相ㄑ，遂一發雙貫焉。攝圖喜，命諸子弟貴人皆相親友，冀暱近之，以學彈射。
又曰：爾朱兆，字萬仁，榮從子也。少驍猛，善騎射，喬捷過人。榮曾送台使，見二鹿，乃命兆前，授之二箭，曰：「可取此鹿，供令食也。」遂停馬搆火以待之。俄然，兆獲其一，榮欲矜誇，使人責兆曰：「何不盡取？」杖之五十。
又曰：山偉，字仲才，河南洛陽人。其先代人也，祖強攻騎射，彎弓五石，初為駕部郎。顯祖出於方山，兩狐起於御前，詔強射之，百步之內，二狐俱死。顯祖善之，除內行長。
又曰：元庫汗為羽林中郎，從駕北巡，有兔起於乘輿，命庫汗射之，應弦而斃。太祖大悅，賜金兔一枚，以旌其能。
又曰：楊播，字延慶。車駕曜威城沔水上，已設宴，高祖與中軍彭城王勰賭射。左衛元遙在勰朋內，而播居帝曹，遙射侯正中，籌限從滿。高祖曰：「左衛籌足，右衛不得不解。」播對曰：「仰恃聖恩，庶幾必爭。」於是彎弓而發，其箭正中。高祖笑曰：「雖養由基之妙，何復過是！」遂與卮酒以賜之，曰：「古人酒以養病，朕今賞卿之能，可謂今古之殊也。」
又曰：元機悟壯勇，善弓馬。太宗出遊白登之東北，以騎從。有雙鴟飛於上，太宗命左右射之，莫能中者。鴟旋飛稍高，自請射之，以二箭而下雙鴟。太宗嘉之，賜御弓矢、金帶，以旌其能。軍中於是號為射鴟都尉。
又曰：靈丘南有山，高四百餘丈。群官仰射，無能逾者。文成帝彎弧發矢，出三十餘丈，過山南二百三十步。遂刊石勒銘。
又曰：孝武即位，諸蕃並遣使朝貢，帝臨軒宴之。有鴟飛於殿前。帝素知竇熾善射，因欲矜示遠人，乃給熾御箭兩只，命射之，鴟乃應弦而落，諸蕃人咸嘆異焉。帝大悅。
又曰：南平王渾好弓馬，射鳥輒曆飛而中之。日射兔，得五十頭。太武嘗命左右分射，勝者中的籌滿，詔渾解之，三發皆中。帝大悅，器其藝能，常引侍左右。
又曰：奚康生，洛陽人，少驍武。彎弓十石，矢異尋常。魏宣武聞之，故作大弓兩張，長八尺，把中圍尺有二寸，箭粗如今之長笛，送與康生。康生便集文武，用之平射，猶有餘力，觀者以為絕倫。
《西魏書》曰：文帝在天游園，以金卮置侯上，令公卿射，中即賜之。宇文貴一發而中，帝笑曰：「由基之妙，正當此耳！」進侍中。
《北齊書》曰：斛律光嘗從文襄洹橋校獵，雲表見一大鳥，射之，正中其頸，形如車輪旋轉而下，乃雕也。邢子高嘆曰：「此射鵰手也！」當時號落雕都督。
又曰：斛律羨及光，並工騎射。少時好獵，父金命子孫會射而觀之，曰：「明月、豐樂，用弓不及我，諸孫又不及明月、豐樂，世衰矣！」每日令出畋游，即較所獲。光獲雖少，必麗龜達腋；羨獲雖多，非要害之所。光常蒙賞，羨或被箠，人問其故，云：「明月必背上著，豐樂隨處即下手，數雖多，去兄遠矣。」聞者服其言。明月，光之字；豐樂，羨之字也。
又曰：元景安善射。孝昭嘗與功臣西園宴射，侯去堂百二十步，中的者賜以良馬及金玉錦彩等。有一人射中獸頭，去鼻寸余。惟景安最後，有矢未發，帝令景安解之。景安引滿，正中獸鼻。帝嗟異稱善，特賞玉帛，又加常等。
又曰：高隆之於射堋〈音朋〉土上立三人像，為壯勇之勢。文宣曾至東山，因射，謂：「堋上可作猛獸，以存古義，何為終日射人？」隆之無以對。
又曰：皮景和，琅邪下邳人也。高祖曾令和射一豕，一箭而獲之，深見嗟賞。及周通好之後，冠蓋來，常令景和對接。每與使人同射，百發百中，甚見推重焉。
《後周書》曰：李遠嘗校獵於莎柵，見石於叢薄中，以為伏兔，射之而中，鏃入寸余。就而視之，乃石也。太祖聞而異之，賜書曰：「昔李將軍廣親有此事，公今復爾，可謂世載其德。雖熊渠之名，不能獨善其美！」
又曰：趙文少而修德，存忠節，便弓馬，能左右馳射。
又曰：豆廬寧嘗與梁企定遇於平涼川，相與肆射。乃於百步懸莎草以射之，七發五中。企定時以為能，贈遺甚厚。
又曰：賀跋勝從太祖宴於昆明池，時有雙鳧游於池上，太祖乃授弓矢於勝，曰：「不見公射久矣，請以為歡。」勝射之，一發俱中，因拜太祖曰：「使勝得奉神武，以討不庭，皆如此也！」太祖大悅，自是恩禮尤重。
又曰：齊王憲子貴，年十一，從憲獵於鹽州圍中，手射野馬及鹿一十有五。《隋書》曰：突厥入朝，隋文賜之射。突厥一發中的，上曰：「非賀若弼無能當此。」乃命弼。弼再拜祝曰：「臣若赤誠奉國，當一發破的；如其不然，發不中也。」既射，一發而中。上大悅，顧謂突厥曰：「此人天賜我也。」
又曰：韓洪，平陳之役授行軍總管。及陳平，晉王大獵於蔣山，有猛獸在圍中，眾皆懼。洪馳馬射之，應弦而倒。陳氏諸將列觀於側，莫不嘆伏焉。王大喜，賜縑百匹。
又曰：宇文忻，字仲樂。年十二，能左右馳射，驍捷若飛。常謂所親曰：「自古名將，惟以韓、白、衛、霍為美談。吾察其行事，未足多也！若使與仆並時，不令豎子獨擅高名也！」其少慷慨若此。
又曰：虞慶則，幼雄毅。身被鎧，帶兩鞬，左右馳射。本州豪俠皆敬憚之。
又曰：史萬歲，京兆杜陵人也。見群飛雁，曰：「請射行中第三者。」射之，應弦而落，三軍莫不悅服。
《唐書》曰：馮盎，時羅竇諸洞獠叛，詔令盎率部落二萬為諸軍先鋒。時有賊數萬屯據險要，不可攻逼。盎持弓語左右曰：「盡吾此箭，可知勝負。」連發七矢，而中七人。
又曰：薛仁貴領兵擊九姓突厥於天山，將行，高宗出甲，令仁貴試之。上曰：「古之善射，有穿七札者，卿且射五重。」仁貴射而洞之，高宗大驚，更取堅甲以賜之。
又曰：李晟，性雄烈，有才，善騎射。年十八從軍，身長六尺，勇敢絕倫。時西河節度使王忠嗣擊吐蕃，有驍將乘城拒斗，頗傷士卒。忠嗣募軍中能射者射之，晟引弓，一發而斃。三軍皆大呼，忠嗣厚賞之，因撫其背曰：「此萬人敵也！」
《莊子》曰：吳王浮乎江，登於狙之山。眾狙見之，徇然而走，逃於深榛。有一狙焉，見巧於王。王射之，敏給〈敏，疾也。給，績也。〉搏捷矢。〈捷，速也。矢往雖速，而狙能搏也。〉王命相者趨而射之，狙即死，王顧謂其友顏不疑曰：「是狙也，伐其巧，恃其便，以傲於予，以至此殛也。戒之哉！」
又曰：列禦寇為伯昏瞀人射，引之盈貫，措杯水於其肘〈左手如矩，右手如附枝。右手放發，而左手不知，故可措之杯水。〉發之，適矢復沓，〈矢去也，箭適放去復歃沓。〉放矢復寓。〈箭放去未至的，已復寄杯水於其肘，言其敏捷之甚也。〉當是時，猶象人也。〈偶人，不動之至。〉伯昏瞀人曰：「是射之射也，非不射之射也！」〈不射之射，乃盡善矣。〉
又曰：射者非前期而中，謂之善射。天下皆羿也。可乎？〈不期而中，誤中者耳，非善射也。若謂謬中為善射，是則天下皆可謂之羿乎？言不可矣。〉
《列子》曰：列子學射，中矣，請於關尹子。關尹子曰：「子知子之所以中者乎？」對曰：「弗知也。」關尹子曰：「未可，退而習之！」三年，又以報關尹子，關尹子曰：「子知子之所以中者乎？」列子曰：「知之矣。」關尹子曰：「可矣，而勿失也！非獨射，為國與身，亦皆如之。」
又曰：中山公子牟，悅趙人公孫龍，樂正子輿之徒笑之。公子牟曰：「子何笑牟之悅龍也？」子輿曰：「吾笑龍之紿孔穿，言：『善射者，能令後鏃中前括，〈音闊〉發發相及，矢矢相屬，前矢造准而無絕落，後矢之栝猶銜弦，視之若一焉。』孔穿駭之，龍曰：『此未其妙者！逢蒙之弟子曰鴻超，怒其妻而怖之，引烏號之弓、淇衛之箭，射其目，矢至眸子，而眶不睫，矢墜地而塵不揚。』是豈智者之言歟？」公子牟曰：「知者之言，固非愚者之所曉也。後鏃中前括，均後於前也；矢注眸子而眶不睫，盡矢之勢也。子何疑焉？」
又曰：甘蠅，古之善射者，彀弓而獸伏鳥下。弟子名飛衛，學於甘蠅，而巧過其師。紀昌又學射於飛衛，曰：「爾先學不瞬，而後可言射矣。」紀昌歸，偃臥其妻之機下，以目承牽挺。〈牽挺，機躡也。〉三年之後，錐末到眥而不瞬也。以告飛衛，飛衛曰：「未也。亞學視小如大，視微如著，而後告我。」紀昌以犛懸虱於牖，南面而望之，旬日之間浸大也，三年之後如輪焉。以睹余物，並丘山也。乃以燕角之弧、朔蓬之竿射之，貫虱之心，而懸不絕。以告飛衛，飛衛高蹈拊膺曰：「汝得之矣！」紀昌既盡衛之朮，計天下之敵己者一人而已，乃謀殺飛衛。相遇於野，二人交射中路，矢鋒相觸而墜於地，而塵不揚。飛衛之矢先窮，紀昌之矢，惟一既發，飛衛以棘刺之端之而無差焉。於是二子泣而投弓，相拜於途，請為之父子。
《韓子》曰：李悝為魏文侯北地之守，而欲民之善射也，乃下令曰：「民之有狐疑之說者，令人射杓，〈音В〉中之者勝，不中者不勝。」令且下，而民皆習射，日夜不休。乃與秦戰，大敗之，以民之善射故也。
《墨子》曰：或有於墨子學射，墨子曰：「不可。夫學者必量其力，國士猶不可及。今子非國士，豈能我學又成射哉？」
《周生烈子》曰：善射秦不盡弓力，善治者不盡下情。
《尸子》曰：荊莊王命養由基射青蛉，王曰：「吾欲生得之。」養由基援弓射之，拂左翼焉，王大喜。
《符子》曰：晉之相者桓氏，世傳於楚，善以道假乎射焉。常以其所不射，而患晝之不足以卒歲，故以夜而燭之。
又曰：夏王使羿射於方矢之皮、徵寸之的，乃命羿曰：「子射之，中則賞子以萬金之費，不中則削子以十邑之地。」羿容無定色，氣戰於胸中，乃援弓而射之，不中，更射之，又不中。夏王謂傅彌仁曰：「斯羿也，發無不中，而與之賞罰則不中的者，何也？」傅彌仁曰：「若羿也，口懼為之災，萬金為之患矣。人能遺其喜，去其萬金，則天下之人皆不愧於羿矣。」夏王曰：「人聞子之言，始得無欲之道。」
《淮南子》曰：堯時，十日並出。堯命羿仰射十日，中其九焉。
又曰：史皇產而能書，〈史皇，倉頡，生而見鳥跡，知著書，更曰史皇，或曰頡皇。〉羿左臂修〈修，長也。〉而善射。〈羿，有窮之君也。〉
又曰：越人學遠射，參天而發，適在五步之內，〈越人習水便舟，而不知射。射遠，反直仰向天而發，矢勢盡而還，故在五步之內。參，猶望也。〉不易儀也。〈儀，射法也。言不曉射，故不知易去參天之法也。〉世已變矣，而守其故，譬猶越人之射也。〈言其守故而不知變也。〉
又曰：楚王有白猿，王自射之，則搏矢而熙。〈熙，戲也。〉使養由基射之，始調弓矯矢，未發，而猿擁柱號矣。〈由基，楚王之臣。養，姓。調，張。矯，直。擁，抱。號，呼。《幽通賦》曰：「養流睇而猿號」，是也。〉
又曰：夫矢之所以射遠貫牢者，弓力也；其所以中杓部徹微者，人心也。
又曰：善射者發不失的，善於射矣，而不善所射。〈所射者死，故曰不善。〉
