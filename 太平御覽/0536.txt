
《河圖真紀鈎》曰：王者封太山，禪梁父，易姓奉度，繼興崇功者七十二君。
《尚書中候》曰：維歲二月，候在東館，〈鄭玄注曰：維，辭也。候齊桓公館舍。〉嘆曰：「於戲仲父！寡人聞古霸王封太山，刻石紀號，立顯象。今寡人名爲何君？」管子曰：「衛困於狄，案兵須滅，乃存之。仁不純，名爲霸君。昔古聖王功成道洽，符出，乃封太山。今比目之魚不至，鳳凰不臻，麒麒遁，未可以封。」
《禮記·禮器》曰：是故因天事天，〈天高，因高者以事也。〉因地事地，〈地下，因下者以事也。〉因名山升中於天。〈名猶大也，中猶成也。謂巡狩至於方岳，燔柴祭天，告以諸侯之成功也。《孝經》說曰：「封乎泰山，考績燔燎，禪乎梁甫，刻石紀號也。」〉升中於天而鳳皇降，龜龍假。〈功成而太平，陰陽氣和而致象物。〉
《禮記逸禮》曰：三皇禪云云，盛意也；五帝禪云云，特立於身也；三王禪梁父，連延不絕，父死子繼也。
《春秋漢含孳》曰：天子受符，以辛日立號，宰奉圖，帝人共觀九日，悉見後世之過，方來之害，以告天。〈受符謂應期之人當起者之符代行其錄運者也。〉曰：請封禪，到岱宗，晝期過數告諸命。〈封，封太山；禪，禪梁父。〉
《孝經鈎命決》曰：封乎太山，考績燔燎；禪乎梁父，刻石紀號；煥炳巍巍，教化顯著。
《五經通義》曰：易姓而王太平，必封太山、禪梁父何？天命已爲王，使理群生也。或曰：封，以黃金爲泥，以銀爲繩。經無明文，以義說之。所以止封岱，太山者，五嶽之長，群神之主，故獨封於太山，告太平於天，報群神之功也。禪梁父者，太山之支屬，能配太山之德也。
《史記·封禪書》曰：齊桓公旣霸，會諸侯於葵丘，而欲封禪。管仲曰：「古者封太山禪梁父者七十二家，而夷吾所記者十有二焉。昔無懷氏封太山，禪云云；宓羲封太山，禪云云；神農封太山，禪云云；炎帝封太山，禪云云；黃帝封太山，禪亭亭；顓頊封太山，禪云云；帝嚳封太山，禪云云；堯封太山，禪云云；舜封太山，禪云云；禹封太山，禪會稽；湯封太山，禪云云；周成王封太山，禪社首，〈應劭曰：山名，在博縣。晉灼曰：在鉅平南卜三里也。〉皆受命然後得封禪。」桓公曰：「寡人北伐山戎，過孤竹；西伐大夏，涉流沙，束馬懸車，上卑耳之山；南伐至邵陵，登熊耳山以望江漢。兵車之會三，而乘車之會六。九合諸侯，一匡天下，諸侯莫違我者。三代受命，亦何以異乎？」於是管仲相桓公，不可窮以辭，因設之以事，曰：「古之封禪，高阝上之黍，北里之禾，〈應劭曰：高阝上，山也。高阝音�霍。蘇林曰：高阝上、北里皆地名。〉所以爲盛；江淮之間，一茅三脊，所以爲藉也。東海致比目之魚，西海致比翼之鳥，然後物有不召而自至者十有五焉。今鳳皇麒麒不來，嘉�不生，而蓬蒿藜秀茂，鴟梟數至，而欲封禪，無乃不可乎！」桓公乃止。
又曰：始皇旣幷天下，即位三年，東巡狩郡縣，祠鄒嶧山，頌秦功業。於是征齊魯之儒生博士七十人，至於太山下。或議曰：「古者封禪，爲蒲車，惡傷山之土石草木。掃地而祭，席用菹秸，言其易遵也。」始皇聞此議各乖異，難施用，由此絀儒生。遂除車道，上自太山陽，至巔，立石頌秦始皇帝德，明其得封也。從陰道下，禪於梁父。其禮頗采太祝之祀雍上帝所用，而封藏皆秘之，世不得而記也。始皇之上太山，中阪遇風雨暴至，休於大樹下，因封其樹爲五大夫。
又曰：今天子即位，尤敬鬼神之祀。元年，漢興以六十餘歲矣。天下�安，搢紳之屬皆望天子封禪，改正度也。而上向儒術，招賢良，趙綰、王臧等以文學爲公卿，欲議古立明堂城南以朝諸侯，革巡狩、封禪、改曆、服色，事未就，會竇太后治黃老言，不好儒術，諸所興爲皆廢。是時李少君亦以祠灶、�道、卻老方，見上，上尊之。少君言上曰：「祠灶則致物，致物而丹砂可化爲黃金；黃金成，以爲飲食器，則益壽；益壽而海中蓬萊仙者乃可見，見之以封禪則不死，黃帝是也。」上與公卿諸生議封禪。封禪用希曠絕，莫知其儀禮，而群儒采封禪《尚書》、《周官》、《王制》之望祀射牛事。上於是乃令諸儒習射牛，草封禪儀。群儒旣不能辯明封禪事，又牽拘於《詩》《書》古文而不能騁，於是上盡罷諸儒。遂東幸緱氏，禮登中嶽太室。從官在山下，聞若有言「萬歲」雲。於是以三百戶封太室奉祠，遂東巡海上。四月，還至奉高。上令諸儒及方士言封禪，人人殊，不經，難施行。天子至梁父，禮祠地主。乙卯，令侍中儒者皮弁薦紳，射牛行事。封太山下東方，如郊祀太一之禮。封廣丈二尺，高九尺，其下則有玉牒書，書秘。禮畢，天子獨與侍中奉車子侯上太山，亦有封。其事皆禁。明日，下陰道。丙辰，禪太山下趾東北肅然山，如祭后土禮。天子皆親拜見，衣上黃而盡用樂焉。江淮間一茅三脊爲神藉，五色土益雜封。縱遠方奇獸蜚禽及白雉諸物，頗以加禮。兕牛犀象之屬不用。皆至太山祭后土。封禪祠，其夜若有光，晝有白雲起封中。天子從禪還，坐明堂，群臣更上壽。
《漢書》曰：公孫弘議欲仿古巡狩封禪之事，諸儒對者五十餘人，未能有所定。先是，司馬相如病死，有遺書頌功德，言符瑞足以封太山。上奇其書，以問倪寬。對曰：「陛下躬發聖德，統揖群臣，宗祀天地，薦禮百神，精誠所向，徵兆必報，天地幷應符瑞，帝王之盛節也。宜順承天慶，垂萬世之基。」上然之。乃自製儀，采儒術以文焉。
又《郊祀志》曰：初，上欲治明堂奉高旁，未曉其制度。濟南人公玉帶上黃帝時明堂圖。於是上令奉高作明堂汶上，如帶圖。及是歲，修封，則祠太一、五帝於明堂上坐，令高皇帝祠坐對之。公玉帶又曰：「黃帝時雖封太山，然風後、封砥、歧伯令黃帝封東太山，〈韋昭曰：別有小太山在陰，一名介山。臣瓚曰《鄭克》朱虛界中有小太山是也。汾陰子推所焚，故名介山也。不以介爲大也。〉禪凡山，合符，然後不死。」天子旣令設祠具，至東太山，太山卑小，不稱其聲，乃令祠官禮之而不封焉。其後令帶奉祠候神物。復還太山，修五年之禮如前，而加禪祠石閭。石閭者，在太山下趾南方，方士言仙人閭也，故上親禪焉。其後五年，復至太山修封，還過祭恆山。自封太山後，十二歲而周遍於五嶽、四瀆矣。後五年，復至太山修封。武帝五修封。
又曰：太初元年十二月禪蒿里。〈服虔曰：山名。在太山下。〉太初三年春正月，東巡海上。夏四月，還修封太山，禪石閭。天漢三年，受計還幸北地，祠常山，瘞玄玉。〈鄧展曰：瘞，埋也。〉
又曰：太始四年春，三月甲申，修封。丙戌，禪石閭。夏四月，幸不其，〈如淳曰：其音基。不其，山名，因以爲縣。〉祠神人於交門宮，〈應劭曰：神人，蓬萊仙人之屬也。晉灼曰：琅琊縣有交門宮，武帝所造。〉若有向坐拜者，作交門之歌。〈師古曰：如有神人景象，向祠坐而拜也。〉
又曰：司馬相如旣病免，家居茂陵，天子曰：「相如病甚，可往從悉取其書。若不然，後之矣。」使所忠往，而相如已死，家無遺書。問其妻，對曰：「長卿未嘗有書也。時時著書，人又取去。長卿未死時，爲一卷書，曰：有使來求，當奏之。」其遺札書言封禪事，所忠奏焉。天子異之。
《續漢書·祭志》曰：建武中，群臣上言。即位三十年，宜封禪太山。詔書曰：「即位三十年，百姓怨氣滿腹，吾誰欺，欺天乎？曾謂太山不如林放，何事太山七十二代之編錄！」三月，上幸魯，過太山。太山守以上過故，承詔祭太山及梁父。時虎賁中郎將梁松議封禪事，上許松等奏，乃求元封時封禪故事，議封禪所施用。有司奏當用方石，再累置壇中，皆方五尺一枚，厚一尺，用玉牒書藏方石。牒厚五寸，長尺三寸，廣五寸。有玉牒十枚，列於方石旁，東西南北各三，皆長三尺，廣一尺，厚七寸。檢中刻三處，深四寸，方五寸，有蓋。檢用金縷五周，以水銀和金爲泥。刻玉璽，一枚方寸一分，一枚方五寸。石四角有距石，皆再累。一枚長一丈，厚一尺，廣二尺，皆在壇上。其下用距十八枚，皆高三尺，厚一尺，廣二尺，如小碑，環壇立之。去三步，距石下皆有石附，入地四尺。又用石碑，高九尺，廣三尺五寸，厚尺二寸，立壇丙地，去壇三尺，以刻書。上以用石功難，語覃及二月封，故詔松因故封石空檢，更加封而已。松上疏爭之，以爲「登封之禮，今告功皇天，垂後無窮，以爲萬民也。丞之之敬，章圖書之瑞，尤宜顯著。今因舊封竄寄故石下，恐非重命之義。受命中興，宜當特異，以明天意。」遂使太山郡及魯趣石工，直取完青石，無五色。時以印工不能刻玉牒，欲用丹漆書之。會求得刻玉者，遂刻書。書秘，刻方石中，令容玉牒。二月，上至奉高，遣御史與蘭台令史，將工先上山刻石碑文。二十二日辛卯晨，燎祭天於太山下南方，群神皆從，用樂皆如南郊。諸王、王者二公、孔子後褒成君，皆助祭在位。畢，將升封。或曰：「太山雖已從食於柴祭，今親升告功，宜有禮祭。」於是使謁者以一特牲於常祠太山處。告祠太山，如親耕、貙劉、先農、先虞故事。至食時，上御輦升山，曰後到山上。即位於壇南，北面，群臣以次陳後，西上，畢，帝升壇。尚書令奉玉牒檢，皇帝以寸二分璽親封之。訖，太常命人發壇上石，尚書令奉藏玉牒已，復石覆訖，尚書令以五寸印封石檢。事畢，皇帝拜，群臣稱萬歲。令人立所刻石碑，乃復道下。二十五日甲午，禪祭地於梁陰，以高後配，山川群神從，如元始中北郊故事。
《東觀漢記》曰：中元元年正月，群臣復奏言：「登封告成，爲民報德，百里所同。陛下輒距絕不許，臣下不敢頌功述德。謹按：河洛讖書，赤漢九世，當巡封太山，凡三十六事。陛下遂以仲月令辰，巡岱嶽之正禮，奉圖洛之明文，以祈靈瑞，以爲兆民。」於是許焉。至太山，乃覆議曰：「國家德薄，災異仍至，圖讖蓋於此耶？」上東巡狩至太山，有司復奏河圖讖記表章赤漢九世尤著明者，後凡三十六事。
司馬彪《續漢書》曰：《河圖會昌符》雲︰漢太興之道，在九代之王，封乎太山，刻石著紀，禪於梁父，退省考功。
《典略》曰：建武三十年，有司奏封禪。詔曰：「災異連仍，日月薄蝕，百姓怨嘆，而有事於太山，七十二代編錄，以羊皮雜貂裘，何強顔耶？」
《晉書·禮志》曰：魏明帝黃初中，護軍蔣濟表曰：「夫帝王大禮，巡狩爲先；昭祖揚禰，封禪爲首。是以自古革命受符，未有不蹈梁父、登太山，刊無竟之名，紀天人之際者也。宜下公卿，廣撰其禮，卜年考時，昭告上帝，以副天下之望。」帝詔曰：「聞蔣濟斯言，使吾汗出流足。自開闢以來，封禪者七十餘君耳，故太史公曰：雖有受命之君，而功有不洽，是以中間其遠者千有餘年，近者數百載，其儀闕不可得記。吾何德之修，敢庶茲乎？濟豈謂世無管仲，以吾有桓公登太山之志乎？吾不敢欺天也。濟之所言，華則榮矣，非助我者也。公卿侍中尚書侍省之而已，勿有所議。」天子雖拒濟議，而實使高堂隆草封禪之儀，以天下未一，不欲便行大禮。會隆卒，不復行之。〈《魏志》曰：帝聞隆沒，嘆曰：「天不欲成吾事，堂生舍我亡也。」〉
又曰：武帝平吳，混一區宇。太康元年，衛瓘等上表請封禪。詔曰：「此盛德之事，所未議也。」
又表曰：「唐虞三代，濟世弘功之君，莫不仰承天休，俯協人志，登圓丘，履梁父，未有辭焉者，蓋不可讓也。今陛下勛高百王，德無與二，茂績宏規，巍巍之業，固非臣等所能究論。而聖旨勞謙，屢自抑損，時至弗應，推美不居。闕皇代之上儀，塞靈祗之款望，使大晉之典謨，不同風於三五。臣等誠不敢奉詔。」詔曰：「方當共思弘道，以康庶績，且俟他年，無所紛紜也。」
沈約《宋書·禮志》曰：永初三年，高祖將北掃戎狄，渾一天宇，會計洛陽秩禮名岳。群臣竊相謂曰：須王振旅飲至，隴朔無塵，當議奏封禪，修升中之禮。縉紳聞者，咸曰宜然。自漢光武登封之後，斯絕矣。
孫言《宋書》曰：袁淑爲吏部郎。太祖元嘉二十六年，大舉北討，淑侍座，從容曰：「盛王令典廢壞永久，今當鳴鑾中嶽，席捲趙魏，檢玉岱宗，今其時也。臣逢千載之會，願上封禪書一篇，使聲齊七十二代。」帝曰：「盛德之事，何足以當之。」
《隋書·志》曰：封禪者，高厚之謂也。天以高爲尊，地以厚爲德。增太山之高，以報天也；厚梁甫之基，以報地也。昭天之所命，功成事就，有益於天地，若天地之更高厚雲。漢光武中興，聿尊其故。晉宋梁及陳，皆未遑其議。後齊有巡狩之禮幷登封之儀，竟不之行也。開皇十四年，群臣請封禪，高祖不納。晉王又率百官抗表固請，帝命有司草儀注。於是牛弘、辛彥之等創定其禮，奏之。帝逡巡其事曰：「此事體大，朕何德以堪之？但當東狩，因拜岱山耳。」十五年春，行幸兗州，遂次岱山，爲壇如南郊。
《唐書》曰：貞觀中，房玄齡議曰：「漢建武中封禪，用元封故事，封太山於圜臺上，四面皆立石闕，幷高五丈。有方石再累，藏玉牒書。石檢十枚，於四邊括之，東西各三，南北各二。外設石封，高九丈，上加石蓋，周設石距十八枚，如碑之狀。去壇三步，其下石跗，入地數尺。今按：封禪者，本以成功告於上帝。天道崇質，義取醇素，故藉用槁秸，樽以瓦С。近代此法不在經誥，又乖淳樸之道，定議除之。按：梁甫是謂梁陰，近代設壇于山下，乃乖處陰之義。今定禪禮，改壇位於山北。
又曰：貞觀六年，文武百官以初平突厥，盛德被于海內，又年�累登，表封太山。太宗謂侍臣曰：「朕每見衆議以封禪爲盛事，勸朕行之。如朕本心，但使天下太平，家給人足，雖闕封禪之禮，亦可以比德於堯、舜。昔始皇爲合天心，自稱皇帝，登封岱宗，奢侈自矜；漢文竟不登封，而躬行儉約，刑措不用。今皆稱始皇爲暴虐之主，漢文爲有德之君。以此而言，無假封禪。」
又曰：高宗麟德二年十月，司禮太常伯劉祥道上疏請封禪。丁卯，將封太山，發自東都。三年正月戊辰朔，車駕至太山，親祀昊天上帝於封祀壇，以高祖、太宗配饗。己巳，帝升山，行封禪之禮。庚午，禪於社首，祭皇地祗，以太穆太皇太后配饗，皇后爲亞獻，越國太妃燕氏爲終獻。辛未，禦降禪壇。壬申，禦朝覲，受朝賀，改元乾封。
又曰：麟德三年，登封太山。先是，皇后抗表曰：「封禪舊儀：祭皇地祗，以太后昭配。而皆以公卿行事，詳求至理，有紊徽章。望以展禮之日，總率六宮、內外命婦，親奉奠獻。」從之。至時，遂以皇后爲亞獻，越國太妃燕氏爲終獻。帝行初獻之禮，畢，執事者皆趨下，而宦者執帷，皇后率六宮以升，行禮，登。歌帷外，王公以下就位于山足，帷皆用錦綉。在位者瞻望，或誚焉。
又曰：永淳二年，上以風眩轉加，停封中嶽。上自東封之後，皇后盛贊行中嶽之禮，每下詔，輒年饑寇至而罷。於是嵩山之下，營奉天宮，以爲有事之漸。時有童謠曰：「嵩高凡幾層，不畏登不得，但畏不得登。」及是，禮物畢備，竟以疾加而還。
又曰：則天后萬歲登封元年臘月甲申，上登封於嵩岳，大赦天下，改元，大赦。丁亥，禪於少室山。
又曰：開元登封，祀昊天上帝於太山，以高祖神堯皇帝配享。上冕裘升壇，奉�璧奠獻，命有司享五帝百神于山下壇。禮畢，上乃飲福酒。中書令張說進稱：「天賜皇帝太一神策，周而復始，永綏兆人。」帝拜稽首。山上作圓臺四階，謂之�感王，中金泥注�感際，以「天下同文」之印封之。然後焚柴燎髮，群臣稱萬歲，傳呼從山頂至山下，振動天地。鑾輅還山下，之齊宮，有慶雲隨馬，祥風繞輅。中書令張說等賀。上曰：「朕以薄德，恭膺大寶，�物休佑，皆是卿輔弼之力。君臣相保，勉副天心，長如今日，不敢矜怠。」說等又曰：「聖心誠懇，昨夜齋則息風收雨，今朝封祀則天清日暖，復有祥風助樂，卿�引燎，靈跡盛事，千古未聞。」辛卯，祀皇地祗於社首之太折壇，睿宗皇帝配享。藏玉冊於石�感，如封祀壇之儀。初，上登山，至齋宮。其夕，陰�慘冽，勁風四起，裂幕折柱，寒氣切骨。上露立祈請，仰天自誓曰：「某身有過，請即降罰，萬人無福，亦請某爲當罪。」應時風止，天地清晏。及升壇，休氣四塞；登封，飄若天外；及禪社首，五色雲見，日重輪。
又曰：開元十三年，登封太山。上因問：「玉牒之文，前代帝王何故秘之？」賀知章曰：「玉牒本是通於神明之意，前代帝王祈求各異，或禱年算，或思神仙。其事微密，故外人莫知之。」上曰：「朕今此行，皆爲蒼生祈福，更無秘請；宜將玉牒出示百寮。」其詞曰：「有唐天子臣某，敢詔告於昊天上帝：天啓李氏，運興土德，高祖太宗，受命立極。高宗升中，六合殷盛；中宗紹復，繼體不定。上帝眷佑，錫臣忠武；綏內難，推戴聖父。恭承大寶，十有三年，祗若天意，四海晏然。封祀岱嶽，謝成於天。子孫百祿，蒼生受福。」
《風俗通》曰：封禪必於岱宗者，長萬物之始，陰陽交代，雲觸石而出，膚寸而合，不崇朝遍雨天下，惟太山乎。封禪之制，立石高丈二尺，刻之曰：事天以禮，立身以義，事父以孝，成民以仁。四夷八蠻，咸貢其職也。
《白虎通》曰：封禪，王者易姓而起，必升封太山何？教告之義也。始受命之時，改制應天，天下太平，功成封禪，以告太平也。所以必於太山何？萬物之所交代之處也。必於其一何？因高告，順其類也。故升封者，增高也；下禪梁甫之基，廣厚也；刻石記號者，著己之功跡也。天以高爲尊，地以厚爲德，故增太山之高以放天，附梁甫之基以報地。明天之所命，功成事就，有益天地，若高者加高，厚者加厚矣。或曰：封者金泥銀繩。或曰：石泥金繩，封以印璽。故孔子曰：升太山，觀易姓而王，可得而數者七十餘君。
《風俗通》曰：封太山，禪梁父，說岱宗上有金篋玉策，能知人年壽修短。武帝探得十八，倒讀曰八十，其後果用考長。
桓譚《新論》曰：太山之上有刻石，凡千八百餘處，而可識知者七十有二。
袁淮《正論》曰：封禪之言，惟《周官》有三大封之文。齊桓公欲封禪，聞管仲言而止。焚燎祭天，皆王者之事，非諸侯之所爲也。是以學者疑焉。後秦一主，漢二君，修封禪之事。其制爲封土方丈餘，崇於太山之上，皆不見於經。秦漢之事未可專。管仲雲︰禹禪會稽，告天則同，祭地不得異也。會稽而可禪，四岳皆可封也。夫洛陽者，天地之所合；嵩高者，六合之中也。今處天地之中，而告於嵩高可也，奚必於太山？
王嬰《古今通論》曰：太山上爲天門值戶，戶爲明堂，聖帝受天官之宮也。王者即位三十年，功成治定，則告成於天，登封太山，刻石紀號。
張華《封禪議》曰：臣聞肇自生民，則有後辟載祀之數，莫之能紀。立德濟世，揚輝仁風，以登封太山者七十有四家，其謚號可知者十有四也。
晉《太康地記》曰：奉高者以事五嶽，帝王禪代之處也。故有明堂在縣西南四里。漢武立太壇於東山以祭天，示增高也。
《南史》曰：齊高帝幸華林晏集，使各效伎藝。褚彥回彈瑟琶，王僧虔、柳世隆彈琴，沈文季歌《子夜來》，張敬兒舞。王儉曰：「臣無所解，惟知誦書。」因跪上前，誦相如封禪文。上笑曰：「此盛德之事，吾何以堪之。」
