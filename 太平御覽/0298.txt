
《禮記》曰：六十不豫服戎。師出不逾時，爲怨思也。逾時即內有怨女，外有曠夫。
《周禮》曰：五人爲伍，五伍爲兩，四兩爲卒，五卒爲旅，五旅爲師，五師爲軍。〈鄭玄曰：兩二十五人，卒百人，旅五百人，師二千五百人，軍萬二千五百人也。〉
《漢書·武帝紀》曰：建元元年春二月，赦天下，賜民爵一級。年八十復二算，九十復甲卒。〈張晏注云：復甲卒，不豫革車之賦也。〉
《白虎通》曰：王命法：三十受兵、六十歸兵。國有三軍，所以誡非常，伐無道，尊宗廟，重社稷，安不忘危。何以言有三軍也？《論語》云：「子行三軍，則誰與？」《詩》云：「周王於邁，六師及之。」三軍者何法？法天地人也。以爲五人爲伍，五伍爲兩，四兩爲卒，五卒爲旅，五旅爲師，師二千五百人，二師爲一軍。三軍六師，萬五千人也。傳曰：一人必死，十人不能當；百人必死，千人不能當；千人必死，萬人不能當；萬人必死，橫行天下。雖有萬人，猶謙讓自以不足，故復加五千人。因法月數，月，群陰之長也。十二月足以窮盡陰陽，備物成功。萬二千人亦足以征伐不義，致天下太平。《豰梁傳》曰：「天子六軍，諸侯上國三軍，次國二軍，下國一軍。諸侯所以一軍者何？諸侯，藩屏之臣也。任兵革之重，距一方之難，故得有一軍也。」
《淮南子》曰：季武子爲三軍，〈爲，作也。武子，魯卿季文之子，季孫夙也。《周禮》：天子六軍，諸候大國三軍。魯伯禽之封，舊有三軍，其後削弱，二軍而已。武子欲傳公室，故欲益中軍爲三，三家各征其一，事在魯哀公十一年。〉叔孫穆子曰：「不可。天子作師，公帥之以征不德；〈師謂六軍之衆，公謂諸候。爲王卿士者爲元帥也。〉元侯作師，卿帥之以承天子。〈元侯，大國之君，師三軍之衆。大國三卿皆命於天子，一卿命於其君。無軍，無三軍也。若元侯有事，則命卿帥其所教武衛之士，以佐元侯。《禮》所云：次國二軍，小國一軍，謂以賦出軍從征伐，贊佐治也。〉自伯子男，有大夫無卿，〈無聊，無命聊也。《王制》：小國二聊，皆命於其君也。〉帥賦以從諸侯。〈賦國中出兵車甲士以從大國諸候。〉是以上能征下，無奸慝。〈征，正。匿，惡。〉今我小侯也，〈言小候削弱之日久矣。〉處大國之間，〈大國齊楚。〉繕貢賦以供從，猶懼有討。〈猶懼以不給見誅討。〉若爲元侯之所爲，〈之所謂作三軍元帥所爲。〉以怒大國，無乃不可乎？弗從，遂作中軍。〈中者，明已有上下軍。〉自是齊楚代討於魯，〈代，更。〉襄昭皆如楚。〈襄公昭公如楚朝，事楚也。〉
《穰苴兵法》曰：五人爲伍，十伍爲隊，一軍凡二百五十隊。隊餘奇兵，隊七十有五，以爲中壘。守地六千尺，積尺得四里。以中壘四面乘之，一面得地三百步。壘內有地三頃餘百八十步。正門爲握奇大將軍居之。六纛、五麾、金鼓、府藏輜積皆中壘，外餘八千七百五十人，隊一百七十五，分爲八陣。六陣各有一千九十四人，六陣各減一人以爲一陣之部署，舉一軍則千軍可知。〈凡兵者有四正四奇，或合而爲一，或離而爲八，陣故以正合，以奇勝。〉
《通典》曰：每軍大將一人，〈別奏八人，亻兼十六人。〉副二人，〈分掌軍務，奏、亻兼減大將半。〉判官二人，典軍四人，總管四人。〈二主左右虞候、二主左右押衙、亻兼各五人，在衙官下。〉子將八人，〈委其分行陣、辨金鼓及部署亻兼各二人。〉執鼓十二人，吹角十二人，司兵、司倉、司驛、司胄、城局各一人。每隊五十人，押官一人，隊頭一人，副二人，旗頭一人，副二人，長火五人。〈六分支甲，四分支戰袍，一分支槍。〉
又曰：周制：萬有二千五百人爲軍。軍將皆命卿。二千有五百人爲師，師帥皆中大夫。五百人爲旅，旅帥皆下大夫。百人爲卒，卒長皆上士。二十有五人爲兩，兩司馬皆中士。五人爲伍，伍皆有長。〈軍師旅卒兩伍皆衆名，伍一比、兩一閭、卒一族、旅一黨、師一州、軍一卿、家所出一人也。按《司馬法》：二十五爲兩，四兩爲卒，百人也。五卒爲旅，五百人。五旅爲師，二千五百人。五師爲軍，一萬二千五百人。萬二千象十有二月，五百象閏。〉管子言於齊桓公曰：欲正卒伍，修兵甲，則大國亦將爲之。君有征戰之事，則小國有守圉之備矣。公欲速得意於天下諸侯，則事有所隱而政有所寓。〈不顯習於兵事，故曰事有所隱。軍政寓之田獵，故有所寓。〉公作內政而寓軍令焉。三分齊國爲高子之裏，爲國子之裏，爲公之裏，以爲三軍。擇其賢民，使爲裏君。〈每裏皆使賢者爲君。〉鄉有行伍卒長，則有制令。且以田獵，因以賞罰，〈因田獵之功過，期行賞罰。〉則百姓通于軍事矣。於是乃制五家以爲軌，軌爲之長，十軌爲裏，裏有司，四里爲連，連爲之長，十連爲鄉，鄉有良人，以爲軍令。是故五家爲軌，故五人爲軌，軌長率之。十軌爲裏，故五十人爲小戎，裏有司率之。四里爲連，故二百人爲卒，連長率之。十連爲鄉，故二千人爲旅，鄉良人率之。三軍故有中軍之鼓，〈中軍則公之裏卒也。〉有高子之鼓，有國子之鼓。春以田曰蒐，振旅；〈因寓軍政，而且整族。〉秋以田曰，理兵。〈順殺氣，因理兵。〉是故卒伍定於裏，軍政定於郊。內教旣成，令不得遷徙。故卒伍之人，人與人相保，家與家相受，少同居，長同游，祭祀同福，死喪相恤，災禍同憂，居處同樂，行作同和，哭泣同哀。是故夜戰其聲相聞，足以無亂；晝戰則其目相見，足以相識；歡欣足以相死。是故以守則固，以戰則勝。君有此教士三萬人，以橫行於天下。〈教士，謂先教習之士。〉
又曰：凡立軍，一人曰獨，二人曰比，三人曰參，比參曰伍，伍人爲列，〈列有頭。〉二列爲火，〈十人有長，立火字。〉五火爲隊，〈五十人有頭。〉二隊爲官，〈百人立長。〉二官爲曲，〈二百人立候。〉二曲爲部，〈四百人立司馬。〉二部爲校，〈八百人立尉。〉二校爲裨，〈六百人立將軍。〉二裨爲軍。〈三千二百人有將軍、副將軍。〉
《唐書》曰：高祖起義兵，命太宗將兵徇西河郡，下之。癸巳，建大將軍府，以裴寂爲長史，劉文靜爲司馬，具設官屬，始置三軍，分爲左右：以公子建成爲隴西公，左領大都督，左三軍悉隸焉；命太宗爲敦煌公，右領大都督，右三軍將軍悉隸焉。開倉庫以賑窮乏，遠近響應。
又曰：高祖二年秋七月壬申，詔曰：「天生五材，司物資其器用；武有七德，撥亂所以定功。故黃帝垂裳，尚有阪泉之戰；放勛光宅，猶稱丹浦之師。禁暴安人，率由茲道；創業垂統，莫此爲先。以是周置六軍，每習蒐狩；漢增八校，畢選驍勇。故能化行九有，威震百蠻，奸宄不興，虔劉息志。季葉淩替，軍政湮亡，卒伍不修，旌旗舛雜。部伍符籍，空有調發之名；逗撓之興，竟無討襲之用。遂使夷狄放命，盜賊交侵，戰爭多虞，黔黎殄喪。朕受天明命，撫育萬方，爰自義師，克成帝業。至如超乘之士，莫匪百金；彀騎之材，豈惟七萃。今雖關塞寧謐，荒裔肅清，伊洛猶蕪，江湖尚梗，役車未息，戎馬載馳，武備之方，尤宜精練。所以各因部校，序其統屬，改授鋋鼓。創造徽章，取象天官，定其名號。庶使前茅後勁，類別區分，玉帳絳宮，刑德允備，蹈茲湯火，譬彼椒蘭，大定戎衣，止戈斯在。於是置十二軍，分關內諸府以隸焉。萬年道爲參旗軍，長安道爲鼓旗軍，富平道爲玄武軍，醴泉道爲井鉞軍，同州道爲羽林軍，華州道爲騎官軍，寧州道爲折威軍。歧州道爲平道軍，幽州道爲招搖軍，西麟道爲苑游軍，涇州道爲天紀軍，宜州道爲天節軍。時高祖以天下未定，實資武力，將舉關中之衆，以臨四方，故興此制也。每軍一人，副一人，取威名素重者爲之，督以耕戰之務。自是士馬精強，無敵於天下矣。
《五代周史》曰：顯德初，世宗自高平還，乃大閱，帝親臨之。帝自高平之役，睹諸軍未甚嚴整，遂有退卻。至是命太祖皇帝一概簡閱，選武藝超絕者，署爲殿前，諸班因是有散員、散指揮、內殿直散、都頭、鐵騎、控鶴之號。覆命總戎者自龍捷虎捷以降一一選之，老弱羸小者去之，諸軍士伍無不精當。由是兵甲之盛，近代無比。
《尚書》曰：司馬掌邦政，統六師，平邦國。
《左傳》曰：趙朔、趙嬰齊爲中軍大夫。鞏朔、韓穿爲上軍大夫。荀息、趙同爲下軍大夫。韓厥爲司馬。
又曰：晉侯請於王。戊申，以紱冕命士會將中軍，且爲太傅。〈命卿之服。〉於是晉國之盜逃奔於齊。
又曰：楚子北師次於延阝。沈尹將中軍，子西將左，子反將右，將飲馬於河而歸。
又曰：魯宣公十年夏六月，晉師救鄭。荀林父將中軍，先縠佐之；士會將上軍，郤克佐之；趙朔將下軍，欒書佐之。
《公羊傳》曰：秋，衛師入盛。曷爲或言帥師，或不言帥師？將尊師少稱將。將卑師衆稱師。
《論語》曰：王孫賈治軍旅，奚其喪？〈衛靈公無道，得賈尚不喪也。〉
《史記·項羽本紀》曰：於是梁爲會稽守，籍爲裨將。
又曰：項王召宋義與計事而大說之，因置以爲上將軍，項羽爲魯公，爲次將，范增爲末將。
又《灌嬰傳》曰：嬰擊陳豨，受詔別攻丞相侯敞，斬敝及特將五人。〈文穎注云：特一之將。〉
《後漢書·西域傳》曰：大秦國一名梨�，所治城周百餘里，各有官曹文書，置三十六將，皆會議國事。
《晉書》曰：張光字景武，江夏鍾武人也。身長八尺，明眉目，美聲音。少爲郡吏，家世有部曲，以牙門將伐吳有功，遷江夏西部都尉。
又曰：羊祜在軍，常輕裘緩帶，身不披甲。鈴閣之下，侍衛者不過十數人，而頗以田漁廢政。嘗欲夜出，軍司徐胤執當營門曰：「將軍都督萬里，安可輕脫！將軍之安危，亦國家之安危也。胤今日若死，此門乃開耳。」祜改容謝之，此後稀出矣。
又曰：吾彥爲小將，給吳大司馬陸抗。抗奇其勇略，將拔用之，患衆情不允，乃會諸將，密使人佯狂拔刀跳躍而來，坐上諸將皆懼而走，惟彥不動，舉幾拒之，衆服其勇，乃擢用焉。
又《天文志》曰：大白爲上將，羽林爲中軍。
又曰：文昌六星，在北斗魁前，天府也之星也。一曰上將，建武威。二曰次將，尚書、中書，司隸賞功也。
又曰：郎將位北，主閱旗，所以爲武備也。
又曰：畢八星，主邊兵、戈獵。其大星曰天高，一曰邊將。
又曰：參，白獸之體。其中三星橫列，三將也。東北曰左眉，主左將；西北曰右肩，主右將。故《皇帝占》參應七將。七將大，天下兵精。
又曰：南三星騎陣將軍，騎將也。南三星車騎，車騎之將也。
又曰：狼一星，在東南。狼爲野將，主侵掠也。色有常，欲不動也。
《後周書》曰：賀拔岳事爾朱榮，以定策功，授前將軍。時万俟醜奴僭稱大號，關中騷動，朝廷深以爲憂。榮將遣岳討之。岳私謂其兄勝曰：「醜奴擁秦、隴之兵，足爲�敵。若岳往而無功，罪責立至；假克定，恐讒愬生焉。」勝曰：「汝欲何計自安？」岳曰：「請爾朱氏一人爲元帥，岳貳帥之，則可矣。」勝以爲然，乃請於榮。榮大悅，乃以天光爲雍州刺史，以岳爲衛將軍、左都督。
《隋書》曰：大業九年，征天下兵，募民爲驍果，置折衝、果毅、武勇、雄武等郎將官，以領驍果。
《唐書》曰：李質者汴之牙將。李旣爲留後，倚質爲心腹。及朝廷以爲郡守，志邀節鉞，質勸諭不從。會疽發首，乃與監軍姚文壽謀，斬傳首京師。有詔以韓充鎮汴，充未至，質權知軍州事，使衙兵二千人，皆日給酒食，物力爲之損屈。充將至，質曰：「若韓公始至，頓去二千人日膳，人情必大去；若不除之，後當無繼。不可留此弊以遺吾帥。」遂處分停日膳而後迎充。
