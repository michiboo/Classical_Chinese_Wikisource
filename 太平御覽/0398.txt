
《東觀漢記》曰：諸將皆勸光武即位。乃召馮異。上曰：「我昨夜夢乘赤龍上天，覺悟心中動悸。」異因下席拜賀曰：「此天命發於精神也。」異遂與諸將定議上尊號。
又曰：永平三年春，有司奏請立長秋宮，以率八妾。上未有所言。皇太后曰：「馬貴人德冠後宮。」遂登至尊。先是數日，後夢有小蟲飛，無數，隨著身入皮膚中復飛出。
又曰：和熹鄧皇后嘗夢捫天體。蕩蕩正青，滑如磄磃，有若鍾乳，若仰嗽之。以訊占夢，言堯夢攀天而上，湯反天砥之，皆聖王之夢。
范曄《後漢書》曰：蔡茂夢坐太極殿上，有三穗禾。茂跳取之，得其中穗，輒復失之。以問郭賀，賀離席慶曰：「大殿者，官府之形象也。極而有禾，人臣之祿也。取其中穗，是中台之位也。於字，禾失爲秩也。」旬月而茂徵焉，辟賀爲掾。
謝承《後漢書》：華松家本孤微。其母夜夢兩伍伯夾門言，司隸在此。松年十五，師事丁子然，學《春秋》，十九當冠，出，諸生曰：「此宰相之器也。」
《魏書》曰：程昱少時，常夢上太山，兩手捧日。昱私異之，以訪荀彧。及兗州平，乃賴昱得完三城。於是彧以昱夢白太祖，太祖曰：「卿當終爲吾腹心。」昱本名立，太祖乃加其上日，更名昱。
張勃《吳錄》曰：武烈皇帝母有身，夢腸出繞吳昌門。孫堅妻吳氏，夢月在其懷而生長沙桓王。又夢月在懷而生大皇帝。
又曰：丁固字子賤，會稽山陰人。寶鼎中，拜司徒。初爲尚書，夢松樹生其腹上，謂人曰：「松字十八公也。後十八年爲公乎？」遂如夢焉。
《蜀志》曰：蔣琬字公琰。夜夢有一牛頭在門前，流血滂沱。問占夢趙直，直曰：「夫見血者，事分明也。牛角及鼻，公字之象。君位卒當至公。」
《吳志》曰：孫休字子烈。封琅琊王。居會稽。夢乘龍上天，顧不見尾。覺而異之。孫皓廢休立，七年薨。孫皓悉誅其子。
又曰：吳王孫權潘夫人，會稽句章人。得幸，有身。夢有似龍頭授己者，己以蔽膝受之。遂生孫亮。
王隱《晉書》曰：陶侃字士衡，鄱陽人。少漁於雷澤，夢背上生八翅，飛入天門，見門非常，欲入不敢而下。侃後都督八州諸軍事。
又曰：陶侃爲廣州，夢有司馬與侃鎧者。長史陳協以爲：司馬者，國姓也。鎧者，扞禦之器。節下當進位。泰興二年，侃加平南將軍。
又曰：鄧殷爲淮南太守。夢行水邊，見一女子，虎在後來，蕩斷鞶囊。占者以爲：水邊有女，汝字也。斷鞶囊者，新虎頭代故虎頭也。不作汝陰當汝南也，果遷汝陰。
《續晉陽春秋》曰：李太后在會稽王宮，夢兩龍枕膝，日月入懷。其後果以相者之言，見幸太宗。凡生烈宗會稽王道子，及鄱陽公主焉。
王韶之《晉安帝紀》曰：劉敬宣在齊，夢湍瘟吞之。而於夢中占者答曰：「此服土吞也。」既覺，喜曰：「丸者，桓也。桓既吞矣，我當復本土。」旬日中間，玄敗，遂得歸。
陸機《晉書武紀》曰：王浚之在巴郡也，夢懸四刀於其上，甚惡之。浚主簿李毅拜賀曰：「夫三刀爲州，而見四爲益一也。明府其臨益州乎？」後果爲益州刺史。
《晉書》曰：羅含字君章，襄陽人。少時，夢五色鳥入懷，遂取吞之。含覺，胸中如吞物，意謂不吉，乃告叔母朱氏。朱氏曰：「此鳥有文章，汝當善文章矣。」果如其言。衆人謂之荊楚之松竹。荊州刺史桓溫以爲江左之清秀也。
《晉書載紀》曰：劉聰之在孕也，母張氏夢日入懷。寤而以告玄海。玄海曰：「此吉徵也，慎勿言。」十五月而生聰焉。
《南燕錄》曰：慕容德，皝少子也。皝每對諸夫人言：婦人夢日入懷，當生天子。後孫夫人任身，夢日入其臍中。後晝寢生德。
《宋書》曰：晉安王子勛於尋陽城南設壇即位。子勛語左右曰：「昨夜夢乘龍上天，俯視不見其頭。」衆咸失色，莫有對者。著作郎孫毅進曰：「《易》稱'見群龍無首'，吉祥也。」衆乃大悅。
又曰：劉穆之嘗夢與宋武帝泛海，遇大風，驚，俯視船下，見二白龍俠船。既而，至一山，山峰聳秀，意甚悅。及武帝克京城，從何無忌求府主簿，無忌進穆之。帝曰：「吾亦識之。」即召焉。
又曰：沈慶之嘗夢引鹵簿入厠中，慶之甚惡入厠之鄙。時有善占夢者爲解之曰：「君必當大富貴，然未在旦夕。」問其故，答曰：「鹵簿故是富貴容，厠中所謂後帝也。知君富貴不在今王。」
《後魏書》曰：宣武帝名恪，孝文帝長子也。母曰高氏，初夢爲日所逐，避於床下。化爲龍，繞己數匝。寤而廄悸，遂娠而生帝也。
《後周書》曰：柳霞幼而爽邁。其世父慶遠特器異之，謂霞曰：「吾昔逮事，伯父太尉公嘗語吾云：我作一夢，夢汝登一樓，甚峻麗。吾以坐席與汝。汝後名官必達，恨吾不及見耳。吾向聊復晝寢，又夢將昔坐席還以賜汝。汝之官位當復及吾。特宜勉勵，以應嘉祥也。」
又曰：高琳字秀琳。其先高麗人。母嘗祓禊泗濱，臥，遇見一石，光彩朗潤，遂持歸。是夜，夢見一人衣冠若仙者，謂曰：「夫人向所持來石，是浮磬之精耳。君受之必生令子。」母驚寤，舉身流汗。俄而，有娠。及生琳，因以名字焉。及長，有大度知略。從文帝累有戰功，位至開府儀同三司。
《三國典略》曰：高歡嘗夢履衆星而行，覺而內喜，遂傾産以結客。
又曰：宇文永貴，昌黎大棘人也。母初孕貴，夢有老人抱一兒授之曰：「賜爾是子，俾壽且貴。」及生，形類所夢，故以」永貴」字之。
又曰：齊陽休之幼年，將仕，夢鄴城東南有大冢，上有銅柱，跗爲蓮花。休之從西北而登，以手捉柱，柱右轉。夢中咒曰：「三匝而止。」柱如其言。榮貴之後，所居之宅，竟在其地。
又曰：祖珽知齊太上有大志，深自結納。嘗啓曰：「昨夢大王乘龍上天，願深自愛。」太上大喜。即位之後擢拜中書侍郎。
又曰：梁孝玄字世誠。梁武第七子也。小字七苻。初，梁武夢眇目僧執香爐稱托生王宮。既而，采女石氏侍，始褰戶幔，有風回裙，梁武帝意感，幸之。采女夢月墮懷中，遂孕孝玄。載誕之夕，舉室光明，室中有非常香氣及紫胞之異。
《梁書》曰：較型少，夢見人授之五色筆，因而有文章。後十餘年，忽夢一丈夫，自稱郭璞，謂淹曰：「前借君筆，可相還。」淹夢中探懷中筆。自此後，不復有文章。時稱淹才盡。
又曰：鄭灼少事皇侃。灼性精勤，尤明三禮。少時嘗夢皇侃謂曰：「鄭郎開口。」侃因唾灼口中，自後義理益進。
又曰：何點少時嘗患渴，經歲不愈。後在吳中石佛寺僧建講，晝寢夢一道人，形貌非常，授丸一掬，夢中服之而饞攏
《陳書》曰：高祖微時，嘗游義興，館於許氏。夢天開數丈，有四人朱衣捧日而至，納之帝口。及覺，腹內猶熱。
《南史》曰：徐陵字孝穆。母藏氏，嘗夢五色雲化爲鳳，集左肩上，已而誕陵。年數歲，家人攜以候沙門釋寶志。寶志曰：「此天上石麒麟也。」
《唐書》曰：李嶠，趙州贊皇人。隋內史侍郎玄操從曾孫也。代爲著姓，父鎮惡襄城瘤攏嶠早孤，事母以孝聞。爲兒童時，夢有神人遺之雙筆，自是漸有學業。弱冠舉進士。
又曰：尹知章絳州翼城人。少親騷。嘗夢神人以大鑿開其心，以藥內之。自是，日益開朗，盡通諸經義。未幾，而諸師反北面受業焉。
又曰：張薦字孝舉。深州陸澤人。祖鷟，字文成。聰驚絕倫，書無不覽。爲兒童時，夢紫色大鳥五彩成文降於家庭。其祖謂之曰：「五色赤文，鳳也。紫文，鸑鷟也，爲鳳之佐。吾兒當以文章瑞於朝廷。」因以爲名字。
又曰：天寶中，安祿山自范陽入朝。肅宗觀其凶姿，有勃逆之狀，言之於太上皇。太上皇易之，不納。上恐危社稷，遂精誠祈夢。其夜，夢故內侍胡普寂等三人，持案覆以黃帊，自天而下，至上前，有素版丹書，文章甚多。既寤，所記者惟四句，曰：「厥不雲乎，其惟其時。上天所保，福祿不虧。」十四年十一月甲子，祿山果於范陽稱兵向闕。
又曰：劉沔，初爲忠武小校，從李光顔討淮西，爲捉生將。前後遇賊兵，戰，鋒刃所傷，幾死者數四。嘗傷重臥草中，日黑不知歸路，昏然而睡。夢人授之雙燭曰：「子方大貴。此行無患，可持此而還。」既行，炯然有雙光在前。
《晏子春秋》曰：景公病水十數日。夜夢與二日鬥，不勝。晏子朝，公說之曰：「我其死乎？」對曰：「使人以迎占夢。」至，晏子說公夢告之。占夢者請反其書，晏子曰：「無反書。」曰：「所病者陰也，日者陽也，一陰不勝二陽，故病將愈也。」以是對。占夢者入，以晏子言對。居三日，公病大愈。公且賜占夢，占夢者曰：「此非臣之言，晏子教臣。」
《李蜀書》曰：武帝諱雄，始祖第三子。始祖後方娠，夢雙虹自門升天，一蛇中斷。及生，後常言：三子若成人，必有先亡者，有大貴者。後果李蕩早卒，李雄王蜀。
《林邑記》曰：林邑俗謂上金爲紫磨金，夷俗謂上金爲楊邁金。初，范楊邁母懷身，夢人鋪楊邁金席與其生兒。兒落席上，金色光起，昭晰艶耀。及其生也，名曰楊邁。後襲王位，能得人情。
皇甫謐《帝王世紀》曰：文王自程徙都酆。季秋之月甲子，赤雀銜丹書入酆，止於文王之戶，言天命歸周之意。先是文王夢日月之光著身。
《會稽先賢傳》曰：吳侍中闞澤字德潤，山陰人也。在母胎八月而叱聲震外，年十三，夜夢名字炳然縣在月後，遂升進也。
《異苑》曰：鄭康成師馬融，三載無聞。融鄙而遣還。玄過樹陰假寐，夢見一老父以刃開其心，謂曰：「可以學矣！」於是，遂返，精洞典籍。
又曰：太原郭登之字仲靖。義熙初，諸葛長民欲取爲諮議，登之不樂。後爲南康太守。盧循之反，長民以其無先過也，將加大辟。夢一神人以烏角如意與。雖是寤寐中，殊自指約。既覺，在其側，可長尺餘，形制甚陋。郭遂得，無他。屢經顯官。後徒入關，賫以自隨，插著步差中，忽失所在。
《幽明錄》曰：謝安石當桓溫之世，恆懼不全。夜忽夢乘桓輿行十六里，見白鶏而止，不得復前。莫有解此夢。及溫亡，後果代居宰相，曆十六年而得疾。安方悟云：「十六里者，十六年，見鶏住者，今太歲在酉。吾病殆將不起。」少日而卒。
又曰：吳興錢乘，孫權時曾晝臥，久不覺，兩吻沫出者數升。其母怖而呼之，曰：「適見一老公，食以熇筋，恨未盡而呼之。」乘本尫瘠，既爾之後，遂以力聞。官至無難監。
