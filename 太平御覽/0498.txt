
《詩》曰：兕<角黃>其，旨酒思柔。彼交匪傲，萬福來求。
《禮》曰：傲不可長，欲不可縱，樂不可極。
《春秋》曰：衛侯享苦成叔，寧惠子相苦成叔，傲寧子曰：「苦成家其亡乎？古之爲享食也。以觀威儀，省禍福也。」
《論語》曰：居簡而行簡，無乃太簡乎？
《韓詩外傳》曰：田子方之魏，魏太子從車百乘，迎之於郊。太子再拜謁，子方不下車，太子不悅，曰：「敢問何如則可以驕人矣？」子方曰：「吾聞以天下驕人而亡者有矣，以一國驕人而亡者有矣。由此觀之，則貧賤可驕人矣，士志不得則授履而之秦楚耳，安往而不得貧賤乎？」於是，太子再拜而後退，子方遂不下車。
《孔叢子》曰：子思居衛，曾子謂子思曰：「昔吾從夫子巡於諸侯，未嘗失其人臣之禮，而猶聖道不行。今吾觀子有傲世之心，無乃不容乎？」子思曰：「時移勢異，各有宜也。當吾先君，周制雖毀，君臣固位，上下相持，欲行其道，不勞以求之，則不能入也。今天下諸侯方欲力爭，競招英雄以自輔翼。此得士則昌、失士則亡之秋也。不自高，人將下吾；不自貴，人將賤吾。舜禹揖讓，湯武用師，非故相詭，乃時也耳。
華嶠《後漢書》曰：趙壹，字玄淑，恃才倨傲，爲鄉里所擯。
《東觀漢記》曰：博士范升奏曰：「伏見太原周黨解履升華轂，陛下見帝庭，偃蹇忄敖慢，逡巡進退，臣願與幷論靈台之下。」
《魏略》曰：丁謐少不肯交遊，但博觀書傅。爲人亢毅，頗有才略。太和中，常於鄴借人空屋，居其中，而諸王亦欲借之，不知謐已得，直開門入。謐望見王，交腳臥不起，而呼其奴客曰：「此等人？促呵使去。」王怒其無禮，還具上聞之。明帝收系鄴獄，以其功臣子原之。
《蜀志》：簡雍，字憲和，涿郡人。與先主有舊。性簡傲跌蕩，在先主座席，猶箕倨傾倚，威儀不肅，自從�。諸葛亮已下則獨擅一榻，傾枕臥語，無所爲屈。
《蜀志》曰：彭，字永年，廣漢人。身長八尺，容貌甚偉。姿性驕傲，多所輕忽，惟敬同郡秦子整。
王隱《晉書》曰：魏末，阮籍有才，而嗜酒荒放，露頭散�，裸袒箕踞。作二千石，不治官事，日與鈴下共飲酒歌呼。時人或以籍生在魏之交，欲佯狂避時，不知籍本性自然也。
干寶《晉記》曰：呂安友嵇康，相思則命駕千里從之，或遇其行。康兄喜，位至方伯，拭席而待，弗之顧也，獨宿車中。康母設酒求康兒共戲，則去。
鄧粲《晉記》曰：劉伶常著袒服而乘鹿車。客有詣伶，值其裸袒，責伶，伶笑曰：「吾以天爲屋，以屋爲�，諸君不當入中，又何怨乎？」其自任若此。
又曰：胡毋輔之過河南，門下將飲酒。河南卒王子博倨坐其傍，輔之叱使取火。子博曰：「我卒也，惟不乏吾事，安能爲人使！」輔之與語，嘆曰：「吾弗及也！」因言河南尹，以爲功曹。
習鑿齒《漢晉陽春秋》曰：陳蹇兄丕，有名於世，與夏侯玄親交，玄拜其母。蹇時爲中領軍。聞玄會於其家，悅而歸。既入戶，玄曰：「相與未至於此。」蹇當戶立，良久曰：「如君言。」乃趨而出，意氣自若。玄大以此知之。
《後魏書》曰：李栗，雁門人也。性簡慢，矜寵，不率禮度，每在太祖前舒放倨傲，不自祗肅，笑唾任情。太祖積其宿過，天三年遂誅之。於是威嚴始厲，制勒群下盡卑謙之禮，自栗始也。
《後魏書》曰：玄順，字子和，起家爲給事中。時尚書令高肇帝舅，權重天下，人士望塵拜伏。順曾懷刺詣肇門，門者以其年少，答雲「在座大有賓客」，不肯爲通。順叱之曰：「任城王兒，可是賤也！」及見，直往登床，捧手抗禮，王公先達莫不怪懼，而順辭吐傲然，若無所睹。肇謂衆曰：「此兒豪氣尚爾，況其父耶！」澄聞之，大怒，杖之數十。
《晉中興書》曰：蔡謨讓司徒，孝宗臨軒，遣侍中璩、黃門郎丁纂徵謨。謨陳疾篤，使主簿謝攸對，自平旦至日中，使者十餘反，而謨不至。孝宗時年八歲，甚怪之，亟問左右曰：「所召何人，何以至今不來？軒臨何當竟？」會稽王曰：「蔡公傲違上命，無人臣之禮。若人主卑屈於上，大義不行於下，亦不知復所以爲治。」於是奏送謨廷尉以正刑書。謨懼，率子弟素服詣闕稽顙，到廷尉待罪。皇太后詔：「可依舊制，免爲庶人。」
沈約《宋書》曰：會稽太守孟顗事佛精懇，而爲謝靈運所輕。嘗謂顗曰：「得道應須慧業丈人，生天當在靈運前，成佛必在靈運後。」顗深恨此言。
《禰衡傳》曰：衡字正平，建安初自荊州北游許都，恃才傲逸，臧否過差，見不如己者，不肯與言語。人皆以是憎之。
《文士傳》曰：阮籍從容曰：「平生曾游東平縣，樂其土風，願得爲東平太守。」文帝大悅，即從之。籍便騎驢徑到郡，至皆壞壁障，內外相望，教令清當。十餘日，便騎驢歸。
《淮南子》曰：賓有見人於季子者，賓出，季子曰：「子之賓獨有三過：望我而笑是慢也，談語而不稱師是叛也，交淺而言深是亂也。」賓曰：「望君而笑是公也，談語不稱師是通也，交淺而言深是忠也。」故季之賓客一體也。或以爲小人，或以爲君子，視之異也。
《物理論》曰：今有呂子義，清賢仕，爲率更令，有人就之宿，非其度數之內。子義燃燭危坐，通曉，目不轉睛，膝不移處。
《會稽典錄》曰：嚴光一名遵，帝引入，論故舊累日。因共臥，光以足加帝腹上。明日，太史奏客星犯帝，坐甚急。帝曰：「朕故人嚴子陵共臥耳。」
《語林》曰：羅含在宣武，坐人介與他人相識，含正容曰：「所識已多，不煩復爾。」
《世說》曰：王子猷作桓溫車騎參軍，桓謂王曰：「卿在府久，當相繼理。」王初不答，直高視，手板拄頰云：「西山朝來，致有爽氣。」
應璩《與崔玄書》曰：豈有亂首抗巾以入都城，衣不在體而以適人乎？昔戴叔鸞箕坐見邊文祖，此皆衰世之慢行也。
《晉書》曰：何綏性既輕物，翰札簡傲。城陽王尼見綏書疏，謂人曰：「伯蔚居亂而矜豪乃爾，豈其免乎！」
《晉書》曰：謝奕與桓溫善。溫辟爲安西司馬，猶推布衣好。在溫座，岸幘嘯詠，無異常日。溫指曰：「我方外司馬。」
又曰：王獻之嘗經吳郡，聞顧辟彊有名園，先不相識，乘平肩輿徑入。時辟強方集賓友，而獻之游歷既畢，傍若無人。辟強勃然數之曰：「傲主人，非禮也。以貴驕士，非道也。失是二者，不足齒之傖耳。」便驅出門。
又曰：王導子恬，性傲誕，不拘禮法。謝萬嘗造恬，既坐，少頃，恬便入內。萬以爲必厚待己，殊有喜色。恬久之乃沐頭�而出，據胡床於庭中曬�，神氣傲邁，竟無賓主之意。萬悵然而還。
又曰：王徽之，字子猷。性卓犖不羈，爲大司馬桓溫參軍，蓬首散帶，不綜府事。又爲車騎桓沖騎兵，問：「卿署何曹？」對曰：「似是馬曹。」又問：「管幾馬？」曰：「不知由馬，何知數！」又問：「馬比死多少？」曰：「未知生，焉知死！」嘗從沖行，值暴雨，徽之因下馬排入車中，謂曰：「公豈得獨擅一車！」
又曰：劉伶常著袒服乘車，客有詣伶，值其裸袒，責伶，伶曰：「吾以天爲屋，以屋爲禈，諸君不當入中。」
又曰：謝萬既受任北征，矜豪傲物，常以嘯詠自高，未嘗撫衆。兄安深憂之，自隊主將師已下，安無不慰勉。謂萬曰：「汝爲玄帥，諸將宜數接對，以悅其心，豈有傲誕若斯而能濟事也！」萬乃召集諸將，都無所說，直以如意指四座云：「諸將皆勁卒。」諸將益恨之。
又曰：周顗，王導甚重之，嘗枕顗膝而指其腹曰：「卿此中何所有也？」答曰：「此中空洞無物，然足容卿輩數百人。」導亦不以爲忤。又於導座傲然嘯詠，導云：「卿欲希嵇、阮耶？」顗曰：「何敢近舍明公，遠希嵇、阮！」
又曰：王澄爲荊州刺史。澄將之鎮，送者傾朝。澄見樹上鵲巢，便脫衣上樹，探鷇而弄之，神氣蕭然，傍若無人。劉琨謂澄曰：「卿形雖散朗，而內實動俠，以此處世，難得其死。」澄默然不答。
《宋書》曰：張敷遷中書舍人，與狄當、周赳幷管要務，以敷同省名家，欲詣之。赳曰：「彼若不相容，便不如不往。詎可輕往耶？」當曰：「吾等幷已員外郎，何憂不得共坐。」敷先設二床，去壁三四尺，二客就席，酬接甚歡，既而呼左右曰：「移我遠客。」赳等失色而去。
又曰：陶潛有造之者設酒，潛若先醉，便語客曰：「我醉欲眠，卿可去。」
《宋書》曰：張敷，永初初遷秘書郎。嘗在省直，中書令傅亮，聞其好學，過候之，敷臥不即起，亮怪而去。
《齊書》曰：張欣泰領羽林監。欣泰通涉雅俗，交結多是名素。下直輒游園池，著鹿皮冠，衲衣錫杖，挾素琴。有以啓世祖者，世祖曰：「將家兒，何敢作此舉止！」
《齊書》曰：丘靈鞠，好飲酒，臧否人物，在沈淵座見王儉詩，淵曰：「王令文章大進。」靈鞠曰：「何如我未進？」此言達儉。靈鞠宋世文名甚盛，入齊頗減。蓬�弛縱，無形儀，不治家業。王儉謂人曰：「丘公仕宦不進，才亦退矣。」
《梁書》曰：何點雖不入城府，而遨遊人世，不簪不帶，或駕柴車，躡草ハ，恣心所�，致醉而歸。士大夫多慕從之，時人號爲「通隱」。
《隋書》曰：崔亻キ每以讀書爲務，負恃才地，忽略世人。大署其戶曰：「不讀五千卷書者，無得入此室。」數年之間，遂博覽群言，多所通涉。
《唐書》曰：鄭仁表，洎之子也。文章尤稱俊拔，然恃才傲物，人士薄之。自謂門地、人物、文章具美，嘗曰：「天瑞有五色雲，人瑞有鄭仁表。」劉鄴少時投文於洎，仁表兄弟嗤鄙之。咸通末，鄴爲宰相，仁表竟貶死南荒。
又曰：崔玄翰入朝爲太常博士、禮部員外郎。竇參輔政，用爲知制誥，詔令溫雅，合於典謨。然性太剛褊簡傲，不能取容於時，每發言論，略無阿徇，忤執政旨，故掌誥二年而官不遷。
又曰：李白嘗醉，令高力士脫靴，由是斥去。乃浪跡江湖，終日飲沉。時侍御史崔宗之謫官金陵，與白詩酒唱和。嘗月夜乘舟，自採石達金陵，白衣宮錦袍，於舟中顧瞻嘯傲，傍若無人。初賀知章見白，賞之曰：「此天上謫仙人也。」
《說文》曰：人相笑，相耶俞也。
《東觀漢記》曰：光武令王霸至薊市中募人，將以擊王郎。市人皆大笑，舉手耶俞之，霸慚遽而返。
《續晉陽秋》曰：襄陽羅友，家貧，嗜酒，伺人祠祠往乞餘。在桓溫府，屢以貧乞祿，溫以其誕肆，許而不用。同府人有得郡者，溫爲坐別，友亦被命至，尤晚，溫問之，答曰：友欽道嗜味，昨奉教乃守，旦出門於中路遇一鬼，大見耶俞，曰：見汝送人作郡，不見人送汝作郡。友始怖終慚，不覺淹緩。溫笑，用之爲郡也。
