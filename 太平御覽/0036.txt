
《釋名》曰：地，底也，言其底下載萬物也。亦言諦也，五土所生，莫不審諦也。亦謂之坤，坤，順幹也。
《說文》曰：元氣初分，重濁爲地，萬物所陳列也。
《易》曰：坤元亨，利牝馬之貞。〈馬在下而居者也，而必牝者，順之至也。至順而後乃亨。〉
又曰：至哉坤元，萬物資始，乃順承天，坤厚載物，德合無疆，含弘光大，品物咸亨。牝馬地類，行地無疆。《象》曰，地勢坤，〈地形不順，其勢順也。〉君子以厚德載物。《文言》曰，坤至柔而動也剛，至靜而德方，後得主而有常，含萬物而化光。坤道其順乎？承天而時行。又云：「陰雖有美，含之以從王事，弗敢成也。地道也，妻道也，臣道也，地道無成，而代有終也。」
又曰：夫玄黃者，天地之雜色也，天玄而地黃。
又曰：立地之道，曰柔與剛。
又曰：坤，地也，故稱乎母。〈陸績注曰：取含養也。〉
又曰：本乎地者親下。
又曰：在地成形。〈鄭玄注云：形謂草木鳥獸。王廣註：形謂山川等。〉
《禮記》曰：人道敏政，地道敏樹。鄭玄注云：「樹謂植草木。」
又曰：今夫地，一撮土之多，及其廣厚，載華岳而不重，振河海而不泄，萬物載焉。〈此言地之博厚，本由撮土，山之廣大，本由拳石，水之不測，皆由一勺。皆合少成多，自少至大，至誠者亦如此乎？〉
又曰：地載物，天垂象，取財於地，取法於天。是以尊天而親地。
又曰：博厚所以載物也，高明所以覆物也。博厚配地，高明配天。
又曰：成子高謂慶遺曰：生無益於人，死不害於人，我死則擇不食之地而葬我焉。
又曰：燔柴於泰壇，祭天也，瘞埋於泰折，祭地也。
又曰：天地不合，萬物不生。
又曰：子夏曰：「三王之德參於天地，敢問何如斯可謂參天地矣？」孔子曰：「奉三無私以勞天下。」子夏曰：「敢問何謂三無私？」子曰：「天無私覆，地無私載，日月無私照。」
又曰：凡四海之內，斷長補短，方三千里，爲田八十萬億一萬億畝。〈九州之大計。〉方百里者，爲田九十億畝，山陵林麓川澤溝瀆城郭宮室塗巷，三分去一，其餘六十億畝。
《周禮》曰：土訓掌道地圖，以詔地事。〈道，說也。說地圖九州形勢，山川所宜，告王以施其事也。〉
又曰：以天産作陰德，以中禮防之，以地産作陽德，以和樂防之。以禮樂合天地之化，百物之産。
又曰：大司徒掌天下土地之圖，周知九州之地域，廣輪之數，〈東西爲廣，南北爲輪。〉辯五地之生物。一曰山林，其動物宜毛，其植物宜皂；二曰川澤，動物宜鱗，植物宜膏；三曰丘陵，動物宜羽，植物宜核；四曰墳衍，動物宜介，植物宜莢；五曰原隰，動物宜蠃，植物宜叢。
《爾雅》曰：東至泰遠，西至邠國，南至濮鉛，北至祝栗，謂之四極。觚竹，北戶，西王母，日下，謂之四荒。九夷，八狄，七戎，六蠻，謂之四海。距齊州以南戴日爲丹穴，北戴鬥極爲空桐，東至日所出爲太平，西至日所入爲太蒙。〈郭璞注云：極四方極遠國也。觚竹在北，北戶在南，西王母在西，日下在東，皆四方昏荒之地；次四極者，九夷在東，八狄在北，七戎在西，六蠻在南。次四荒者。距，去也。齊，中也。犍爲舍人注曰：晦冥無識不可教誨，故曰四海。自中州以南，日光所照故曰丹穴。〉
《尚書考靈異》曰：地有四游：冬至地上，北而西三萬里；夏至地下，南而東復三萬里；春秋分，則其中矣。地恆動不止，人不知。譬如人在大舟中，閉牖而坐，舟行不覺也。
《詩含神霧》曰：天地相去億裏。
《春秋感精符》曰：冬至成天文，夏至成地理。
《春秋元命苞》曰：神農世，怪義生白阜，〈怪義，白阜之母名也。〉圖地形脈道。〈白阜爲神農圖畫地形，通水道之脈，使不壅塞也。〉
又曰：土無位而道在，故太一不興化，人主不任部。地出雲起雨，以合從天下，勤勞出於地，功名歸於主。〈土以謙自正，以卑自斂，終不自伐生養之苦，乃興雲雨不以爲功，一歸於天中。〉
又曰：地所以右轉者，氣濁精少，含陰而起遲，故轉迎天，佐其道。〈地生於離，既而不敢當陽動，退居少陰，則亦宜右行而迎陽者，受其施育而成陽，故曰佐其道也。〉
又曰：地不足東南，陰右動終而入靈門。〈地不足東南故言立子午以相明之。子午者，陰陽之衆所見處也。故以二辰回轉所不同以爲門也。右動，動而東也。靈門已也，陰藏於巳也。〉
又曰：地者，易也，言養物懷任交易變化，含吐應節，故其立字土力於一者爲地。〈地加土以力，又加一者，言奉天一也。〉
《春秋說題辭》曰：地之爲言婉也，承天行其義也，居下以山爲位，道之經也。山陵之大，非地不制，含功以牧生。故其立字，土力於一者爲地。〈力，勤也，即天也。〉
《春秋內事》曰：地有十三分，王侯之所居也。
《孝經援神契》曰：地順受澤，謙虛開張。〈開張九竅，受流灑潤，是其謙虛也。〉
又曰：計校九州之別，土壤山陵之大，川澤所注，萊沛所生，鳥獸所聚，凡九百一十萬八千二十四頃，磽埆不墾者千五百萬二千頃。
《家語》曰：子夏曰：「商聞《山書》曰，地東西爲緯，南北爲經，山爲積德，川爲積刑，高者爲生，下者爲死，丘陵爲牡，川穀爲牝，蚌蛤龜珠，與日盈虛。是故堅土之人剛，弱土之人肥，虛土之人妙，實土之人細，息土之人美，磽土之人醜。」
《史記》曰：顓頊養材以任地，載時以象天。
《漢書》曰：天道貴信，地道貴貞，不信不貞，萬物不生。
又曰：秦地於天官，東井、輿鬼之分野，周地柳、七星、張之分野，韓地角、亢、氐之分野，趙地昴、畢之分野，燕地尾、箕之分野，齊地虛、危之分野，魯地奎、婁之分野，宋地房、心之分野，衛地營室、東璧之分野，楚地翼、軫之分野，吳地鬥、牛之分野。
《晉書》曰：裴秀《禹貢九州地域圖論》曰：圖書之設，由來尚矣。自古垂象立制而賴其用，三代置其官，國史掌其職。暨漢祖屠咸陽，丞相蕭何盡收秦之圖籍。今秘書既無古之地圖，又無蕭何所得秦之圖籍。惟有漢氏《輿地》及《括地》諸雜圖，各不設分率，又不考正准望，亦不備載名山大川。其所載列，雖有粗形，皆不精審，不可依據；或稱外荒迂誕之言，不合事實，於義無取。今制地圖之體有六：一曰分率，所以辯廣輪之度也；二曰准望，所以正彼此之體也；三曰道里，所以定所由之數也；四曰高下；五曰方斜；六曰迂直，此三者，各因地而制，以校夷險之數也。有圖像而無分率，則無以審遠近之差；有分率而無准望，雖得之於一隅，必失之於他方；有準望而無道里，則施于山海絕隔之地，不能以相通；有道里而無高下、方斜、迂直之校，則徑路之數，必與遠近之實相違，失准望之正矣。故必以此六者參而考之，然後遠近之實，定於分率，彼此之實，定於道理，度數之實，定於高下、方斜、迂直之筭。故雖有峻山巨海之隔，絕域殊方之迥，登降詭曲之因，皆可得舉而定者，准望之法既正，則曲直遠近無所隱其形也。
《抱樸子》云：太極初構，清濁始分，故天先成而地後定。
《河圖括地象》曰：八極之廣，東西二億三萬三千里，南北二億三萬一千五百里。夏禹所治四海內地，東西二萬八千里，南北二萬六千里。
又曰：天有五行，地有五嶽；天有七星，地有七表；天有四維，地有四瀆；天有八氣，地有八風；天有九道，地有九州。
又曰：崑崙山爲柱，氣上通天。崑崙者，地之中也。下有八柱，柱廣十萬里，有三千六百軸，互相牽制，名山大川，孔穴相通。
又曰：地廣東西二萬八千，南北二萬六千，有君長之州有九，阻中土之文德，及而不治。
《河圖挺佐輔》曰：百世之後，地高天下，不風不雨，不寒不暑，民復食土，皆知其母，不知其父。如此千歲之後，而天可倚杵，匈匈濛濛，莫知始終。
《河圖》曰：元氣無形，匈匈隆隆，偃者爲地，伏者爲天。
《黃帝素問》曰：積陰爲地，故地者，濁陰也。
《洪範五行傳》曰：地者，成萬物者也。
《周髀筭經》曰：天不可階而升也，地不可尺寸而度。
《楚辭》曰：地方九則，何以墳之？〈王逸注曰：墳，分也。謂九州之地凡九品，禹貢何以能分別之也。〉康回馮怒，地何以東南傾？〈康回，共工也。昔共工與顓頊爭爲帝，怒而觸不周山，天柱折，地維絕，故傾也。見《淮南天道篇》也。〉
《鹽鐵論》曰：古者制地足以養民，民以承其上，千乘之國，百里之地，公侯伯子男，各欲其欲。秦兼萬國之地，有四海之富，而意不贍者，嗜欲多而下不堪其求也。
《太玄經》曰：天以不見爲玄，地以不形爲玄，人以心腹爲玄。天奧西北，鬱化精也；地奧黃泉，隱魄榮也；人奧思慮，含至精也。
又曰：九地：一爲沙泥，二澤浼，三征崖，四下田，五中田，六上田，七下山，八中山，九上山。
蔡邕《月令章句》曰：總丘陵原隰阪險曰地。范子計然曰，夫地有五土之宜，各有高下。
鄭玄注《孝經》曰：分別五土，視其高下，若高田宜黍稷，下田宜稻麥，丘陵阪險宜種棗栗。
楊泉《物理論》曰：凡居地有大利而無小害者，上地也。
《山海經》曰：帝令竪亥步，自東極至於西極，五億十選，九千八百八十步。竪亥左手抱算，右手指青丘北。
又曰：天地之東西二萬八千里，南北二萬六千里，出水者八千里，受水者八千里。
《物理論》曰：地者，底也，底之言著也，陰體下著也。其神曰祗，祗，成也，育生萬物備成也。其卦爲坤，其德曰母。地形有高下，氣有剛柔，物有巨細，味有甘苦。鎮之以五嶽，積之以丘陵，播之以四瀆，流之以四川。蓋氣，自然之體也。地髮黃泉，周伏回轉，以生萬物。地，天之根本也，形西北高而東南下，東西長，南北短，其盡四海者也。
又曰：地者，其卦曰坤，其德曰母，其神曰祗，亦曰媼。大而名之曰黃地祗，小而名之曰神州，亦名后土。〈黃地祗舉八極之內地，神州王畿千里內地神也。后土，祗也，社地主也，所在皆得言之。〉
《詩推度災》曰：上清下濁，號曰天地。
《博物志》曰：地祗之位，起形於崑崙，從廣萬里，高萬一千里，神物之所生，聖人仙人之所集。崑崙之東北，地轉下三千六百里，有八玄幽都，方二十餘萬里，下有四柱，柱廣十萬里，地有三千六百軸，互相牽制也。
又曰：地以名山爲之輔佐，石爲之骨，川爲之脈，草木爲其毛，土爲其肉，三尺以上爲糞，三尺以下爲地，重陰之性也。
又曰：中國之域，左濱海，右通流沙，方而言之，萬五千里，面二千五百里，東至蓬萊山，西至隴右，後跨薊北，前及衡岳，若計共四萬有三億之餘。降朝鮮岷山，東治可西也，隴川以南及北海之國，此是堯舜，土及萬里，湯時七千里，此後亦無常，隨德優劣也。
《論衡》曰：地戶在東南。
又曰：地之最下者，有揚兗二州，洪水之時，此二土最被水害。
又曰：山川陵谷，爲之地理。
又曰：地性生草，山性生水。
《白虎通》曰：地者，元氣所生，萬物之祖也。地之言施也，諦也，應施變化，審諦不誤，敬始重終，故謂之地也。
《老子》曰：地得一以寧。地無以寧，將恐發。
《莊子》曰：天地非不廣且大也，人所容足耳。
又曰：海水三歲一周流，波相薄，故地動。
《列子》曰：共工與顓頊爭爲帝，怒而觸不周之山，天柱折，地維絕。地不滿東南，故百川歸焉。
又曰：地積塊耳，充塞四虛，無處無塊。
《文子》曰：地承天故定寧，地定寧，萬物形，地廣厚，萬物聚。定寧無不載，廣厚無不容。
又曰：地方而無涯，故莫能窺其門。
《管子》曰：地或維之，地而之維，地亡必矣。
又曰：地者，政之本也，是地可以正。地不均平和調，則政不可正也。
桓公問管子曰：地數可得而聞乎？曰：東西二萬八千里，出水者八千里，受水者八千里，出銅山四百六十七，出鐵山三千六百九十處，封禪之王七十二家。
《墨子》曰：禽子問天與地孰仁？墨子曰：「翟以地爲仁，民衣焉，食焉，死焉，家焉，地終不責德焉，故翟以地爲仁。」
《淮南子》曰：禹使大章步，自東極至於西極，二億三萬三千五百七十里。使竪亥步，自北極至於南極，二億三萬三千五百七十里。
又曰：重濁者淹滯而爲地。
又曰：天有九部八紀，地有九州八柱。九州之外有八埏，東方曰沙海，東南方曰沅澤，南方曰浩澤，西南方曰丹澤，西方曰泉澤，西北方曰海澤，北方曰寒澤，東北方曰無通澤。
又曰：扶桑之上，衆帝所自上下，日中無景，呼而無響，蓋天地之中也。弱水在東，建木在西，末有十日，其華照下地。九州之大。純〈純，緣，邊也。〉方千里。九州之外，乃有八寅，〈一曰不溫曰寅澤。〉亦方千里：自東北方曰大澤，〈無漸茄曰澤也。〉曰無通；東方曰大渚，曰少海；東南曰具區，曰元澤；南方曰大夢，曰浩澤；西南方曰注資，日丹澤；西方曰九甌，曰泉澤；西北方曰大夏；曰海澤；北方曰大冥，曰寒澤。凡八寅八澤之雲，是雨九州。八寅之外，乃有八紘，〈紘，維紘也。〉亦方千里：自東北東曰和丘，曰荒土；東方曰棘林，曰桑野；東南方曰大窮，曰衆女；〈民少男多女也。〉南方曰都廣，曰反戶；〈在日之南，爲北向戶。〉西南方曰焦僥，曰炎土；〈焦僥人長三尺，衣冠帶劍。〉西方曰金丘，曰沃野；〈金丘，金所出也。〉西北方曰一目，曰少所；〈其人一目。〉北方日積冰，曰委羽。〈積冰至寒也。委羽，山名，委羽之北蓋不見日也。〉凡八紘之氣，是出寒暑，以合八正，必以風雨。八紘之外，乃有八極：自東北方曰方土之山，曰蒼門；東方曰東極之山，曰開明之門；東南方曰波海之山，曰陽門；南方曰南極之山，曰暑門；西南方曰南極編駒之山，曰白門；西方曰西極之山，曰閶闔之門；西北方曰不周之山，曰幽都之門；北方曰北極之山，曰寒門。凡八極之雲，是雨天下；八門之風，是節寒暑；八紘、八寅、八澤之雲，以雨九州，而和中土。東方之美者，有醫無閭之珣玕琪焉；〈醫無閭，東夷之山也。珣玕琪，玉名也。〉東南方之美者，有會稽之竹箭焉；南方之美者，有梁山之犀象焉；西南方之美者，有華山之金石焉；西方之美者，有霍山之珠玉焉，西北方之美者，有崑崙虛之璆琳、琅玕焉；〈璆琳、琅玕，珠名也。〉北方之美者，有幽都之筋角焉；東北方之美者，有徒格山之文皮焉。〈文皮，虎豹文皮也。〉
