
《三輔故事》曰：婁敬曰：「臣願為高車使者，持節往至匈奴庭，與其分土定界。」敬至，曰：「汝本處北海之濱，秦亂，汝侵其界，居中國地。今婚姻已成，當還汝敝肆，還我中國地。」作丹書鐵券，曰：「自海以南，冠蓋之士處焉；自海以北，控弦之士處焉。」割土盟誓，然後求還。
《華陽李郃別傳》曰：郃字孟君，漢中人。和帝即位，分遣使者循州郡，觀風俗，皆微服單行。使者二人，當到益州，投公舍宿。時夏月露坐，為出酒與談。公仰視問曰：「二君發京師時，寧知二使者何日發耶？」二人驚相視而曰：「不聞。」問公何以知之，公指星，有二使星向益部。二人知其深明，遂共談，甚嘉異焉。
《風俗通》曰：周、秦常以歲八月，遣輶車之使，釆異代方言，還奏之，事藏秘室。
《晏子春秋》曰：晏子使吳，吳稱曰：「天子請見。」晏子蹴然曰：「臣受命弊邑，使於吳王。臣迷惑，入於天子之朝，敢問吳王惡存？」吳王夫差請見以諸侯之禮。
又曰：晏子使楚，楚王進橘，置削。晏子不剖而並食，王曰：「橘末剖。」對曰：「臣聞之，賜人主者，瓜桃不削，橘柚不剖。臣故不敢剖，臣非不知。」
又曰：晏子使楚，楚人為小門而延晏子。晏子不入，曰：「使狗國者從狗門入；今臣使楚，不當狗門入也！」王曰：「齊無人耶？」對曰：「齊之臨淄三萬戶，張袂成帷，揮汗成雨，何為無人！齊以賢者使賢主，不肖者使不肖主，嬰不肖，是故使王耳。」
又曰：晏子聘楚，楚王知其賢智，欲辱之。使人縛一人從殿前過，佯問之：「此何罪也？」左右答曰：「此齊人也，今犯盜。」王謂晏子曰：「齊人善盜也？」晏子答曰：「臣聞江南生橘，江北為枳，土地使其然也。臣察此人在齊不為盜，今來楚而盜，亦土地使然也。」楚王大慚。
《漢雜事》曰：吳、楚七國反，齊孝王城守，膠西濟南三國圍齊。齊使路中大夫告於天子，還報曰：「堅守。」比至，三國圍齊已數重矣，無從入。三國將與路中大夫盟：「若反言漢已破。」大夫許之。至城下，望見齊王，曰：「漢已發兵百萬，使太尉周亞夫擊破吳、楚，引兵救齊，齊必堅守！」三國將誅路中大夫。
《韓詩外傳》曰：越王勾踐使廉稽獻民於荊，荊使者曰：「越，夷狄之國也。臣請欺其使者。」荊王曰：「越王，賢人也。其使者亦賢，子慎之！」使者出，見廉稽曰：「冠則得以見。」廉稽曰：「夫越，亦周室之列封也，不得處中國，則處江海之陂，與黿鱣魚鱉為伍，文身剪發，而後處焉。今來至上國，必曰：『冠乃得見，不冠不得見』，如此，則大國使適越，亦將劓墨、文身、剪發，而後得見乎？」荊王披衣出謝。
又曰：魏文侯有子曰擊，次曰欣。欣少，而立以為嗣。封太子擊於中山，三年不往來。其傅趙倉唐諫曰：「父忘子，子不可忘父，何不遣使乎？」擊曰：「願之久矣，未有所使。」倉唐對曰：「為之使，則臣請使。」擊曰：「諾。」於是乃問君何所好與所嗜，曰：「君嗜晨鳧，好北犬。」遂求晨鳧、北犬齎行。倉唐至，曰：「北藩中山之君，有北犬、晨鳧，使倉唐再拜獻之。」文侯曰：「嘻！擊知吾好北犬、晨鳧也。」即見使者。文侯曰：「擊無恙乎？」倉唐惟惟，三問而不對。文侯曰：「不對，何也？」倉唐曰：「臣聞諸侯不名君。既已賜弊邑，使得小侯國，不敢對也。」文侯曰：「中山君無恙乎？」倉唐曰：「今者之來，拜送於郊。」文侯曰：「中山君長短若何矣？」倉唐曰：「聞諸侯，比諸侯，入朝則側者皆人臣也。臣無所比之，然則所賜之裘幾能勝之矣。」文侯曰：「中山之君亦何好乎？」對曰：「好《詩》。」文侯曰：「於《詩》何好？」曰：「好《黍離》與《晨風》。」文侯曰：「《黍離》詩何哉？」對曰：「彼黍離離，彼稷之苗。行邁靡靡，中心搖搖。知我者謂我心憂，不知我者謂我何求。悠悠蒼天，此何人哉！」文侯曰：「怨乎？」曰：「非敢怨也，時思也。」文侯曰：「《晨風》謂何？」對曰：「《詩》云：『鴆彼晨風，郁彼北林。未見君子，憂心欽欽。如何如何？忘我實多！』此以忘我者也。」於是大悅，曰：「欲知其子，視其母；欲知其君，視其使。中山君若不賢，惡能使其使賢？」遂廢太子欣，而召中山君以為嗣。
《說苑》曰：秦王以五百里地封鄢陵君，君不受，使虞且謝。秦王忿然作色，謂且曰：「亦嘗見天子之怒乎？」曰：「臣未嘗見也。」王曰：「天子之怒，伏屍百萬，流血千里！」且曰：「大王亦嘗見布衣韋帶之士怒乎？」王曰：「布衣韋帶之士，怒則解冠徒跣，以頭搶地耳，何難知者？」且曰：「此乃庸夫之怒耳。布衣之士怒，伏屍二人，流血五步！」即持其匕首起，視秦王曰：「今將是矣！」秦王變色，長跪曰：「先生就坐，寡人諭矣。」
又曰：趙王遣使者之楚，方鼓瑟而送之，誡之曰：「必如吾言！」〈注事具瑟門。〉
又曰：齊使淳于髡聘楚。髡為人形貌短小，楚王薄賤之，曰：「謂之齊無人耶？而使子來乎？何長也？」髡對曰：「臣無所長，要中七尺之劍，欲斬無狀王！」王曰：「止。吾但戲子耳。」與髡共飲酒。
又曰：晉、楚之君為好，會苑丘之上。宋使人往之，晉、楚大夫曰：「趣以天子禮見吾君，我將見子。」使者曰：「冠雖弊，義居上；履雖新，義居下。周室雖微，諸侯未之能易也。師雖升宋城，臣猶不更臣之服也！」以諸侯禮見之。
又曰：楚使者聘齊，齊王享之梧宮。使者曰：「大哉梧乎！」王曰：「江海之魚吞舟，大國之樹必巨！」使者曰：「昔燕攻齊，遵雒路，渡濟橋，焚雍門，擊齊左而虛其右，王歜絕頭乎杜山，公孫差格死於龍門，飲馬乎淄澠，定獲乎琅琊，王與太后奔乎莒，逃城陽之山。此時，梧之大小何如矣？」刁渤對曰：「使者問梧之年耶？昔荊平王為無道，加諸申氏，殺子胥父與兄，子胥被髮乞食於吳，闔廬以為相，三年將兵復仇於楚，戰勝乎柏舉，級頭百萬，囊瓦奔鄭，王保於隨，師入郢。胥行郢都，親射宮，臨於王冢，笞其墓。若此，則梧可為拊也！」
又曰：明君之使人也，任之以事，不制之以辭。
《王逸子》曰：或問：「張騫可謂名使者歟？」曰：「周流絕域，東西數萬里，其中胡貊皆知其習俗；得始大蒜、葡萄、苜蓿等。」
《語林》曰：魏武將見匈奴使，自以形陋，不足雄遠國，使崔季珪代當坐，自捉刀床頭座。既畢，令人問：「魏王何如？」使答曰：「魏王信雅望非常，然床頭捉刀人，此乃英雄也。」魏王聞，馳遣殺此使。
《天文要集》曰：天節星，主奉使。小而明，則使中正也。
梁元帝《蘇鄭論》曰：漢世，銜命匈奴，困而不食者，二人而已。子卿手持漢節，臥伏冰霜；仲師固無下拜，陽絕水火。況復風生稽落，日隱龍堆，翰海飛沙，皋蘭走霰，豈不酸鼻痛心？憶雒陽之宮陛，屑泣橫悲；想長安之城闕，直以為臣之道義不為生，事君之節，生為義盡。豈望拔幽泉，出重仞，經長樂，抵未央？及還望塞亭，來依候火，傍觀上郡，側眺雲中，雖在己之自隆，而於時之報未重。
梁劉孝儀《北使還與永豐侯書》曰：足踐寒地，身犯朔風，暮宿客亭，晨炊謁舍，飄搖辛苦。迄留氈鄉，雜種覃化，頗慕中國，兵傳李緒之法，樓擬衛律所治。而毳幕難淹，酪漿易厭，王程有限，時反玉關。射鹿胡奴，乃共歸國，刻龍漢節，還持入塞。馬銜苜蓿，嘶逗故墟。人獲蒲萄，歸種舊里。稚子出迎，善鄰相勞，倦握蟹螯，亟覆蝦碗。每取朱顏，略多自醉，用此終日，亦多自娛。
