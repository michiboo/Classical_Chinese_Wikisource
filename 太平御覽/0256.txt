
《漢書》曰︰黃霸爲揚州刺史。治有績，漢宣詔賜車特高一尺，別駕主簿，緹糸由屏泥於載前，以彰有德也。
又曰︰朱博遷冀州刺史。博本武吏，不更文法，及爲刺史行部，吏民數百人遮道自言。博駐車決遣，四五百人皆罷去，如神。吏驚，不意博臨事乃至於此。
又曰︰何武爲揚州刺史，行部必先即學宮見諸生，試其誦論得失，然後入傳舍，問墾田頃畝、五穀美惡。
《東觀漢記》曰︰郭�，字細侯，河南人也。在幷州素結恩德，行部到西河美稷，有童兒數百，各騎竹馬迎拜，亻及問曰︰「兒曹何自遠來。」對曰︰「聞使君到，喜，故迎。」諸兒復送到郭外，問使君何日當還，亻及曰︰「別駕從事，計日告之。」行部還，入美稷界先期一日。伋念負諸童兒，遂止於野亭，須期乃入。
又曰︰李珣爲兗州刺史。所種小麥、胡麻悉付從事，一無所留，清約率下，常席羊皮布被。
《後漢書》曰︰郭賀爲荊州刺史。顯宗巡狩到南陽，特見，嗟嘆，賜以三公之服、黼黻冕旒，敕行部去�帷，使百姓見其容服，以章有德。每所經過，吏人指以相示，莫不榮之。
又曰︰賈琮爲冀州刺史。舊典，傳車驂駕，垂赤帷裳，迎於州界。及琮之部，升車言曰︰「刺史當遠視廣聽，糾察美惡，何有反垂帷裳以相掩塞乎？」乃命御者褰之。百城聞風，自然竦震。其諸贓過者，望風解印綬而去。
又曰︰王望爲青州刺史，甚有威名。是時州郡災旱，百姓窮荒。望行部，道見饑者裸行草食五百餘人，湣然哀之，因以便宜出所在布粟，給其廩糧，爲作褐衣。
又曰︰中平元年，交趾屯兵反，執刺史及合浦太守，自稱柱天將軍。靈帝特敕三府精選能吏，有司舉賈琮爲交趾刺史。琮到部，訊其反狀，咸言賦斂過重，百姓莫不空單，京師遙遠，告冤無所，民不聊生，故聚爲盜賊。琮即移書告示，使安其資業，招撫荒散，蠲復徭役，誅斬渠帥爲大害者，簡選良吏，使試守諸縣。歲間蕩定，百姓以安。巷路爲之歌曰︰「賈父來晚，使我先反；今見清平，吏不敢飯。」在事三年，爲十三州最。
又曰︰郭�爲幷州牧。入界，所到縣邑，老幼相攜逢迎道路，所過，問民疾苦，聘求耆德雅俊，設几杖之禮，朝夕與參政事。
又曰︰蘇章爲冀州刺史。故人爲清河太守，章行部按其奸贓。乃請太守，爲設酒肴，陳平生之好，甚歡。太守喜曰︰「人皆有一天，我獨有二天。」章曰︰「今夕蘇孺文與故人飲者，私恩也；明日冀州刺史按事者，公法也。」遂舉正其罪。州境知章無私，望風畏肅。
又曰︰張禹拜揚州刺史。當過江，行部中土，人皆以江有子胥之神，難於濟涉。禹將渡，吏固請不聽，禹厲言曰︰「子胥如有靈，知吾志在理察枉訟，豈危我哉！」遂鼓而過。曆行郡邑，深幽之處莫不必到，親錄囚徒，多所明舉。吏人希見使者，人懷喜悅。
又曰︰楊秉遷任城相。自爲刺史二千石，計日受俸，餘祿不入私門。故吏賫錢百萬遺之，閉門不受，以廉潔稱。
又曰︰謝夷吾爲荊州刺史，第五倫薦之曰︰「受牧荊州，威行郡國，奉法作政，有周、邵之風，居儉履約，紹公儀之後。尋功簡能爲外台之表，聽聲察實爲九伯之冠也。」
《續漢書》曰︰種暠爲益州刺史。在職三年，宣恩遠夷，開曉殊俗，岷山雜落皆懷服漢德。其白狼、盤木諸國，自前刺史卒後遂絕。暠至，乃復向化。時永昌太守鑄黃金爲文蛇以獻梁冀，暠糾發追捕，馳傳上言，冀由是銜怒。
又曰︰周舉爲幷州刺史。太原舊俗以介子推焚骸，有龍忌之禁，輒一月寒食，莫敢煙暴，老少不堪，歲歲多死者。舉既到州，乃作吊書以置子推之廟，言盛冬去火，殘損人命，非賢者之意，以宣示愚民，使還溫食。
謝承《後漢書》曰︰陳留百里嵩，字景山，爲徐州刺史。境遭旱，嵩行部，傳車所經，甘雨輒注。東海金鄉、祝其兩縣，僻在山間，嵩傳駟不往，二縣不得雨。父老幹請，嵩曲路到二縣，入界即雨。
又曰︰巴祗，字敬祖。爲揚州刺史，在官不迎妻子，俸祿不使有餘積，毀壞不復改易，以水澡傅墨用之。夜與士對坐，暗中不燃官燭。
又曰︰第五種遷兗州刺史。中常侍單超兄子匡爲濟陰太守，負勢貪放。種欲收舉，未知所使。會聞從事衛羽素抗直，乃召羽具告之，曰︰「聞公不畏強御，今欲相委以重事，若之何？」對曰︰「願庶幾於一割。」羽出，遂馳到定陶，閉門收匡賓客親吏四十餘人，六七日中糾發其贓五六十萬。種即奏匡，幷以劾超。
《魏志》曰︰劉馥，字元穎，沛國相人也。太祖方有袁紹之難，謂馥可任以東南之事，遂表爲揚州刺史。馥既受命，單馬造合肥空城，建立州治，南懷緒等皆安集之，貢獻相繼。南懷緒數年恩化大行，百姓樂其政，流民越江山而歸者以萬數。於是聚諸生，立學校，廣屯田，興治芍陂及茄陂、七門、吳塘以溉稻田，官民有蓄陂塘之利，至今爲用。
又曰︰徐邈爲涼州刺史，進善黜惡，風化大行，百姓歸心焉。西域通流，荒戎入貢，皆邈勛也。
又曰︰田豫護匈奴中郎將，領幷州刺史。外胡聞其威名，相率來獻。州界寧肅，百姓懷之。
又曰︰陳泰爲幷州刺史，懷柔民夷，甚有威惠。京邑貴人多寄寶貨，因泰市奴婢，泰皆掛之於壁，不發其封，及征爲尚書，悉以還之。
又曰︰梁習，字子虞，爲幷州刺史，政治常爲天下最。太和二年，征拜大司農。習在州二十餘年，而居處貧窮，無方面珍物，明帝異之，禮賜甚厚。
又曰︰王昶，字文舒，太原晉陽人也。遷兗州刺史，明帝即位，加揚烈將軍，賜爵關內侯。昶雖在外任，心存朝廷，以爲魏承秦漢之弊，法制苛碎。不大釐改國典以准先王之風，而望治化復興不可得也。乃著《治論略》，依古制而合於時務者二十餘篇。
又曰︰司馬朗，字伯達，河內溫人也。遷兗州刺史，政化大行，百姓稱之。雖在軍旅，常惡衣惡食，以儉率下。
《魏略》雲︰裴潛爲兗州時，嘗作一胡床，及去，留以掛柱。
《吳志》曰︰呂岱爲交州刺史。歷年不餉家，妻子饑乏，孫權聞之嘆息，以讓群臣曰︰「呂岱出身萬里，爲國勤事，家內困而孤不早知，股肱耳目，其責安在？」於是加賜錢米絹布，歲有常限。
《晉書》曰︰杜元凱爲荊州人，號爲杜父。舊水道，惟沿漢達江陵千數百里。君乃開陽口，起夏水，導洪洞，達巴陵，徑近千里。南土美而謠曰︰「後世無叛由杜翁，孰識知名與勇功。」
又曰︰吳隱之爲廣州。州界有貪泉，父老雲︰「余此水使廉士變貪。」隱之先至水，酌而飲之，賦詩曰︰「古人云此水，一飲重千金。若使夷、齊飲，終當不易心。」
王隱《晉書》曰︰華軼爲江州刺史，得江表之歡心，流亡之士赴之如歸。時天子孤危，四方瓦解，軼有匡天下之志，每遣貢獻入洛，不失臣節。謂使者曰︰「若洛都道斷，可輸之琅琊王，以明吾之爲司馬氏也。」
又曰︰山濤爲冀州刺史。冀州舊名克俗，略無人士。自濤居州，搜求賢才，旌命所知三十餘人，皆顯名當世。冀州之士，於是爲盛。
《晉陽秋》曰︰劉弘字和季，與晉世祖同年，居同里，以舊恩屢登顯位。弘爲荊州刺史，值王室多難，得專命一方，盡其器能，推誠御下，厲以公義。每有手書發郡國，丁寧款密，故莫不感悅，顛倒奔赴，咸曰︰「得公一紙書，賢於十部從事也。」
曹嘉之《晉紀》雲︰羊暨爲青州刺史，暨牛産犢，及遷，以官舍所生，遺之而去。
《晉中興書》曰︰褚裒，字季野，河南人也。弱冠，譙國桓彝見而目之曰︰「褚季野有皮里陽秋。」裒女即獻後也。征拜侍中，遷尚書。裒以後父苦求外出，除江州刺史。蒞政貞素，每崇清約，常使私僮樵採。
又曰︰桓伊，字叔夏，譙國人。湛隱有武�，又善音律，爲中興第一。遷都督江州、荊州十郡、豫州四郡軍事、江州刺史。伊到鎮，以邊境無虞，宜以寬恤爲務，乃上疏︰「江州虛耗，加連歲不登，宜幷合小縣，除諸郡逋米。州治宜還豫章。」詔答移州潯陽，其餘皆聽。伊隨宜拯撫，甚得南土清和。
《宋書》曰︰陸征爲益州刺史，恤隱有方，威惠兼著，寇盜靜息，民物殷阜。蜀土安悅，至今稱之。
《齊書》曰︰臨川王映爲雍州刺史。嘗置錢還都買物，有獻計者於江陵買貨至都回換，可得微有所增。映笑曰︰「我是賈客耶？乃復求利。」
又曰︰王琨爲廣州刺史。南土沃實，在任者常致巨富，世謂「廣州刺史但經城門一過，便得三千萬」也。琨無所取納，表獻祿俸之半。州鎮舊有鼓吹，又啓輸還。及罷任，孝武知其清，問還資多少？琨曰︰「臣買宅百三十萬，餘物稱之。」帝悅其對。
《梁書》曰︰安成康王秀都督雍、梁、南北秦四州諸軍事、雍州刺史。有疾，百姓商賈咸爲請命。既薨，四州裂裳爲白帽，哀哭送之。
又曰︰夏侯亶，字世龍；弟夔，字季龍。幷任豫州，人歌曰︰「我之有州，頻仍夏侯；前兄後弟，布政優優。」
又曰︰王神念爲青、冀二州刺史。神念性剛正，所更州郡必禁止淫祠。時青、冀州東北有石鹿山臨海，先有神廟，妖巫欺惑百姓，遠近祈禱，縻費極多。及神念至，使令毀徹，風俗遂改。
