
《孫子》曰：兵怒而不相迎，交而不合，又不相去，必謹察之。〈備奇伏也。〉
《左傳》曰：齊師伐魯，敗退，魯莊公將逐之。曹劌曰：「未可。夫大國難測也，懼有伏焉。〈恐詐而奔也。〉吾視其轍亂，望其旗靡，故逐之。」〈旗靡轍亂，怖遽也。〉
又曰：秦晉戰於河曲秦行人夜戒晉師曰：「兩君之士皆未也，明日請相見也。」〈，缺也，魚覲切。〉晉大夫臾駢曰：「使者目動而言肆，懼我也，〈目動心不安，言肆聲放失常也。〉將遁矣。薄諸河，必敗之。」〈薄，迫也。〉晉裨將胥甲、趙穿當軍門呼曰：「死傷未收而棄之，不惠也；不待期而薄人於險，無勇也。」乃止。秦師果夜遁。
又曰：晉侯伐齊，齊侯畏其衆。齊師夜遁，師曠曰：「鳥烏之聲樂，齊師其遁。」〈鳥烏得空，故樂也。〉邢伯曰：「有班馬之聲，〈夜遁，馬不聞見，故鳴班列也。〉齊師其遁。」叔向曰：「城上有烏，齊師其遁。」
又曰：晉師伐楚，將戰，楚子登巢車以觀晉軍，〈巢車，車上爲櫓。〉楚將子重使太宰伯州犁侍於王後。〈州梨晉伯宗子，先奔楚。〉王曰：「騁而左右，何也？」〈騁，走。〉曰：「召軍吏也。」「皆聚於中軍矣！」曰：「合謀也。」「張幕矣。」曰：「虔卜於先君也。」「徹幕矣。」曰：「將發命也。」甚囂，且塵上矣！」曰：「將塞井夷灶而爲行也。」〈夷，平行，戶郎切。〉「皆乘矣，左右執兵而下矣！」曰：「聽誓也。」〈左，將帥；右，車右。〉竟敗楚於鄢陵。〈鄢，音偃。〉
《魏志》曰：劉備遣將吳蘭，屯下辯。曹公遣曹洪征之。備遣張飛屯固山，欲斷軍後。衆議狐疑，洪曰：「賊實斷道者，當伏兵潛行，今反張聲，勢此其不能也。宜及其未集，促擊蘭，破則飛自走。」集兵擊蘭，大破之，飛果走。
《宋書》曰：東晉末，武帝率兵北伐，圍南燕慕容超於廣固，未下。時後秦姚興遣使告宋武云：「慕容見與鄰好，以窮告急，今當遣鐵騎一萬，遙據洛陽。晉軍若不退者，便當長驅而進。」宋武遣興使答曰：「語汝姚興，我定燕之後，息甲三年，當平關、洛。今能自送，便可速來。」劉穆之聞有興使馳入，而宋武發遣已去。以興所言幷答，具語穆之。穆之曰：「常日事無大小，必賜與謀。此宜善詳，云何率爾便答。公所答興言未能威敵，只增彼怒耳。若燕未可拔，興救奄至，不審何以待之？」宋武笑曰：「此是兵機，非卿所解，故不語耳。夫兵貴神速，彼若審能遣救，必畏我知，寧容先遣信命。此是其見我伐燕，內已懷懼，自強之辭耳。」興竟不能出師廣固，終拔，擒慕容超，平齊地。
又曰：武帝自京口舉義兵討桓玄，玄將桓謙屯於東陵，卞範屯覆舟山西以拒之。宋武疑賊有伏兵，謂小將劉鍾曰：「此山下當有伏兵，卿可率部，下往取之。」鍾應聲馳進，果有伏兵數百，一時奔走。
又曰：雍州刺史袁顗舉兵反，沿流入鵲尾，與官軍相持旣久。官軍主張興世越鵲尾，上據錢溪，覬將劉胡攻之，不下。顗遣人傳唱錢溪已平，官軍之衆幷懼。宋將沈攸之曰：「不然。若錢溪實敗，萬人中要應有逃亡得還者。必是彼戰失利，唱空聲以惑衆耳。」勒軍中不得輒動。錢溪信尋至，果大破賊。攸之悉以錢溪所送胡軍耳鼻示人，覬駭懼，急追胡還。遂潰走。
《後魏書》曰：司馬楚之討蠕蠕，蠕蠕潛遣奸覘〈蠕，如兗切。〉入楚之軍，截驢耳而去。有告失驢耳，諸將莫能察。楚之曰：「必是覘賊截之以爲驗耳，賊將至。」即使軍人伐柳爲城，水灌令凍，城立而賊至。冰峻城固，不可攻逼，敗乃走散。世祖聞而嘉之。
又曰：將韓果性強記，兼有權略。所行之處，山川形勢輒能記憶，兼善伺敵虛實，揣知情狀。有潛匿溪穀欲爲間偵者，果登高視之，所疑之處，往必有獲。
《通典》曰：周武帝帥師攻圍高齊晉州，齊後主將兵十萬自來援之。時柱國陳王純頓軍千里徑，大將軍永昌公椿屯鶏棲原，大將軍宇文盛屯汾水關，幷受齊王憲節度。憲密謂椿曰：「兵者詭道，去留不定，見機而作，不得遵常。汝今爲營，勢令兵去之後，賊猶致疑，不須張幕，可伐疑也。」時齊分軍萬人向千里徑，又令其衆出汾水關，自率大兵與椿對陣。宇文盛馳騎告急。憲自以千騎救之。齊人睹穀中塵起，相率遽退。盛與柱國侯莫陳芮涉汾逐之，多有斬獲。俄而椿告齊衆稍逼，憲又回軍赴之。會椿被敕追還，率兵夜返。齊人果謂柏庵爲帳幕也，不疑軍退，翌日始悟。〈周人說疑，齊人不察。〉
《軍讖》曰：夫用兵者，必察敵國之情，視其倉廩，度其餘糧，以卜其強弱。運糧二百里者，無二年之食也；運糧三百里者，無三年之糧也。是謂虛國民貧，上下不相親，則有離叛心。上行暴虐，則下刻急相殘賊，是爲亡國。若進惡不退，群賢隱蔽，不肖在位，國受其害，內貪外廉，竊公爲恩，飾躬正顔，以獲高官，是謂盜端。
《孫子》曰：少而逃之，〈高壁壘勿與戰也。彼衆我寡師，不可敵，則軍自逃，守匿其形也。〉不若則能避之。〈若兵避之，強弱不敵，勢不相若，則引軍避之，待利而動。〉故小敵之堅，大敵之擒。〈小不能當大，言小國不量其力，敢與大邦爲仇，雖權時堅城固守，然後必見擒獲。《春秋傳》曰：旣不能強，又不能弱，所以敗之也。〉無邀正正之旗，無擊堂堂之陣，此理變者也。〈正正者，整齊也。堂堂者，大也，威盛貌。正正者，孤特相也。言前有孤特之兵，後有堂堂之陣，必有奇伏詐誘之謀，審察待之，勿輕邀截，此理變詐者也。〉是故朝氣銳，晝氣墮，暮氣歸。善用兵者，避其銳，擊其墮、歸，此理氣者也。〈避其精銳之氣，擊其懈惰欲歸，此理氣者也。故曹劌曰：夫戰，勇氣也。一鼓作氣，再而衰，三而竭，彼竭我盈，是以克之。〉
《戰國策》曰：魏武侯問吳起曰：「暴寇卒至，掠吾田野，取吾牛馬，則如之何？」起曰：「暴寇之來，必精且強，善守勿應，潛伏路傍。暮去必率車乘重裝，驍騎逐擊，勢必莫當，遇我伏內，如雪逢湯也。」
《後漢書》曰：袁尚據鄴，率兵擊兄譚於南皮，留蘇田、審配守。曹公圍鄴，尚還救鄴，諸將皆以爲：「此歸師，人自爲戰，不如避之。」公曰：「尚從大道來，當避之；若循西山來者，此成擒耳。」尚果循西山來，臨滏水爲營。夜遣兵犯圍，公逆擊破走之，城中崩潰。
《通典》曰：東晉末，武帝伐南燕慕容超，嶺南賊盧循、徐道覆乘虛襲建業。循多疑少決，每欲以萬全爲慮，謂道覆曰：」大軍未至，晉吏部尚書孟昶便睹風自裁，大勢言之，自當計日潰亂。令決勝負於一朝，旣非必定之道，且殺傷士卒，不如案兵待之。」宋武奔還，拒守。宋武曰：「賊若新亭直上，且當避之；回泊蔡州，乃成擒耳。」於是登石頭城以睹循軍，初見引向新亭，宋武顧左右失色。旣而回泊蔡州。道覆猶欲上，循禁之。使羸老悉乘舟艦向白石。宋武慮其從白石步上，乃率劉毅、諸葛長民北出拒之。賊遂率數萬屯丹陽郡。宋武率諸軍馳歸。衆慮賊過江，咸謂當徑還拒戰。宋武乃先引軍還石頭，衆莫之曉。是日大熱，三軍疲頓。旣入城，解甲息士，洗浴飲食。久之乃出，列陣於南塘。參軍褚叔度、朱齡石率勁勇千餘人過淮。賊數千，皆長刀矛鋋，精甲曜日，奮躍爭進。齡石所領多鮮卑，善步槊，幷結陣以待之。賊短兵弗能抗，死傷者數百人，乃退走。
《春秋》曰：晉文公卒，將殯於曲沃，出絳，柩有聲如牛。〈如牛叫聲，虛苟切。〉卜偃使大夫拜曰：「君命大事，將有西師過軼我，擊之，必大捷焉。」秦伯使孟明視等三將襲鄭，晉師禦之於ゾ，而敗之。〈聲自柩出，故曰君命也，大事也。卜偃聞秦密謀，故因柩聲以正衆心也。〉
《史記》曰：燕使騎劫代樂毅，攻齊即墨。齊將田單拒守，乃令城中人食必祭其先祖於中庭，飛鳥悉翔舞城中，下食。燕人怪之。單復宣言曰：「神來下教我。」又令城中人曰：「當有神人爲我師者。」有一卒曰：「臣可以爲師乎？」因反走。田單乃起，引還，東向坐，師事之。卒曰：「臣欺君，誠無能。」田單曰：「子勿言也！」因師之。每出入約束，必稱神。衆心乃安，竟破燕軍。
又曰：秦二世初，天下亂，陳勝，吳廣起兵於蘄。欲收人心，謀曰：「項燕爲楚將，數有功，愛士卒，楚人憐之。或以爲在。今誠以吾衆爲天下倡，宜多應者。」〈謂首號令。〉廣以爲然，乃行卜。卜者知其指意，曰：「足下事皆成功。然足下卜之鬼乎！」〈卜者雲，事成有功，然須假託鬼神乃可興起耳。故勝、廣曉其意，則爲魚書、狐鳴以威衆耳。〉勝、廣喜、念鬼，曰：「此教我先威衆耳。」乃丹書帛曰「陳勝王」，置人所罾魚腹中。〈罾，音曾。〉卒買魚烹食，得書，已怪之矣。又間令廣之次所旁叢祠中，夜篝火，狐鳴呼曰：「大楚興，陳勝王。」〈間，謂竊令人行也。密於廣所次舍處旁側叢祠中爲之。叢謂草木之芩蔚者也。祠，神祠也。呼，火故切。〉卒皆夜驚恐。朝日，卒中往往語，指目勝。廣因而號令衆，遂從之。
又曰：高帝已封大功臣二十餘人，其餘日夜爭功不決，未得行封。帝在洛陽南宮，從復道遙見諸將往往相與坐沙中語。張良曰：「陛下起布衣，以此屬取天下。今爲天子，而所封者蕭、曹故人及親愛，而所誅者皆生平所仇怨。今軍吏計功，以天下不足遍封。此屬畏陛下不能盡封，又恐見疑平生過失及誅，故即相聚謀反耳。」帝憂曰：「爲之奈何？」良曰：「帝平生所憎，群臣所共知，誰最勝者？」帝曰：「雍齒與我有故怨，數常窘辱我，我欲殺之，爲其功多，故不忍。」良曰：「今急先封雍齒則人人自堅矣。」於是帝乃置酒，封齒什方侯，而急趣丞相、御史定功行封。群臣皆喜曰：「雍齒且爲候，我屬無患矣。」
《漢書》曰：李廣以郎中令將四千騎出右北平，博望侯張騫將萬騎與廣俱，異道，行數十里，匈奴萬騎圍廣，軍士皆恐，廣乃使其子敢往馳之。敢從數十騎直貫胡騎，出其右而還，曰：「胡虜易與耳。」軍士乃安。
《後漢書》曰：王郎起，光武馳至下曲陽，傳聞王郎兵在後，從者恐及。至呼沱河，候吏還白「河水流澌，〈澌，音斯〉無船不可濟？」官屬大懼，光武令霸往視之。霸恐驚衆，欲且前，阻水還，即詭曰：「冰堅可渡。」官屬皆喜，光武笑曰：「候吏果妄語也。」遂前，比至河，河冰亦合，乃令霸護渡。〈監護渡也。〉未畢數騎而冰解，光武謂霸曰：「安吾衆得濟免者，卿之力也。」霸謝曰：「此明公至德，神靈之祐，雖武王白魚之應，無以加此。」〈昔武王渡盟津，白魚躍入王舟。〉光武謂官屬曰：「王霸權以濟事，殆天瑞也。」
《晉書》曰：李矩守滎陽城，劉聰將劉暢討矩。矩奉牛酒詐降，謀夜襲之，兵士以賊衆，皆有懼色。矩令郭誦禱鄭子産祠曰：「君昔相鄭，惡烏不鳴。凶胡夏羯，何得過庭！」使巫揚言：「東裏有教，〈東裏，即子産。〉當遣神兵相助。」將士聞之，皆踴躍爭進。乃使誦選勇敢千人，夜掩暢營，獲鎧馬甚多，斬首數千級，暢僅以身免。
又曰：劉裕討慕容超，圍廣固城，數月不拔，或說裕曰：「昔石季龍攻曹嶷，瞻氣者以爲澠水帶城，〈澠，音黽。〉非可攻拔，若塞五龍口，城必自陷。季龍從之，而嶷降。慕容恪圍段龕，亦如之，而龕降。降後無幾，又震開之。今舊跡猶在，可塞之。裕從其言。於是城中男女患腳弱疾者太半。時有蒼鵝飛入帳座，衆咸驚愕，其將曰：」蒼，胡色也；鵝者，我也。胡虜歸我之徵。」衆大悅。將攻城，諸將咸諫曰：「今往亡之日，兵家所忌。」裕曰：「我往彼亡，吉孰大焉！」乃命悉登，遂克，平廣固。
又曰：嶺南賊盧循寇建業，宋武擊破之。走至彭蠡湖，乃悉力柵斷左裏。大軍至左裏，將戰，宋武所執麾竿折，幡沉水，衆幷怪懼。公歡笑曰：「往年霸舟之戰，幡竿亦折，今者復然，賊必破矣。」即攻柵而進。循兵雖殊死戰，弗能禁。諸軍乘勝奔之，循單騎走。所殺及投水死，凡萬餘人。納其降附，宥其逼掠。遣劉藩、孟懷玉輕車追之。循收散卒，尚有數千人，徑還廣州。
又《禿髮利鹿孤載記》曰：呂纂來伐，使傉檀拒之。纂士卒精銳，進度三堆，三軍擾懼。傉檀下馬據胡床而坐，士衆心乃安。與纂戰，敗之，斬二千餘級。
崔鴻《十六國春秋》曰：後趙石勒使將麻秋等伐張重華於武威，重華將謝艾曰：「乞假臣兵七千，爲殿下吞之。」重華以艾爲中堅將軍，配步騎五千，擊秋。引師出振武，夜有梟鳴於牙中。艾曰：「梟，邀也。六博得梟者勝。今梟鳴牙中，克敵之兆。」於是進戰，大破之，斬首五千級。
又曰：後燕慕容寶遣將慕容賀鱗率三萬餘人寇新市。甲子晦，後魏道武進軍討之。太史令晁崇奏曰：「昔紂以甲子日亡，兵家忌，不可出。」帝曰：「紂以甲子日亡，周武不以甲子勝乎？」崇無以對。帝遂進軍新市，賀鱗退阻泒水，依漸洳澤以自固。〈漸，音子廉切。洳，音而據也。〉甲戌，帝臨其營，戰於義台塢，大破之。
《梁書》曰：庾域爲華陽太守。後魏軍攻圍南鄭。時糧儲寡少，人情忄匈懼，〈忄匈，許供切。〉州有空倉數十所，域手自封題，指示將士云：「此中粟皆滿，足支二年，但努力堅守。」衆心以安。虜退，以功拜羽林監。
又曰：楊公則隨武帝大軍至新林，公則自越城移屯領軍府壘北樓，與南掖門相對，嘗登樓望戰。城中遙見麾蓋，縱神鋒弩射之，矢貫胡床，左右皆失色。公則曰：「虜幾中吾腳。」談笑如初。
《通典》曰：隋末李密據興洛倉，破宇文化及還，士卒皆疲倦。隋將王充欲乘其弊而擊之，恐衆心不一，乃假託鬼神，雲夢見周公，乃立祠於洛水之上，遣巫宣言周公欲令僕射討李密，當有大功，不則兵皆疲死。充兵多楚人，俗信妖妄，故出此言以惑之。衆皆請戰，遂破密。
《唐書》曰：高祖爲山西河東撫慰大使，行至太平關，遇賊數千人。時所將兵少，左右皆懼。高祖謂之曰：「此烏合之賊，易與耳。」因率騎十二人出擊之，所向皆靡，衆情始定。
《世說》曰：曹公軍行失道，三軍皆渴。乃令曰：「前有大梅林，饒子，酸，可以解渴。」士卒聞之，口皆水出。
《三國典略》曰：梁蕭藻有操行，以父非命而卒，布衣菲食，非公坐不聽音樂。初爲益州刺史。時有焦僧護作亂，掩據郫繁，衆有數萬。藻年未弱冠，將自擊之，乃乘平肩輿巡行賊城。流矢雨下，從者舉楯以蔽，藻命去之。因是物情大安，賊夜遁。梁武常稱其小字嘆曰：「子弟幷如迦葉，吾復何憂！」
