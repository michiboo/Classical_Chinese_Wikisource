
《六典》曰︰侍御史掌糾舉百僚，推鞫獄訟。凡有別付者，則按其實狀以奏。若尋常之獄，推訖，斷於大理。凡事非大夫、中丞所劾而合彈奏者，則具其事爲狀；大夫、中丞押大事，則豸冠、朱衣、纁裳、白紗、中單以彈之，小事常服而已。
《續漢書·百官志》曰︰侍御史，員五人，秩六百石。以公府掾屬高第補之，或牧守、議郎、郎中爲之。掌察非法，受公卿群吏奏事，有違失者舉劾之。凡郊廟及大拜則一人監威儀，有違失者則劾奏。
《漢官儀·侍臣下》曰︰御史，秦官也。案周有御史，掌邦國都鄙及萬民之治，令以贊冢宰。
應劭《漢官儀》曰︰侍御史，周官也。爲柱下史，冠法冠一名曰「柱後」，以鐵爲之，言其審固不撓也。或說古有獬豸獸，主觸邪佞，故執憲者以其角形爲冠耳。余覽《秦事》雲︰「始皇滅楚，以其君冠賜御史。」漢興襲秦，因而不改。
《漢書儀》曰︰御史員四十五人，皆是六百石。其十五人衣絳，給事殿中爲御史。宿廬在石渠門外，二人尚璽，四人持書，給事二人侍前，中丞一人領餘三十人留寺，理百官事也。
《史記》曰︰趙禹者，郿人。武帝即位，禹以刀筆吏積勞遷爲侍御史，與張湯論定律令。
又曰︰下杜人程邈爲御史，得罪始皇，幽系雲陽十年。從獄中作大篆，少者增益，多者減損，方者使員，員者使方，奏之，始皇善之，出爲御史。
又曰︰張蒼好舊曆，秦時爲御史，主柱下方書。
《漢書》曰︰江充拜直指綉衣，使督三輔盜賊，禁察逾侈。時近臣多奢僭，充皆舉劾，請沒入車馬，令身從北軍擊匈奴。奏聞，貴戚惶恐。
又曰︰王駕字翁孺，武帝時爲綉衣御史，逐捕群盜，皆縱而不誅。
又曰︰嚴延年遷御史，劾霍光專廢立。
《東觀漢記》曰︰陳寵，曾祖父咸哀平間以明律爲侍御史。王莽篡位，父子相將歸鄉里，閉門不出，乃收家中律令、文書壁藏之，以俟聖主。咸常戒子孫爲人議法當依輕，雖有百金之利，無與人重。
《後漢書》曰︰桓典爲侍御史，執政無所避，常乘驄馬，京師畏之。語曰︰「行行且止，避驄馬御史。」
又曰︰杜詩爲御史，安集洛陽。時將軍蕭廣放縱兵士，暴橫民間，百姓惶擾。詩敕曉不改，遂格殺廣，還以狀聞。世祖召見，賜以戟焉。
又曰︰李恂拜侍御史，持節使幽州，宣布恩澤，慰撫北狄，所過皆圖寫山川、屯田，聚落百餘卷，悉封奏上，肅宗嘉之。
又曰︰光武聞杜林還三輔，乃征拜侍御史。引見，問以經書、故舊及西州事，甚悅之，賜以車馬衣被。
又曰︰陳翔字子麟，拜侍御史。元日朝賀，大將軍梁冀威儀不整，翔奏請收冀治罪，時人奇之。
又曰︰楊秉字叔節，拜侍御史，京畿咸稱其宰相之才。
又曰︰譙玄爲綉衣使者，持節分行天下，觀覽風俗，所至專行誅賞。
《續後漢書》曰︰種暠字景伯。順帝時爲侍御史，監護太子於承光宮。中常侍高梵受敕迎太子，不賫詔書，以衣車載太子欲出，太子太傅高褒不知所以，力不能止，開門臨去。暠至，橫劍當車曰︰「御史受詔監護太子。太子國之儲副，人命所系。常侍來，無一尺詔書，安知非挾奸耶？今日之事，有死而已。」梵不敢爭。
又曰︰張綱字文紀，遷侍御史。漢初，遣八使巡行風俗，八使同日拜，謂之八彥，皆宿儒要位，惟綱年少官微，受命各之所部，而綱獨埋車輪於洛陽都亭，曰︰「豺狼當路，安問狐狸？」遂奏大將軍梁冀兄弟罪惡，京師震悚。
《魏志》曰︰袁紹字本初，有姿貌威容，能折節下士，士多附之。太祖少與交，以大將軍掾爲侍御史。
又曰︰帝嘗大會殿中，御史簪白筆側階而坐，上問左右︰「此爲何官何主？」左右不對。辛毗曰︰「謂御史。舊時簪筆以奏不法，今者直備官但珥筆耳。」
《吳志》曰︰呂岱親近吳都徐原，慷愾有才志，岱知其可成，賜巾褠，〈居侯切，丹衣。〉與共言論，後遂薦拔，官至侍御史。原性忠壯，好直言。岱時有得失，原輒諫爭，又公論之，人或以告岱，岱笑︰「是我所以貴德淵〈德淵，岱字。〉者也。」及原死，岱哭之甚哀，曰︰「德淵，呂岱之益友，今不幸，岱復於何聞過？」談者美之。
又曰︰張紘字子綱，廣陵人也。孫策遣紘奉章至許宮，留爲侍御史，少府孔融等皆與親善。
又曰︰朱據字子范，吳郡人也，補侍御史。是時選曹尚書暨艶疾貪污在位，欲沙汰之。據以爲天下未定，宜以功覆過，棄瑕取用，舉清勵濁，足以沮勸，若一時貶黜，懼有後咎。艶不聽，卒敗。
《晉書》曰︰庾峻字山甫。長安大獄久不決，轉峻御史往斷，朝野稱當。
又曰︰劉毅子暾，〈它昆切。〉正直有父風，爲御史。庫失火，尚書郭彰率百人自衛而不救火，暾正色詰之。彰怒曰︰「我能截卿角也！」暾勃然謂彰曰︰「君何時敢恃寵作威作福，天子法冠而欲截角！」呼命紙筆奏之，彰伏不敢言。衆人皆釋，乃止。
《隋書》曰︰柳調轉侍御史，左僕射楊素嘗於朝堂見調，因獨言曰︰「柳調通體弱，獨搖不須風。」調斂板正色曰︰「調信無取者，公不當以爲侍御史；調信有可取，不應發此言！公當具瞻之秋，樞機何可輕發？」素甚奇之。
又曰︰游元爲侍御史，奉使於黎陽督運，會楊玄感作逆，乃謂元曰︰「獨夫肆虐天下，士大夫肝腦塗地，以陷身絕域之所，軍糧斷絕，此亦天亡之時，我今親率義兵誅無道，卿意如何？」元正色答曰︰「尊公荷國寵靈，功參佐命，高官重祿，近古莫儔，公之兄弟青紫交映，當謂竭誠盡節，上答鴻恩，豈意墳土未乾，親圖反噬，深爲明公不取，願思禍福之端。僕有死而已，不敢聞命。」玄感怒而囚之，屢脅以兵，竟不屈節，於是害之。
又曰︰陳孝意，大業初爲魯郡司法書佐，郡內號爲廉平。太守蘇威嘗欲殺一囚，孝意固諫，至於再三，威不許。孝意因解衣，請先受死。良久，威意乃解，謝遣之。漸加禮敬。及威爲納言，奏孝意侍御史。
又曰︰獬豸冠，案《禮圖》曰︰「法冠也。一曰柱後惠文。」〈如淳注《漢官》雲︰「惠，蟬也。細如蟬翼，今御史服之禮圖也。」〉
又曰︰獬豸冠，高五寸，秦制也。法官服之。案《董巴志》雲︰「獬豸，神羊也。」蔡邕雲︰「如麟一角。」應劭雲︰「古有此獸，主觸不直，故執憲者爲冠以象之。秦滅楚，以其冠賜御史。」
《唐書》︰李素立丁憂，高祖令所司奪情授七品清要官，所司權擬雍州刺史錄參軍。高祖曰︰「此官要而不清。」又擬秘書郎，高祖曰︰「此官清而不要。」遂擢授侍御史。
又曰︰柳范爲侍御史，時吳王恪好畋獵，損居人田苗，範奏憚之。太宗因謂侍臣曰︰「權萬紀事我兒，不能匡正，其罪合死。」範進曰︰「房玄齡事陛下，猶不能諫止畋獵，豈可獨罪萬紀？」太宗大怒，拂衣而去。久之，獨引範曰︰「何得逆折我？」範曰︰「臣聞主聖臣直，陛下仁明，臣敢不盡愚直？」太宗意乃解。
又曰︰高宗嘗問群臣求可爲御史者，僉舉萬年尉楊子〈失其名。〉居數月，復問之，群臣又舉焉。上曰︰「吾聞斯人常褻服居公堂視事，其可爲準繩司乎？」由是百司群僚必表而視事。
又曰︰乾封中韋仁約除侍御史，與公卿相見，未嘗行拜禮。或勉之，仁約曰︰「雕鶚鷹豈衆禽之偶，奈何設拜以狎之？」且耳目之官，故當特立乃曰御史。銜命出使，不能動搖山嶽，震懼州縣，誠曠職耳。」
又曰︰賈言忠，河南洛陽人也。乾封中爲侍御史，時朝廷有事遼東，言忠奉使往支軍糧，及還，高宗問以軍事。言忠畫其山川地勢，且陳遼東可平之狀。高祖悅。又問諸將優劣。言忠曰︰「李先朝舊臣，聖鑒所悉；龐同善雖非鬥將，而持軍嚴整；薛仁貴勇冠三軍，名可振敵；高侃儉素自處，忠果有謀；契何力沉毅持重，有統禦之才，然頗有忌前之癖。諸將夙夜小心，忘身憂國，莫逮於李者。」高宗深然之。
又曰︰劉思立，宋州寧陵人也。高宗時爲侍御史。屬河南河北旱儉，遣御史中丞崔謐等分道存問賑給。思立上疏諫曰︰「今麥序方秋，蠶功未畢；三時之務，萬姓所先；敕使撫巡，人皆竦；忘其家業，翼此天恩，踴躍參迎，必難抑止；集聚既廣，妨廢亦多。加以途程往還，兼之晨夕停滯。既緣賑給，須立簿書；本欲安存，卻成煩擾。又無驛之處，騎馬稍難。簡擇公私，須臾追集。雨後農務，特切常情，廢須臾，即虧歲計。每爲一馬，遂勞數家，從此相乘，恐更滋甚。望且委州縣賑給，待秋後閑時出使褒貶。」疏奏，謐等遂不行。
又曰︰李義府恃寵用事。婦人淳于氏，有美色，坐事系大理，乃諷丞畢正義枉法出之。將納爲妾，會有密言其狀者。上令給事中劉仲軌鞫之。義府恐泄其謀，逼正義自縊於獄中。上知，而特原義府之罪。侍御史王義方奏︰「義府擅殺寺丞，陛下雖已釋放，然天子置三公、九卿、二十七大夫、八十一元士，本欲水火相濟，鹽梅相成，然後庶績咸熙，風雨交泰，則知人主不得獨是非。昔唐堯至聖，失之於四凶；漢祖深仁，失之於陳犬希；光武聰明寬恕，失之於逢萌；魏武勇略英雄，失之於張邈。此英傑之主，莫不失之於前，得之於後。今陛下繼聖，撫有萬邦，蠻陬夷落，猶懼刑綱，況輦轂咫尺，奸臣肆虐。殺一六品寺丞，足使忠臣抗憤；縱令正義自縊，此事彌不可容。便是畏義府之權勢，能殺身以滅口。此則生殺之威，已非主出；賞罰之柄，下移奸佞。請乞重勘，當正義死之由，雪冤氣於幽泉，誅奸臣於白日。」對仗叱義府，令下；義府視，不退；義方三叱。上既無言，義府趨出。
又曰︰王志愔，博州聊城人也。少以進士擢第，神龍年累除左台御史。執法剛正，百僚畏憚，時人呼「皂雕」言其顧瞻人吏如雕鶚之視燕雀也。
又曰︰蘇瑰案問鄭普思，其妻有寵於韋庶人，特敕令對禦辨折，上屢抑瑰而伸普思。侍御史范獻忠曆階而前曰︰「臣請先罪蘇瑰。」上問其故。獻忠曰︰「蘇瑰國之大夫，荷榮貴久矣，不斬逆賊而後聞奏，今使眩惑天聰，搖動刑柄。而普思反狀昭露，陛下曲爲申理，此則王者不死。今聖躬萬福，豈有兩天子耶？臣請先死，終不能事普思。」上意乃解，獄遂定。
又曰︰御史遭長官於途，皆免帽降乘，長官戢轡，辭而上馬。乾封中王本立爲御史，意氣頗高，途逢長官，端揖而已，自是諸人或降而立，或足至地，或側鞭弛鐙，輕重無恆。開元以來，但舉鞭聳揖而已也。
又曰︰劉藏器爲侍御史，時衛卿尉遲寶琳抑人爲妾，藏器奏請還其父母。上既可其奏，寶琳私奏乞之，上又從之。藏器復執奏，上又可之。寶琳又請，如是三。藏器進言曰︰「法者，海內之懸衡，上下之所共，若刑罰不中，則人無所措手足。陛下若用舍恣情，愛憎由己，則國之刑憲何所施陳。今寶琳請，陛下從之；臣執奏，陛下亦從之。今日從之，明日又改之，欲令下人何以遵奉？夫人無信不立，匹夫匹婦尚不可失信，況爲天子，安可戲言？今陛下二三其言？處分不定，臣恐四海之內，無所適從。」上竟從藏器所奏。
又曰︰王播爲侍御史。貞元末，華臣李實爲京兆尹，恃恩頗橫，嘗遇播於途不避。故事，尹避台官。播移文詆之。
又曰︰溫造拜侍御史，請復置彈事朱衣、豸冠於外廊，大臣阻而不行。李祐自夏州入拜金吾，違制進馬一百五十匹，造正衙彈奏，祐股戰汗流。祐私謂人曰︰吾逾蔡州城擒吳元濟，未嘗心動，今日膽落於溫御史，籲可畏哉！」
《英雄記》曰︰袁紹辟大將軍府，不得已，起從命，舉高第，遷侍御史。弟術爲尚書，紹不欲爲台下，告疾求退。
《三輔決錄》曰︰韋約字季明。司徒劉愷甚敬重之，謂曰︰「君以輕去就，故大位不躋，今歲垂盡，選御史實欲煩君。」約曰︰「犬馬齒盡，既無膂力，又無考課；所以躊躇戀慕者，以明公禮遇隆崇，未能自割。」因稱素有風疾，眩冒不堪久侍，遂徒跣趨出，公追不及。
《陳留耆舊傳》曰︰楊仁字文義，明帝引見，問當代政治之事，仁對，上大奇之，拜侍御史。明帝崩，是時，諸馬貴賤各爭入宮，仁被甲持戟遮敕宮門不得令入。章帝既立，諸馬貴更贊仁刻峻，於是上善之。
《通典》曰︰侍御史之職四。謂推、〈推，有掌推鞠。〉彈、〈掌彈舉。〉公廨、〈知公廨事。〉雜事，〈台中事悉總之。〉定殿中監察以下職事及進名改轉，台內之事悉主之，號爲臺端，它人稱之曰「端公」。其知雜事者謂之雜端，最爲雄極。食座之南設橫榻謂之南床，殿中監察不得坐。〈亦謂之痴床，言處其上者，皆驕傲自得，使人如痴，故謂之痴床也。〉凡侍御史之例，不出累月則遷登南省，故號爲南床。百日察其行止、出入、揖讓、去就。殿中已下，皆稟而隨之先後，虧失者有罰。
又曰︰二漢侍御史所掌，凡有五曹︰一曰令曹，〈掌律令。〉二曰印曹，〈掌劾日。〉三曰供曹，〈掌齊祀。〉四曰尉馬曹，〈掌廄馬。〉五曰乘曹，〈掌獲駕。〉豹尾之內便爲禁省。
又曰︰舊例御史台不受訴訟，有通辭狀者即於台門候，御史競往門外收采，知可彈者，略其姓名。皆雲風聞訪知。永徽中崔義玄爲大夫，劾狀題告人姓名。
《黃石公陰謀秘法》曰︰熒惑，火之精，御史之象，主禁令、刑罰、收捕、糾正。
《六典》曰︰殿中侍御史掌殿庭供奉之儀式。凡冬至、元正大朝會，則具服升殿。若郊祀、巡省則具服從，於旌門檢察，視其文物有虧缺則糾之。凡兩京城內則分知左、右巡，各察其所巡之內有不法之事。
《三國典略》曰︰齊宋世良，字元文，魏孝莊時爲殿中侍御史。詣河北括戶，大獲游惰；至汲郡旁見有骸骨，移書瘞之。其夜有雨滂沱，孝莊勞之曰︰「卿所括得丁，倍於本帳，若官人皆如此，便是更生出一天下也。」
《唐書·官品志》曰︰殿中侍御史四人，掌殿中禁衛內事。
又曰︰張行成爲殿中侍御史，糾劾不避權戚，太宗以爲能，謂房玄齡曰︰「觀古今用人，必因媒介，若行成者，朕自舉之，無先容也。」
又曰︰王無競自監察御史轉殿中侍御史。舊例，每日更直於殿前正班。宰相宗楚客、楊再思嘗離班偶語，無競前曰︰「朝禮至敬，公等大臣，不宜輕易以慢恆典。」楚客等大怒，轉無競爲太子舍人。
又曰︰殿中侍御史郭震，劾刑部尚書趙彥昭、太子賓客韋嗣立、青州刺史韋安石曰︰「彥昭以女巫趙五娘左道亂常，托爲諸姑，潛相影援。既因提挈，遂踐臺階，或驅車造門施婦人之服，或攜妻就謁申猶子之情，同惡相濟，一至於此！又張易之兄弟，勢傾朝野，嗣立此際結爲舅甥，神龍之初已合誅死，天網疏漏，腰領誤全，與安石託附阿韋，編諸屬籍。中宗晏駕，削太皇輔正之制，定阿韋臨朝之策。此時朝野危懼，人神怨憤。臣忝司清憲，敢不糾彈，彥照等幷請准法處分。」於是幷貶官。
《山公啓事》曰︰中書屬通事令史孫琳限滿，久習內事，才宜殿中侍御史，須空補之，不審可否？詔曰︰「可！。」
《曹氏傳》曰︰左擁起於碎吏，武帝以爲能，擢爲殿中侍御史。
《六典》曰︰監察御史掌分察百僚，巡按郡縣，糾視刑獄，肅整朝儀。朝廷有不肅敬及鬥失者，則糾而劾之。
《唐書》曰︰李素立武德初爲監察御史，時有犯法不至死者，高祖將令殺之，素立諫曰︰「三尺之法與天下共之，法一動搖，則人無所措手足。陛下甫創鴻業，遐荒尚阻，奈何輦轂之下，便棄刑書？臣忝法司，不敢奉旨。」高祖從之。
又曰︰張嘉貞，蒲州猗氏人也，坐事免歸鄉里，居長安。侍御史張循憲爲河東采訪使，薦嘉貞才堪憲官，請以己之官秩授之。則天召見，垂簾與之言，嘉貞奏曰︰「臣以草萊而得謁九重，是千載一遇也。咫尺之間，如隔雲霧，竟不睹日月，恐君臣之道有所未盡。」則天遽令捲簾與語，大悅，擢拜監察御史。
又曰︰紀履忠爲監察御史，劾奏御史中丞來俊臣犯狀有五︰一專擅國權，二謀害忠善，三贓賄貪濁，四失儀勃禮，五淫昏很戾。論茲五罪，合至萬誅，請下獄理罪。
又曰︰蕭至忠爲監察御史，彈鳳閣侍郎同鳳閣鸞台三品蘇味道贓污貶官。御史大夫李承嘉嘗召諸御史責之曰︰「近日彈事不諮大夫，禮乎？」衆不敢對，至忠曰︰「故事，台中無長官，御史人君耳目，比肩事主，得各自彈，事不相關，或先白大夫而許彈事，如彈大夫不知白誰也？」承嘉默然，而憚其剛正。
又曰︰崔琬爲監察御史，彈奏宰相宗楚客、紀處訥等驕恣跋扈，請收劾之。舊制，大臣有被御史彈者，皆俯僂趨出，待罪朝省。楚客瞋目作色，稱以忠鯁被誣。中宗令琬與楚客約爲兄弟，人竊嘆焉。
又曰︰齊浣，定州義豐人。少以詞學稱，弱冠制科登第。景雲二年，中書令姚崇用爲監察御史。彈劾違犯，先於風教，當時以爲稱職。
又曰︰開元五年，監察御史杜暹往磧西覆屯會郭處瓘與史獻等不葉，更相執奏，詔暹案其事實。史獻以金遺暹，固辭。左右曰︰「公遠使絕域，不可失蕃人情。」暹不得已受之，埋於幕下。既去，出境，乃移牒令收取之。
又曰︰李勉拜監察御史，屬朝廷右武，勛臣恃寵，多不知禮。大將榮崇嗣於行在朝堂背闕而坐，言笑自若。勉劾之，拘於省司，肅宗特原之，嘆曰︰「吾有李勉，始知朝廷尊矣。」
又曰︰御史台奏准︰舊例監察御史從下六人，各察尚書省一司；又准︰興元元年十月敕令監察從上第一人，察吏部禮部第二人，察兵部、工部第三人，察戶部，刑部第四人者。伏以監察第一第二人已充監察及館驛等，使新人除出使外，幷無以觀其能否。今請守舊制，新人分察。從之。
又曰︰元貞拜監察御史，奉使東蜀，劾奏東川節度使嚴礪違制擅賦，又籍沒塗山甫等吏民八十八戶田宅奴婢。時礪已死，七州刺史皆責罰。貞雖舉職，而執政猶有與礪厚者惡之。
又曰︰楊收兄假自浙西觀察判官入爲監察御史，兄弟幷居憲府，特爲新例。
又曰︰李悽，〈音澄。〉太原人也。宇文融爲御史，括田戶，奏知名之士崔希逸、鹹廙業、宇文順、字孺卿、李宙及淒爲判官，攝監察御史，分路檢察以課，幷遷監察御史。
又曰︰柳渾拜監察御史，台中執法之地，動限儀矩，渾性放曠，不甚檢束。察長拘局，忿其疏縱。渾不樂，乞外任，執政惜其才，奏爲左補闕。
