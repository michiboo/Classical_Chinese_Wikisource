
《山海經》曰：平逢山西十里廆山，其陽多㻬琈之玉，俞隨之水出於其陰，北流注於穀，世謂之孝水也。
潘岳《西征賦》曰：澡孝水以濯纓，嘉美名之在茲。
《陝縣圖經》曰：橐水，即魯水也。西北入城，百姓賴之，呼爲利人渠是也。又按《唐史》云：武德元年，陝東道行台金部郎中長孫操，自郡東又引水入城，以代井汲，百姓賴之，與上渠俱利於民。
《十道志》曰：涑水，亦名襄水。荊楚之地，水駕山而上者，皆呼爲襄，襄上也。今土人呼爲涑水，上流亦呼爲襄，名即無定，故陸澄《地理志》曰：「襄陽無襄水也。」又按《襄沔記》曰：「中廬有涑水注於沔，此水中有物，如三四歲小兒，膝頭如虎掌，爪常沒水中，出膝頭示人，小兒不知者欲弄之，輒便啖人。或人有生得者，摘其鼻，可小小使之，名曰水虎。」
《荊州記》曰：菊花源傍悉生芳菊，被徑浸潭，流其滋液，水極芳馨。穀中有三十餘家，不穿井，仰飲此水，上壽二三百，中壽百餘，其七八十者，猶不爲壽。夫菊能輕身益氣，令人久壽，於此有徵矣。又後漢胡廣，字伯始，爲侍中，久患風羸，南歸飲此水，遂瘳焉。
《傳》曰：晉陽處父侵蔡，楚子上救之，與晉夾滍而軍。
《水經》曰：滍水，出南陽魯陽縣西之堯山。
張衡《南都賦》曰：「其川瀆則滍澧濼濜，發源岩穴，布濩漫汗，漭沆洋溢，總激急趨，箭馳風疾。」
又曰：滍水又東南徑昆陽縣故城。昔漢光武與王尋、王邑戰於昆陽，敗之，敗走者相騰踐，奔殪百餘里，會大雨如注，滍川盛溢，虎豹皆股戰，士卒爭赴，溺死者以萬數，水爲不流。王邑、嚴尤、陳茂輕騎，皆乘屍而渡。
《說文》曰：澧，水出南陽雉衡山，東入汝。
《山海經》曰：葛山，澧水出焉，〈音禮〉東流於餘澤，其中多六足魚。
《漢書地理志》曰：充縣曆山，澧水出焉。
又《離騷》云：沅有芷兮澧有蘭是也。
又有澹水。王仲宣《贈孫文始詩》云：「悠悠澹澧」是也。〈澹水，澧水。〉
《說文》曰：汝水，出弘農盧氏還歸山，東入淮。
《春秋說題辭》曰：汝出猛山，汝之爲言女也。
宋均注曰：女取其生孕也。
《毛詩》曰：汝墳，道化行也，文王之化，行乎汝墳之國。
《水經》曰：汝出河南梁縣勉鄉西天息山。注曰：《地理志》云：出高陵山，即猛山也。亦言出魯陽縣之大猛山。《博物志》云：出燕泉山。幷異名也。
《東觀漢記》曰：傅俊從上迎擊王莽二公於陽關，漢兵反走，還到汝水，上於水岸以手飲水，澡頰塵垢，謂俊等曰：「今日罷倦甚，諸卿寧憊耶？」
《說文》曰：潁，水出潁川陽城乾山，東入淮，豫州浸也。
《水經注》曰：潁有三源，右水出陽乾山之潁谷，中水出導源少室，左水出少室南溪。
《漢書》曰：灌夫，潁川人，宗族豪橫潁人。謠曰：「潁川清，灌氏寧；潁水濁，灌氏族。」
《韓子》曰：鄭人有卜子，妻市買鱉，歸過潁川，以鱉爲渴，飲之，遂失鱉。
《呂氏春秋》曰：湯讓天下於卞隨，卞隨自投於潁水。
《漢書》曰：高祖入關，王陵起兵丹水以歸漢。
《水經》曰：丹水，出京兆上洛縣蒙嶺山，至丹水縣入於汋。
《呂氏春秋》曰：堯有丹水之戰，以服南蠻。注曰：水出丹魚，先夏至十日夜伺之，魚浮水側，赤光上照如火，網而取之，割其血以塗足，可以步行水上，長居淵中。
《尚書》逸篇曰：堯子不肖，舜使居丹淵爲諸侯，故號曰丹朱。
《六韜》曰：堯伐有扈，戰于丹水之浦。
《水經》曰：白水，出朝陽縣西，東流過其縣南，至新野縣東入於涓。
《東觀漢記》曰：光武皇考，封南陽之白水鄉。
《莊子》曰：兩神女於白水之上，禹過之而趨曰：「治天下奈何？」女曰：「股無胈，脛不生毛，手足胼胝，何足以至？」
《水經注》曰：灌水經蓼縣，褚先生所謂神龜出於江灌之間是也。
《說文》曰：潧水，出鄭國。
《水經注》曰：潧水，出鄶城西北鶏絡塢下，東南流入洧。〈潧字今作溱。〉
《詩》曰：子惠思我，褰裳涉溱。子不我思，豈無他人。
又曰：溱與洧，方渙渙兮。士與汝，方秉簡兮。〈溱洧鄭兩水名。簡，蘭。〉
《孟子》曰：子産聽鄭國之政，以其乘輿濟人於溱洧。
《說文》曰：洧水，出潁川陽城山，東南入潁。
《水經》云：出密縣馬嶺山。注云：洧別源也。
《詩》曰：子惠思我，褰裳涉洧。子不我思，豈無他士。
《傳》曰：鄭大水，龍鬥於時門之外洧淵。〈時門，鄭城門也。〉
《水經注》曰：京水，發源京縣黃堆山東，亦名祝東，泉勢沸涌，狀若鼎揚揚，俗謂之京水也。
《水經注》曰：索水，出京縣西南嵩渚山，與關水同源分流，即古旃然水也。《左傳》謂楚伐鄭，次旃然，即此水名。
《史記》曰：漢王敗於彭城，韓信擊破楚兵於京索間，以故項羽不能西。
《說文》曰：濮水，出東郡濮陽，南入鉅野。
《水經》曰：瓠子河，東北過稟丘縣爲濮水。
《史記》曰：晉平公令師涓鼓琴未終，師曠止之曰：「亡國之音也。」平公曰：「是何道出？」答曰：「此師延所作也，與紂爲靡靡之樂，武王伐紂，師延東走，自投濮水之中，故聞此聲必於濮水之，先聞此聲者國削。」問，果於濮上得之。
《莊子》曰：莊子釣於濮水，楚王使大夫二人先焉，曰：「願以境內爲累。」莊子持竿不顧也。
《水經注》曰：睢陽有隕石水，一名漆溝。《左傳》云：「隕石於宋五，隕星也。」故老云：此水有時竭涸，五石存焉，故名隕水，石墜處爲澤。
《述征記》曰：彭城呂縣有呂梁水，則《莊子》所稱丈夫水也。
《列子》曰：孔子觀呂梁，懸水三十亻刃，流沫三十里，黿鼉魚鱉不能游之，見一丈夫游之，數百步而出，被髮行歌。
《水經注》曰：壕水，出陰陵縣之陽亭北小屈石穴，北注於淮。
《莊子》曰：莊子與惠子游於豪梁水上。
《水經注》曰：汳水出陰溝，至浚儀縣北，入睢水。注云：陰溝，即浪蕩渠也。亦言汳受旃然水。〈字今作汴。〉又云：丹沁亂流，於武德絕河南，入滎陽合汳，故汳兼丹水之稱。河沛水斷，汳承旃然而東。自王實灌大梁，水出縣南而不經其北，夏水洪泠，則是瀆津通故渠，即陰溝也。於大梁北，又曰浚水矣。故《陳留風俗傳》雲浚水徑其北者也。
《漢書》曰：項羽與漢王戰於靈壁東，漢軍大敗，睢水爲之不流。
又《地理志》曰：睢水首受陳留縣浪蕩渠。
《水經》曰：睢水，東徑睢陽縣，又東過相縣南，當蕭縣南，入於淮。
又曰：睢水，又東經睢陽縣故城南，積而爲蓬洪澤也。
又《九州要記》云：睢陽水在宋城西。
又云：渙水經新城南，又東南合明溝水。
又曰：傳雲睢渙之間出文章，天子郊廟禦服出焉。《尚書》所謂厥篚織文者也。
《說文》曰：泗水受濟水，東入淮。
《禮》曰：曾子謂子夏曰：「吾與爾事夫子於洙泗之間，退而老於西河之上。」
《漢書·地理志》曰：洙泗之水，其民涉渡，幼者扶老，及魯道衰，洙泗之間，齗齗如也。
《論衡》曰：儒書言孔子葬泗水，泗水爲之卻流，此虛也。泗水無知，天神使之卻流，孔子生時，何不使之尊敬乎？
《水經注》曰：《地理志》曰：泗出濟陰乘氏縣。又雲出卞縣北，《經》言北山，皆爲非矣。《山海經》曰：「泗水出魯東北。」餘昔因公事，沿曆徐沇，路經洙泗，因令尋其源流，水出卞縣故城東南，桃墟西北。《春秋》昭公七年，謝息納季孫之言，以孟氏成邑與晉而遷於桃。杜預曰：「魯國卞縣東南有桃墟，世謂之曰陶墟，舜所處也，井曰舜井。」皆爲非也。墟有漏澤，方一十五里，澤西際阜，俗謂之嬀亭山。蓋有陶墟舜井之言，因復有嬀亭之名矣。阜則有三石穴，廣圓三四尺，穴有通否，水有盈漏，漏則數夕之中傾陂竭澤矣。左右居民識其將漏，豫以木鄣穴口，魚鱉暴鱗，不可勝載矣。自此連岡通阜，西北四十里許，岡之西際，便得泗水之源也。
《博物志》曰：泗水陪尾，蓋斯阜也，石穴吐水，五泉俱導，泉穴各徑尺餘。水源南側有一廟，松柏成林，時人謂之原泉祠，非所究也。
又曰：漢景帝三年，有白頸烏與黑烏群鬥於呂縣，白頸烏不勝，墮泗水中死者數千。
《水經》曰：洙水出泰山蓋縣臨樂山，西南至汴縣入於泗。注云：洙水西南流，盜泉水注之，泉出卞城東北，卞山之陰。《論語撰考讖》曰：「水名盜泉，孔子不漱。」又注曰：夫子教於洙泗之間，今城北二水之中，即夫子設教之所也。
《從征記》曰：洙泗二水，交於魯城東北十七里，闕里有洙泗墻，南北一百二十步，東西六十步，四門各有石閫，北門去洙水百餘步。
《說文》曰：沂水，出東海費東，西入泗。一曰出泰山蓋，青州浸也。
《水經》曰：沂水，出泰山蓋縣艾山。注曰：鄭玄云：出沂山，或雲臨樂山。水有二源：南源所導，世謂之祚泉；北水所發俗謂之魚窮泉，俱東南流，合成一川。
《論語》曰：暮春之月，春服既成，冠者五六人，童子六七人，浴乎沂，風乎舞雩，詠而歸。
《西京雜記》曰：魯人秋胡娶妻三日而遊宦，三年休還，其婦採桑於郊，胡至不識，而悅之，乃遺金一鎰。妻曰：「妾夫遊宦未返，於茲三年，未有被辱如今日也。」不顧。胡慚而退，至家，問妻何在。母曰：「採桑於郊。」乃是向來挑者也。夫妻俱慚，遂赴沂水而死。
《尸子》曰：韓雉見申羊於魯，有龍飲於沂。韓雉曰：「吾聞之，出見虎，搏之，見龍，射之，今弗射，是不行吾聞也。」遂射之。
《郡國志》曰：小沂水，今號爲長利，圯上有橋，即張良爲黃石公取履所。
《水經注》曰：濰水導源濰山，許慎、呂忱云：濰水出箕屋山。
《淮南子》曰：濰出覆舟山。蓋廣異名也。
《史記》曰：韓信與楚將龍且夾濰水而陳。於此，信夜令爲萬餘囊盛沙以遏濰水，引軍擊且，僞退，且追北，信決水，水大至，且軍半不得渡，遂斬龍且。
《說文》曰：汶水，出琅琊泰山朱虛，東入濰。又云：出泰山萊蕪，西南入濟。
《從征記》曰：汶水，出萊蕪縣西南流，又言自入萊蕪谷，夾路連山數百里，水黑，多行石，澗中出草藥，饒松柏，林灌綿濛，崖壁相望。或傾岑岨徑，或回岩絕谷，清風鳴條，山壑俱響。陵高穀深，兼惴慄之懼，危溪險徑，有懸束之艱。未出穀十餘里，有別穀，在孤山下，谷有清泉，泉上數丈有石穴二，口容人平行。入穴丈餘，高九尺餘，廣四五丈，言是昔人居山之處，薪爨煙黝猶存。谷中林木緻密，行人鮮有能矣至。又有少許山田，引灌之蹤尚存。出谷有平丘，面山傍水，土人悉以種麥，雲此山不宜殖黍而宜麥，齊人相承以殖之。
《詩》曰：汶水湯湯，行人彭彭。
《周禮考工記》曰：貉逾汶則死，地氣然也。
《論語·雍也》曰：季氏使閔子騫爲費宰。閔子騫曰：「善爲我辭焉！如有復我者，則吾必在汶上矣。」
《傳》曰：齊人歸我汶陽之田。
《水經》云：沭水，出琅琊東莞縣西北山，東南經東海厚丘縣。梁天監二年三月，土人張高等五百餘人相率開鑿此溪，引溉水田二百餘頃。俗名爲紅花水，東流入泗州漣水界。
《水經》曰：淄水出泰山萊蕪縣原山。注云：世謂之原泉。
《淮南子》曰：淄澠之水合，易牙嘗而知之。〈淄澠，齊二水也。〉
《新序》曰：齊有田巴先生者，行修於內，智明於外，齊君聞其賢，聘而問政焉。田巴對曰：「政在正身，正身之本，在於群臣。大王召臣，臣改制前飾，將造公門，問於臣妾曰：『奚若？』妾愛臣曰：美。將出門，問從者，從者畏臣曰：美。及臨淄水而觀影，然後自知醜惡也。今齊之臣妾諛王者，非特二人，王如臨淄水見己之惡過而能改，斯齊國治矣。」
《水經注》曰：澠水，出營丘城東，世謂之漢湊水，入於時水。
《傳》曰：有酒如澠。
