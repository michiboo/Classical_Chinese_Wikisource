
《易·蒙卦》曰：利用刑人，用說桎梏。
又《噬嗑》曰：初九，屨校滅趾，無咎。〈校者，以木絞者也，即械也。校者取其通名也。〉
《傳》曰：卻與長魚矯爭田，執而梏之，〈梏，械也。〉與其父母妻子同一轅。〈系之本轅。〉
又曰：宋華弱、樂轡少相狎，長相優，又相謗也。〈優，調戲也。〉子蕩怒，以弓梏華弱於朝。〈子蕩，樂轡也。張弓以貫其頸，若械之在手，故曰梏。〉平公見之，曰：「司武而梏於朝，難以勝矣。」〈司武，司馬也。言其懦弱，不足以勝敵也。〉
《說文》曰：梏，手械，所以告天；桎，足械，所以質地也。
《史記》曰：桓公乃佯爲召管仲，欲甘心焉，實欲用之。鮑叔牙迎授管仲，及堂阜而脫之桎梏。
《漢書》曰：有罪當盜械者皆頌繫。〈應劭曰：智略令各有當。盜但頌繫者，言見寬容，但處曹吏舍，不入監牢盜著也。恐亡，故著械，不謂盜竊乃械也。〉
謝沈《後漢書》曰：赤眉入長安，時式侯恭以弟盆子爲赤眉所尊，故自系。赤眉至，更始奔走，式侯從獄中參械出街中。〈具獄門中。〉
《魏略》曰：賈逵爲丞相主簿。王欲征吳，逵諫之，王怒，付獄。獄吏以逵主簿，不即著械，逵曰：「促我械。王且疑我在近職求緩於卿，將遣來察。」著械�訖而果遣視之。
《江表記》曰：孫策得太史慈，即敕破械，使沐浴，賜衣巾幷設酒食。
《魏志》曰：田豫爲汝南太守。先是，郡人侯音反，前太守收其黨五百餘人，皆當死。豫悉見慰喻，破械遣之。諸囚叩頭願效，即相報語，群賊解散。
《吳志》曰：陳表傾意待士，皆樂爲用命。時有盜官物者，疑無難士施明。明壯悍，收考極毒，雖死不伏。廷尉以聞，權以表使自以意求其情實。表便破械沐浴，易其衣服，厚設酒食，欲以誘之，明乃首服。
《晉書》曰：範廣爲堂邑令丞。劉榮坐事當死，郡以付縣。榮即縣人，家有老母，至節，廣輒暫還榮，亦如期而返。縣堂爲野火所及，榮脫械救火。事畢，還自著械。
又曰：幷州刺史司馬騰執諸胡于山東，賣充軍實，將詣冀州。兩胡一枷，石勒亦在中。
《載記》曰：符丕敗，徐義爲慕容永所獲，械埋其足，將煞之。義誦《觀世音經》，至夜，土開械脫，出於重禁之中，若有人脫之者。遂奔。
《後魏書》曰：孝文太和初，時法官及州郡縣多爲重枷，復以縋石懸於囚頸，傷肉至骨，勒以誣服，吏以爲能。帝聞而傷之，乃制：非大逆有明證而不疑辭者，不得大枷。
又曰：宋翻爲河南令，縣舊有大枷，時人號曰〈方結切〉尾青。及翻爲縣主，吏請焚之，翻曰：「且置南墻下，以待豪猾。」未幾，有內監楊小駒詣縣請事，辭色不遜，翻命取尾青以鎮之，小駒旣免，入訴於宣武。宣武大怒，敕河南尹推之，翻具自陳伏。詔曰：「卿固違朝法，豈不欲作威以買名？」翻對曰：「造具亦非臣。所以留者，非敢施於百姓，欲待凶暴之徒如駒者耳。」由是威振京師。
《三國典略》曰：東魏中尉宋游道限外授故選狀詞，渤海王怒而禁之。獄掾欲爲之脫枷，游道不肯，曰：「此王命所著，不可輒脫。」王聞而宥之。
《北齊書》曰：庫狄遷封武章郡王，其子士文爲貝州刺史，性孤直，其子啖啖官廚餅，枷於獄累日，杖之二百，步送還京。
蕭子顯《齊書》曰：戴僧靜，會稽永興人也。少有膽力，便弓馬，於都載錦，爲歐陽式所得，系兗州獄。太祖遣薛淵餉僧靜酒食，以刀子置魚腸中。僧靜與吏飲，醉，以刀刻械，手自折鎖，髮屋而出，歸太祖。
《後周書》曰：柳慶爲雍州別駕，廣陵王元欣魏之懿親，其甥孟氏屢爲凶橫。或有告其盜牛，慶捕推得實，趣令就禁。孟氏殊無懼容，乃謂慶曰：「今若加以桎梏，後復何以脫之？」欣亦遣使辯其無罪，孟氏由此益驕。慶於是大集僚吏，盛言孟氏依倚權戚侵虐之狀，言畢，便令笞煞之。此後貴戚斂手，不敢侵暴。
《唐書》曰：酷吏來俊臣所作大枷凡有十號，一曰定百脈，二曰喘不得，三曰突地吼，四曰著即臣，五曰失魂膽，六曰實同反，七曰反是實，八曰死豬愁，九曰求即死，十曰求破家。又令寢處糞穢，備諸苦毒，自非身死，終不得出。
《山海經》曰：貳負之臣曰危，與貳負煞{穴契}窳，帝乃梏之疏屬之山，桎其右足，〈桎，械也。〉反縛兩手與�，系之山上。〈郭璞注曰：漢宣帝使人作上郡，發磐石石室，得一人，徒役被髮，反縛，械一足。以問群臣，莫能知。劉子政案此對之，帝大驚，於是時人爭學《山海經》也。〉
又曰：大荒之中，有宋山者，有木生山上，名楓木，蚩尤所棄桎梏。
《異苑》曰：新野庾紹之少字道遐與南陽宋協中表之親。桓玄時，庾爲湘東太守，病亡。協以義熙中晨起，服茱萸酒。一小兒通雲，庾湘東須臾便至，兩腳著械，脫之而坐。
《孟子》曰：盡其道而死者，正命也。桎梏死者，非正命也。
《呂氏春秋》曰：齊有善相狗者，其鄰畜之數年，不取鼠，以告相者。曰：「此良狗也，志在獐豕鹿，不在鼠也。欲其鼠，則桎之。」其鄰桎其後足，則狗取鼠矣。
《賈誼書》曰：紂作梏數千，睨諸侯之不諂己者而桎梏之。文王桎梏，囚於里，七年而後得免。及武王克殷，旣定，令殷之民連梏而流之於河。民輸梏者，以手撒之，弗敢敗之，跪入之水，不敢投也。昔者文王擁此，故思愛文王，猶敬其梏，況其法教乎？
《風俗通》曰：延嘉中，京師長者皆著木屐，婦人始嫁，至作漆畫五彩爲系。謹案：黨事始發，傳詣黃門北寺，臨時惶恐，不能信天任命，多有逃亡不就栲者，九族拘系。及所過曆，長少婦女皆被桎梏，應木屐之象矣。
又曰：械，戒也，所以警戒，使爲善也。桎，實也，言其下垂至地，然後吐情首實。
《語林》曰：嵇中散夜彈琴，忽有一鬼著械來，嘆其手快，曰：「君一弦不調。」中散與琴，調之，聲更清婉。問姓名，不對，疑是蔡伯喈。伯喈將亡，亦被桎梏。
《周禮·秋官上》曰：掌囚，掌守盜賊。凡囚者，上罪梏而桎，王之同族，有爵者桎，以待弊罪。〈者，兩手共入一木，王同姓及命上已上，雖有上罪，或或桎而己。弊，猶斷也。〉
《晉令》曰：死罪二械加手。
《趙書》曰：後石率精騎五千襲劭續。一戰，生擒續於青丘，鉗頸手，於襄國青陽城門頓頭稱囚。
《說文》曰：鋃鐺，鎖也。
《漢書·食貨志》曰：王莽爲貨，有誹詛者，郡國檻車鐵鎖傳送長安鍾官。
又《王莽傳》曰：民犯錢，伍人相坐，沒官爲奴婢，其檻車兒女步，以鐵鎖銀鎖其頸，傳至鍾官，奴以千萬數。
華嶠《後漢書》曰：崔鈞爲西河太守，與袁紹起兵，董卓收鈞父烈，下之獄，銀鐺。卓誅，烈得歸長安也。
王隱《晉書》曰：石勒鎖荀晞頸以爲司馬而反煞之。
《南史》曰：丹徒縣令沈Л之以清廉抵罪，Л之，吳興武康人，性疏直，在縣自以清廉，不事左右，浸潤日至，遂鎖系尚方。嘆曰：「一見天子足矣。」上召問曰：「復欲何陳？」答曰：「臣坐清所以獲罪。」上曰：「清復何以獲罪？」曰：「尾�承奉要人。」上曰：「要人爲誰？」Л之以手扶四面，指曰：「此赤衣諸賢皆是。若臣得更鳴，必令清譽日至。」Л之雖危言，上亦不責。後知其無罪，重除丹徒令。
又曰：褚�除山陰令，縣人張次的、王休達等與諸猾吏賄賂通姦，全丁大戶類多隱沒。�鎖次的等，具狀啓台。宣帝手敕慰勞，幷遣使助�搜括，所出軍人八百餘戶。
《三國典略》曰：梁湘東王以鮑泉圍湘州久不陷，使平南將軍王僧辯代爲都督，數泉十罪。舍人羅重歡帥��三百與僧辯俱發，先令通泉曰：「羅舍人被令送王竟陵來。」泉愕然，顧左右曰：「得王竟陵助我，賊不足平。」俄而重愌先入，僧辯繼之。泉方拂席而坐，僧辯曰：「鮑郎，卿有罪，今旨令我鎖卿，勿以故意相待。」羅重歡宣令，即鎖之於床側。泉舉止自若，謂重歡曰：「稽緩王師，甘授其罪，但恐後人更思鮑泉之憤耳。」僧辯意甚不平，泉乃爲啓自申，幷謝淹遲之罪。湘東怒解，遂釋之。
宋躬《孝子傳》曰：繆斐字文雅，東海蘭陵人。父忽得患，醫藥不給。斐晝夜叩頭，不寢不食，氣息將盡。至三更中，忽有二神引鎖而至，求罷椿：「尊府君昔經見侵，故有怒報。君至孝所感，昨爲天曹所攝，鎖銀鐺。」斐驚視，父己差。父雲︰「吾病，恆見二人見持，向來忽不見。」斐乃具說。父曰：「吾曾過五子胥廟，引二神象置地，當此是也。」
劉欣期《交州記》曰：居風山去郡四里，夷人從太守斐庠求市此山，雲出金。旣不許，尋有一嫗行田，見金牛出食，斫得鼻鎖長丈餘。後人往往見牛夜出，其色光耀數十里。
《說文》曰：鉗，鐵有所劫束也。鈦脛鉗也。〈鈦音遞。〉
《史記》曰：衛青，平陽人。其父爲吏，與給事平陽侯家妾通，生青，爲侯家人。少時歸其父，使牧羊。先母之子皆奴畜之，不以爲兄弟。青嘗至衆居室，有一鉗徒相青曰：「貴人也，官至封侯。」青嘆曰：「人奴。得無笞駡即足矣，安得封侯？」
《晉令》曰：徒著鉗者，刑竟錄輸所送獄官。
《晉律》曰：鉗重二斤，翹長一尺五寸。
