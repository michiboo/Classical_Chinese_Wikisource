《釋名》曰：雷者，如轉物有所硠(音郎)雷之聲 也。
《說文》曰：霆，雷餘聲鈴鈴，所以挺出萬物。
《易》曰：雷電皆至，《豐》。君子以折獄致刑。
又曰：震爲雷。
又曰：動萬物者，莫疾乎雷。
又曰：鼓之以雷霆。
又曰：洊(慈見反。)雷，《震》。君子以恐懼修 省。
又曰：震來虩虩。(詐逆反。)
又曰：雷出地奮，《豫》。先王以作樂崇德。
又曰：雷電，《噬嗑》。先王以明罰敕法。
又曰：雲雷，《屯》。君子以經綸。
又曰：雷在地中，《復》。先王以至日閉關，商旅不行，後不省方。
又曰：天地解而雷雨作，雷雨作而百果草木皆甲坼。
又曰：「震驚百里，」驚遠而懼邇也。
又曰：雷以動之。
又曰：雷雨之動滿盈。
又曰：雷風不相悖。
又曰：雷風相薄。
又曰：澤中有雷，《隨》。君子以向晦入宴息。
《書》曰：納於大麓，烈風雷雨弗迷。
《詩》曰：殷其雷，在南山之陽。
又曰：虺虺其雷。
《禮》曰：仲春，日夜分，雷乃發聲，先雷三日，奮木鐸以令兆民曰：「雷將發聲，有不戒其容止者，生子不備，必有凶災。」(主戒婦人有娠者，止猶動靜。)
又曰：君子若有疾風迅雷甚雨則必變，雖夜必興，衣服冠而坐。(謂 敬天之怒。)
又曰：秋分之日，雷乃收聲。
《傳》曰：藏冰以時，則雷出不震；棄冰不用，則雷不發而震。
《穀梁傳》曰：陰陽相薄，感而爲雷，激而爲霆。
《爾雅》曰：疾雷爲霆。郭璞注曰：「疾雷謂雷之急激者。」
《論語》曰：迅雷風烈必變。
京房《易傳》曰：當雷不雷，陽德弱也。
又曰：五星占雷電殺人何？雷，天拒難折衝之臣也。君承用節度，即雷以節；暴人威福，則雷電殺人。
《易妖占》曰：天冬雷，地必震。教令撓則冬雷，民饑。
《書·洪範》曰：雷於天地爲長子，以其首長，萬物與其出入也。雷出地百八十三日而復入，入則萬物亦入；入地百八十三日而復出，出則萬 物亦出。此其常經也。
又曰：秦二世元年，天無雲而雷。雷，陽也；雲，陰也。有雲然後有雷，象君臣也。故云雷相託，陰陽之合也。今二世不恤人，人臣叛之，故 無雲而雷也。
又曰：凡大風雷雨爲不敬也。
又曰：春後十日，雷乃發聲。
又曰：正月雷微動而雉雊。
又曰：夫雷，人君相也，入能除害，出能興利。
《尚書中候》曰：秦穆公出狩，天震，大雷下，有火化爲白雀，銜丹書集公車。
《大戴禮·夏小正》曰：雷震雉鳴，雊，鼓其翼也。正月必雷，不必聞，惟雉必聞之。
《春秋元命苞》曰：陰陽合爲雷。
《春秋合誠圖》曰：軒轅星，主雷雨之神。
《論語讖》曰：雷震百里聲相附。宋均注云：「雷動百里，故因以制國也。雷聲，謂諸侯之政教所至相附也。」
《史記》曰：高祖母劉媼常息大澤之陂，夢與神遇。是時雷電晦冥，太公往視，見蛟龍於其上，已而有娠，遂孕高祖。
《漢書》曰：迅雷妖風，怪雲變氣。此皆陰陽之精，本在地而上發於天。
《續漢書》曰：桓帝建和三年六月乙卯，雷震憲陵寢屋。是時，梁太后聽兄冀誅李固、杜喬。
《晉書》曰：晉人王褒母生時畏雷，至母終後，天雷，輒繞墓曰：「褒在此，褒在此！」
《齊書》曰：永明八年六月十日晡時，雷有黃光照地，狀如金色，占曰：「人君有德，」或謂之榮光。
周裴《汝南先賢傳》曰：蔡順母平生畏雷，自亡後，每有雷震，順輒環冢泣曰：「順在此。」
《韓詩外詩》曰：東海之上有勇士，曰災丘訢，以勇游於天下。過神淵飲馬，馬沉，訢去朝服，拔劍而入，三日三夜，殺二蛟一龍而出，雷神 隨而擊之，十日十夜，眇其左目。
王歆《孝子傳》曰：竺彌，字道綸。父生時畏雷，每至天陰，輒馳至墓，伏墳哭，有白兔在其左右。
《搜神記》曰：義興人周永和出行，因日暮，路旁小屋中有女子留宿。一更後，有喚阿香，女應諾，「官喚女推雷車」。女遂辭周云：「有官 事須去。」俄而大雷。既明，周自異其處，返尋，惟見一新冢，冢上有馬跡。
東方朔《神異經》曰：八方之荒有石鼓，其徑千里，撞之，其音即雷也。天以此爲喜怒之威
盛弘之《荊州記》曰：朝陽縣樊重母畏雷，重爲母立石室以避之，悉以文石爲階砌，至今猶存。
孟奧《北征記》曰：淩雲台南角一百步，有白石室，名「避雷室」。
又曰：臨賀有石方二丈，石有磨刀斧跡，春夏常明淨，其跡甚新。秋冬則苔穢，故爲雷公磨石。
《莊子》曰：陰陽交爭爲雷。
《文子》曰：夫目察秋毫之末，耳不聞雷霆之聲；耳調金石之音，目不見太山之形。小有所志，必大有所忘。
《曾子》曰：陰陽之氣俱，則爲雷。
《淮南子》曰：陰陽相薄，感而爲雷。
又曰：蔭不祥之木，爲雷霆所撲。
又曰：庶女叫天，雷電下擊，景公台殞，支體傷折，海水大出。(庶 賤之女，齊之少寡婦人也。無子不嫁，事姑謹敬，姑無男有女，女利母財，令母嫁婦，婦終不肯。女殺母以誣寡婦，婦不能自明，冤結叫天，天爲作雷電下擊景公之 台。殞，壞之也。傷毀景公支體，水爲之溢。)
又曰：雷霆之聲可以鐘鼓寫也。風雨之變可以音律和也。
《抱樸子》曰：雷，天之鼓也。
《鶡冠子》曰：昔者有道之君取政，非取於耳目也。夫耳之生聰，目之生明。兩葉蔽目，不見太山；兩豆塞耳，不聞雷霆。
《孫子》曰：擊電無停光，疾雷無餘聲。
《河圖帝通紀》曰：雷，天地之鼓。
《河圖》曰：玉虎晨鳴，雷聲也。
又曰：黃帝以雷精起。
《六韜》曰：武王伐紂，雨甚雷疾，武王之乘，雷震而死。周公曰：「天不祐周矣！」。太公曰：「君秉德而受之，不可如何也。」
伏侯《古今注》曰：成帝建始四年，無雲而風，天雷如擊連鼓，音可四五刻，隆隆如車聲。
《山海經》曰：羭(音榆)次之山有鳧名橐𩇯，服之不畏電。(𩇯音肥、匪、備三音。)
又曰：飛魚如豚，赤文無羽，食之辟兵，不畏雷。
《師曠占》曰：春雨初起，其音恪恪，霹靂者，所謂雄雷，旱氣也。其鳴依依，音不大，霹靂者，謂之雌雷，水氣也。
又曰：春分有音如雷非雷，音在地中，其所住者，兵起其主，無雲而雷，名曰天狗。行不出三年，其國亡。
又曰：初，雷從金門起，上旬旱，下田熟，一曰歲中兵革起也。
《風俗通》曰：雷不蓋醬。俗說令人腹中雷鳴。
《世說》曰：曹爽將誅，夢二虎銜雷公，若二升碗放著庭中。
《華陽國志》曰：曹公從容謂先主曰：「今天下英雄，惟使君與操耳。本初之徒，不足數也。」先主方食，尖匕箸。會雷大震，先主曰：「聖 人言迅雷風烈必變，良有以也。一震之威，乃可致此！」公亦悔失言。
《酈炎對事》曰：或曰：「雷震驚百里，何以知之？」炎曰：「以其數知之：夫陽動爲九，其數三十六；陰靜爲八，其數三十二。一陽動二 陰，故曰百里雷。」
《雜兵書》曰：雷電霹靂，破軍中樹木屋舍者，徙去，吉也。雷電風所從來不可逆而相代，宜慎之也。
《物理論》曰：積風成雷。
王充《論衡》曰：子路感雷精而生，尚剛好勇，親涉衛難，結纓而死，孔子聞而覆醢，每聞雷鳴乃中心惻怛，亦復如之。故後人忌焉，以爲常 也。
又曰：盛夏之時，雷電疾擊殺人，謂之有陰過；飲食不潔則天怒，殺之。隆隆之聲，天怒之音也。此虛言也。道士劉春，楚王英使食不潔，春 死，未必遇雷也。建武四年六月夏，雷擊會稽鄞縣羊五頭，羊有何陰過而雷擊之乎？俗以爲天取龍殺人，罰陰過，與取吉凶不同，非實道也。
又曰：圖畫之工，圖雷之狀，累累如連鼓形。
又曰：一人若力士之容，謂之雷公，使之左手引連鼓，右手椎之。世人信之，莫不謂然。始復原之，虛妄之象也。
《釋名》曰：霹靂，折也。震，戰也。所擊輒破。若攻戰也。
《說文》曰：震，霹靂折物也。
《穀梁傳》曰：震雷爲。
《爾雅》曰：疾雷爲霆霓。(郭璞曰：雷之急激者爲霹靂。)
《春秋繁露》曰：王言下不從，則金不從革，而秋多霹靂。霹靂者，金氣，其音商，故應霹靂。
《五經通義》曰：震與霆，皆霹靂也。
《晉安帝紀》曰：義熙二年六月，震太廟鴞尾，徹壁柱，若有文字。
《晉朝雜事》曰：元康七年，霹靂破城南高禖石。高禖，中宮求子象也。賈後將誅之應。
曹嘉之《晉紀》曰：諸葛誕以氣邁稱，常倚柱讀書。霹靂震其柱，誕自若。
《列女後傳》曰：河南李叔卿爲功曹，應舉孝廉。同時應人害之，使婢宣言叔卿淫其寡妹。同舉人詣尹，以骨肉相奸，不合應孝廉。叔卿杜門 自絕，女妹傷被淫之名，遂到府門自殺，叔卿亦自殺，明已無愆也。後三年，霹靂殺害叔卿者，以其死屍置叔卿冢前。其家收而葬之，秋又雷發其冢。
《玄中記》曰：玉門之西有一國，國中有山，山上有人，歲歲出石䃡(子林反)數千輸廟中，名曰霹靂䃡。給霹靂用，從春雷出，砧日減，至秋而盡。
《搜神記》曰：扶風楊道和，夏于田中值雨，霹靂下擊之，道和以鋤格，折其左肱，遂落地，不得去。色如丹，目如鏡，毛角，長三尺，狀如 六畜，似獼猴。
《續搜神記》曰：吳興人章荀者，五月中于田耕，以飯蘿置菇裏。晚於菇中伺之，見一大蛇偷其食。荀即以鉟(步悲反)叉之，蛇便走，去。荀乘船逐之，至一阪，有穴，蛇便入穴，但聞號哭，雲人 斫傷某甲，或雲當如何，或雲付雷公，令霹靂殺奴。須臾，雲雨冥合，震電傷荀。荀於是跳梁大駡云：「天公！我貧窮展力耕墾，蛇來偷食我飯，罪在蛇，反來霹靂 我，是無知！雷公若來，今當以鉟斫汝腹破。」須臾，雲雨輒開，乃更霹靂向穴中，諸蛇死者數十。
《莊子》曰：陰陽錯行，天地大駭。於是有雷有霆。
劉義慶《世說》曰：夏侯玄，字太初，嘗倚柱讀書。時暴雨，霹靂破所倚柱，衣服焦然，玄神色無變，讀書如故。
《異苑》曰：佛佛虜凶虐暴忍，常自言，國名佛佛，則是狒中之佛。尋被震而死，既葬，而後就冢中，霹靂其柩，引身出外，題背四字，表其 凶逆之國也。
又曰：滕放，太元初，夏枕文石枕臥，忽暴雨雷震其枕，枕四解，傍人莫不怖懾。而放微覺有聲，不足爲驚。
又曰：元嘉十九年，京口霹靂殺人，亦自題背。
《世說》曰：王丞相見郭景純：「君可試爲作一卦。」卦成，郭意惡，云：「公有震厄。」王問：「可有消伏理否？」郭曰：「公能命駕西出 數里，得一柏樹，截短如公長，置寢處，災可消。」王悉依其言。數日中果震，柏樹碎門內，子弟皆稱慶。
桓譚《新論》曰：天下有鸛鳥，群國皆食之，三輔俗獨不敢取之。或取即雷霹靂起，原夫天不獨左彼而右此，殺鳥適與雷遇耳。
《博物志》曰：九真有狸牛出溪上，或鬥岸上家牛，皆怖。或遮捕，即霹靂，號曰「神牛」。
《山海經》曰：半石之山有草，名曰嘉榮，服之不畏霆。(不畏霹 靂。)
《琴操》曰：楚高膏梁子出遊九皋之澤，覽漸水之台，張罛置罟於荊山，臨曲池而漁。而疾風霣(于敏反)。雹，雷電奄冥，天火四起，霹靂下臻。玄鶴翔其前，白虎吟其後。乃援琴而 歌嘆，作《霹靂引》。
《正論》曰：裏語云：州縣符，如霹靂；得詔書，但掛壁。
《釋名》曰：電，殄也，乍見則殄滅也。
《說文》曰：電，陰陽激耀也。從雨，甲聲。
《易》曰：離爲電。
又曰：雷電皆至，《豐》。君子以折獄致刑。
《詩》曰：燁燁震電。
《禮記·月令》曰：春分之日玄鳥至，後五日，雷乃發聲，後五日始電。
《傳》曰：隱九年三月癸酉，大雨震電。
《易稽覽圖》曰：陰陽和合，爲電輝輝也。其光長。
《春秋元命苞》曰：陰陽激爲電。
《史記·天官書》曰：電者，陰陽之動也。
《帝王世紀》曰：黃帝有熊氏母曰附寶，有蟜氏之女也。見大電光繞北斗，樞星照郊野，感附寶而孕。
《漢書·李尋傳》曰：尋說王根曰：「竊見往者盛冬雷電，潛龍爲孽。」
《晉書》曰：王戎幼而穎悟，神彩秀徹，視日不眩，裴楷目之曰：「戎眼爛爛如岩下電。」
《神異傳》曰：東王公與玉女投壺，誤而不接，天爲之笑，開口流光，今電是也。
《漢武內傳》曰：西王母曰：「東方朔爲太山仙官，太仙使至方丈，助三天司命。朔但務山水游戲，擅弄雷電，激波揚風，風雨失時。」
《西京雜記》曰：董仲舒曰：「太平之世，電不眴目，宣示光輝而已。」
《莊子》曰：陰氣伏於黃泉，陽氣上通於天，陰陽分爭，故爲電。
《文子》曰：腎爲電，主鼻。
《曾子》曰：陰陽交則電。
《抱樸子》曰：良將去如收電，可見不可追；立如丘山，可瞻不可動。
《淮南子》曰：電以爲鞭策。(電擊反也。)
《物理論》曰：風清熱之氣，散爲電。
《楚辭》曰：淩驚雷，軼駭電。
揚雄《河東賦》曰：奮電鞭，驂雷輜，鳴洪鐘，建五旗。
張衡《思玄賦》曰：淩驚雷之砊(苦浪反。)礚(苦大反。)兮，弄狂電之淫裔。
傅玄詩曰：童女掣電。
夏侯孝若《電賦》曰：攢雲間而飛火，絳煙起於雲中。
曹毗《霖雨詩》曰：紫電光牖飛，迅雷中天奔。
顧愷之《電賦》曰：天怒行淩，雲赤光發。
