
《春秋潛潭巴》曰：宮有牛鳴，政教衰，諸侯相併。牛，兵之符也。
楊方《五經鈎沉》曰：東夷之人以牛骨占事，呈吉示凶，無徃不中。牛非含智之物，骨有若此之效。
《穆天子傳》曰：泰山，百獸之所聚也，爰有赤豹封牛。
又曰：天子大饗正、侯、諸王、七萃之士於丕衍，韓之人獻朋牛三百。
又曰：天子飲於文山，乃獻良馬駟，牥牛二。〈此牛能行沙中，如橐駝。〉
又曰：天子北徵，舍於珠澤，釣於流水。因獻良馬三百，牛羊二千。
皇甫謐《帝王世紀》曰：黃帝於東海流波山得奇獸，狀如蒼牛身，無角，能走。出入死晷則風雨。光如日月，其音如雷。名曰夔。黃帝殺之，以其皮為鼓，聲聞五百里。
《世本》曰：鯀作服牛。〈鯀，黃帝臣也，又雲少昊時人，始駕牛。〉
《孔子家語》曰：子路拯溺者，其人拜之以牛，子路受之。孔子曰：「魯人必拯溺矣。」
焦贛《易林》曰：教牛逐兔，任非其人，費日無功。
《相牛經》曰：《牛經》自寧戚傳百里奚，漢世河西薛掛其書，以相牛，千百不失。至魏世，高堂生傳晉高祖宣皇帝，其後王愷秘其書。
又曰：牛歧胡，壽。〈歧，牽兩腋眼下分為三。〉去角近，行駃。眼欲得大，眼中有白脈貫童子，最駃。頸骨長且大，駃。壁堂欲得闊。〈壁堂，兩股間也。〉倚欲得如絆馬聚而正也。膺庭欲得廣，〈膺廷，胸前。〉天關欲得成，〈天關，背接骨。〉俊骨欲得垂，〈眷也。〉央欲得下。蘭株欲得大，〈尾株。〉豐岳欲得大。〈膝株骨。〉垂星欲得有怒肉〈垂星，蹄上也。肉復蹄間名怒肉。〉力柱欲得大而成，〈當車骨也。〉懸蹄欲得如八字，陽鹽欲得廣。〈陽鹽者，夾尾株前兩臁上。〉常有似鳴者，有黃也。洞胡無壽，珠淵無壽。游靡目下也，上池有亂毛，妨主，凶。〈上池，角中央也。〉身欲得如卷。大臁疏肋，難飼。龍頭突目，好跳。豪筋欲得成就。〈豪筋，腳後橫筋也。〉毛欲得短密，若長疏，不耐寒氣。尾不用至地，尾毛少骨多者有力。膝上肉慾得堅。角欲得細。鼻如鏡，鼻難牽。口方易飼，ⅶ府方易飼。
《莊子》曰：聲氏之牛，夜亡而遇夔，止而問焉，曰：「我尚有四足，動而不善，子一足而起踴，何以然？」夔曰：「以吾一足王於子矣。」
《莊子》曰：夫釐牛，其大如垂天之雲，此能為大矣，而不能執鼠。
又曰：魯聞顏闔得道之人，使幣致焉。顏闔守廬，粗布之衣，而自飯牛。魯君之使者問：「此顏闔家耶？」闔曰：「然。」使者致幣，闔對曰：「恐聽謬而遺使者罪，不若審之。」使者還反，復求之，則不得也。
又曰：庖丁為文惠君解牛，曰：「臣之刀十九年，所解千牛矣，而刀刃若新。彼節者有間，而刀刃無厚，以無厚入有間，而恢恢乎其投刃必有餘地。是以十九年刀刃如新。」
《管子》曰：屠牛坦朝解九牛而刀可以剃髮，則刃游於其間也。
又曰：或聘莊子，莊子應其使曰：「子見夫犧牛乎？衣以文繡，食以芻菽，及其牽入於太廟，雖欲為狐犢，其可得乎？」
《孟子》曰：臣聞胡齕云：「王坐於堂上，有牽牛而過堂下者。王見之，曰：『牛何之？』對曰：『將以釁鐘。』王不忍其觳觫，欲以羊易之。是見牛而不見羊也。」
《晏子春秋》曰：今公之牛老於欄牢，不勝服也；車蠹於瓦石，不勝乘矣。
《列子》曰：宋人有好行義者，三世不懈。家無故而黑牛生白犢，以問孔子。孔子曰：「此吉祥也。」以享上帝。居一年，其父無故而盲。牛又復生白犢，其父令其子問孔子，孔子曰：「吉祥也。」復以祭。居一年中，其子又盲。其後楚攻宋，圍其城，民易子而食之，折骸而炊之。丁壯皆乘城，戰死者大半，此人父子有疾，皆免也。
《呂氏春秋》曰：昔葛天氏之樂，三人操牛尾，捉足以歌八闕。〈注事具樂部。〉
又曰：使烏獲疾引牛尾，尾絕簾豫而牛不行，逆也。使五尺豎子引其卷，而恣所之，順也。
又曰：亂國之妖，有牛馬言。
《韓子》曰：商太宰常使庶子行市，還雲市門多車。太宰召市吏問曰：「市何多牛馬耶？」吏怪太宰是神知。
又曰：詹何坐，弟子侍，有牛鳴於門外。弟子曰：「是黑牛也，而白在其蹄。」詹何曰：「然，黑牛也，而白在其頭。」使人視之，果黑牛而以布裹其角。
《試縈》曰：夫龍門，魚之難；太行，牛之難；以德報怨，行之難也。
《淮南子》曰：牛歧蹄而戴角，馬被髦而全足者，天也。絡馬之口，穿牛之鼻者，人也。
又曰：剝牛皮鞹以為皷，正三軍之眾，然為牛計者，不若服軛也。
又曰：城上視牛，如羊如豕，所居高也。
又曰：戴角者無上齒，無角者膏而兌前，〈豕馬之屬前小。〉有角者脂而兌後。〈牛羊後小。〉
又曰：季春之月，乃合騾牛騰馬，游牝於牧。
又曰：取牛膽途熱釜，即鳴矣。
又曰：牛膽途目，莫知其誰。注曰：「取八歲黃牛膽，滾獰寸著膽中，百日以成。因使巧工刻，象人丈夫，著目下；為女子，著頭上；為小兒，著頤下。盛以五彩囊。先宿齋，無令人知也。」
《尹文子》曰：語曰：「好牛不可察也。」好則物之通稱，牛則物之定形。以通稱隨定形，不可不察也。重白而憎黑，嗜甘而逆苦，能定名則萬事不亂也。
《卞子》曰：郭林宗謂仇季智曰：「子常有過否？」季智曰：「吾常飯牛，牛不食，搏牛一下。」
《說苑》曰：秦穆公使賈人載鹽徵百里奚，諸賈人以五羖羊之皮，將車之秦。秦穆公觀鹽，見百里奚牛肥也，問何以致此，對曰：「臣飲食以時，使之不以暴，有險，先後之以身，是以肥也。」穆公知其君子也，乃以為上卿。
《張溫自表》曰：昔百里奚賢，秦穆公欲干之。繆公好牛，奚因賃官以養牛。蹄上，垂肉三寸。公使禽息行牛，息入言之，公不信，怒。息復言之，公又怒。吏曰：「再怒其主，罪當刖，使守門。」公出，禽息跪而請之曰：「夫養牛者，願君勿忘也。」公乃問百里奚，奚曰：「臣之長非養牛者也，乃養民也。」公視牛，察之，則賢人也，遂與同車而出，謝禽息。息曰：「所以不世者，君未知客也；今已知之矣。」乃觸門而死。
《抱朴子》曰：南方水牛，無冬夏常臥雪中。
又曰：智禽銜蘆以逆網，水牛結陣而卻虎矣。
《說苑》曰：齊桓公出獵，逐鹿入山谷中，見一老父，問曰：「此何谷也？」曰：「愚公之谷。」曰：「何也？」曰：「畜牛，子大，賣之買駒。少年曰：『牛不能生馬』，遂持駒去。旁人聞，以臣為愚，因以為谷也。」管子曰：「此臣之過也。使堯在上，皋陶為大理者，安有取人駒乎？」
《論衡》曰：十圍之牛，為牧豎所驅。
又曰：牡馬見雌牛，不相合者，異類也。
《風俗通》曰：賣牛勿握角，令不售。案恐觸人，人不取也。
又曰：秦昭王使李冰為蜀守，開成都兩江溉田。江神歲取童女二人為婦，冰自以其女與神為婚。徑至神祠，勸神酒，杯但澹淡不耗，笨灑聲責之，因忽不見。良久，有兩蒼牛斗於岸旁。有頃，冰還，流汗，謂官屬曰：「吾斗大極，不當相助耶？南向，要中正白者，我綬也。」主簿刺殺北面者，江神遂死。
又曰：丁壯小犢，跳梁弄角。飲水數石，生芻十束。當風露夜，至死不曲。
《慱物志》曰：介葛盧聞牛鳴，知生三犢，盡為犧牲。嵇叔夜以為無此，皆先儒妄說。
又曰：蜀牛不施繩，右前曰「排」，左側曰「綱」，而牛解人語。
又曰：九真有神牛，生溪上里。時時共斗，即海沸而昏，或出斗岸上，人家牛皆怖。人或遮捕，即霹靂。號曰神牛。
《洞林記》曰：義興叔保得傷寒，垂死，令郭璞占之，不吉，令求白牛厭之，求不得。璞為致之，即日白牛從西來，逢叔保，大驚，遂病差。
《語林》曰：宋岱為青州刺史，禁淫祠，著《無鬼論》。有一書生，葛巾，修刺詣岱曰：「君絕我輩血食二十餘年，君有青牛、髯奴，所以未得相困耳。奴已叛，牛已死，今日得相制矣。」言絕而失。明日而岱死。
《郭子》曰：蒲奮字武林，高平人，畏風。在晉武帝坐，北窗有琉璃扇，實密似疏，奮有難色。帝乃笑之，奮曰：「臣猶吳牛，見月而喘。」
《述異記》曰：牛之不角者呼為犝牛。
《金樓子》曰：東海中有牛，剝其皮貫之，潮死炅則毛起，潮去則毛弭。
《諸葛亮集》曰：木牛者，方腹曲頭，一腳四足，頭入領中，舌著於腹。載多而行，少則否。宜可大用，不可小使。
《杜預奏事》曰：臣前在南，聞魏興西北山有野牛野羊。牛之大者二千斤，羊之大者千數百斤。
袁喬《江賦注》曰：吳時有錢約，釣於牛渚，獲一金鎖，引之則金牛泛然而出。約懼而舍，因以為名。
束《延游賦》曰：乘露車以偃蹇，駕蘭單之疲牛。連縋索以為鞅，結斷綆而為酋。
臧彥《快牛賦》曰：殊相允備，名不虛假。偉質魁梧，骨奇形雅。竦若驚鹿，駔若奔馬。
