
《鬻子》曰：禹嘗據一饋而七起，日中不暇飽食，曰：「吾不畏士留道路，吾恐其留吾門庭，四海民不至也。」
《晏子》曰：晏子相景公，食脫粟之飯，炙三弋，五卵菜耳。公曰：「嘻！夫子家如此甚貧乎？而寡人之罪。」對曰：「脫粟之食飽，士之一足也；炙三弋，士之二足也；菜五卵，士之三足也。嬰無倍人之行，而有三士之食，君之賜厚矣！嬰之家不貧。」再拜而辭。
又曰：晏子相齊，三年政平民悅。中食而肉不足，景公曰：「封晏子以都。」晏子辭不受。
又曰：寡婦樹蘭，生而不芳；繼子得食，肥而不澤。
《墨子》曰：聖王制飲食，足以充虛繼氣，強股肱，使耳目聰明，不極五味之調、芬香之和，不致遠國珍怪異物。
又曰：不可衣短褐，不可食糟糠。飲食不美，面目顏色不足視也；衣服不美，身體從容不足觀也。是以食必粱肉，衣必文繡。
《莊子》曰：巧者勞而智者憂，無能而無所求，飲食而邀游，泛若不系之舟。
又曰：秋禽之肥，易牙和之，非不美也；彭祖以為傷壽，故不食之。
又曰：廉者不食不義之食，不啖不義之水。
又曰：孔子病，子貢出卜。孔子曰：「汝待也。吾坐席不敢先，居處若齊，食飲若祭，吾卜之久矣。」
《慎子》曰：小人食於力，君子食於道。
又曰：飲過度者生水，食過度者生貪。
《燕丹子》曰：太子常與荊軻同案而食，同床而寢。
《公孫尼子》曰：食甘者益於肉，而骨不利也。
又曰：太古之人飲露，食草木實。聖人為火食，號「燧人」，飲食以通血氣。
《闕子》曰：義渠之人，烹黿鱉不熟，臊穢腥臭，中國之民，雖飢餓三日不啟口，至死弗食也。吳章、莊吉受而和之，病人食之，為之輕體；萬乘飲之，為之解怒。故黿鱉至腥臊，不可加，然而病人為之輕體，萬乘為之解怒，何也？吳章、莊吉之調存也。
《韓子》曰：堯之王天下也，糲粢之食，藜藿之羹。雖監門之養，不厭於此矣。
又曰：吳起出，遇故人而止之食。故人有他故，期反而食，至暮不來。起不食而待之，明日使人求得，乃與之食。
又曰：孫叔敖相楚，糲飯菜羹，枯魚之膳。
又曰：管仲束縛，自魯之齊，路飢而泣。過綺邑，乞食，封人跪餐之，因竊謂仲曰：「若用齊，將何報我？」曰：「如子之言，我且賢之用，能之使，勞之倫我何報子？」封人怨之。
又曰：季孫相魯，子路為都令。魯以五月起眾為長溝。當此時，子路以其私秩粟為漿飲，要溝者於五衢而餐之。孔子聞之，使子貢往，覆其飲，擊毀其器，曰：「魯君有民，子奚為乃餐之？」子路怒，攘肱而入，請曰：「夫子疾由之為仁義乎？所學於夫子者，仁義也。仁義者，與天下共而同其利者也。今以由之秩粟而餐民，其不可何也？」孔子曰：「由之野也！吾以女知之，女徒未及也！女故如是之不知禮也？女之餐之，為愛之也？夫禮，天子愛天下，諸侯愛境內，大夫愛官職，士愛其家。過其所愛曰侵。今魯君有民，而子擅愛之，是子侵也，不亦誣乎？」言未畢，而季孫使者至，讓曰：「肥也起民而使之，先生令弟子從役，止而餐之，將奪肥民耶？」孔子駕而去魯。
又曰：凡人上不屬天，下而不著地，以筋骨為根本，不食則不能活，是以不免於欲利之心。欲利之心不除，其身之憂也。故聖人衣可犯寒，食足以充虛，則不憂矣。
又曰：嬰兒共戲，以塵為飯，以塗為黍，以木為胾。薄暮，必資餉食者，塵不可食也。
又曰：餓歲之春，從弟不飠襄；穰歲之秋，疏客必食。非疏骨肉，少多之心異也。
《孟子》曰：飢者甘食，渴者甘飲，是未得飲食之正也，飢渴害之也。豈惟口腹為有飢渴之害？人心亦皆有害也。
《孫子》曰：鑠金洪爐，盜隸不探；鴆肉在俎，餓徒不食。
《淮南子》曰：煎熬焚炙，調齊和之，適以窮荊、吳甘酸之變。
《符子》曰：顏子有疾，三日不食。問之，曰：「吾師也，食非丹不餐，茹非芝不食，故七百歲。子何不吮瑤以延生，咀蕊以養齡也？」
《禮含文嘉》曰：燧人始鑽火，炮生為熟，使人無腹疾。
《山海經》曰：有參青馬，為西王母取食。
《呂氏春秋》曰：有城氏有二佚女，為之九成之台，〈成，重也。〉飲食必以鼓。
又曰：湯得伊尹，設朝見之，說湯以至味。湯曰：「可得為之乎？」對曰：「君之國小，不足以具之。為天下，然後可具。三郡之蟲，水居者腥，肉攫者臊，草食者羶。臭惡猶美，皆有所以。九味之本，水最為始。五味三材，九沸九變，火為之紀。時其疾徐，減腥去臊，鼎中之變，精妙微縴，口不能言，志不能論，若射御之微，陰陽之化，四時之數。故久而不弊」。
又曰：趙襄子攻翟，勝左人、中人。使者來謁之，〈下左人、中人城也。〉襄子方食摶飯，有憂色。左右曰：「一朝而下兩城，此人之所喜。今君有憂色，何也？」襄子曰：「江河之大也，不過三日；焱風暴雨，日中不須臾。今趙氏之德行無所積，一朝而下兩城，亡其及我乎？」
《白虎通》曰：王者四食何？明有四方之物，食四時之功也。四方不平，四方不順，有徹膳之法焉。所以明至尊，著法戒也。惟王者居中央，制御四方。平旦食，少陽之始；食時，大陽之始。晡時食，少陰之始，食時，大陰之始。
《說文》曰：饔，熟食也。飠侯，食也。，具食也。〈，士眷切。〉飠象，中食也。〈飠象，式丈切〉，日加申時食也。飠蒙，盛器滿貌。〈飠蒙，音蒙。〉飠胡，寄食也。飫，燕食也。餞，送去食也。飪大熟也。
《釋名》曰：食，殖也，所以自生殖也。
《鹽鐵論》曰：古者燔黍而食，捭豚相享，賓婚相召，豆羹白飯。今則燔炙滿案，豚、包鱉、膾鯉。
《說苑》曰：晏子所與同衣食者百人，而天下之士至也。
又曰：晏子侍景公，曰：「朝寒，請子進暖食於寡人。」對曰：「臣非廚養之臣，社稷之臣也。」
又曰：子思居於衛，袍無里，二旬九食。
又曰：魯有儉者，煮甂中之食，〈甂，必眠切。小盆。〉食而美，以遺孔子。子受之，如受犬馬之遺。弟子曰：「先生何為受之，喜如此？」曰：「非以煮甂瓦之薄也，食之美，故念吾，親也。」
楊子《法言》曰：或曰：「食如蟻，衣如華，金朱煌煌，無已泰乎？」曰：「由其德，舜、禹受天下不為太；不由其德，亦太矣。」〈李軌注曰：蟻言精細。〉或曰：「北夷被我純績，帶我金犀，珍膳曼糊，不亦厚乎？」曰：「社稷靈也，不可不厚也。」
《論衡》曰：王子喬不食谷，壽百歲。按，人生稟飲食之性，故形上有口齒，下有孔竅以注寫，口齡以進食。王子喬形體與人同，何以獨能度世耶？夫衣以溫膚，食以充腹。衣溫食飽，則精神明盛。人之生也，以食為氣；草木以土為氣。閉口不食，拔草離土，必不壽矣！
桓譚《新論》曰：太原郡隆冬不火食五日，雖病不敢觸犯，王者宜應改易。《潛夫論》曰：何知國之將亂也？以其不嗜賢也。故病家之廚，非無饌也，乃其人弗之能食，故遂至於死也；亂國之官，非無賢也，乃其君弗能存，故遂亡矣。
又曰：欲知人且疾，不嗜食；欲知國將亡，不嗜賢。
《風俗通》曰：俗說𩥄馬啖賓客。宴食已闕，主意未盡，欲復飲，酒余無施，更出脯椒姜鹽豉，言其速疾，如𩥄馬之傳命。〈𩥄，音填。〉又曰：俗說臨日月薄食而飲，令人蝕口。謹案，日，太陽之精，君之像也。日有蝕之，天子不舉樂。里語：「不救蝕者，出行遇雨。」恐有安坐飲食，重懼也。
又曰：堪輿書云：「上朔會客，必斗爭。」按，劉君陽為南陽牧，嘗上朔設盛饌，了無斗者。
蔡邕《月令論》曰：問者曰：「春食麥、羊，夏食菽、雞、魚之屬，但以為時味之宜，不合之於五行。《月令》服飾、所令器械之制，皆從五行者說，所食獨不以五行，已略乎？」曰：「亦嘗思之矣。凡十二辰之會，五時所食者，必家人所畜：丑牛、未羊、戍犬、酉雞、亥豕而已；其餘虎以下，非食也。」
《汝南先賢傳》曰：周舉，字宣光，為并州刺史。太原舊俗，以介子推燒死，至其亡時，民為絕火食；老少多死舉作書，置子推廟中。說民不宜寒食，因勒使炊食如故。
《益部耆舊傳》曰：何，字君肅，為人寬厚通濟，體甚壯大，能食飲，好聲色，不治節儉，時人少貴之者。
曹毗《杜蘭香傳》曰：蘭香戒張碩，不露頭食。
《永昌郡傳》曰：獠民口嚼食，並以鼻飲水。
《異苑》曰：新野蘇卷與婦佃於野舍，每至飲時，輒有一物來。其形似蛇，長七尺五寸，光釆。卷異而飴之。遂經數載，產業加焉。婦後密打殺，即得能食病，日進三斛飯猶不飽，少時而死。
《幽明錄》曰：海中有金台，出水百丈，結搆巧麗，窮盡神工。台內有金機，雕文備制。上有百味之食，四丈力神常立守護。有一五通仙人來欲甘膳，四神排擊，遷延而退。
又曰：河南趙良與其鄉人諸生到長安界，遇霖雨，糧乏。相謂曰：「飢正爾，當那得食耶？」應時美飯備在前，兩人驚愕不敢食。有人聲曰：「但食無嫌也！」明日早兩人復曰：「那復得美食？」即復在前。遂至長安，無他禍福。
祖台之《志怪》曰：建康小吏曹著見廬山夫人。夫人為設酒，啖余，金鳥啄罌，其中鏤刻奇飾異形，非人所名。下七子合槃，槃中亦無俗中餚。
《秦記》曰：符朗甚別味。會稽王道子為朗設盛饌，問曰：「關中之食孰若此？」答曰：「皆好，惟鹽味少生。」
《嵩高山記》曰：山下岩中有一石屋，亦有自然經書、自然飲食。
《博物志》曰：魏明帝時，京邑有一人食啖兼十人，遂肥不能動。其父嘗為遠方長吏，送彼往縣，令故義傳食之。一二年間，一鄉為儉。
《齊諧記》曰：江夏郡安陸縣有人姓郭名坦，兄弟三人。其犬兒忽得時行病，病後，遂大能食，一日食斛余米。其家供給五年，乃至罄貧，語曰：「汝當自覓食。」後至一家，門前已得飯，後門乞。此家出語之：「汝已就前門得，那復後門乞？」其人答曰：「實不知君有兩門。」腹大飢，不可忍，後門有三畦韭，一畦大蒜，因啖兩畦。便大悶極，臥地。須臾大吐，吐一物似籠，出地漸漸大。及主人持飯出，不復能食。遂撮飯內著向所吐物上，即消成水。此人於此病遂得差。
袁准《正書》曰：方丈之食，不過一飽；綈袍之繡，不過一暖。
裴玄《新言》曰：管仲奪伯氏駢邑三百，使之飯蔬食，沒齒無怨言。若管氏取以營私，則一邑不可奪也。
又曰：孝子欲親之食，雲「我已食」；欲親之衾，雲「我不寒」：此漫孝也。
《神仙傳》曰：焦先者，字孝然，河東太陽人。鄉里累世云：「百七十歲。」常煮白石以與人，熟如大芋者。日日入山伐薪以布施，先從村頭一家起，周而復始，擔薪以置人門外。人見之時，即鋪席與坐，為設食。先便就坐食，亦不與人語。若人不見其擔薪往時，乃置薪於人門間便去。連年如此。結草庵於河渚，或數日一食。欲食，則為人賃作，人以衣衣之，乃使限功受直，足得一食輒去。人慾多與，終不肯取。亦有數日不食時。
束《發蒙記》曰：廉頗畢老，日啖肉百斤。
曹植《與吳季重書》曰：食若填溝壑，飯若灌漏卮，其人固難量，豈非大丈夫之樂哉！
《世說》曰：陳太丘詣荀朗陵，貧儉無仆從，乃使元方將車，季方持杖從後，長文尚小，載著車中。既至，荀使叔慈應門，慈明行酒，餘六龍下食。
又曰：桓公坐有參軍掎，蒸薤不得解，共食者又不助，而掎終不放，舉坐皆笑。桓公曰：「同槃尚不相助，況復危難？」敕令免官。
又曰：劉真長、王仲祖共行，百旰未食。有相識小人貽其餐者，餚案甚盛。真長辭焉，仲祖曰：「聊以充虛，何若？」真曰：「小人都不可作緣。」
又曰：羊曼拜丹陽尹，客早者並得佳設，日晏則漸罄，不復及精。隨客早晚，不問貴賤。羊固拜臨海，飲食皆美，雖晚至者，猶獲其盛饌。時論以固之豐腆，乃不如曼之真率也。
又曰：王東亭嘗之吳郡就汰公道人，宿別脯許府家，往瓦官寺設幔屋，竟一寺。東亭將夕至，夜後，汰公設豆藿糜。汰公自啖一大區，東亭難，汰公遂強進半區。須臾，東亭行帳設名飲食，果炙畢備，汰公都無所啖。
《俗說》曰：桓或〈音域。〉性啖集犬，大司馬每暝，或時使從兄索食。
《黃帝八十一問》曰：人不食七日而死者，何也？然人胃中常有留谷三斗五升，水三升。故平人一日再至，清一行二升半，日中五勝，七日七五三斗五勝，而水谷盡矣。故平人不食飲七日而死者，水谷津液俱盡故也。
弘君舉《食檄》曰：又取灄湖獨穴之鱧，〈灄，音攝。〉赤山後陂之蓴，伺漉泠豉，及熱應分。食畢作躁，酒炙宜傳。酒便清香，肉則豆不㹀獐，比若披糹番，急火中炙，脂不得薰。聞香者躑躅，千咽者塞門。羅奠碗子五十有餘。牛搗、炙鴨、肅魚、熊白、獐脯、糖蟹、濡台，車螯生甜，滋味遠來。百醉之後，談悶不除，應有蔗姜、木瓜、元李、陽梅、五味橄攬、石榴、玄拘、葵羹脫煮，各下一杯。
《明皇雜錄》曰：天寶中，諸公主相效進食。上命中官袁思藝為檢校進食使。水陸珍羞，數千槃之費，蓋中人十家之產。中書舍人竇華，嘗因退朝，遇公主進食，方列於通衢，乃傳呵按轡，行於其間，宮苑小兒數百人，奮挺而前，華僅以身免。
《嶺表錄異》曰：康州悅城縣北百餘里，山中有樵石穴。每歲鄉人琢為燒食器，〈虔州亦有，乃食牢也。〉但燒令熱徹，以物襯閣，置之槃中，旋下生魚肉，及蔥、韭、齏、俎、奄之類，頃克即熟，而終席煎沸。南中有親朋聚會，多燒樵石，亦極熱。疑石中有火毒。
