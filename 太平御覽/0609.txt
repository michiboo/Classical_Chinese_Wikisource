
《易乾鑿度》曰：易者，易也，變易也，不易也。管三成德，爲道苞龠。鄭玄注曰：「管猶兼也，一言而兼此三事，以成其德。道苞龠，齊魯之間，名門戶及藏器之管爲管龠。」
《禮記經解》曰：潔靜精微而不賊，則深於《易》者也。
《論語》曰：孔子曰：「加我數年，五十以學《易》，可以無大過矣。」
《易》曰：易有太極，是生兩儀，兩儀生四象，四象生八卦，八卦定吉凶。
《繫辭》曰：《易》之爲書也，不可遠，爲道也屢遷，變動不居，周流六虛，上下無常，剛柔相易，不可以爲典要。
又曰：《易》之興也，其於中古乎？作《易》者，其有憂患乎？是故：《履》，德之基也；《謙》，德之柄也；《復》，德之本也；《恆》，德之固也；《損》，德之修也；《益》，德之裕也；《困》，德之辨也；《井》，德之地也；《巽》，德之制也。
又曰：夫《易》，聖人所以極深而研幾也。惟深也，故能通天下之志；惟幾也，故能成天下之務。
《說卦》曰：昔者聖人之作《易》也，將以順天地之理，是以立天之道曰陰與陽，立地之道曰柔與剛，立人之道曰仁與義，兼三才而兩之，故《易》六畫而成卦；分陰分陽，迭用柔剛，故《易》六位而成章。
又曰：昔者聖人之作《易》也，幽贊於神明而生蓍，參天兩地而倚數，觀變於陰陽而立卦，發揮於剛柔而生爻，和順於道德而理於義，窮理盡性以至於命。昔者聖人之作《易》，將以順性命之理也。
《春秋說題辭》曰：《易》者，氣之節，含精宣律曆：上經象天，下經計曆，《文言》立符，〈符，信。〉《象》出期節，〈象，兩也。出期節者，若以至日閉關，商旅不行，後不省方之比也。〉《彖》言變化，《系》設類跡。
《孝經援神契》曰：《易》長於變，《書》考命行授《河》。宋均注曰：授河者，授《河》《洛》以考命行也。
《帝王世紀》曰：庖羲氏作八卦，神農重之，爲六十四卦。黃帝、堯、舜引而伸之，分爲二《易》。至夏人因炎帝曰《連山》；殷人因黃帝曰《歸藏》；文王廣六十四卦，著九六之爻，謂之《周易》。
《周易正義》曰：伏羲重卦，周公作爻辭，此說與《帝王世紀》不同。又孔氏作十篇，亦曰《十翼》。初，卜商爲《易傳》，至西漢，傳之有能名家者有施仇、孟喜、梁丘賀、京房、費直、高相；又東漢鄭玄、魏王弼，幷注《易》。施、孟諸家，自漢及魏得幷立，而傳者甚衆。至西晉，梁、施、高三氏亡，孟、京二氏有書無師，而鄭玄、王弼所傳則費氏之學。
《漢書·藝文志》曰：宓犧氏仰觀象於天，俯觀法於地，觀鳥獸之文與地之宜，近取諸身，遠取諸物，於是始作《八卦》，以通神明之德，以類萬物之情。文王於是重《易》六爻，作上下篇，孔氏爲之《彖》、《象》、《繫辭》、《文言》、《序卦》之屬十篇，故曰「《易》道深矣」。人更三聖，〈韋昭曰：伏羲、文王、孔子也。〉世曆三古，〈《易·繫辭》曰：「《易》之興也，其於中古乎？」然則伏羲爲上古，文王爲中古，孔子爲下古也。〉及秦燔書，而筮卜之事傳者不絕。
《漢書》曰：京房學《易》於焦延壽，常曰：「得我道以亡身者，京生也。」
《東觀漢記》曰：任丹傳孟氏《易》，作《通論》七卷，世傳之，號曰《任君通論》。
《後漢書》曰：孔融《答虞仲翔書》曰：「示所著《易傳》，自商瞿以來，舛錯多矣。去聖彌遠，衆說騁辭，曩聞延陵之理《樂》，今睹吾君之治《易》，知東南之美者，非但會稽之竹箭焉。又觀象�物，察應寒溫，原本禍福，與神會契，可謂探賾窮道者也。
《晉書》曰：王湛字處沖，司徒渾之弟也。初有隱德，人莫能知，兄弟宗族皆以爲痴，其父永獨異焉。兄子濟每輕之，嘗詣湛，見床頭有《周易》，問曰：「叔父何用此爲？」湛曰：「體中不佳，時復看耳。」濟請言之，湛因剖析玄理，微妙有奇趣，皆濟所未聞也。濟遂留連彌日累夜，自視缺然。乃嘆曰：「家有名士三十年而不知，濟之罪也。」
《北齊書》曰：權會本貧生，無僕隸。初任助教之日，恆乘驢上下，且職事處多，每須經歷，及其退食，非晚不歸。曾夜出城東門，鍾漏已盡，會惟獨乘驢。忽有二人牽頭，一人隨後，有異生人，漸漸失路，不由本道。會心甚怪之，遂誦《易經》上篇，一卷不盡，前後二人忽然離散。
《齊書》曰：張緒長於《周易》，言精理奧，見宗一時。常雲何平叔所不解《易》中七事。
《梁書》曰：伏曼容字公儀，平昌安丘人。少篤學，善考《易》，倜儻好大言。常曰：「何晏疑《易》中九事，以吾觀之，晏了不學也。」
《唐書》曰：文宗時，裴通自祭酒改詹事，因中謝。上知通有《易》學，因訪以精義，仍命進所習經本，著《易玄解》幷《總論》二十卷，《易禦寇》十三卷，《易洗心》二十卷。
《世說》曰：殷荊州仲堪曾問遠公雲︰「《易》以何爲體？」答曰：「《易》以感爲體。」曰：「銅山西崩，靈鍾東應，便是《易》也。」
《淮南子》曰：孔子讀《易》，至於《損》《益》，未嘗不喟然而嘆，曰：「或欲利之，適足以害之；或欲害之，適足以利之。利害禍福之門，不可不察。」
《劉向別傳》曰：所校仇中《易傳》，《淮南九師道訓》，除復重定，著二篇。淮南王聘善爲者九人，從之采獲，故中書署曰《淮南九師書》。
王叔師《正部》曰：《易》與《春秋》同經綜一機之織，經營天道以成人事。
《金樓子》曰：按《周禮》筮人氏掌《三易》：夏曰《連山》，殷曰《歸藏》，周曰《周易》，解此不同。按杜子春雲︰「《連山》，伏羲也；《歸藏》黃帝也」難曰：「按《禮記》曰：我欲觀殷道得乾坤焉，今《歸藏》先以坤後乾，則知是殷明矣。推《歸藏》旣爲殷制，《連山》理是夏書。」
卜商《詩序》曰：詩者，志之所之也，情動於中而形於言也。
又曰：在心爲志，發言爲詩。
《漢書》曰：通其言謂之詩。
《左傳·襄十六年》曰：晉侯與諸侯宴於溫，使諸大夫舞，曰：「歌詩必類。」〈歌古詩當使各從義類。〉齊高厚之詩不類。〈齊有二心故。〉荀偃怒且曰：「諸侯有異志矣。」使諸大夫盟高厚，高厚逃歸。〈齊爲大國，高厚若此，小國必當有從者。〉
又襄二十七年曰：鄭伯享趙孟子於垂隴，子展、伯有、子西、子産、大叔、二子石從。〈二子石，印段、公孫段。〉趙孟曰：「七子從君，以寵武也。請皆賦以卒君貺，武亦觀七子之志。」子展賦《草蟲》，〈《草蟲》，《召南》詩，曰：「未見君子，憂心忡忡。」比趙孟爲君子。〉趙孟曰：「善哉，民之主也。抑武也，不足以當之。」伯有賦《鶉之賁賁》，〈《賁賁》，《鄘》詩，曰：「人之無良，我以爲兄，我以爲君。」〉趙孟曰：「床第之言不逾閾，況在野乎？非使人之所得聞也。」子西賦《黍苗》之四章，〈《黍苗》，《小雅》詩，曰：「肅肅謝功，召伯營之；列列征師，召伯成之。」比趙孟於召伯。〉趙孟曰：「寡君在，武何能焉？」子産賦《隰桑》，〈《隰桑》詩義取「思見君子，盡心以事之。」〉趙孟曰：「武請受其卒章。」〈卒章曰：「心乎爰矣，遐不謂矣，中心藏之，何日忘之。」趙孟欲子産之見規誨。〉子太叔賦《野有蔓草》，〈《野有蔓草》，《詩·鄭風》，取其「邂逅相遇，適我願兮。」〉趙孟曰：「吾子之惠也。」〈太叔喜於機遇，故趙孟愛其惠。〉印段賦《蟋蟀》，〈《蟋蟀》，《詩·唐風》曰：「無以太康，職思其居，好樂無荒，良士瞿瞿」。言瞿瞿然顧禮儀之所。〉趙孟曰：「善哉，保家之主也。吾有望矣。」公孫段賦《桑扈》，〈《桑扈》，《詩·小雅》，義取「君子有禮文，故能受天之祐」。〉趙孟曰：「匪交匪敖，福將焉往？若保是言也，欲辭福祿得乎？」卒享，文子告叔向曰：「伯有將爲戮矣。詩以言志，志誣其上而公怨之，以爲賓榮，〈言誣則鄭伯未有其實，趙倡賦詩以自寵。〉其能久乎？幸而後亡。」〈言必先亡。〉叔向曰：「然，已侈。所謂不及五稔者，夫子之謂矣。」
又曰：楚靈王與子革語，左史倚相趨過，〈倚相，楚史名也。〉王曰：「是良史也，子善視之。是能讀《三墳》、《五典》、《八索》、《九丘》。」對曰：「臣嘗問焉：昔穆王欲肆其心，〈周穆王也。肆，極也。〉周行天下，將皆必有車轍馬跡焉。祭公謀父作《祈招》之詩以止王，〈謀父，周卿士。祈父，周司馬，掌甲兵之職，招其名也。祭公方諫遊行，故指司馬官而言也。此詩逸。〉王是以獲沒於祗宮。〈獲沒，不見篡。〉臣問其詩而不知，若問遠，焉能知乎？」王曰：「子能乎？」對曰：「能。其詩曰：『祈招之愔愔，式昭德音。〈愔愔，安和貌也。式，用也。〉思我王度，式如玉，式如金。』〈金玉取其堅重。〉形民之力，而無醉飽之心。」〈言國用人，當隨其力，往往如金治之器而制形，故言形民之力，去其醉飽過盈之也。〉王揖而入，饋不食、寢不寐數日。〈深感子革之言。〉
《論語》孔子曰：「小子何莫學夫詩。詩可以興，可以觀，可以群，可以怨。邇之事父，遠之事君，多識於鳥獸草木之名。」
又曰：孔子謂伯魚曰：「汝爲《周南》、《召南》矣乎？人而不爲《周南》、《召南》，其猶正墻面而立也歟。」
又子曰：起予者，商也。〈商，子夏。〉始可與言詩已矣。
又曰：詩三百，一言以蔽之，曰「思無邪」。
《莊子》曰：詩以道志。
《毛詩正義》曰：昔孔子刪古詩三千餘篇，上取諸商，下取諸魯，皆弦歌以合《韶》《武》之音，凡三百一十一篇。至秦滅學，亡六篇，今在者有三百五篇。
《正義》雲︰初，孔子授訓卜商，商爲之序，以授魯人曾申，申授魏人李克，克授魯人孟仲子，仲子授振牟子，振牟子授趙人荀卿，荀卿授漢人魯國毛亨，作《詁訓傳》以授於趙國毛萇。時人謂亨爲大毛公，萇爲小毛公，以其所傳，故名其詩曰《毛詩》。
又曰：東漢鄭玄取毛氏詁訓所不盡及同異者，續爲之註解，曰「箋」。箋，薦也，言薦成毛意也。
《詩含神霧》曰：集微揆著，上統元皇，下序四始，羅列五際。宋均注曰：集微揆著，若「綿綿瓜瓞，人之初生」，揆其始是，必將至著，王有天下也。
又曰：詩者，天地之心，君德之祖，百福之宗，萬物之戶也。
《詩推度災》曰：建四始、五際而八節通，卯酉之際爲革政，午亥之際爲革命。
《春秋演孔圖》曰：詩含五際、六情。六情即六義也；一曰風，二曰賦，三曰比，四曰興，五曰雅，六曰頌。
《春秋說題辭》曰：詩者，天文之精，星辰之度。
又曰：在事爲詩，未發爲謀，恬淡爲心，思慮爲志。故詩之爲言志也。
《史記》曰：古詩三千餘篇。孔子刪取三百五篇，皆弦歌以合韶《武》之音。然《雅》音之韻，四言爲主，其餘非音之正也。
《漢書》曰：匡衡字稚圭。好學。家貧，庸作以給資用，尤精力絕人。諸儒爲之語曰：「無說詩，匡鼎來。〈應劭曰：鼎，方也。張晏曰：匡衡少時字鼎。〉匡說詩，解人頤。」
又《藝文志》曰：古諸侯卿大夫交鄰國，以微言相感，當揖讓之時，必稱詩以喻其志，蓋以別賢不肖而觀盛衰也。
又曰：哀樂之心感而歌詠之聲發，誦其言謂之詩，詠其聲謂之歌。古有采詩之官，王者所以觀風俗，知得失，自考正也。遭秦而全者，以其諷誦，不獨在竹帛也。
《晉書》曰：王褒字偉元。性好讀詩，至於「哀哀父母，生我劬勞」，未嘗不三復流涕。門人弟子受業者皆廢《蓼莪》之篇。
又曰：王凝之妻謝氏字道韞，將軍弈之女也，聰識有才辯。叔父安嘗問《毛詩》何句最佳，答曰：「吉甫作頌，穆如清風，仲山甫永懷，以慰其心。」安謂其雅人深致。
顔延之《庭誥》曰：詠歌之書，取其連類合章，比物集句，詩爲之祖。
陸德明《經典釋文》曰：孔子最先刪詩，以授於子夏，子夏遂作序焉，口以相傳，未有章句。
劉歆《七略》曰：詩以言情；情者，信之符也。書以決斷；斷者，義之證也。
《釋名》曰：《書》者，言書其時事也。
《漢書藝文志》曰：《書》以廣聽。
《莊子》曰：《書》以道事。
顧子曰：儀訓雲︰《三墳》、《五典》，粲粲如列宿，落落如連珠也。
《春秋說題辭》曰：《尚書》者，二帝之跡，三王之義，所以推其運，明命授之際。書之言信，而明天地之精，帝王之功，凡百二篇，第次委曲。尚者，上也，上帝之書也。
《尚書正義》曰：上世帝王之遺書，有《三墳》、《五典》、訓、誥、誓、命，孔子刪而序之，斷自唐虞以下訖於周，凡百篇。以其上古之書，故曰《尚書》。遭秦滅學，幷亡。漢興，濟南人伏勝能口誦二十九篇。至漢文帝時，立尚書學，以勝年且九十餘，老不能行，乃詔太常掌故晁錯就其家傳受之。其書四十一篇，歐陽、大小夏侯傳其學，各有能名，是曰「今文尚書」。劉向《五行傳》，蔡邕勒石經皆其本。其後魯共王壞孔子故宅，於壁中得古文《尚書》、《論語》，悉以書還孔氏。武帝乃詔孔安國，定其書，作傳，又爲五十八篇。安國書成，後遭漢武巫蠱事，不行。至魏晉之際，滎陽鄭沖私於人間得而傳之，獨未施行。東晉汝南梅賾奏上，始列於學官。此則古文矣。
又《漢書》曰：孔氏有古文《尚書》，孔安國以今文《尚書》字讀之。
又《古文尚書·序》曰：伏生老，言不可曉，使其女傳言授晁錯。
《漢書·藝文志》曰：《易》曰「河出《圖》，洛出《書》」，書之所起遠矣。至孔子纂焉，〈音撰。〉上斷於堯，下訖於秦，凡百篇，而爲之序。
劉歆《七略》曰：《尚書》，直言也。始歐陽氏先名之，大夏侯、小夏侯立於學官，三家之學，於今傳之。
陸德明《經典釋文》曰：漢宣帝本始中，河內女子得《泰誓》一篇獻之，與伏生所誦合三十篇，漢世行之。江左中興，元帝時，豫章內史梅賾奏上孔傳《古文尚書》，亡《舜典》一篇，乃取王肅注《堯典》「慎徽五典」下分爲《舜典》一篇，以續之。
《後漢書·杜林傳》曰：河南鄭興、東海衛宏，皆長於古學。林嘗言：「林得興固諧矣，使宏得林，且有益之。」及宏見林，暗然而服。濟南徐巡始師於宏，後更從林學。林前於西州得漆書《古文尚書》一卷，常寶愛之，雖遭艱困，握持不離身。嘗以示宏宏曰：「林流離兵亂，常恐斯經將絕，何意東海衛子、濟南徐生復能傳之，是道竟不墜於地也。」宏、巡益重之，於是古文遂行。
《唐書》曰：開元中，宋璟嘗自寫《尚書·無逸》一篇以獻。玄宗置之內殿，出入觀省，成誦在心，每嘆古人至言，後代莫能及，故任賢誡欲，朝夕孜孜。開元之末。因《無逸》圖壞，始以山水圖代之。及穆宗問宰臣貞觀開元之理，崔植因以是對，請復以《無逸》爲誡。帝深善其言。
又曰：高郢子定，幼聰警絕倫。年七歲時讀《尚書·湯誓》，問郢曰：「柰何以臣伐君？」郢曰：「應天順人，不爲非道。」又問曰：「用命賞於祖，不用命戮於社，是順人乎？」父不能對。〈已見「幼敏門」。〉
又曰：文宗纂集《尚書》中君臣事跡，命工圖寫於太液亭，朝夕觀覽。
