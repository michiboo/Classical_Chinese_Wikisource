
《東觀漢記》曰：承宮遭王莽篡，天下擾攘，盜賊幷起，宮遂避世漢中。建武四年，將妻子之華陰山谷，耕種禾黍，臨熟，人就認之，宮悉推與而去，由是顯名。
又曰：光武封朱祐爲鬲侯。祐自陳功薄而國大，願受南陽五百戶足矣。上不許。
又曰：竇融光武時數辭讓位，不許，因上疏曰：「臣融年五十三，有一子，年十五，質性頑鈍，臣融朝夕教導以經藝，不得令觀天文，見讖記，誠欲令恭肅畏事，恂恂循道，不願其有才能，何況乃當傅以連城廣土，享諸侯國哉！」
又曰：鄧騭，永初玄年，封騭等以定策增封三千戶。讓不獲，遂逃避使者，上疏自陳。
又曰：《歐陽尚書》博士缺，上欲用桓榮，榮叩頭讓曰：「臣經術淺薄，不如同門生郎中彭閎、楊州從事皋弘。」帝曰：「俞，往，女諧。」因拜榮爲博士，引閎爲議郎。車駕幸太學，會請博士論難於前，榮被服儒衣，溫恭有蘊藉，明經義，每以禮義讓相厭，不以辭長人，儒者莫之及，特吻加賞賜。又詔諸生雅吹擊罄，盡日乃罷。榮卒，子鬱當襲爵，上書讓於兄子沉，顯宗不許。不得已受封，而悉以租入與之。帝以郁先師子，有禮讓，甚見親厚。
又曰：上欲封樊興，置印綬於前，興固讓曰：「臣未有先登陷陣之功，而一家數人幷蒙爵土，令天下觖望，誠不願。」帝嘉興之讓，不奪其志。
又曰：劉愷，字伯豫，以當襲父般爵，讓與弟憲，遁逃避封。有司奏請絕國，上美其義，特優加之，愷猶不出。有司復奏之，侍中賈逵上書曰：「孔子稱：能以禮讓爲國，於從政乎何有。」和帝納之，詔下曰：「故居巢侯劉般嗣子愷，當襲父般爵，而稱父遺意，致國弟憲，遁亡七年，所守彌固。蓋王法崇善，成人之美。其聽憲嗣爵。」乃徵愷，拜爲郎，稍遷侍中。愷之入朝，在位者莫不仰其風行。
又曰：淳于恭以謙儉推讓爲節，家有山田橡樹，人有盜取之者，恭助爲收拾。載之歸，乃知其恭。橡盜者還橡，恭不受。人又有盜刈恭禾者，恭見之，念其愧，因伏草中，至去乃起。
《續漢書》曰：張堪讓先人餘財數百萬與兄子。
謝承《後漢書》曰：雷義舉茂才，讓於陳重，刺史不聽。義遂佯狂，不應命。鄉里爲之語曰：膠漆自謂堅，不如雷與陳。
又曰：陳囂與鄉人紀伯爲鄰，伯夜竊囂藩地自益。囂見之，伺伯去，密移其藩一丈地以益伯。伯慚懼，還所侵。又卻一丈二尺相避，凡廣三丈。太守高其義，名其閭爲義里。
范曄《後漢書》曰：馮緄，字鴻卿，巴郡宕渠人也。長沙蠻寇益陽，荊南皆沒。於是拜緄爲車騎將軍，軍至長沙，進擊武陵蠻夷，荊州平定。詔賜錢一億，固讓不受。振旅還京師，推功於從事中郎。
《魏志》曰：田疇，字子泰，右北平人。太祖北征烏丸，軍次無終，夏水路不通。疇將其衆爲鄉導，出盧龍塞，虜乃驚。太祖與戰，遂大斬獲。軍還，論功封疇爲亭侯，疇上疏陳誠以死自誓。太祖不聽，欲引拜之，至於數四，疇終不受。
又曰：太祖署邴原爲丞相徵事，崔琰爲東曹掾，記讓曰：「徵事邴原、議郎張範，皆秉德純壹，志行忠敏，清靜足以厲事，貞固足以幹事，所謂龍翰鳳翼，國之重寶。舉而用之，不仁者遠。」
又曰：王基，字伯輿，東萊人。基拔壽春，轉基爲征東將軍，封東武侯。基上疏固讓，歸功參佐。由是，長史司馬等七人皆侯。
《吳志》曰：魯肅卒，孫權以嚴代。前後固辭曰：「僕素書生，不閑軍事，非才而據，殃咎必至。」發言慷慨，至於流涕，權乃聽焉。嘉其能以實讓。
又曰：薛綜爲選曹尚書，固讓顧譚曰：「譚心精體密，貫道達微，才昭人物，德服衆望，誠非愚臣所可越先。」
王隱《晉書》曰：司徒魏舒遜位。司空衛瓘與書曰：「每與足下共論此事，日日未果，可謂瞻之在前，忽然在後。」於時皆有欲遜者，或先顯此意不能行，或以歸家申喻復還，惟舒知命，內定於懷，未嘗形之於言。論者以爲晉興以來，能辭榮令終，未有如舒者焉。
又曰：杜夷，字行齊，廬江人。王敦爲刺史，舉方正，顧榮等各薦夷於相府。玄帝曾欲省夷，夷深讓。帝答曰：「吾與足下雖情在忘言，然虛遲曆載。正以足下羸病，故欲相省，寧論常敬。」以爲國子祭酒。夷前後十餘表，求解不聽，明帝踐祚，夷又頻表。
又曰：上以羊祜爲開府儀同，讓表曰：「今光祿李喜，秉節高亮，在公正色；光祿魯芝，潔身寡慾，和而不同；光祿李胤，清亮簡素，正身在朝，皆服事華髮，以禮終始。雖歷位外內之寵，不異寒賤之家，而猶未蒙此選，臣更越之，何以塞天下之望？」又封南城郡侯。祜讓曰：「昔張良請受留侯，漢高不奪其志。請受鉅平，薨，遺令不得以南城侯入柩。」詔祜曰：「固讓歷年，志不可奪。身沒讓存，遺言益厲，此夷叔所以稱賢，季札所以全節，重違其志，今聽復本封。」
干寶《晉紀》曰：鐘會、鄧艾將伐蜀，與劉實別。客謂實曰：「二將當破蜀不？」實曰：「必破蜀，但皆不還。」客問其故，實曰：「治道在於克讓。」因著《崇讓論》，曰：「季世不能讓賢，虛謝見用之恩，莫肯讓於勝己。」
《晉中興書》曰：郗愔拜給事黃門侍郎。愔苦求外出，時吳郡缺，朝議欲用愔。愔以資輕而少年，不宜超登大郡，辭讓切至。朝廷嘉之，爲臨海太守。在郡優游養志，不以事物縈心。
崔鴻《前趙錄》曰：張實爲鉅鹿太守，治任威強，路不拾遺。曾欲以實爲司徒、太保，皆垂涕固辭。身騎瘠馬，妻乘敗車。
《後魏書》曰：高肇，字首文，文昭皇太后之兄也。肇子植自中書侍郎出爲濟州刺史。玄愉之反也，植率州軍出討破愉，別將有功。當蒙封賞，朝廷論勛，每謙讓不受，雲其家荷重恩，爲國致效是其常節，何足以應進陟之報。懇惻發於至誠。
又曰：崔光韶爲司空行參軍，復請讓從叔和，曰：「臣誠微賤，未登讓品，屬逢皇朝，恥無讓德。」和亦謙退，辭而不當。高祖善之，遂以和爲廣陵王國常侍。
《後周書》曰：蘇祐，字承先，陳留圉人也。有膂力，便騎射，從征伐常潰圍陷陣。還之日，諸將爭功，祐終無競。太祖嘆之，常謂諸將曰：「承先口不言勛，孤當代言。」其見知如此。
沈約《齊紀》曰：韓系伯，襄陽人也，事母甚謹。西土風俗，田與鄰畔者，輒於畔上種桑以志之。系伯上種桑，枝條蔭蔽他地，每開數尺以避焉。鄰者隨復侵之，系伯輒伐樹更種。侵畔者慚，不敢犯也。
《齊書》曰：謝朓遷尚書吏部郎，上表三讓。中書疑官未及讓，以問國子祭酒沈約，約曰：「宋嘉玄中，范曄讓吏部，朱循之讓黃門，蔡興宗讓中書，幷三表詔答，近代小官不讓，遂成恆俗，恐有乖讓意。王藍田、劉安西貴重，初自不讓，今豈可慕此不讓耶？孫興公、孔顗幷讓記室，今豈可三署皆讓耶？謝吏部今授超階，讓別有意，豈關官之大小？讓之美，本出人情。若大官必讓，便與詣闕章表不異。例既如此，謂都非疑。」又啓讓，優答不許。
《唐書》曰：溫彥博與兄大雅共掌機密，彥博以昆季同在機務，意不自安，固請他職。高祖曰：「我虛心相待，不以爲疑，卿何自疑也？」彥博雖應命，然每退讓，遠避機權，僚列以此多之。
又曰：長孫無忌冊拜司空，無忌固辭讓，不許。
又曰：「臣幸居外戚，恐招聖主私親之誚，敢以死請。」太宗曰：「無忌聰明鑒悟，且有武略，公等幷知，所以委之台鼎。」無忌又上表切讓，帝使謂之曰：「昔黃帝得力牧而爲五帝先，夏禹得咎繇而爲三王祖，齊桓得管仲而爲五伯長，朕自在藩邸，即任使公，遂得廓清宇內，君臨天下，以公功績才望允稱具瞻，故授此官，無宜辭讓爲禮也。」
又曰：盧懷慎開玄三年遷黃門監。懷慎與紫微令姚崇對掌樞密，懷慎自以爲吏，道不及崇，每事皆推讓之。
《周書》曰：湯放桀而歸於亳。三年，諸侯大會。湯取天子之璽，置之天子之坐，再辭，從諸侯之位。湯曰：「此天子之位，有道者可以處之。」三讓於諸侯，諸侯莫敢即位，然後湯即天子之位。
《慎子》曰：堯讓許由，舜讓善卷，皆辭爲天子，而退爲匹夫。
《列子》曰：昔堯舜爲以天下讓許由、善卷，而不失天下。伯夷、叔齊實以孤竹讓而終亡其國。
《晏子春秋》曰：胩子方食，景公使至，分食食之，使者不飽，嬰亦不飽。公致千金以奉賓客，晏子不受。公曰：「先君桓公以書社百封管仲，管仲不辭，獨辭何也？」晏子曰：「嬰聞聖人千慮必有一失，愚人千慮必有一得，意以管仲失之，嬰得之。」
又曰：景公使晏子爲阿宰，三年而譽聞於國。景公悅，召而賞之，辭而不受。公問其故。對曰：「昔嬰之治阿，三邪毀於外，三讒毀於內。今則三邪譽於外，三讒譽於內。昔者嬰之當誅者當賞，而今以當賞者當誅，是故不敢受。」景公知晏子賢，乃任以國政，三年而齊大興。
《莊子》曰：堯以天下讓許由，由曰：「日月出矣，而爝火不息，其於光也，不亦難乎？時雨降矣，而猶浸灌，其於澤也，不亦勞乎？」又讓於子州支父，子州支父曰：「我適有幽憂之疾，方且治之，未暇治天下也。」
又曰：舜以天下讓於善卷，善卷曰：「餘逍遙於天地之間，而心意自得，吾何以天下爲哉？」遂不受。
又曰：舜以天下讓其友北人無擇，北人無擇曰：「異哉！後之爲人居畎畝之中，而游於堯之門。不若是而已，又欲以其辱行污漫我，吾羞見之。」自投於清泠之淵。
又曰：湯將伐桀，因卞隨而謀，卞隨曰：「非吾事也。」湯又因務光而謀，務光曰：「非吾事也。」湯曰：「伊尹何如？」曰：「強力，忍詬，吾不知其他。」湯遂與伊尹謀。伐桀克之。以讓卞隨，卞隨曰：「君之伐桀謀乎我，必以我爲賊也。勝桀而讓乎我，必以我爲貪也。吾生乎亂世，而無道之人，再來漫我，吾不忍數聞也。」乃自投於桐水而死。〈桐水在今潁川。〉又讓務光曰：「知者謀之，武者遂之，仁者居之，古之道也。吾子胡不立乎？」務光辭曰：「廢上非義，殺人非仁。子犯其難，我享其利，非廉也。吾聞之曰：非其義不受其祿，無道之世不踐其土，況尊我乎！吾不忍見也。」乃負石自沉於盧水。〈盧水在遼東也。〉
《呂氏春秋》曰：沈尹筮游於郢五年，荊王欲以爲令尹，辭曰：「期思之鄙人有孫叔敖，彼聖人也。」王於是使人以王輿迎叔敖，以爲令尹而國治。
《韓子》曰：舜耕於曆山，農者讓畔；漁於河濱，漁者讓長。
《苻子》曰：禹讓天下於奇子，奇子曰：「君之佐舜勞矣，鑿山川，通河漢，首無發，股無毛，故舜也以勞報子。我生而逸，不能爲君之勞矣。
又曰：武王以天下讓歧封子。歧封子曰：「孰匆匆然以天下爲事乎？君往矣，余不忍聞之。」
又曰：太伯將讓其國於季曆，謂其傅曰：「大王欲以一國之事而以嗣我，我其羞之。吾聞至人也，不居一世而萬世以之君，不貴一代而萬代以之貴。吾焉能貴乎一國，而賤乎萬代哉！」
《山海經》曰：君子國，民衣冠帶劍，土方千里，多熏華之草，好讓，故爲君子國。
《許遜別傳》曰：遜年七歲無父，躬耕、負薪以養母，盡孝敬之道。與寡嫂共田桑，推讓好者，取其荒者，不營利。母常隨譴之：「如此，當乞食無處。」遜嘆，應母曰：「但願母老壽耳！」
《郭翻別傳》曰；翻經河墜刀於水，路人有爲取者，翻因與之。路人不取，至於三四。路人固辭。翻曰：「爾向不取，我豈能復得乎？」路人曰：「吾若取此物，爲天地鬼神所責矣。」知其終不受，乃沉刀於向所失處。路人悵然，乃覆沒爲取之。翻於是不逆其意，十倍刀價與之。
《魏武瘤路曰：里諺曰：「讓禮一寸，得禮一尺。」斯合經之要矣。
《魏文雜事》曰：辭爵逃祿，不以利累名，不以位虧德之謂讓。
《博物志》曰：三讓：一曰禮讓，二曰固讓，三曰終讓。
晉·劉實《崇讓論》曰：古之至王治天下所以貴讓者，欲以出賢才而息爭競也。夫人情莫不皆欲己之賢以自明賢，豈假讓而賢哉！故讓道興，賢能之人不求而自出矣，至公之舉而自立矣。一官鎧，擇衆官所讓最多者而用之，審才之道也。在朝之人相讓於上，草廬之人咸皆化之，推能讓賢之風從此生矣。爲一國所讓，則一國士也；爲天下所讓，則天下才也。推讓之風行，賢不肖灼然殊矣。
晉·孫盛《周泰伯三讓論》曰：孔子曰：「泰伯可謂至德也已矣，三以天下讓，民無得而一焉。」鄭玄以爲：托采藥而行，一讓也；不奔喪，二讓也；斷發文身，三也。三者之美皆蔽隱不著。王肅曰：「其讓隱，故民無得而稱焉。」盛謂：玄既失之而肅亦未爲暢也。玄之所雲三跡，顯然天下所共見也，何得雲隱而未著乎？三跡苟著，則高讓知，亦復不得雲其讓隱也。蓋泰伯之出，讓跡已露，不奔喪，故一事耳。斷發之與《左傳》明文相背，又不經也。然則稱三讓者，其在古公至文王乎？周之王業顯於亶父，受命於昌，泰伯玄覽充周太子之位，一讓也。假託遜遁，受不赴喪之譏，潛推大美，二讓也。無胤嗣而養仲雍之子，以爲己後，是深思遠防，令周嗣在昌，天人葉從，四海悠悠，無復纖介疑惑，三讓也。凡此三者，帝王之業，故孔子曰：「三以天下讓。」言非直常讓若禮臧之倫者。
