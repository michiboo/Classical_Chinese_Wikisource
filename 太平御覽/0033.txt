
許慎《說文》曰：臘，冬至後壬戌，臘祭百神也。
《禮記月令》曰：孟冬，是月也，天子乃祈來年於天宗，大割牲，祠於公社及門閭，臘先祖五祀。〈此《周禮》所謂蠟祭也。天宗，日月星辰也。大殺群牲，割之也。臘謂以畋獵所得禽祭也。五祀，門戶霤井灶也。或曰祈年，或曰大割，或曰臘，互其文也。〉勞農休息之。〈黨正屬民飲酒，正齒位也。〉天子乃命將帥講武，習射禦，角力。〈講武角力，校武士材力，所以備畋獵之禮。〉
又曰：郊特牲：天子大蠟八，伊耆氏始爲蠟。〈伊耆氏，古天子號也。〉蠟也者，索也。〈謂求索也。〉歲十二月合聚萬物而索饗之也。〈歲十二月，周之正月謂建亥之月，饗者祭其神也。萬物育功民者，神使爲之也，祭之以報焉。〉蠟之祭也，主先嗇也。〈先嗇，若神農者，司嗇，後稷神也。〉
又曰：昔者仲尼與於蠟賓，〈蠟者索也。歲十二月索合聚萬物而索饗之。亦祭宗廟，孔子仕魯在助祭之中。〉事畢出遊於觀之上，喟然而嘆。〈觀，闕也。子見魯君於祭禮有不備於此，又睹象魏舊章之處，感而嘆之。〉仲尼之嘆，蓋嘆魯也。
又曰：子貢觀於蠟。〈蠟，索也，歲十二月索，群神而祀之臘也。〉孔子曰：「賜也樂乎？」對曰：「一國之人皆若狂，賜未知其爲樂也。」孔子曰：「百日之勞，一日之澤，非爾所知。」〈言民皆勤稼穡，百日之勞，喻久也。今一日使之飲酒宴樂，是君之恩澤也。〉
《周禮》曰：國祭蠟，則吹《豳》頌，擊土鼓，以息老物。〈鄭玄曰：十二月，禮謂建亥之月也。索萬物而祭之者，萬物助天成歲事，至此爲其老而勞，其祀以息之也。《豳風七月》又有獲稻作酒觥觴萬壽無疆之事，是亦歌其類矣。謂之頌者，以其言歲終又功成也。周以今之十一月爲正月以今十月爲臘月。〉
《傳》曰：晉侯復假道於虞以伐虢。宮之奇諫，弗聽，以其族行。曰：「虞不臘矣。」〈臘，祭名也。日月會於龍尾，百物備合，國於是祭群神也。〉
《史記》曰：秦惠文王十二年初臘，始皇三十一年十二月更名臘曰嘉平。〈太原真人《茅君內記》曰：始皇三十一年九月庚子，君魯祖父濛乃於華山之中乘雲駕龍白日升天。先是其邑歌謠曰：神仙得者茅初成，駕龍上升入太清，時下玄虛戲赤城，繼世而往在我嬴，帝若學之臘嘉平。始皇聞謠而問其故，父老具對此仙人之謠，勸帝求長生之志也。於是始皇欣然乃有尋仙山之志，因改臘日嘉平也。〉
又曰：張良見老父出一編書曰：「讀是書，爲王者師。後十三年濟北城山下黃石，即我也。」良後得黃石，取寶而祠之。及死，葬黃石，每上冢，伏臘祠黃石焉。
《漢書》曰：高祖十年春，有司奏令縣道常以春二月及臘祠社稷以羊彘。
又曰：嚴延年爲河南太守。初，延年母從東海來，欲從延年，臘到洛陽，適見報囚，母大驚，便止都亭，不肯入府。延年出至都亭謁母，母閉閣不見，延年免冠頓首。良久乃見之，因數責延年曰：「幸得備郡守，專治千里，不聞人愛，多刑殺人，欲以立威，豈爲民父母意哉？」延年重謝，自爲母禦歸府舍。母畢正臘已，謂延年曰：「天道神明，人不可獨殺，我不意自當老見壯子被刑戮也。行矣，去汝東歸，掃除墓地耳。」後歲餘，延年遂敗。
司馬彪《續漢書》曰：季冬之月，星回歲終，陰陽已交，勞農夫，享臘，以送故焉。
又《禮儀志》曰：先臘一日大儺，謂之逐疫。
又《舊儀》曰：臘者，報諸鬼神，古聖賢有功於民者，皆享之。
袁山松《後漢書》曰：韓卓，字子助，陳留人。臘日，奴竊食祭其母，卓儀其心，即日免之。〈免，從良也。〉
謝承《後漢書》曰：第五倫，母老不能之官，至臘日，常悲戀垂涕。
又曰：沛國陳咸爲廷尉監，王莽篡位，還家杜門不出。莽改易漢法令。及臘日咸常言，我先祖何知王氏之臘乎？
又《東夷列傳》曰：三韓俗以臘日家家祭祀。俗云：臘鼓鳴，春草生也。
《東觀漢記》曰：甄宇，字長文，北海人。建武中，自青州從事征拜博士。每臘，詔書賜博士羊人一頭，羊有大小肥瘦，時博士祭酒議欲殺羊稱分其肉。宇曰：「不可。」又欲投鈎，宇復恥之，因先自取其最瘦者。所在京師，因以號之。
高堂隆《魏台訪議》曰：詔問何以用未祖醜臘？臣隆對曰：按《月令》孟冬十月，臘先祖五祀，謂薦田獵所得禽獸謂之臘。《左傳》曰：「虞不臘矣。」惟見此二者，而皆不書日。聞先師說曰：王者各以其行之盛祖，以其終臘。水始生於申，盛於子，終於辰，故水行之君，以子祖辰臘。火始生於寅，盛於午，終於戌，故火行之君，以午祖戌臘。木始生於亥，盛於卯，終於未，故木行之君，以卯祖未臘。金始生於巳，盛於酉，終於醜，故金行之君，以酉祖醜臘。土始生於未，盛於戌，終於辰，故土行之君，以戌祖辰臘。今魏據土德，宜以戌祖辰臘也。
又曰：華歆常以臘日宴子弟，王朗慕之。蓋其家法，由來漸矣。〈杜公瞻云：蠟者，息民之祭。故孔子雲，百日之勞，一日之懌。其所祭八神者，皆報其成功。則於十月農隙是也。後世臘有新故交接之義，遂移於夏正十二月。晉博士張亮說蠟聚饗，臘者祭廟，初雲蠟則黃服，蠟臘不同總非也。臘宜在新故交接，二祭月同而名異，祭俱而服殊。今推諸經傳無正說。蠟臘之文，《月令》雲蠟臘，此則同日祭，但互名耳。據田獵取獸之名爲臘，因索饗百神號之日蠟，其日上祭先祖旁享百神下息萬民，無別祭也。即鄭玄雲既蠟臘先祖五祀，於是勞農者也。近日蠟臘兼設，蠟在十月，臘在歲終。隋開皇四年始停建元之蠟，直爲建醜之臘，依五行，火衰於戌而用戌日故也。〉
《晉書》曰：范喬，字伯孫，喬邑人。臘夕，盜斫其樹，有告者，喬佯不聞，邑人愧而還。喬曰：「節日取柴與父母相歡耳，何以愧乎？」遂與之。
又曰：陳軫問方士戴洋曰：「江南有貴人顧彥先、周宣佩是否？」洋曰：「顧不及臘，周不及明年八月。」其年十二月廿十九日顧卒，明日臘。宣佩以明年七月晦亡。
又《晉起居注》曰：安帝安隆四年十二月辛丑臘祠作樂。
又博士張亮議曰：臘，接也，登宜在新故交接也，俗謂之臘，明日爲初歲，秦漢以來有賀，此古之遺語。
《晉宋舊事》曰：魏帝遜位，祖以酉日，臘以醜日，魏名臣奏曰：「大司農董遇議曰，土行之君，故宜以未祖，以醜臘，爲得盛終之節，不可以戌祖辰臘。」
《梁書》曰：何鳳爲建安太守，物不敢忤。伏臘每放囚還家，依期而返。
《唐會要》曰：貞元九年十一月，上曰：比來京兆府每年及臘日，府縣捕養狐兔，以充進獻，自今已後宜停。
又曰：貞元十一年十二月臘日，畋於苑中，止多殺，行三驅之禮，軍士無不知感。
《鄭玄列傳》曰：玄年十二，隨母還家，正臘宴會，同列十餘人，皆美服盛飾，語言閑適，玄獨漠然如不及。母私督數。乃曰：此非我志，不在此願。
《列女傳》曰：魯之母師者，魯九子之寡母也。臘日休家作，悉召諸子謂曰：「婦人之義，非有大故不出夫家，然吾父母家多幼稚，歲時祀不理，吾從汝謁〈謁告諸子欲往。〉往監之，慎房中之守，吾夕而返。」於是天陰還，失早，至閭外而止，待夕而入。魯大夫從臺上見而怪之，使人問。對曰：妾歸視私家，與諸婦孺子期夕而反。妾恐其酺歠醉飽，人情所有也。妾反早，故止閭外，期盡而入。」大夫美之，言於穆公，公賜母尊號曰母師。
《搜神記》曰：宣帝時，陰子方者，當臘日晨炊而灶神形見，子方再拜受慶，家有黃羊，因以祠之。自是以後，暴至巨富。故後常以臘日祠灶。
《風土記》曰：醇以告蠟，竭恭敬於明祀，乃有藏彄。〈蓋因婦人所作金環以錔指而纏者，驅音鈎。〉臘日之後，叟嫗〈叟嫗皆男子婦人之老稱。〉各隨其儕爲藏彄，分二曹以校勝負。
《荊楚歲時記》曰：又爲藏彄之戲。辛氏以爲釣弋夫人所起，周處、成公緩幷作彄字，《藝經庾闡》則作鈎字，其事同也。俗云：戲令人生離，有禁忌之家，廢不修也。〈《辛氏三秦記》曰：漢昭帝母鈎弋夫人，手拳有國色，世人藏鈎，因此安漢。鈎弋夫人姓趙，爲武帝婕妤，生昭帝。《漢武故事》云：上巡狩河間，見青氣自地屬天，望氣雲，下有貴子，求之莫舒，上自披即舒，號拳夫人，善素女術，大有寵，即鈎弋夫人也。周處《風土記》云：呼爲行彄，蓋婦人所用，銀作環以錔指而縫者，臘日祭後叟嫗兒息皆藏彄戲，分爲二曹，以效勝負，爲一籌爲一都，負者起拜謝勝者。〉
又曰：孔子所爲預於蠟賓，一歲之中，盛於此節。
又曰：俗又以此月爲臘月。按《史記陳勝傳》有臘月之言，是謂此也。諺云：臘鼓鳴，春草生，村人幷擊細腰鼓，戴胡頭及作金剛力士，以逐大疫。
《華陽國志》曰：王長文，字德俊。元康初，守江源，令縣收得盜馬賊，及發冢賊，長文引見誘慰。時適臘晦，皆遣歸家，獄先有繫囚，亦遣之。謂曰：「教化不厚，使汝等如此，長吏之過也。蠟節慶祚，肆汝歸於家善相歡樂，過節來還，當爲汝思他理。郡吏惶怖，爭請不許。」尋有赦，無不感恩。
《三十國春秋》曰：江州刺史胤自武昌以一疾被征爲右將軍，而王舒未至，猶在盆口，後將軍郭默旋而過胤，胤不禮之。臘日遺默酒五升，犬乇一頭。默大怒，投之於江。遂與故將張醜宋、侯孟純等矯詔入城門，莫有禦者，胤獨與其妾寢，默至斬於床下，及其司馬張滿，參軍荀楷、李慕，傲默故也。
王肅《議禮》曰：季冬大儺，旁磔鶏，出土牛以送寒氣，節令之臘，除逐疫。磔鶏，葦絞桃梗之屬。
《風俗通》曰：夏曰清祀，殷曰嘉平，周曰大蠟，漢曰臘，臘者，獵也，因獵取獸以祭先祖。或曰：臘，接也，新故交接，故有臘大祭以報功也。漢火行衰於戌，故以戌爲臘也。
又曰：兔髕。俗說臘正旦祖，食得兔髕者，名之曰幸，賞以寒酒。幸者善祥，令人有利也。〈髕，毗忍切。髕，膝蓋。〉
又曰：上古之時，有神荼與郁壘昆弟二人，性能伏鬼，度朔山桃樹下簡閱百鬼，鬼無道理妄爲人禍者，神荼與鬱壘縛以葦索，執以食虎。於是縣官常以臘除文飾桃人，垂葦絞，畫虎於門。皆追效前事，冀以禦凶也。
《會稽典錄》曰：陳修，字奉遷，烏陽人，家貧爲吏，常步擔上下，恆食乾糒。〈音備，乾詐也。〉每至正臘，僵臥不起，同僚以飲食請，不往，其志操如此。
《世說》曰：王朗中年，以識度推伏華歆，歆蠟日嘗集子侄宴飲，王亦斆之。有人向張茂先稱此事。張曰：「王之學華，皆是形骸之外，去之所以更遠。」
《玉燭寶典》曰：臘者祭先祖，蠟者報百神，同日異祭也。
蔡邕《獨斷》曰：臘者，歲終大祭，縱吏民宴飲，非迎氣，故但送不迎也。
崔寔《四民月令》曰：十一月上辛，命典饋清麴釀冬酒，以供臘祀。
又曰：臘明日謂小歲，進酒尊長，修刺賀君師。
又曰：十二月臘時祠，祝炙蓬樹瓜田四角，去甘蟲。
蔡邕《王喬錄》曰：漢永和元年十二月臘夜，王喬墓有哭聲。王伯聞而往視之，天大雪，見大鳥跡，幷祭祀處。採薪者尹禿見人衣冠曰：「我王喬也，汝莫取吾墓樹。」忽不見。
徐爰《家儀》曰：蠟本施祭，故不賀。其明日爲小歲賀，稱初歲福始，罄無不宜。正旦賀，稱元旦首慶，百物惟新。小歲之賀，既非大慶，禮止門內。
《西域諸國志》曰：天竺國以十二月十六日爲臘，臘則麥熟。
《盧公家範》曰：凡臘日，上澡豆帶及頭膏、面脂、口脂。
《淮南萬畢術》曰：歲暮臘，埋圓石於宅隅，雜以桃弧七枚，則無鬼疫。
《養生要術》云：臘夜持椒臥井傍，勿與人言，投於井中，除瘟疫。
盛翁子《藏鈎賦敘》曰：以臘之後，因祭祀餘胙，要命中外，以行鈎爲戲。
嵇含《蠟賦序》曰：大蠟之夕，雖天地同有至，攜金蘭以齊馨利，得貴意以遺榮勢，孰尚我哉！
裴秀《大蠟詩》曰：有肉如丘，有酒如淵，有餚如林，有貨如山。
《說文》曰：膢，楚十二月祭飲食也。一曰嘗新。始殺食新曰貙膢。〈貙，敕俱切。〉
《漢書》曰：武帝太初二年，令天下酺五日，膢五日，祠門戶比臘。〈如淳曰：膢者漊，《漢儀注》立社貙膢。許慎曰：俗以十二月祭飲食，冀州北部或以八月朝作飲爲膢，其俗語曰膢臘社伏。蔡邕曰，貙獸常立秋日邏食，其母猛蟲搏鷙，時王者亦以此臘，還以祭廟膢劉。劉，殺也。言擊殺之時者也。〉
《續漢書禮儀志》曰：立秋之日，郊禮畢，始揚威武，斬牲於郊東門以薦陵廟。其儀乘輿禦戎輅，白馬朱鬛，躬執弩射牲薦廟，太宰令、謁者各一人，載獲車馳駟送廟。還宮，遣使者賫束帛以賜武官，肆兵習戰陣之儀。斬牲之禮名曰犬區劉。
《風俗通》曰：謹案《韓子書》曰，山居穀汲者，膢臘寡水，楚俗常以十二月祭飲也。
又曰：嘗新，始殺也。食新，曰貙膢也。
又曰：謹案：自郊貙膢，春秋饗射，天子射麑掩雉，獻諸宗廟，扶陽發滯，養老致敬，化之至也。
