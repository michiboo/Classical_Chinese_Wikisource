
《禮記》曰：古未有宮室，冬居營窟，夏居橧巢也。
《左傳》曰：鄭伯有嗜酒，爲窟室，而夜飲酒，擊鐘焉，朝至未已。朝者曰：「公焉在？」曰：「吾公在壑穀。」〈壑穀，窟室也。〉
《史記》曰：吳公子光之謀王僚也，專諸謂曰：「王僚可殺也。」公子光乃伏士於窟室中，而具酒請王僚，使專諸置匕首魚炙之中，專諸擘魚，因以刺王僚，王僚立死。
《戰國策》曰：馮暖謂孟嘗君曰：「兔有三窟，僅得免死，君始一窟，未得高枕而臥也，請爲君復鑿二窟。」乃西遊於梁，謂梁惠王曰：「齊放其大臣孟嘗君，諸侯先迎者，國富兵強。」梁王乃聘以爲相，齊王聞之懼，乃請反國。馮暖使請先致祭器，立宗廟於薛。三窟已就，馮暖之力也。
《晉書》曰：王衍用弟澄爲荊州，從弟敦爲青州，曰：「荊有漢江之固，青有負海之險，吾留於此，足爲三窟。」
王隱《晉書》曰：魏末有孫登，字公和，汲郡共人也。無家屬，時人於汲縣北山土窟中得之。
崔鴻《十六國春秋·前秦錄》曰：張忠，字巨和，中山人也。永嘉之亂，隱於秦山，端拱若屍，無琴書之適，不修經典，勸教但以至道虛無爲宗。其居也，依崇岩幽谷，鑿地爲窟室，弟子亦窟居，去忠六十餘步，五日一朝。其教也，以形不以言，弟子受業，觀形而退。
《淮南子》曰：鳥飛反鄉，兔走歸窟。
《典略》曰：蘇秦與張儀，始俱學於齊鬼谷先生，皆通經藝百家之言。鬼穀子弟子五百餘人，爲作窟深二丈，曰：「有能獨下在窟中，說使泣者，則能分人主之地矣。」秦下說之，鬼穀泣下沾衿。秦與儀記一體也。
又曰：董卓雖親愛呂布，然時醉則駡，以刀劍擊之，不中而後止，布恐終被害，乃私與司徒王允及尚書令土孫端謀養死士於窟室。三年四月，天子疾瘳，卓詣宮賀，布先置死士以邀之，卓嚴駕出，馬躓不肯行，心怪之欲還，布勸使行，到宮門入掖門，死士交戟刺卓墮車，顧布所在，布下馬曰：「有詔。」遂殺之。
《列仙傳》曰：曆陽有彭祖仙窟，請雨輒得也。
《神仙傳》曰：李意其，蜀人，於成都角作一土窟居之，冬夏單衣，發長剪去之，皆使長五寸，或百日，二百日，三百日不出窟。
《郡國志》曰：相州隆慮山有一洞，去地千仞，俗謂聖人窟，下有小山孤竦，謂之玉女樓仙人台，亦曰香爐峰也。
又曰：馬邑白道齊阪有土穴出泉，《琴操》謂「飲馬長城窟」也。
《秦州記》曰：河崖傍有二窟：一曰唐術窟，深四十餘丈，高四十餘丈，中有三佛寺流泉浴池，鑿石作丈六像三百餘區；其西二里，則曰時亮窟，高百丈，廣二十丈，深三十丈，亦有泉水，藏古書五卷。〈唐術、時亮，皆古之孝行士也。〉
又曰：州圖經曰：唐術窟在郡西龍支穀，彼人亦罕有至者，其窟內有物，若似今書卷，因謂之精岩。岩內時見神人往還，蓋古仙所居耳。羌胡懼而莫敢近，又謂鬼爲唐術，故指此爲唐術窟。
《豫章記》曰：豐城縣有雷孔章掘神劍窟，方廣七八丈。
王韶之《南康記》曰：神源下流百里有峽，兩岸皆高山，峽下數十里有蛟龍窟，時時有霧氣。耆宿雲，此通南康縣，去此穴由百餘里。嘗有宿其口者，夜遇暴雨水，器物乃流出，彼此如其然。
《說文》曰：野，郊外也。
《周易》曰：龍戰於野，其血玄黃。
又曰：同人於野，亨，利涉大川，乾行也。〈王弼曰：所以乃能同人於野，亨，利涉大川。非二之所能也。是乾之所行也。〉
又曰：上古穴居而野處，後世聖人易之以宮室。
《書》曰：啓與有扈戰於甘之野，作《甘誓》。
又曰：大野既瀦，東原厎平。
又曰：伊尹相湯伐桀，升自陑，遂與桀戰於鳴條之野。〈孔安國曰：地在安邑之西。〉
又曰：高宗夢得說，審厥相，旁求於天下，說築傅岩之野，惟肖。
又曰：王曰：來汝說，台小子舊學於甘盤，既乃遁於荒野，入宅於河。〈既學而中廢業，遁居田野河洲也。〉
又曰：歸馬於華山之陽，放牛於桃林之野，示天下弗復用。
又曰：武王伐紂，至於牧野，乃誓。
《毛詩》曰：野有死麕，惡無禮也。林有樸樕，野有死鹿，白茅純束。
又曰：燕燕于飛，差池其羽。之子於歸，遠送於野。
又曰：野有蔓草，零露團兮。
又曰：葛生蒙楚，蘞蔓於野。予美亡此，誰與獨處。〈毛萇曰：喻婦人外成於它家，謂其君子從軍未還，未知死生。〉
又曰：蜎蜎者蜀，烝在桑野。敦彼獨宿，亦在車下。〈鄭玄曰：蜀特行久處桑野似勞苦者。〉
《詩》曰：鴻雁于飛，肅肅其羽。之子於征，劬勞於野。
又曰：鶴鳴於九皋，聲聞於野。
又曰：我行其野，蔽芾其樗。婚姻之故，言就爾居。
又曰：我征徂西，至於艽野。
又曰：殷商之旅，其會如林。矢於牧野，維予侯興。
又曰：京師之野，於時處處，於時廬旅，於時言言，於時語語。〈鄭玄曰：京地衆民所居之野，舍其賓旅。言其所當言語也。〉
又曰：駉駉牧馬，在坰之野。
《韓詩外傳》曰：孔子出遊少原之野，有婦人哭甚哀，問之。婦人曰：「向刈薪亡吾蓍簪，是以哀也。非傷亡簪，其不忘故也。」
《禮記》曰：季春之月，命司空曰：時雨將降，下水上騰，循行國邑，周視原野，修利堤防。
又曰：舜勤衆事而野死，鯀鄣洪水而殛死。
《周禮》曰：大司徒之職，掌建邦之土地之圖，而辯其邦國都鄙之數，制其畿疆而溝封之，設其社稷之壝而樹之田主，各以其野之所宜木，遂以名其社與其野。〈壝，壇與堳埒也。〉
又曰：惟王建國，辨方正位，體國經野。
又曰：以九伐之法正邦國，野荒民散則削之。
又曰：甸師掌共野果蓏之薦。
又曰：遂人掌邦之野，凡事致野役，而師田作野民，帥而至，掌其政治禁令。凡國祭祀，共野牲，令野職。凡賓客，令修野道而委積。〈委積於廬宿市。〉經田野，造縣鄙形體之法，皆有地域溝樹之使，入野職野賦於王府。
又曰：野廬氏掌達國道路，至於四畿，此國郊及野之道路，宿息，井，樹。
又曰：大司寇之職，以五刑糾萬民，一曰野刑，上功糾力。〈刑亦法也。功，農功。力，勤力。〉
又曰：縣士掌野，各掌其縣之民數，糾其戒令而聽其獄訟。
《左傳》曰：辛有適伊川，見被髮而祭於野者，曰：「不及百年，此其戎乎！其禮先亡矣。」
又曰：鄭伯享趙孟於垂隴，伯有賦《鶉之賁賁》。趙孟曰：「床第之言不逾閾，況在野乎？非使人之所敢聞。」
又曰：崔氏之亂，申鮮虞僕賃於野，以喪莊公。楚人召之，遂如楚爲右尹。
又曰：子産之從政也，擇能而使之，禆諶能謀，謀於野則獲，謀於邑則否。鄭國將有諸侯之事，子産乃令禆諶乘以適野，使謀可否，而告馮簡子使斷之。
又曰：鴝鵒之羽，公在外野，往饋之馬。
又曰：齊悼公使朱毛遷安孺子於駘，不至，殺諸野幕之下。
《爾雅》曰：邑外謂之牧，牧外謂之野。
《春秋合成圖》曰：堯母慶都，蓋天帝之女，生於鬥維之野，當三河東南，天大雷電，有血流潤大石之中，生慶都。
《管子》曰：萬乘之國，兵不可以無主，地博大，野不可以無夫，野無夫，則無蓄積。〈野無田夫，則人墮本業，故無蓄積。〉
又曰：行其田野，視其耕耘，計其農事，而饑飽之國可知也。其耕之不深，耘之不謹，地宜不任，草田多穢，耕者不必肥，荒者不必墝，其野草田多而闢田少者，雖不水旱，饑國之野。
《淮南子》曰：孔子行於東野，馬食農夫之稼，野人怒取其馬而擊之。使子貢往說之，畢辭而弗能得；乃使馬圉往說之，野人大喜，解馬而與之。
又曰：上游乎霄雿之野，下出乎無垠鄂之門。〈高誘注曰：霄雿，高峻之貌也。垠鄂，無形之貌也。霄讀縓綃，讀若翟氏之翟也。〉
《國語》曰：臼季使舍於冀野，〈賈逵曰：臼季，晉臣。冀野，晉地。〉冀缺耨，其妻饁之，敬相待如賓。從而問之，曰：「冀芮之子也」與之歸。
《家語》曰：叔孫氏之車士曰鉏商，〈車士，將車者，商子姓也。鉏商名也。〉採薪於大野，獲麟焉，折前左足，載歸。叔孫以爲不祥，棄郭外。告孔子曰：「麕而角者，何也？」孔子往觀，曰：「麟也。孰爲來哉？孰爲來哉？」
《呂氏春秋》曰：禹東至槫之地，青差之野。〈高誘曰：青差，東方之野也。〉
《帝王世紀》曰：黃帝與神農氏戰於阪泉之野。
又曰：炎帝殺蚩尤於中冀，名其地曰絕轡之野。
又曰：湯時大旱，殷史卜曰：「當以人禱。」湯曰：「吾所爲謂自當之。」遂齋戒，剪髮斷爪，已爲牲，禱於桑林之野，告於上天已而雨大至。
又曰：棄恤民勤稼，蓋封地方百里，巡教天下，死於黑水之間，潢渚之野。
又曰：秦自非子受封，至昭王滅周之歲在大梁，前後七遷，皆在《禹貢》雍州之域，荊山終南敦物之野，東井輿鬼之分，鶉火之次也。
焦贛《易林》曰：舜升大禹石夷之野，征詣王庭，拜治水土。
又曰：多載重負，捐棄於野，徒勞但苦，顧無誰予。
《水經注》曰：自朝歌以南暨清水，土地平衍，據皋跨澤，悉坶野矣。
《說文》曰：距國百里曰郊。
《爾雅》曰：邑外曰郊。
《易》曰：密雲不雨，自我西郊。
又曰：同人於郊，無祗悔。
《詩》曰：孑孑幹旄，在浚之郊。
又曰：逝將去汝，適彼樂郊。
《禮記月令》曰：立春之日，天子親率公卿諸侯大夫，以迎春於東郊。
又曰：天子親耕於南郊，以共粢盛；王后蠶於北郊，以共純服。諸侯耕於東郊，亦以共粢盛；夫人蠶於北郊，以共冕服。
又曰：因吉土以饗帝於郊。
《周禮》曰：閭師，掌國中及四郊之民，六畜之數，以任其力，以待其政令，以時征其賦。
又曰：正歲帥其屬而慮禁令於國及郊野。〈去國百里爲郊，郊外曰野。〉
又曰：小宗伯之職，掌建國之神位，若大甸，則帥有司而饁獸於郊。〈有司，大司馬之屬，饁，饋也。以禽饋四方之神於郊。〉
《漢書》曰：王莽天鳳四年八月，莽親之南郊鑄作威鬥，其日大寒，百官人馬有凍死者。
《老子》曰：天下無道，戎馬生於郊。
