
《說文》曰：樂，極也，歡也。
《易》曰：樂天知命，故不憂。
《毛詩》曰：王在在鎬，凱樂飲酒。
《禮記》曰：傲不可長，欲不可從，志不可滿，樂不可極。
又曰：樂者樂也，君子樂得其道，小人樂得其欲。
又曰：子貢觀於蠟。孔子曰：「賜也樂乎？」對曰：「一國之人皆若狂，賜未知其樂也。」子曰：「百日之蠟，一日之澤，非爾所知也。」
《左傳》曰：公入而賦：「大隧之中，其樂也融融。」姜氏出而賦：「大隧之外，其樂也泄泄。」
《論語》曰：有朋自遠方來，不亦樂乎！
又曰：飯蔬食，飲水，曲肱而枕之，樂亦在其中矣。
又曰：樂然後笑，人不厭其笑。
又曰：在陋巷，人不堪其憂，回也不改其樂。
又曰：不仁者，不可以長處樂。
《戰國策》曰：魏文侯與虞人期獵。是日，飲酒樂，天雨。文侯將出，左右曰：「飲酒樂，天又雨，君將焉之？」文侯曰：「吾與虞人期獵，雖樂，豈可不一會期哉？」乃往，身自罷之。魏於是始強。
又曰：梁王魏嬰會諸侯於蘭台，酒酣，請魯君舉觴。魯君避席曰：「昔楚王登疆台而望崇山，左江右湖以臨方皇，其樂忘死，曰：『後代必有以高臺陂池亡國者。』今君前夾林後蘭台，疆台之樂，可無戒乎？」
《東觀漢記》曰：光武伐薊還，士衆喜樂，師行鼓舞，歌詠雷聲。
又曰：東平王張蒼曰：「爲善最樂。」
袁弘《後漢記》曰：光武嘗聽朝至於日側，講經至於夜半，皇太子從容曰：「陛下有禹、湯之明而失黃老養性之道，今天下又安，願省思慮養精神、優游以自寬。」上答曰：「吾以爲樂也。」
王沈《魏書》曰：太祖告歸鄉里，築室城外，習讀書傅，秋冬弋獵以自娛樂。
裴子野《宋略》曰：廢帝於華林園爲列肆，親自酤賣，又開瀆，與左右引船唱呼，以爲歡樂。
《管子》曰：桀放虎入市，樂人之驚。
《晏子春秋》曰：景公飲酒數日，去冠破裳，自鼓盆問左右曰：「仁人者，亦樂此乎！」晏子曰：「人所以貴於禽獸者，以有禮也。君無禮，何以臨下？」景公請易衣冠也。
又曰：景公飲酒移於晏子前，驅款門曰：「君至！」晏子立於門曰：「國家得微有故乎？君何爲非時而夜辱！」公曰：「酒醲之味，金石之聲，願與夫子樂之。」晏子曰：「夫鋪薦席陳簠簋者，有人臣不敢預焉。」又移司馬穰苴，穰苴介冑操戟立門曰：「鋪薦席陳簠簋者，有人臣不敢預焉。」又移於梁丘據，據左援琴、右挈竽，行歌而至，公曰：「樂哉！今夕吾飲，微二子何以治吾國；微此一臣，何以樂吾身也。」
《文子》曰：秦楚燕魏之歌，異傅而皆樂也。
《列子》曰：仲尼間居，子貢入侍，而有憂色。子貢不敢問，出告顔回。回援琴而歌。孔子問曰：「若奚敢獨樂？」回曰：「吾昔聞諸夫子：樂天知命故不憂，回所以樂也。」
又曰：孔子游太山，見榮啓期行乎郕之野，鹿裘帶索，鼓琴而歌。孔子曰：「先生所爲樂，何也？」對曰：「吾樂甚多。天生萬物人爲貴，吾既得爲人，一樂也。男女之別，男尊女卑，吾既得爲男，二樂也；人生有不見日月、不免繈褓者，吾行年九十，是三樂也。貧者人之常，死者命之終，處常待終，當何憂哉？」孔子曰：「自寬者也。」
又曰：林類年且百歲，晨春被裘，拾遺穗於故畦，幷歌幷進。孔子適衛，望之謂子貢曰：「彼叟可與言！」子貢逆之壟端，面之嘆曰：「先生曾不悔乎？」乃仰而應曰：「吾何悔邪？吾所以爲樂，人皆有之，而反以爲憂。少不勤行，長不競時，故能壽若此。老無妻子，死期將至，故能樂若此。」
《莊子》曰：古之得道者，窮亦樂，通亦樂，所樂非窮通也。道德於此，則窮通爲寒暑風雨之序矣。
又曰：與人和者謂之人樂，與天和者謂之天樂。
又曰：莊子與惠子游濠梁水上。莊子曰：「鯈魚出遊從容，是魚樂也。」惠子曰：「子非魚，安知魚之樂也。」莊子曰：「子非我，安知我不知魚之樂？」
又曰：孔子謂顔回曰：「回，來！家貧居卑，不仕乎？」對曰：「不願仕。回有郭外之田五十畝，足以給飠亶粥；郭內之田十畝，足以爲絲麻；以道自樂，回不願仕也。」
《孟子》曰：君子有三樂：父母俱存，兄弟無故，一樂也；仰不愧天，俯不怍人，二樂也；得天下英才而教育之，三樂也。
又曰：樂人之樂，人亦樂其樂；憂人之憂，人亦憂其憂。從獸無厭謂之荒，樂酒無厭謂之亡。
又曰：梁惠王立沼上，顧鴻麋鹿曰：「賢者亦樂此乎？」孟子曰：「賢者而後樂此，不賢者，雖有此不樂。」
《荀子》曰：子路問於孔子曰：「君子亦有憂乎？」孔子曰：「君子，其未得也則樂其意；既已得之，又樂其治。是以有終身之樂，無一日之憂。小人，其未得則憂不得之；既得之，又恐失之。是以有終身之憂，而無一日之樂。」
又曰：鳳鳥啾啾，其翼若竽，其聲若簫。有皇有鳳，樂帝之心。
《淮南子》曰：令尹子佩請飲莊王，莊王許諾。子佩之於京台，莊王不往。明日，子佩跣揖北面，立於殿下，曰：「昔君王許之。今不果往，意者臣有罪乎？」莊王曰：「吾聞子具於京台。京台者，南望獵山，以臨方皇；左江而右淮，其樂忘歸。若薄德之人，不可以當此樂也，恐流而不能反。
又曰：吾所謂樂者，人得其得者也。夫得其得者，不以奢爲樂。不以慊爲悲；與陰俱閉，與陽俱開。與子夏心戰而曜，道勝而肥。聖人不以身徇物，不欲人爲之而以自樂也。
《顧子》曰：遇其樂也，則欲荒淫流湎；逮其喜也，則欲歡笑鼓舞。荒淫則傷義，鼓舞則虧風。
又曰：子謂子華曰：「爾有四樂，頗知之乎？」子華曰：「未之知也」。子曰：「二親具存，是爾一樂；兄弟無故，是爾二樂，夫和妻柔，是爾三樂；披褐懷玉，是爾四樂。」子華曰：「華乃有五，遇千載之會，而登夫子之堂，則華之五樂也。」
又曰：或曰：「夫人三墳、五典、八索、九丘，蓋聖人之陳跡耳，子何好焉？」子曰：「上紀五帝之盛，下述百王之義，粲粲如列宿，落落如連珠，雖復退居窮處，簞食瓢飲，未始失其樂矣。予可得無好乎！」
《賈誼書》曰：宓子治單父。於是齊人攻魯，道自單父。始，父老謂曰：「麥已熟矣，今迫齊寇，民不及刈獲，請令民人自刈。刈傅郭者，歸可以益食，不資寇。」三請，宓子不聽。俄而麥畢，資乎齊寇。季孫聞之，怒。使人讓宓子，宓子曰：「今年失麥，明年可樹。令不耕者得獲，是樂有寇也。且一歲之麥於魯不加強，喪之不加弱。令民有自取之心，必數年不息。」季孫聞之，慚曰：「使穴可入乎？吾豈忍見宓子哉！」
揚雄《連珠》曰：臣聞天下三樂焉：陰陽和調，四時不忒，年豐物遂，無有夭折，災害不生，兵戎不作，天下之樂也。聖明在上，祿不遺賢，罰不偏罪，君子小人各處其位，衆人之樂也。吏不苟暴，役賦不重，財力不傷，安土樂業，民之樂也。
劉向《說苑》曰：楚昭王欲之荊台游，司馬子棋進諫曰：「荊台之游，左洞庭之陂，右彭蠡之水，南望獵山，下臨方淮，其樂使人遺老而忘死，人君游者盡以亡其國，願大王勿往游焉。」
又曰：齊景公游海上，樂之，六月不歸，令左右敢言歸者死。顔諫曰：「君樂治海，不樂治國；彼至有治國者，且安得樂此海也。」
譙周《法訓》曰：或曰君子處陋巷之中，奚樂也？曰：「樂得其親，樂得其友，樂聖人之道也。」
劉向《列女傳》曰：楚昭越姬者，越王勾踐之女也。昭王燕遊，蔡姬在左，越姬驂乘，駟以馳逐，登附莊之台，以望雲夢之囿。乃顧謂二姬曰：「樂乎！吾願與子生死若此。」蔡姬曰：「故願生俱樂，死同時。」顧謂史書之。
《楚辭》曰：樂莫樂於新相知。
劉伶《酒德頌》曰：先生乃捧罌承槽，銜杯漱醪，無思無慮，其樂陶陶。
曹子建《箜篌引》曰：樂飲過三爵，緩帶傾庶羞。主稱千金壽，賓奉萬年酬。
《說文》曰：憂，愁也。
《易》曰：作《易》者，其有憂患乎？
又曰：當其憂悔吝之時，纖介不可慢也。
《毛詩》曰： 踧踧周道，鞠爲茂草。我心憂傷，惄焉如檮。假寐永嘆，惟憂用老。
又曰：知我者，謂我心憂；不知我者，謂我何求。
又曰：未見君子，我心則憂。
《左傳》曰：有喜而憂，如有憂而喜乎？
又曰：吳公子札來聘，請觀周樂，爲之歌《邶》《鄘》《衛》，曰：「美哉！淵乎，憂而不困。」
《史記》曰：秦昭王臨朝嘆息，應侯進曰：「臣聞主憂臣辱，主辱臣死。今大王中朝而憂，臣敢請其罪。」昭王曰：「吾聞楚之鐵劍利則士勇，倡優拙則思慮遠矣。以遠思慮而禦勇士，恐楚之圖秦也。今武安君死，鄭安平叛，內無良將，外多敵國，吾是以憂。」
又曰：懷王使屈原造爲憲令，草稿未定。上官大夫見而欲奪之，不與。因讒之曰：「王使平爲令，衆莫不知，每一令出，平伐其功。」王怒而疏平。平疾讒諂蔽明也，邪曲之害公也，方正之不容也，故憂愁幽思而作《離騷》。
《蜀志》曰：曹公征孫權，呼先主自救。先主遣使告劉璋曰：「曹公征吳，吳憂危急。孫氏與孤本爲唇齒。
又曰：進在青泥與關羽相距，今不往救，進必克轉侵州界，其憂有甚於魯。魯自守之，賊不足慮。」
沈約《宋書》曰：武帝起，桓玄聞便憂懼無復計。或曰：「劉裕等衆力甚弱，豈能有成，陛下何慮之甚。」玄曰：「劉裕自足爲一世之雄；劉毅家無擔石之儲，樗蒲一擲百萬；何無忌，劉牢之之甥，酷似其舅。共舉大事，何謂無成。」
《吳越春秋》曰：越王欲復怨於吳，冬寒則抱冰，夏熱則握火，憂苦其志，懸膽於戶，出入嘗之，不絕於口。
《華陽國志》曰：蜀中傅相告曰：「井中有人。」學士靳普言：「客星入東井，益州之分，憂刺客入耳。」
《山海經》曰：牛首山有草，名曰鬼目，其葉如菜而莖赤，其秀如禾，服之不憂。
又曰：霍山有獸如狸而白尾有鬣，名曰朏朏，可以亡憂。
又曰：茈湖之水，其中多鯈〈（音稠。）〉魚，其狀如鶏而赤毛白尾，六足四首，其音如鵲，食之亡憂。
又《莊子》曰：顔淵東之齊，孔子有憂色。子貢下席問曰：「小子回東之齊，夫子有憂色，何耶？」孔子曰：「善哉，汝問！昔管子有言，丘甚善之，曰『褚小者不可以懷大，綆短者不可以汲深。』是爲命有所成而形有所適，不可損益也。吾恐回與齊侯言堯、舜、黃帝之道，而重以燧人、神農之言。彼將內求於己而不得，則惑也。」
《列子》曰：孔子謂顔回：「汝徒知樂天知命之無憂，未知樂天知命之有憂之大也。吾始知詩書禮樂，無救於治亂，而未知所以革之方。此樂天知命者之所憂也。」
《孟子》曰：憂以天下。
