
《六典》曰︰侍中之職，掌出納帝命，緝熙皇極，總典吏職，贊相禮儀，以和萬邦，以弼庶務。蓋以佐天子而統大政者也。凡軍國之務，與中書令參而總焉，坐而論之，舉而行之，此其大較也。
應劭《漢書》曰︰侍中，周官也。金蟬有貂，金取堅剛，百煉不耗；蟬居高食潔，口在掖下；貂內勁悍，而外溫潤。侍中便蕃左右，與帝升降，卒思近對，拾遺補缺，百僚之中莫密於茲。秦始皇破趙得其冠，以賜侍中。
《史記》曰︰二世用趙高計，不悉廷見大臣，居禁中。趙高常侍中用事。
《漢書》曰︰張彭祖，宣帝時爲侍中。少與帝微時同硯席書，以舊恩封侯，出常參乘。
又曰︰史丹元帝世爲侍中，出常陪乘，甚有寵，九男皆以丹任爲侍中。
又曰︰桑弘羊，洛陽賈人子。以心計，年十五爲侍中。
又曰︰霍去病，以皇后姊子。年十八爲侍中，善騎射。
又曰︰孝惠時侍中皆冠，貝帶，傅脂粉。
又曰︰張良子辟強，年十五爲侍中。
又曰︰上官桀，隴西人，爲中廄令。上嘗疾，及愈，見馬多瘦，怒曰︰「汝以我不復見馬邪？」桀頓首曰︰「臣聞聖體不安，日夜憂惶，意誠不在馬。」言未卒，泣數行下。帝以爲忠，親近之，爲侍中。
又曰︰衛尉金敞疾甚，成帝拜子涉爲侍中，綠車載送衛尉府。〈如淳曰︰載以皇孫車，寵之也。〉
《東觀漢記》曰︰戴憑字次仲，爲侍中。正旦朝賀，百僚畢會，帝令君臣能說經者更相難詰，義有不通輒奪其席以益通者。憑遂重坐五十餘席，故京師爲之語曰︰「解經不窮戴侍中。」
又曰︰馮魴字孝孫，父子兄弟幷帶青紫，三代侍中。
《後漢書》曰︰趙典再遷爲侍中，時帝欲廣開鴻池，典諫曰︰「鴻池�溉已且百頃，猶復增而深之，非所以崇唐虞之約已、遵孝文之愛人也。」帝納其言而止。
又曰︰楊震孫奇靈帝時爲侍中，帝常從容問奇曰︰「朕何如桓帝？」對曰︰「陛下之於桓帝，亦猶虞舜比德唐堯。」帝不悅曰︰「卿強項，真楊震子孫。」〈強項，言不低屈也。光武謂董宣爲強項令也。〉
又曰︰朱穆因進見，乃陳曰︰「聞漢家舊典，置侍中、常侍各一人，省尚書事；〈省，覽。〉黃門侍郎一人，傳發書奏，〈傳，通。〉皆用姓族。〈引用士人有族望者。〉自和熹太后以女主稱制，不接公卿，乃以閹人爲常侍，小黃門通命兩宮。自此以來，權傾人主，窮困天下。宜皆罷遣，博選耆儒宿德與參政事。」帝怒，不應。穆伏不肯起。左右傳出，〈傳聲令出也。〉良久乃趨而去。
又曰︰爰延爲侍中，帝游上林苑，從容問延曰︰「朕何如主也？」對曰︰「陛下爲漢中主。」帝曰︰「何以言之？」對曰︰「尚書令陳蕃任事則化，中常侍黃門豫政則亂，是以知陛下可與爲善，可與爲非。此中主之謂也。」帝曰︰「昔朱雲廷折欄檻，今侍中面稱朕違，敬聞命矣。」
又曰︰桓帝末，侍中皇禪參乘，上問︰「貂�何法？」不知所出；又問地震，雲︰「不爲災。」還宮，乃左遷議郎。
又曰︰王逸字叔師，南郡宜城人也。順帝時爲侍中，著《楚辭章句》行於代，其賦、誄、書、論及雜文，凡二十一篇；又作漢詩百二十三篇。
《續漢書》曰︰侍中比二千石，無員。
《漢官儀》曰︰侍中左蟬右貂，本秦丞相史。往來殿內，故謂之侍中。分掌乘輿服物，下至褻器虎子之屬。武帝時，孔安國爲侍中，以其儒者，特聽掌禦唾壺，朝廷榮之。至東京時屬少府，亦無員。駕出則一人負傳國璽、操斬蛇劍參乘，與中官俱止禁中。
謝承《後漢書》曰︰公孫曄拜博士侍中，國有疑事，常使進見。問其得失，所陳皆據經依義，補益國家，深見省納。
又曰︰劉淑爲侍中，朝夕建議，竭忠於朝，補政二百餘事，悉有篇章。朝廷有疑事，密詔問焉。
又曰︰周舉字宣光。時詔遣八使巡行風俗，皆選有威名者，乃拜舉侍中，與杜喬、周翊、馮羨、欒巴、張綱、郭尊、太尉長史劉班分行天下，使同日而拜，號曰八俊。
應劭《漢官儀》曰︰侍中存年耆口臭，上出鶏舌使含之。鶏舌香，頗小，辛螫，不敢咀咽。自嫌有過，得賜毒藥，歸舍辭訣，欲就便宜。家人哀泣，不知其故。賴僚友諸賢問其愆失，求視其藥及口香，共笑之。更爲吞食，其意遂解。存鄙儒蔽於此耳。
《漢官》曰︰侍中，殿下稱制，出則參乘，佩璽抱劍。
又曰︰史丹爲侍中。元帝寢疾，丹以親密近臣得視疾。候上間獨寢時，丹直入臥內，頓首伏青蒲上。〈應昭曰︰以青規地曰青蒲。〉
《漢官儀》曰︰侍中，秩千石。黃門有畫室署，玉堂署，各有長一人。
《漢舊儀》曰︰侍中無員，或列侯將軍、衛尉、光祿大夫爲之，得舉非法。
又曰︰侍中，左右近臣，見皇后如見帝，見婕妤，行則對壁，坐則伏茵。
《漢書典職》曰︰侍中常伯選舊儒高德、博學洞達、仰瞻俯視、切問近對、喻指公卿，員八人，在尚書僕射下，尚書上。
《漢雜事》曰︰金敞爲元帝侍中，帝崩，故事，近臣皆隨陵爲園。敞世名忠孝，太后使侍成帝。
《魏志》曰︰盧毓爲侍中，先是，散騎常侍劉劭受詔定律，未就。毓上論曰︰「古今制律之意，以爲法宜一正，不宜有兩端，使奸吏得容情。」及侍中高堂隆數以宮室事切諫，帝不悅，毓進曰︰臣聞君明臣直，古之聖王恐不聞其過，故有敢諫之鼓。近臣盡規，此乃臣等所以不及隆。隆諸生，名爲狂直，陛下宜容之。」毓在職三年，多所駁易。
又曰︰劉曄字子陽，爲侍中。在朝，略不交接時人，或問其故，曄答曰︰「魏室即祚尚新，智者知命，俗或未鹹。僕在漢爲支葉，於魏備腹心，寡偶少徒，於宜未失也。」
又曰︰王粲字仲宣，山陽高平人，拜侍中，博物強識，問無不對。時舊儀弛廢，方興造制度，粲恆典之。
又曰︰蘇則拜侍中，與董昭同僚，嘗枕則膝臥，則推下之曰︰「蘇則之膝，非佞人之枕也。」
又曰︰辛毗遷侍中，於時，帝欲徙冀州戶十萬實於河南，毗曰︰「陛下不以臣不肖，置之左右，安得不與臣議？」帝不答，起入內；毗隨而引其裾，帝遂奮衣不還。
又曰︰蘇則與吉茂同隱於太白山，後則爲侍中。侍中舊親省起居，故俗謂之執虎子。茂見則，嘲曰︰「仕進不止執虎子。」則笑曰︰「誠不能效汝蹇蹇鹿車驅也。」
《蜀志》曰︰宗預字德艶，南陽人也。預將命使吳，孫權問預曰︰「東之與西，譬猶一家，而聞西更增白帝之守，何也？」預對曰︰「臣以爲東益巴丘之戍，西增白帝之守，皆事勢宜然，俱不足以相問也。」權大笑，嘉其抗藎，甚愛待之，見敬亞於鄧芝、費禕，遷爲侍中。
又曰︰關興字安國，少有令問，丞相諸葛亮深器異之。弱冠爲侍中。
又曰︰董扶字茂安。靈帝征扶，即拜侍中，在朝稱爲儒宗，甚見器用。
又曰︰馬良字季常，襄陽宜城人也。先主稱尊號，以良爲侍中。及東征吳，遣良入武陵招納五溪蠻夷，蠻夷渠帥皆受印號，咸如意指。
《晉書》曰︰王濟字武子，累選侍中，與侍中孔恂、楊濟同列，爲一時秀彥。武帝常會公卿藩牧於式乾殿，顧濟、恂而謂諸公曰︰「朕左右可謂恂恂濟濟矣。」
又曰︰沈演之爲侍中、衛將軍，文帝謂之曰︰「侍中、領衛俱爲優重，此蓋宰相便座，卿其勉之！」
又曰︰陸玩遷侍中。玩雖登公輔，謙不辟掾屬。成帝聞而勸之，玩不得已而從命，所辟皆寒素有行之士。玩翼亮累世，常以弘重爲人主所貴，加性通雅，不以名位格物，誘納後進，謙若布衣，由是搢紳之徒莫不蔭其德宇。
又曰︰韋誕以能書留補侍中，魏氏寶器銘題皆誕書也。
又曰︰安平王孚，初爲魏太子中庶子。魏文帝初即位，選侍中常侍等官，太子左右舊人頗諷主者，便欲就用不調餘人。孚曰︰「雖堯舜必有稷契，今嗣王新立，當進用海內英賢，猶患不得，如何欲因際會自相薦舉邪？官失其任，得者亦不足貴。」遂更他選。
又曰︰王戎爲侍中，南郡太守劉肇賂戎，筒中細布五十端，爲司隸所糾，以知而未納，故得不坐，然議者尤之。帝謂朝臣曰︰「戎之爲行，豈懷私苟得，正當不欲爲異耳！」帝雖以是言釋之，然爲清慎者所鄙。
又曰︰褚翼字謀遠，爲侍中。蘇峻作亂，王師敗績，火及宮室。翼手抱天子登太極殿，峻兵入，叱翼令下，翼不動，曰︰「蘇冠軍未覲至尊，軍人豈得逼斥宮禁。」於是兵士不敢上太極。峻執政，猶以爲侍中。
《宋書》曰︰陸仲元者，晉太尉玩曾孫也，爲侍中。自吳郡太守玩至仲元，四世爲侍中，時人方之金、張二族。
又曰︰劉湛爲侍中。時王華、王曇首、殷景仁亦爲侍中，文帝於六合殿與四人宴飲甚悅。華等出，帝目送良久，嘆曰︰「此四賢一時之秀，同管喉舌，恐後世難繼。」
又曰︰殷景仁遷侍中，與王華、王曇首、劉湛四人幷時爲侍中，俱居門下，皆以風力扃�，冠冕一時。同升之美，近代莫及。
又曰︰王僧綽遷侍中。任以機密，時年二十九。始興王嘗問其年，僧綽自謙早達，逡巡良久乃答。其謙虛自退若此。
又曰︰謝莊爲侍中，領前將軍。時孝武出行夜還，敕開門。莊居守，以信或虛，須墨詔乃開。上後因酒宴從容曰︰「卿欲效郅君章邪？」對曰︰「臣聞搜巡有度，郊祀有節，盤於游田，著之前誡。陛下今蒙犯塵露，晨往宵還，容致不郢之徒妄生矯詐，臣是以伏須神筆。」
又曰︰孝武時，侍中何偃南郊陪乘，鑾軺過白門閫，偃將匐，帝反手接之曰︰「朕反陪卿也。」
又曰︰王華等每與帝接膝共語，貂拂帝手，撥貂置案上。語畢，復手插之。
《齊書》曰︰江淹累遷侍中。初，淹年十三，時孤貧，常採薪以養母，曾於樵所得貂蟬一具，鬻以供養，其母曰︰「此故汝之休徵也。汝才行若此，豈長貧賤耶！可留待得侍中著之。」至是，果如母言。
《南史》曰︰謝朏〈音斐〉爲侍中，及齊受禪，朏當日在直，百僚陪位。侍中當解璽，朏佯不知曰︰「有何公事？」傳詔雲︰「解璽授齊王。」朏曰︰「齊自應有侍中。」乃引枕臥。傳詔者懼，乃使稱疾，欲取兼人，朏曰︰「我無疾，何所道？」遂朝服步出東掖門，乃得車，仍還宅。是日遂以王儉爲侍中，解璽。既而武帝請誅朏，高帝曰︰「殺之則成其名，正應容之度外。」
《齊職儀》曰︰魏，侍中掌儐贊。大駕出，則次直侍中護駕，正直侍中負璽陪乘，不帶劍，皆騎從。禦登殿，與散騎侍郎對挾帝，侍中居左，常侍居右。備切問近對，拾遺補缺也。
又曰︰東漢侍中便蕃左右，與帝升降。法駕出，多識者一人參乘，兼負傳國璽，操斬蛇劍。
《南史》曰︰朱異居權要三十餘年，善承上旨，故特被寵。任曆官自員外常侍至侍中，四官皆珥貂；自右衛率至領軍，四職幷驅鹵簿，近代未之有也。
《梁書》曰︰蕭介，會侍中闕，選司舉王筠等四人幷不稱旨。高祖曰︰「我門中久無此職，宜用蕭介爲之。」介博物強識，應對左右，多所匡正，高祖甚重之。
又曰︰王訓字懷範，爲侍中。武帝問何敬容曰︰「褚彥回年幾爲宰相？」對曰︰「少過三十。」帝曰︰「今之王訓，無謝彥回。」彥回，宋明帝時爲侍郎。
又曰︰柳慶遠爲侍中。嘗失火，禁中驚懼。帝悉斂諸門鑰，問「柳侍中何在」，即至，悉付之。
《後魏書》曰︰羅結，世祖初遷侍中，外都大官，總三十六曹事。年一百七歲，精爽不衰。世祖以其忠愨，甚見信，待監典後宮，出入臥內。
又曰︰甄琛拜侍中，以其衰老，詔賜禦府杖，朝直杖以出入。
《五代史百官志》曰︰北齊侍中，因後魏置六人，掌獻納諫正及進禦之職，參與諸公論國政也。
《唐書》曰︰魏徵代王�爲侍中，尚書省滯訟有不決者，詔征評理之。征性非習法，但存大體，以情處斷，無不悅服。
又曰︰楊師道爲侍中，性周慎謹密，未嘗漏泄內事。親友或問禁中之言，乃更對以他語。嘗曰︰「吾少窺漢史，至孔光不言溫室之樹，每欽其餘風，可庶幾也。」
《唐書·官品志》曰︰侍中高功者，在職一年，詔加侍中祭酒，與侍郎高功者一人對掌禁令。
《華陽國志》曰︰譙隆爲上林令，武帝欲廣上林苑。隆言︰「堯舜至治，廣德不務林苑。」帝後思其言，征爲侍中。
《益部耆舊傳》曰︰蜀郡張寬，字叔文，漢武帝時爲侍中。從祀甘泉至渭橋，有女人浴於渭水，乳長七尺。上怪其異，遣問之，女曰︰「帝後第七車者知我所來。」時寬在第七車，對曰︰「天星主祭祀者。齋戒不嚴，則女人見。」
又曰︰李固字子堅，諫帝雲︰「臣一日會朝中，見諸侍中皆諸家年少，無一宿儒可顧問者。」乃進楊厚、黃瓊。
《三輔故事》曰︰金日磾字翁叔，封它侯，有忠勤之節，七葉侍中。
《文士傳》曰︰張衡拜侍中，恆居帷幄，從容諷議，拾遺左右。
《竹林七賢傳》曰︰山濤，大始七年爲侍中，詔書曰︰「濤清風淳履，思心通遠，宜侍帷幄，盡規左右。」
《顔含別傳》曰︰顔髦字君道，儀狀嚴整，風貌端美。大司馬桓公嘆曰︰「顔侍中廊廟之望，喉舌機要。」
魏明帝《先賢傳》曰︰盧植字子�，拜侍中。逆臣董卓議欲廢帝，群僚之士惟卓是順，獨植正色。卓遂大怒，欲害植。議郎彭伯群與卓親，入爲卓議曰︰「夫善人者，天下之紀。盧侍中海內大儒，天下之望。今先害之，則天下怖。」卓遂止。
《孔叢子》曰︰孔臧與子琳書︰侍中安國特見崇禮，不供褻事，獨得掌禦唾壺。朝廷之士莫不榮之。此親汝所見。
《環濟要略》曰︰侍中，古官也。或曰風後爲黃帝侍中，周時號常伯。常者，言其道德可常遵也。秦始皇復故冠貂蟬，漢因而不改。侍帷幄，受顧問，拾遣於左右，出則負璽以從，秩二千石。
《語林》曰︰晉孝武好與虞嘯父飲酒，不醉不出。後臨出拜，殆不復能起，帝因呼人扶上殿︰「扶虞侍中。」嘯父答曰︰「臣位未及扶，醉未及亂，非分之賜，所不敢當。」帝美之，敕左右疏其語。
《續搜神記》曰︰程鹹字延休，其母始懷咸，夢老公授藥與之，服此當生貴子。晉武帝時歷位至侍中，有名於世。
摯虞《決疑要注》曰︰晉武帝時彭權爲侍中，帝問侍臣︰「旄頭之義何謂邪？」權對曰︰「《秦紀》雲︰秦國有奇怪，觸山截水，無不崩潰，惟畏旄頭，故使虎士執之，以衛至尊。」
《山公啓事》曰︰侍中、太常、河南尹幷缺，皆顯職，宜必得其人。右軍裴偕通理有才義，僉論以爲侍中才。又啓雲︰「詔，侍中缺，當復得人，誰可者？」雍州刺史郭奕、左衛將軍王濟皆忠亮有美才，侍中之最高者也。
《傅咸詩序》曰︰朗陵公何敬祖，咸之從兄也。國子祭酒王武子，咸從姑之外孫。何公既登侍中，武子俄而亦作。二賢相得甚欣，咸亦慶之，乃賦詩以申懷曰︰「吾兄既鳳翔，王子亦龍飛。雙鸞游蘭渚，二難揚清輝。」
梁·王筠《爲從兄讓侍中表》曰︰至如元勛舊儒之胄，積德累仁之基，九世七葉之華，相韓事漢之貴。不然則子駿之學洞古今，平子之思侔造化，仲宣之辨識無滯，次仲之解經不窮。然後可以喻旨公卿。問對帷，陪六尺之輿，通四方之意。求之微臣，此途頓隔。
梁丘遲《爲范衛軍讓梁台侍中表》曰︰是以懷鉛早歲，不以隕獲累心；躡ハ晚年，豈以充詘在念？易農伊泰，仕焉已幸，遂復分竹九疑，擁旄百越。值天地中開，神武再廓，麻絲是蓄，菅蒯靡遺。今霸運肇基。四海明目，樞機規獻，實在得人，況在庸微，何用膺荷？
北齊·邢子才《爲彭城王韶讓侍中表》曰︰貂鼲映首，日月在躬，冠蓋庶寮，跨躡多士。雖智慚量力明闕，自知在梁之譏，無待喧嘩之議、素餐之責，豈鬚髮尊�沓之口，何悟天情方眷，復延今寵？遂總錄百揆，寅亮萬機，文昌治本，得失所系。用才長短，隆替以之，何容以斯寡薄，用應茲忝！
