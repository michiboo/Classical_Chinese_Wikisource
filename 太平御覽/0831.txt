
《周禮·地官》曰：鄉師，凡四時之田，前期，出田法於州里，簡其鼓鐸、旗物、兵器，修其卒伍。〈田法，人徒及所當有。〉及期，以司徒之大旗致眾庶，而陳之以旗物；辨鄉邑，而治其政令刑禁，巡其前後之屯，而戮其犯命前者，斷其爭禽之訟。
又曰：跡人，掌邦田之地政，為之厲禁而守之。凡田獵者，受令焉。
又曰：小司徒，凡起徒役，毋過家一人，以其餘為羨；惟田與追胥竭作。〈鄭司農云：羨，饒也。田謂獵也。追寇賊也。竭作，盡行。〉
又《夏官》曰：大司馬之職：中春，遂以搜田，有司表貉，誓民；鼓，遂圍禁，火弊，獻禽以祭社。〈春田為蒐。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罰也。〉中夏，遂以苗田，如搜之法，車弊，獻禽以享礿。〈夏田為苗，擇取不孕任者，若治苗去不秀實者雲。車弊，驅獸之車止。〉中秋，遂以獮田，如搜田之法，羅弊，致禽以祀祊。〈秋田為獮。獮，殺也。羅弊，網止也。秋田主用網，中殺者多也。皆殺而網止。〉中冬，遂以狩田，以旌為左右和之門，群吏各帥其車徒以敘和出，左右陳車徒，有司平之；旗居卒間以分地，前後有屯百步，有司巡其前後；險野人為主，易野車為主。〈冬田為野，言守取之，無所擇也。軍門曰和，今謂之壘門，立兩旌以為之。敘和出，用次第出和門也。旗，軍吏所載。分地，調其部曲疏數。前後有屯百步，車徒異群相去之數也。險野人為主，人居前。易野東為主，車居前。〉既陳，乃設驅逆之車，有司表貉於陳前。〈驅，驅出禽獸，使趨田者也。逆，逆要不得令走，設此車者，田仆也。〉中軍以鼙令鼓，鼓人皆三鼓，群司馬振鐸，車徒皆作。遂鼓行，徒銜枚而進。大獸公之，小禽私之，獲者取左耳。
又曰：田仆，掌馭田路，以田以鄙；〈田路，木路也。田，田獵也。鄙，循行縣鄙。〉掌佐車之政，〈佐亦副也。〉設驅逆之車；〈驅，驅禽使前趨獲，遞衙還之，使不出圍。〉令獲者植旌，〈以告獲也。植，樹也。〉及獻比禽。〈田弊，獲者各獻其禽。比，種物相從次數之。〉
《禮記·月令·仲冬》曰：山林藪澤，有能取蔬食、田獵禽獸者，有司教導之。
又《季冬》曰：乃教田獵，以習五戎。
又《曲禮》曰：國君春田不圍澤，大夫不掩群，士不取麑卵。〈生乳之時，重傷其類。〉
又《王制》曰：天子、諸侯，無事則歲三田，一為乾豆，二為賓客，三為充君之庖。〈三田，夏不用。〉無事而不田，曰不敬；田不以禮，曰暴天物。天子不合圍，諸侯不掩群。天子殺，則下大綏；諸侯殺，則下小綏。〈綏，當為緌。緌，有虞氏之旌旗也。〉大夫殺，則止佐車。佐車止，則百姓田獵。〈佐車，驅逆之車。〉獺祭魚，然後虞人入澤梁。豺祭獸，然後田獵。鳩化為鷹，然後設罻羅。草木零落，然後入山林。昆蟲未蟄，不以火田，〈取物必順時候。〉不麑卵，不殺胎，不殃夭，不覆巢。〈覆，敗。〉
《左傳·文公上》曰：宋華御事逆楚子，勞且聽命，〈時楚欲誘呼宋共戰，御事華元父。〉遂道以田孟諸。〈孟諸，宋大藪也，在梁國睢陽縣東北。〉宋公為右盂，鄭伯為左盂，〈盂，田獵陳名。〉期思公復遂為右司馬，〈復遂，楚期思邑公，今弋陽期思縣。〉子朱及文之元畏為左司馬。〈將獵，張兩甄，故置二左司馬。然則右司馬一人當中央。〉命夙駕載燧。〈燧，取火燃者也。〉
又《襄四年》曰：昔周辛甲之為太史也，命百官，官箴王闕。〈辛甲，周武王大史。闕，過也。使百官各為箴辭戒王過。〉於《虞人之箴》〈虞人，掌田獵。〉曰：「芒芒禹跡，畫為九州，〈芒芒，遠貌。畫，分也。〉經啟九道。〈啟開九州之道。〉民有寢廟，獸有茂草，各有攸處，德用不擾。〈人神各有所歸，故得不亂。〉在帝后羿，冒於原獸，〈冒，貪也。〉忘其國卹，而思其壯。〈言但念獸。〉武不可重，〈重猶數也。〉用不恢於夏家。〈羿好武，雖有家而不能恢大之。〉獸臣司原，敢告僕夫。」〈獸臣，虞人。僕夫，不取斥尊。〉虞箴如是，可不懲乎？於是晉侯好田，故魏絳及之。〈及后羿事。〉
又《襄十七年》曰：衛孫蒯田於曹隧，〈越竟而獵。孫蒯，林父之子。〉飲馬子重丘，〈重丘，曹邑。〉毀其瓶，重丘人閉門而詬之，〈訽，罵也。〉曰：「親逐其君，爾父為厲，〈厲，惡鬼。林父逐君在十四年。〉是之不憂，而何以田為？」
又《襄三十年》曰：鄭豐卷將祭，請田焉，弗許。〈田，獵也。〉田惟君用鮮，〈鮮，野獸。〉眾給而已。〈眾臣祭以芻豢為足。〉
又《昭公》曰：齊侯田於沛，〈言疾愈行獵。沛，澤名。〉招虞人以弓，不進。〈虞人，掌山澤之官。〉公使執之，辭曰：「昔我先君之田，旃以招大夫，弓以招士，皮冠以招虞人。臣不見皮冠，故不敢進。」乃舍之。仲尼曰：「守道不如守官，〈君招當往，道之常也。非物不進，官之制也。〉君子韙之。」〈韙，是也。〉
又《定公上》曰：魏獻役於韓簡子，及原壽過，而田於大陸，焚焉。〈《禹貢》大陸在鉅鹿地，縑絕遠。疑此田在汲郡吳澤荒蕪之地，大田並見燒也。《爾雅》：廣平曰陸。〉還，卒於寧。〈寧，今修武縣，近澤。〉范獻子去其柏槨，以其未復命而田也。〈范獻子代魏子為政，去其柏槨，示貶之。〉
又《哀公下》曰：西狩於大野，叔孫氏之車子鉏商獲麟，〈大野，在高平鉅野縣東北大澤是也。東子微者，鉏商之名。〉以為不祥，以賜虞人。〈時所未嘗見，故怪。虞人，掌山澤之官。〉仲尼觀之，曰：「麟也。」然後取之。〈言魯史所以得書獲麟之事也。〉
《穀梁傳·昭公》曰：秋，獀於鴻，正也。獀狩以習用戎事，禮之大者也。艾蘭以為防，置旃以為轅門。禽雖多，天子取三十焉，其餘與士眾。射於宮，射而中，田不得禽，則得禽；田得禽而射不中，則不得禽。以是知貴仁義而賤勇力也。
《毛詩·鵲巢》曰：《騶虞》，《鵲巢》之應也。《鵲巢》之化行，人倫既正，朝廷既治，天下純被文王之化，則庶類蕃殖，搜田以時，仁如騶虞，則王道成也。彼茁者葭，〈茁，出也。葭，蘆也。記蘆始出者，著春田之早晚也。〉一發五豝，〈虞人翼五，以待公之發。〉於嗟乎騶虞！〈騶虞，義獸，有至信之德則應。〉彼茁者蓬，〈蓬，草。〉一發五豵〈豕，一歲曰豵。〉於嗟乎騶虞！
又《緇衣·叔下田》曰：叔於田，巷無居人；不如叔也，洵美且仁。
又《雞鳴·還》曰：《還》，刺荒也。哀公好田獵，從禽獸而無厭，國人化之，遂成風俗。習於田獵謂之賢，閑於馳逐謂之好焉。子之還兮，遭我乎峱之間兮。並驅從兩肩兮，揖我謂我儇兮。〈從，逐也。獸三歲曰肩。儇，利也。〉
又《雞鳴·盧令》曰：《盧令》，刺荒也。襄公好田獵畢弋，不修民事，百姓苦之，故陳古以風焉。盧令令，其人美且仁。
又《嘉魚·吉日》曰：《吉日》，美宣王田也。吉日維戊，既伯既禱。田車既好，四牡孔阜。升彼大阜，從其群醜。吉日庚午，既差我馬。獸之所同，麀鹿麌麌，漆沮之從，天子之所。
《周易》曰：《比卦》，王用三驅，失前禽也。
《尚書·五子之歌》曰：太康屍位，以逸豫，滅厥德，黎民咸貳。乃槃游無度，畋於有洛之表，十旬弗反。
《尚書歸藏》曰：穆王獵於戈之墅。
《韓詩內傳》曰：春曰畋，夏曰獀，秋曰獮，冬曰狩。天子抗大綏，諸侯小綏，群小獻禽其下，天子親射之旍門。夫田獵，因以講道，習武，簡兵也。
《爾雅》曰：春獵為蒐，〈郭璞注曰：搜，索，取不任者。〉夏獵為苗，〈為苗稼除害也。〉秋獵為獮，〈鮮少者，從殺氣也。〉冬獵為狩。〈得獸取之，無所擇。〉宵田為獠，〈《管子》曰：獠獵畢弋。今江東亦呼獵為獠，音為遼。或曰：即今夜獵，載鑪照也。〉火田為狩。〈放火燒草獵亦為狩。〉
《史記》曰：西伯將畋，卜之曰：「所獲非熊非羆，霸王之輔。」西伯果遇呂望釣於渭濱，遂載歸，號太公望。
又曰：任安，字少卿，邑中人民俱出獵，安常為人分麋鹿雉兔，部署老小劇易，眾人皆喜。
又曰：今上為膠東王時，韓嫣與上學書相愛。及上為太子，愈益親。嫣善騎射，上即位，欲事代匈奴，而嫣先習胡兵，以故益尊貴。嫣常與上臥起。江都王入朝，有詔得從入獵上林中，天子車駕馬未行，而先使嫣乘副車，從數十百騎，馳騖視獸。江都王望見，以為天子，避從者伏謁道旁，嫣驅不見。既過，江都王怒，為皇太后泣，請得歸國，入宿衛，比韓嫣。太后由此嫌嫣。
《戰國策》曰：魏文侯與虞人期獵。是日飲酒樂，天雨，文侯將出，左右曰：「今日飲酒樂，天又雨，君焉出？」文侯曰：「吾與虞人期獵，雖樂，豈可不壹會期哉？」乃往。
《漢書》曰：李廣被黜，與故潁陰侯屏居藍田，南山中射獵。嘗夜從一騎出，從人田間飲，還至亭，霸陵尉醉，呵止廣。廣騎曰：「故李將軍也。」尉曰：「今將軍尚不得夜行，何故也！」宿廣亭下。
《魏志》曰：夏侯淵之子稱年十六，淵與之畋，見奔虎，執楯驅馬逐之，禁之不可，一箭而中，名聞太祖。太祖把其手，喜曰：「我得將矣！」
又曰：文帝將出遊獵，鮑勛停車上疏曰：「五帝三王，靡不明本立教，以孝治天下。奈何在亮暗之中，修馳騁之事乎？」上毀其表而竟行獵。中道頓息，問侍臣：「獵之與樂，何如八音也？」侍中劉曄對曰：「獵勝於樂。」勛抗辭曰：「夫樂上通神明，下和人理。故移風易俗，莫善於樂。況獵暴華蓋於原野乎！」因奏劉曄佞諛不忠。
又曰：蘇則從文帝獵。蹉至失鹿，帝大怒，踞胡床拔刀，悉收督吏，將斬之。則稽首曰：「臣聞古之聖王，不以禽獸害人。今陛下方隆唐堯之化，而以獵戲多殺群吏，愚臣以為不可，敢以死請。」帝曰：「卿直臣也。」遂皆赦之。
又曰：清河令徐季龍使人行獵，令管輅筮其所得。輅曰：「當獲小獸，復非食禽，雖有爪牙，微而不強；雖有文章，蔚而不明。非虎非雉，其名曰狸。」獵人暮歸，果如輅言。
《魏末傳》曰：初，帝以母廢，未立為嗣。文帝與俱獵，見子母鹿，文帝彎弓射其母，令帝復射其子。帝置弓泣曰：「陛下已殺其母，臣不忍殺其子。」帝曰：「汝語動人心。」遂定為嗣也。
《吳志》曰：孫權每田獵，常乘馬射虎，虎嘗突前，攀持馬鞍。張昭變色而前曰：「將軍何有當爾？夫為人君者，謂能駕御英雄，驅使群賢；豈謂馳逐於原野，校勇於猛獸者乎？如有一旦之患，奈天下笑何？」權詔曰：「年少慮事不過遠，以此慚君。」然猶不能已。
《江表傳》曰：曹公與孫權書曰：「近者奉辭伐罪，ユ麾南指，劉琮束手。今水軍八十萬眾，與將軍會獵於吳。」
王隱《晉書》曰：魏舒，字陽元。少工射，著韋衣，入山澤，每獵大獲。
《南史》曰：宋衡陽王義季鎮荊州，嘗大搜於郊。有野老帶苫而耕，命左右斥之。老人擁耒對曰：「昔楚子槃游，受譏令尹。今陽和扇氣，播厥之始，一日不作，人失其時。大王馳騁為樂，驅斥老夫，非勸農之意！」義季止馬曰：「此賢者也。」命賜之食。
《齊書》曰：王僧達為宣城太守，性好游獵。而山郡無事，僧達肆意馳騁，或三五日不歸。受辭辯訟，多在獵所。人或逢，不識，問府君所在，僧達報曰：「在近。」
《梁書》曰：曹景宗幼善騎射，好畋獵。常與少年數十人澤中逐獐鹿，每眾騎趁，鹿馬相亂，景宗於眾中射之，人皆懼，中馬足，應弦輒斃，以此為樂。後景宗為揚州刺史，出行，常欲褰車帷幔，左右輒諫以位望隆重，人所重瞻，不宜然。景宗謂所親曰：「我昔在鄉里，騎快馬如龍，與年少輩數十騎拍弓作霹靂聲，箭如餓鴟叫。平澤中逐獐，數助射之，渴飲其血，飢食其胃，甜如甘露漿，覺耳後風生，鼻頭出火，此樂使人忘死，不知老之將至。今來揚州作貴人，動轉不得路行開車幔，小人輒言不可；閉置車中，如三日新婦，此邑邑使人無氣！」
《南史》曰：宋臧熹常與溧陽令阮崇獵。遇猛獸突圍，獵徒並散。熹射之，應弦而倒。
崔鴻《十六國春秋·後趙錄》曰：石虎遣司農中郎將費霸帥工匠四千，於東平罡山造獵車千乘，轅長三丈，高丈八尺；格虎車四十乘，立級行樓二層於其上。自靈昌津南至滎陽，東極陽都而還。使御史監司，其中禽獸，有犯者罪至大辟。又曰：石虎命太子宣行祈山川，游獵藪澤，乘大輅，羽葆華蓋，建天子旌旗，十有六軍，戎卒八萬。出金明，馳逐終夕，所在陳列行宮，四面各以百里為度。驅圍禽獸，皆暮集行宮。文武跪立，圍守重行，烽炬星羅，光燭如晝，勁騎百餘，馳射其中。宣與顯德美人乘輦觀之，嬉娛忘反，獸殫乃止。禽獸奔逸，當之者坐，有爵者奪。
又《秦錄》曰：姚興性好游田，頗損農要。京兆杜延以左僕射齊難無匡輔之益，著《豐草詩》以箴之，難具以聞。馮翊相靈作《德獵賦》以風焉。興皆覽而善之，賜以金帛。然終不能改也。
《後魏書》曰：於栗磾隨新安公道武田於白登山，見熊將數子，顧栗磾曰：「能搏之乎？」對曰：「若搏之不勝，豈不虛斃一壯士？自可驅致御前而制之。」尋皆擒獲，帝顧而謝之。
又曰：宿石常從獵。文成親欲射猛獸，石叩馬諫，引帝至高原上。後猛獸騰躍殺人，詔褒美其忠許，後有犯罪，宥而勿坐。
又曰：來大千常從明元校獵，見獸在岩上，持槊直刺之，應手而死。帝嘉其勇壯。
《北史》曰：齊元恆，字集和。自言寧三日不食，不能一日不獵。
又曰：齊崔子植位冀州別駕，走馬從禽，發掛木而死。
《後周書》曰：達奚震，武之子也。少驍勇，便騎射。太祖嘗於渭北校獵，時兔過太祖前，震與諸將競射之，馬倒而墜，震足不傾躓，因步走射之，矢發中兔，顧馬才趨，遂回身騰上。太祖喜曰：「非此父，不生此子。」乃賜震雜彩百段。
《唐書》曰：武德七年十二月庚辰臘，上曰：「臘者，獵也，婁臘以供宗廟。朕當躬親其事，以申孝享之誠。」於是出狩於鳴犢泉。
又曰：蘇世長拜諫議大夫，嘗從幸涇陽校獵，至高陵合圍。是日大獲，陳禽獸於旌門，上入御營，顧謂朝臣曰：「田畋樂乎？」世長進曰：「陛下游獵，薄廢萬機，不滿十旬，未為大樂。」上色變，既而笑曰：「狂態發也。」對曰：「為臣私計則狂，為陛下國計則忠矣。」
又曰：唐儉授民部尚書，從太宗於洛陽苑射猛獸。儉見群豕突出林中，太宗引弓，四發殪四豕。有一雄彘及馬鐙，儉懼，將搏之。太宗拔劍斷豕頭，笑曰：「天策長史，不見上將擊賊耶？何懼之甚！」儉對曰：「漢高祖以馬上得之，不可以馬上理之。陛下以神武定四方，豈復逞雄心於一豕？」太宗納之，因罷獵。
又曰：貞觀十四年，太宗欲親幸同州游獵，櫟陽縣丞劉仁軌上疏曰：「四時搜狩，前王恆典；事有沿革，未必因循。今年甘雨應時，秋稼甚盛，盡力收獲，月半猶未畢功。貧家無力，禾下始擬種麥。直據尋常，料喚田家，以有所妨。今既祗供頓事，兼之修理橋道，縱謂大簡，動費一二萬工，百姓收斂，實為狼狽。臣願陛下少留萬乘之尊，垂聽一介之說。退延旬日，收刈總了，則盡閑暇，家得康寧；鸞駕徐動，公私交泰。」上降璽書勞之。
又曰：太宗謂高昌王麴文泰曰：「丈夫在生，樂事有三：天下太平，家給人足，一樂也；草淺獸肥，以禮田狩，弓不虛發，箭不妄中，二樂也；六合大同，萬方咸慶，張樂高宴，上下歡洽，三樂也。今日王可從禽，明日當飲燕耳。」
又曰：高宗狩於陸渾縣六日，止飛山顛。高宗親御弧矢，獵四鹿及兔數十頭。晚次御營，望見太官烹宰，欲供百官之膳。因問侍中許圉師曰：「朕目擊彼羊，在於格下，見其無罪就戮，非無憫惻之情，今欲以死獸易之，可乎？」圉師對曰：「昔者宋文侯見人慾將牛釁鍾，因曰：『吾觀此牛觳觫，似無罪而就死也。』乃不釁鍾。陛下取已死之鹿代欲之羊，則堯舜之用心也。」遂釋其羊不殺。九日，又於山南布圍。大順府果毅王萬興以輒先促圍集眾，欲斬之，上謂侍臣曰：「軍令有犯，罪在不赦，恐外人謂我玩好畋獵，輕斷人命。」又以其從徵遼有功，特令放免。
又曰：高宗出獵，在路遇雨，因問諫議大夫谷那律曰：「油衣若為不漏」對曰：「能瓦為之，必不漏矣。」上大悅，因此不復出獵。
又曰：高宗駕幸自九成宮，還宮仍西狩校習，自麟遊西北，繞歧梁，曆普潤，止雍，為兩圍。殿中侍御史杜易簡、賈言忠監圍，山阜懸危，杖策不得停，凡五日而合。劾奏將軍劉玄意黃河上等斷圍，玄意抵罪黃河上。圍日：軍容齊整，詔特原之。
又曰：吳王恪好畋獵，損居人田苗，侍御史柳范奏彈之。上因謂侍御臣曰：「權萬紀事我兒，不能匡正，其罪合死。」范進曰：「房玄齡事陛下，猶不能諫止畋獵，豈可獨非萬紀？」
