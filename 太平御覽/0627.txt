
《周禮·天官下·掌皮》曰：掌秋斂皮，冬斂革。
又《地官下旅師》曰：凡用粟，春頒而秋斂之。〈因時而施之，饒時而斂之。〉委人掌斂野之賦，斂薪芻。凡疏材木材，凡畜聚之物，〈聚，斂。野賦，物之園囿，山澤之賦。凡疏材，草木有實者。凡蓄聚之物，瓜瓠葵芋禦冬之具也。〉以稍聚待賓客，以甸聚待羈旅。
又《地官下》曰：掌染草，掌以春秋斂染草之物，以權量受之，待時而頒之。
《禮記·王制》曰：古者公田藉而不稅，〈藉之言借也。借民力而治田，美惡取於此。不稅，民之所自治也。孟子曰：「夏後氏五十而貢，殷人七十而助，周人百畝而徹。」則雲古者。古者謂殷時也。〉市廛而不稅，〈廛，市物邸舍也。〉關譏而不征。〈譏異服識異言也。征亦稅。〉
又《太學》曰：百乘之家不畜聚斂之臣。與其有聚斂之臣，寧有盜臣。
《左傳·宣上》曰：晉靈公不君，厚斂以雕墻。從臺上彈人，觀其辟丸者。
又《文下》曰：縉�氏有不才子，〈晉�，黃帝時官名。〉貪於飲食，冒於貨賂；秋覃崇侈，不可盈厭；聚斂積實，不知紀極；不分孤寡，不恤窮匱。〈冒亦貪也。盈，滿也。實，財也。〉天下之民，以比三凶，〈非帝子孫，故別以比三凶。〉謂之饕餮。〈貪財爲饕，貪食爲餮。〉
《豰梁傳·文公》曰：天王使毛伯來求金。求車猶可，求金甚也。
《毛詩·葛屨》曰：《碩鼠》，刺重斂也。國人刺其君重斂，蠶食於民，不修其政，貪而畏人，若大鼠也。「碩鼠碩鼠，無食我黍。三歲貫女，莫我肯顧。逝將去女，適彼樂土。樂土樂土，爰得我所。」
《論語·先進》曰：季氏富於周公，〈孔曰：周公，天子之宰卿士。〉而求也爲之聚斂而附益之。〈孔曰：冉求爲季氏宰，爲之急賦稅。〉子曰：「非吾徒也。小子鳴鼓而攻之可也。」〈鄭曰：小子，門人也。鳴鼓，聲其罪以責之也。〉
《春秋繁露》曰：木有變，春雕冬榮，秋水春多雨，此徭役衆，賦斂重，百姓貧窮，道多饑人。救者，省徭役，薄賦斂，出倉�，振困窮。
《韓詩外傳》曰：晉平公藏寶之台燒，士大夫聞者皆趨車馳馬救火，三日三夜乃勝之。公子晏獨奉束帛而賀曰：「臣聞王者藏於天下，諸侯藏於百姓，農夫藏於庾，商賈藏於篋匱。今百姓睏乏於外而賦斂無已。昔桀、紂殘賊，爲天下戮。今皇天降災於藏台，是君之大福也。」
《漢書》曰：秦爲亂政虐刑，殘滅天下，北爲長城之役，南有五嶺之戍，外內騷動，百姓罷敝，頭會箕斂，〈家家箕頭數出穀，以箕斂之也。〉以供軍費，財匱力盡。
又曰：入物者補官，出貨者除罪。選舉陵夷，廉恥相冒，武力進用，法嚴令具，興利之臣，自此而始。
又曰：衛青北擊胡，賦稅旣竭，不足以奉戰士。有司請令民得買爵及贖禁錮減罪，置賞官，名曰武功爵。
又曰：孝武時，山東被水災，民多饑乏。於是天子遣使，虛郡國倉廩以振貧。猶不足，又募豪富人相假貸，而富商賈或滯財役貧，轉轂百姓，不佐公家之急，黎民重困。是時禁苑有白鹿而少府多銀錫。有司言曰：「古者皮幣，諸侯以聘享，金有三等：黃金爲上，白金爲中，赤金爲下。乃以白鹿皮方尺，緣以繢爲皮幣，直四十萬，王侯宗室朝覲聘享，必以皮幣薦璧，然後得行。」
又曰：東郭咸陽、孔僅爲大農丞，〈師古曰：姓東郭，名咸陽；姓孔，名僅，二人也。〉領鹽鐵事，而桑弘羊貴幸。咸陽，齊之大煮鹽；孔僅，南陽大冶，皆致産累千金。弘羊，洛陽賈人之子，以心計，故三人言利，析秋毫矣。其明年，大將軍驃騎大出擊胡，賞賜五十萬金。是時財匱，戰士頗不得祿矣。大農上鹽鐵丞孔僅、咸陽言：「山海，天地之藏，宜屬少府，陛下弗私，以屬大農佐賦，願募自給費。因官器作鬻鹽，官與牢盆。〈蘇林曰：牢價直，今世人言顧手牢。〉浮食奇民欲擅斡山海之貨，以致富羨，役利細民。」除故鹽鐵家富者爲吏，吏益多賈人矣。商賈以幣之變，多積貨逐利。於是公卿言：「郡國頗被災害，貧民無産業者，募徙廣饒之地。陛下損膳省用，出禁錢以振元元，寬貸，而民不齊出南畝，商賈滋衆。貧者蓄積無有，皆仰縣官。異時算軺車賈人之緡錢皆有差，請算如故。率緡錢二千而算一。〈師古曰：率計有二千錢者，則出一。〉諸作有租及鑄，〈以手力所作而賣之者。〉率緡錢四千算一。非吏比者、三老、北邊騎士，軺車一；〈師古曰：比，例也。身非爲吏之例，非爲三老，非爲北邊騎士而有軺車者，皆令出一算。比音必寐反。〉商賈人車二算；〈商賈人有軺車，又使多出一算。重其職。〉船五丈以上一算。匿不自占，占不悉，戍邊一歲，沒入緡錢。〈悉猶盡也。〉有能告者，以其半畀之。〈畀，與也。時必寐反。〉賈人有市籍，及家屬皆無得名田，〈一人有市籍，身及家內皆不得有田也。〉以便農。敢犯令，沒入田貨。」
又曰：董仲舒奏：「古者稅民不過什一，其求易供；使民不過三日，其力易足。至秦則不然，用商鞅之法，改帝王之制，除井田，民得買賣。富者田連阡陌，貧者亡立錐之地。又顓川澤之利，管山林之餘，荒淫越制，逾侈以相高。邑有人君之尊，里有公侯之富。小民安得不困？」
又曰：自貢禹在位，數言得失，書數十上。禹以爲古民亡賦算口錢，起武帝征伐四夷，重賦於民。民産子三歲則出口錢，故民重困，至於生子輒殺之，甚可悲痛。宜令兒七歲去齒，乃出口錢，年二十乃算也。
又曰：何武兄弟五人皆爲郡吏，郡縣敬憚之。武弟顯家有市籍，租常不入，縣數負其課。市嗇夫求商捕辱顯家，顯怒，欲以吏事中商。武曰：「以吾家租賦徭役不爲衆先，奉公吏，不亦宜乎？」
《東觀漢記》曰：馬防多牧馬畜，賦斂羌胡。帝不喜之，數加譴敕，所以禁遏甚備。由是權勢稍損，賓客亦衰。
范曄《後漢書》曰：靈帝南宮災，張讓、趙忠等說帝，令斂天下田畝稅十錢以修宮室，發太原、河東、狄道諸郡材木及文石，每州郡部送至京師。黃門常侍輒令譴呵不中者，因強折賤買，十分雇一，因復貨之於宦官，復不爲，即受材木，遂至腐積。宮室連年不成，刺史、太守復增私調，百姓呼嗟。
《江表傳》曰：魏文帝遣使求雀頭香、大明珠、象牙、犀角、玳瑁、孔雀、翡翠、鬥鴨、長鳴鶏，群臣奏曰：「荊、楊二州，貢有常典。魏所求珍玩物，非禮也。不宜與。」權曰：「彼所求者，於我瓦石耳，孤何惜焉？彼在諒暗中，而求若是，寧可與言禮哉？」皆具與之。
《晉中興書》曰：孔嚴補大中正。時東海王弈信用群下，上疏求海鹽、錢塘，以水牛牽埭稅取錢直，嚴啓宜寢表。帝詔曰：「奕謂此適，民無損害，豈奪惠恤恤之旨耶？省所啓，敬納忠規。」
又曰：謝安弟石尚書令薨，時年六十二。石無它才望，直以宰相弟兼有大勛，遂居清顯，而聚斂無厭，取譏當世。
《管子》曰：鮑叔曰：「必用夷吾之言。」公不聽，乃令四封之內修兵，關市之徵侈之。〈侈謂過常也。謂重其賦稅。〉
又曰：桓公踐位十九年，施關市之徵，〈征，賦。〉五十而取一，〈取其貨賄五十之一。〉上年什取三，中年什取二，下年什取一，歲饑不稅。〈歲饑謂時歲總饑，故不稅。〉歲饑施而稅。〈此歲饑謂有饑者，有不饑者，施故饑而稅不饑。〉
又曰：地辟而國貧者，舟輿飾、台榭廣也；賞罰信而兵弱者，輕用衆、使民勞也。舟車飾、台榭廣，則賦斂厚矣；輕用衆、使民勞，則民力竭矣。賦斂厚則下怨上，民力竭則令不行。下怨上，令不行，而求敵之勿謀已，不可得也。
又曰：桓公問曰：「梁聚謂寡人曰：『古者輕賦稅而肥籍斂，取下無順於此者矣。』梁聚之言何如？」管子對曰：「梁聚之言非也。彼輕賦稅則倉廩虛，肥籍斂則器械不奉，而諸侯之皮幣不至。倉廩虛則亻事賤無祿，皮幣不衣於天下則國亻事賤。梁聚之言非也。」
又曰：桓公見黃鵠，謂管仲曰：「鴻鵠，東西南北，倏忽千里，所恃者六翼也。今仲父，寡人之翼也。」管子對曰：「民勞而亡，使之不時，民饑而重斂焉，雖黃鵠之有羽翼，其若君何？」
《晏子春秋》曰：爲君籍厚斂而托之爲民，進讒諛而托之用賢，遠公正而托之不順，君行此三者則危。
《墨子》曰：聖王作舟車，完固輕利，可以任重致遠，是以民樂而利之。今則厚斂百姓，飾車以文采，飾舟以刻鏤，是以其民饑寒幷至，而國亂矣。
又曰：古之民未知飲食，故聖人耕稼，其爲食也，以增氣充虛。今則厚斂百姓以爲美，蒸庖魚鱉前則方丈，孤寡凍餒，雖欲無亂，不可得也。
《孟子》曰：求也爲季氏宰，無能改於其德，而賦粟倍於他日。孔子曰：「求也非我徒也，小子鳴鼓而攻之可也。」
又曰：耕者助而不稅，則天下之農皆悅，而欲耕於其野也。
《孫卿子》曰：成侯嗣君聚斂，計數之君也，未及取民者也。鄭子産，取民者也，未及爲政者也。管仲，爲政者也，未及修禮者也。故修禮者王，爲政者強，取民者安，聚斂者亡。
《莊子》曰：北宮奢爲衛靈公賦斂以鍾，爲壇於郭門之外，三日而成，上下之懸。王子慶忌見而問焉，曰：「子何術設之？」奢曰：「無敢設也。奢聞之，旣�，復歸於樸。〈還其用本性也。〉伺乎其無識，〈任其純樸而已。〉儻兮其怠疑。〈無所取也。〉華兮其送往而迎來。〈無所欣悅。〉來者勿禁，往者無止；〈任彼爾也。〉從其強梁，〈從於衆也。〉隨其曲傅，〈無所系也。〉因其自窮，〈用其不得不爾。〉故朝夕賦斂而毫毛不挫，〈故無損也。〉而況有大塗者乎？」
韓子曰：趙簡主出，稅吏請輕重。簡主曰：「勿輕勿重，重則利入於上，輕則利歸於民。吏無有私利而正矣。」
《孔叢子》曰：子思言苟變於衛君曰：「其才可將五百乘。」衛君曰：「吾知其才可。然變嘗爲吏，賦於民而食人二鶏子，故弗用也。」子思曰：「夫聖人之官人，如大匠之用木也，取其所長，棄其所短。今君以二卵棄城之將，不可使聞於鄰國也。」公曰：「謹受命。」
《淮南子》曰：或有罪，而可賞；或有功，而可罪者。始，西門豹治鄴〈西門豹，魏文候之官。〉食無積粟，府無儲錢，庫無兵甲，官無計會。人數言其過於文侯，文侯身往行其縣，果若人言。文侯曰：「翟璜任子治鄴，鄴大亂。子能變道則可，不能，將加誅於子。」西門豹曰：「王主富民，霸主富武，亡國富府庫。今君欲爲霸者也，臣故蓄積於民。君以爲不然，臣請先登鼓之，甲兵粟米可立直也。」乃登城而鼓之，致甲〈甲，鎧苛，操箭矢也。〉兵弩而出。再鼓，服健載粟而至。〈服，駕出也。扌建，擔。〉文侯曰：「罷之。」西門豹曰：「與民信非一日積也，一舉而欺之，其後不可復用也。燕嘗侵魏八城，請北擊之，以復侵地。」遂舉兵擊燕，復地而後反。此有罪而可賞者也。解篇爲東封，〈解篇，魏臣，治東封也。〉上計而入三倍。有司請賞之。文侯曰：「吾土地非益廣也，人民非益衆也，何以三倍？」對以冬伐木而積之，以春浮之河而鬻之。文侯曰：「民寒以力耕，暑以強耘，秋以收斂，冬間無事，又伐林而積之，負軛而浮之於河，是用民不得休息也。民以敝矣，雖有三倍之入，將焉用之？」此有功而可罪者也。
《太公兵法》曰：武王問太公勝負何。如太公對曰：「夫紂之行不由理，精兵酒池，賦斂甚數，百姓苦之。」
《國語》曰：鬥且廷見令尹子常。〈子常，令尹子囊之孫囊互。〉子常與之語，問畜貨聚馬。歸以語其弟曰：「楚其亡乎？不然，令尹其不免乎？吾見令尹，問畜聚積實，實若餓豺虎焉。殆必亡者。」
晁錯上書曰：陰陽不和，水旱爲災，一亡也；縣官重責，更賦租稅，二亡也；貪吏幷出，受取不已，三亡也。
《說苑》曰：晉平公好樂，多賦斂，不治城郭。曰：「敢諫者死。」國人憂之。有咎犯者諫，公曰：「善。」乃屏鍾鼓，除竽瑟，遂與咎犯參治國焉。
又曰：晏子飲景公酒，令器必新。家老曰：「財不足，斂於民。」晏子曰：「止。夫樂者，上下同之。今上樂其樂，下傷其費，是獨樂者也，不可。」
《新序》曰：魏文侯出遊，見路人反裘而負芻。文侯曰：「胡爲反裘而負芻？」對曰：「臣愛其毛。」文侯曰：「若不知其里盡而毛無所植？」明年，東陽上計錢十倍，大夫畢賀。文侯曰：「此所以賀我者，譬無異夫彼路人反裘而負芻也。將愛其毛，不知其里盡，毛無所植也。今吾田地不加廣，士民不加衆，而錢十倍，必取士大夫也。吾聞之，下不安者，其上不可居也。此非所以賀我。」
又曰：中行寅將亡，乃召其太祝而欲加罪焉。祝簡對曰：「昔吾先君中行密子，皮車十乘，不憂其薄也，憂德義之不足也。今主君有車百乘，不憂德義之薄也，惟患車之不足也。夫船車飾則斂厚，斂厚則民怨謗詛矣。且君苟以祝爲有益於國乎，則詛亦將爲亡矣。國亡，不亦宜乎？」
桓譚《新論》曰：漢定以來，百姓賦斂一歲爲四十餘萬萬。吏俸用其半，餘二十萬萬，藏於都內爲禁錢。少府所領園地作務之八十三萬萬，以給宮室供養諸賞賜。
郭子曰：王夷甫婦，郭太寧女，才拙而性剛，聚斂無厭，夷甫患之而不能禁。時其鄉人幽州刺史李陽京都大使，猶漢之樓護，〈護字君卿。〉郭氏甚憚之。夷甫驟諫之，乃雲︰「非但我言卿不可，李陽亦謂不可。」郭氏乃爲少損。
京氏《別對災異》曰：火起災何？人君貪財，賦斂盡民貨，即火爲起。不救，必有日蝕之災矣。其救之也，舉廉貞士爲首之。
