
《說文》曰：冕，大夫以上冠，邃延垂旒紞纊。昔者黃帝初作冕。
《釋名》曰：祭服曰冕，冕猶俛。俛，平直皃也。玄上纁下，前後垂珠，有文飾也。
《白虎通》曰：麻冕者何？周宗廟之冠也。十一月之時，陽氣俛仰黃泉之下，萬物被施，如冕前俛而後仰，故謂之冕也。所以用麻爲之者，女功之始，示不忘本，不以皮，反太古未有禮文之服也。
又曰：冕所以前後邃延者何？示進賢退不能也。垂旒者，示不視邪。纊塞耳，示不聽讒。故水清無魚，人察無徒，明不尚極知下，故《禮》曰：「天子玊藻十有二旒，前後邃延也。」
《世本》曰：黃帝作旃冕。〈宋均曰：通帛爲旃冕，冠之有旒。應劭雲︰周始垂旒也。〉
又《三禮圖》曰：黃帝戴黃冕。
《周禮》曰：弁師掌王之五冕，朱裏延紐，〈冕，綖之覆也。紐，小鼻貫所貫。〉五采繅十有二就。〈繅，合五色絲爲之，垂之延之，前後各十有二，所謂邃延也。就，成也。繩之每一匝而貫五采土，十二斿則十二王也。〉
又曰：司服掌王之服，祀昊天上帝則大裘而冕，祀五帝亦如之〈六服同冕。〉。享先王則袞冕，享先公射享則鷩冕，祀四望山川則毳冕，祭社稷五祀則絺冕，祭羣小五祀則玄冕。
《禮》曰：有虞氏皇而祭，周人冕而祭。〈皇，冕屬，畫羽飾之。〉
又曰：諸侯冕而舞大武，諸侯之僣禮也。
又曰：王戴冕，璪十有二旒，則天數也。
又曰：玄冕，齋戒鬼神陰陽也。〈陰陽，夫婦。〉
又曰：天子之冕朱綠藻十有二，諸侯九，上大夫七，下大夫五，士三，此以文爲貴也。
又曰：魏文侯問於子夏曰：「吾端冕而聽古樂，則唯恐臥。」〈鄭玄曰：端，玄衣。〉
又曰：君子端冕，則有敬色。
《大戴禮》曰：古者冕而前旒，所以蔽明；黈纊塞耳，所以揜聽也。
《書》曰：王麻冕黼裳，由賓階隮。〈鄭玄曰：三十升布冠也。〉卿士、邦君麻冕蟻裳，入即位。〈蟻謂色玄也。〉太保、太史、太宗皆麻冕彤裳。
《左傳》曰：晉士會帥師滅赤狄，晉侯請於王，以冠冕命士會將中軍，且爲太傅。
又曰：公還，及方城，季武子使公冶問。〈問公起居。公冶季氏屬大夫。〉公與公冶冕服，〈以卿玄冕賞之。〉固讓而後受。公冶疾，聚其臣曰：「我死，必無以冕服歛，非德賞也。」〈言公畏季氏而賞其使，非以我有德。〉
又曰：王使詹桓伯辭於晉曰：「我在伯父猶衣服之有冠冕，木土之有本源，民人之有謀主。伯父若裂冠毀冕，拔本塞源，專棄謀主，雖戎狄其何有餘一人？」
《論語》曰：子曰：「禹，吾無間然矣，菲飲食而致孝乎鬼神，惡衣服而致美乎黼冕。」
又曰：子曰：「行夏之時，乘殷之輅，服周之冕。」
又曰：麻冕，禮也，今也純儉，吾從衆。
《國語》曰：周襄王賜晉文公命，晉侯端委而入，大宰以王命命之冕服，內史賛之，三命而後即冕服。
《家語》曰：子路問於孔子曰：「有人於此，被褐而懷玊，如何？」子曰：「國無道，隱者可也；國有道，則袞冕而執玊。」
《五經要義》曰：冕制奈何？《禮器》曰：「冕冠長六寸，廣八寸。員前冕緇布在上，五采組十二旒。夏殷之冕如周制矣，其旒色異，夏冕黑白赤組旒，殷冕黑黃青組旒。」
應劭《漢官儀》曰：周冕與古冕略等，周加垂旒，天子前後垂真白珠各十二。
蔡邕《獨斷》曰：漢明帝彩《尚書·臯繇》及《周官》《禮記》以定冕制，皆廣七寸，長尺二寸，係白珠於其端，十二旒，三公及諸侯九旒，卿七旒。
又曰：祀天地，明堂平冕。
崔豹《古今注》云：牛享問曰：「冕旒如繁露，何也？」荅曰：「綴而下垂，如露之繁多，故曰繁露。」
摯氏《決疑要注》曰：秦除六冕之制。明帝〈漢明帝也。〉永平中，使諸儒案古文，始復造袞冕。
《符子》曰：龍逢諫桀曰：「臣觀君之冕非冕，冕危石；觀君之履非履，履春冰，未有冠危石而不壓，蹈春氷而不陷也。」
陳壽《益部耆舊傳》曰：郭賀拜荊州刺史，明帝巡狩到南陽，特見嗟嘆，賜以三公之服，黼黻旒冕，勑去幨露冕，使百姓見此衣服，以彰其德。
何法盛《晉中興書》曰：初，中興儀服不備，又冕旒飾以翡翠、珊瑚、雜珠。顧和奏「舊冕十二旒，皆用玊。今不能得玊，可用白琁珠。」於是始下太常治改。
王智深《宋記》曰：明帝詔曰：「朕以大冕郊祀天、宗祀明堂，以法冕祀太廟、元正大會、朝諸侯，以絺冕小會宴饗、餞送諸侯、臨軒命王公，以繡冕征伐不賓、講武校獵。」
《隋書》曰：六等之冕皆有黈纊，黃綿爲之，其大如橘，自皇太子以下並犀導青纓。
《說文》曰：纓，冠繫也。緌，繫冠纓也
《釋名》曰：纓，頸也。自上而下繫於頸也。
《禮》曰：玄冠丹組纓，諸侯之齋冠也。玄冠綦組纓，士之齋冠也。
又曰：玄冠紫纓，自魯桓公始也。
《傳》曰：石乞、孟黶敵子路，以戈擊之，斷纓。子路曰：「君子死，冠不免。」〈不使冠在地。〉結纓而死。
《漢書》曰：冠高山之冠、飛羽之纓。
又曰：終軍字子雲，濟南人，上書請受長纓，必羈南越王而致之闕下。乃使使越，越王舉國內屬。
又曰：江充召見犬臺宮。〈晉灼曰：黃圖上林有犬臺宮也。〉冠蟬纚步搖冠、飛翮之纓。〈張晏曰：冠蟬纓小步則搖，纓隨冠而動，若鳥翮然。〉
《晉書》曰：石季龍子義陽公鑒時鎮關中，役煩賦重，失關右之和。其女官李松勸鑒：「文武有長髮者拔爲冠纓，餘以給宮人。」季龍聞之，大怒，以其右僕射張離爲雍州刺史以察之，信然。徵鑒還鄴，収松下廷尉。
《後魏書》曰：李彪嘗使齊，着大頭纓，纓裾至腰。張融笑之曰：「北國士大夫帽裾亦有等級不？」彪曰：「上士至腰，中士至頸，下士之徒蓋髮而己。」
《山海經》曰：拘纓之國，一手把纓。
《管子》曰：桓公親郊，管仲詘纓捷衽。
《孟子》曰：孺子歌曰：「滄浪之水清兮，可以濯我纓。」〈楚詞亦同。〉
《莊子》曰：昔趙惠文王喜劒，太子患之，募左右孰能說王。左右曰：「莊子當能。」太子乃使人以千金奉莊子，莊子不受，與使者俱徃。太子曰：「吾王所見唯劒，士蓬頭突鬢，冠曼胡之纓，短後之衣，瞋目而語難，王乃說之。今大夫必儒服而見王，事必大逆。」莊子曰：「請爲劒服。」
又曰：原子居衛，正冠而纓絕，歛衿而肘見。〈言貧也。〉
《淮南子》曰：聖人見鳥獸髯鬍之制，作緌纓之首飾。
《韓子》曰：鄒君好服長纓，左右皆作長纓，纓甚貴。鄒君患之，問左右，左右對曰：「君服之，百姓亦多服，是故貴。」鄒君因先自斷其纓而出，國中皆不服長纓。
《說苑》曰：楚莊王賜群臣酒，日暮燭滅。乃有人引美人之衣者，美人援絕其冠纓，告王趣火來視絕纓者，王曰：「賜人酒使醉，失禮，柰何欲顯婦人之節而辱士乎？」乃命皆絕去其冠纓。
《尉繚子》曰：天子玄冠玄纓，諸侯素冠素纓，自大夫以下，皆皂冠皂纓。
後漢崔駰《達指》曰：有事則褰裳濡足，無事則攝纓整衿。
魏徐幹《齊都賦》曰：纖纚細纓，輕配蟬翼，自尊及卑，須我元服。
晉陸機詩曰：冠冕無醜士，長纓皆雋民。
晉成公綏《七唱》曰：瓊弁曜首，玊纓照目。
宋謝靈運《七濟》曰：翠緌媚目，朱裳妍形。
劉梁《七舉》曰：華組之纓，從風紛紜。
《釋名》曰：弁如兩手相合拚時也。以爵韋爲之，謂之爵弁，以鹿皮爲之，謂之皮弁，以韎韋爲之，謂之韋弁也。
《系本》曰：魯昭公作弁。〈宋均曰：作素弁也。〉
《五經通義》曰：皮弁冠，前後玊飾。
《白虎通》曰：皮弁者何謂也？所以法古至質冠之名也。弁之爲言攀也，所以持髮也。上古先賢服鹿皮，取其文章也。故《禮》曰：「三王共皮弁素績。」爵弁何謂也？其色如爵頭，周人宗廟士之冠也，周尚赤，所以不純赤，但如爵頭也。
《三禮圖》曰：爵弁，士助君祭之服，以祭其廟，無旒。韋弁，王及諸侯兵服也。
《三禮冠弁圖》曰：皮弁以鹿皮淺毛黃白色者爲之，高尺二寸。春三月習大射，冠之行事。
《輿服志》曰：皮弁與委貌同制，長七寸，高四寸，制似覆杯，前高廣，後卑銳，所謂夏之毋追〈上音牟，下音堆。〉、殷之章甫者也。行大射禮辟雍，公卿、諸侯、大夫行禮者冠委貌，執事者冠皮弁、衣都麻衣。
董巴《輿服志》曰：爵弁一名冕，廣八寸，長二寸，如爵形，前小後大，其上似爵頭色，有収持笄，所謂夏収，殷冔〈況羽切〉者也。祠天地、五郊、明堂，雲翹舞樂人服之。
《詩》曰：淑人君子，其帶伊絲。其帶伊絲，其弁伊騏。〈毛萇曰：騏，其文也。弁，皮弁也。〉
又曰：有匪君子，充耳琇瑩，會弁如星。〈弁，皮弁，所以會髮也。〉
又曰：有頍〈丘弭切〉者弁，實維伊何？
又曰：側弁峩峩，屢儛傞傞。
《禮》曰：三王共皮弁素服。
又曰：祭之日，王皮弁，以聽祭報。
又曰：太學始教皮弁、祭菜，示敬道也。
又曰：古者天子、諸侯必有公桑大昕之朝，君皮弁素積，卜三宮夫人，桑於公桑。
《左傳》曰：楚子玊自爲瓊弁玊纓，未之服也，先戰，夢河神謂己曰：「畀予，予賜汝孟諸之麋。」
又曰：天王使劉定公勞趙孟於頴，館於洛汭。劉子曰：「美哉禹功，明德遠矣。微禹，吾其魚乎？吾與子弁冕端委以治民、臨諸侯，禹之力也。」
《周禮》曰：司服掌王之吉凶衣服，凡兵事，韋弁服；〈鄭玄曰：以韎韋爲弁也。《春秋傳》曰晉郄至衣韎韋之跗注是也。〉眡朝則皮弁服；〈鄭玄曰：視朝，視內外之事也。皮弁之服十五，升白布衣積素以爲裳也。〉凡甸，冠弁服；〈鄭玄曰：甸，獵也。冠弁，委貌也。其服緇布衣，亦積素以爲裳，諸侯以爲視朝之服。〉凡凶事服弁服；〈弁服，喪冠也。其服斬衰、齊衰。〉凡弔事弁絰服。〈弁絰者，如爵弁而素，加環絰。〉
又曰：弁師掌王之皮弁，會五采，玉𤪌、象邸、玉笄。〈𤪌，結也。皮弁之縫，中貫五采玊以爲飾。邸，下秪也，以象骨爲之。〉諸侯及孤卿大夫之冕韋弁、皮弁、弁絰，各以其等爲之。
《儀禮》曰：士冠服爵弁服。〈鄭玄曰：此與君祭之服同也。〉
《穀梁》曰：弁冠雖舊，必加於首；周室雖衰，必先諸侯。
《家語》曰：諸侯皮弁以告朔於太廟，卒朔，然後服之以視朝。
《漢書》曰：韓延壽爲潁川太守，令文學校官諸生弁，執俎豆。
又曰：王莽初獻新樂於明堂、太廟，羣臣始冠麟韋之弁。
《魏志》曰：帝以楊彪故漢太尉，使着鹿皮冠。彪辭讓不聽，竟着布單衣、皮弁以見。
《隋書》曰：新羅嘗遣使朝貢，李子雄至朝堂與語，因問其冠制所由。其使者曰：「皮弁遺象，安有大國君子而不識皮弁也？」子雄因曰：「中國無禮，求諸四夷。」使者曰：「自至己來，此言之外，未見無禮。」憲司以子雄失詞，奏劾其事，竟坐免。
又曰：何稠參會，今古多所改創，魏晉以來，皮弁有纓而無笄導。稠曰：「此古田獵之服也。今服以入朝，宜變其制。」故弁施象牙簪導，自稠始也。
《鄴中記》曰：石季龍宮婢數十，盡着皂褠，頭着神弁，如今之禮先冠也。
