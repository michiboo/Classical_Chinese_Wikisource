
崔豹《古今注》曰：指南車，起於黃帝。帝與蚩尤戰涿漉之野，蚩尤作大霧，士皆迷路，故作指南車。
《鹵簿令》曰：指南車，駕四馬，正道匠一人，駕士十四人。皆平巾幘，緋衫，大口褲。
《洪範五行傳》曰：若晉獻公，雖與指南車，終不覺矣。齊桓公中才矣，指南得悟，失之則惑。管仲，桓公指南車也。
《魏書》曰：馬先生與高堂隆、秦郎爭，言及指南車。二子謂古典無記，言之虛也。先生曰：「古有之。」明帝乃召先生作之，指南車成也。
崔鴻《後趙錄》曰：尚方令解飛機巧言若神，妙思奇發，造指南車就，賜爵關內侯。
《鬼谷子》曰：肅慎氏獻白雉於文王，還，恐迷路，問周公，作指南車以送之。又曰：鄭人之取玉也，必載酥訟之車，為其不惑也。
《述徵記》曰：去端門百餘步，道南得方尚，北門中有指南車。車上有木仙人持信幡，車東西，人恆指南。
左思《吳都賦》曰：俞騎騁路，指南司方。出車檻檻，被練鏘鏘。
《釋名》曰：軺，遙遠也，四向遠望之車也。
《說文》曰：軺車，小車也。
謝承《後漢書》曰：許慶，字子伯。家貧，為督郵，乘牛車，鄉里練曰軺車督郵。
《晉書》曰：李矩假為滎陽太守。矩招懷離散，遠近多附之。石勒親率大眾襲矩，矩遣老弱入山，令所在散牛馬，因設伏以待之。賊爭取牛馬，伏發齊呼，聲動山谷。遂大破之，斫獲甚眾。勒乃退。加矩冠軍將軍，軺車幢蓋。
《傅子》曰：漢世賤人乘軺，則貴人乘輜軿。
李尤《軺車銘》曰：輪以伐步，屏以蔽容。
《晉起居注》曰：穆帝永和六年，皇太后嘗與帝俱出拜陵。克日，尚書啟太后乘畫輪車，以輦為副。詔曰：「故當乘輦車，至建平陵門外易載。」
《東宮舊事》曰：皇太子初拜，有畫輪、四望車。
魏漢《與楊彪書》曰：今贈足下四望車、通幰七香車二乘，青牛二頭。
《晉陽秋》曰：魏舒子亡，詔曰：「惟有一息，足堪負荷，思所以散其哀懷，給陽遂車四望。」
《晉諸公贊》曰：文淑破虜之後，名聞天下。當為東夷校尉，入辭，世祖見而惡之，恐居邊不信，密諷監司奏淑作陽遂四望車，僭飾過制，免官。
《漢書》曰：武帝作畫雲車。
曹子建《洛神賦》曰：六龍儼其齊首，載雲車之容裔。
《吳百官名》曰：劉蜀主得賜雲母車一乘。
《晉書》曰：惠帝自鄴還洛，殿中官屬備雲母輦及雲母車奉迎。
《晉太康起居注》曰：齊王出鎮，詔贈清油雲母犢車。
《傅子》曰：以雲母飾車，謂之雲母車。臣下不得乘，時賜王公貴臣。
《傅子》曰：有追鋒車，施通幰，〈幰，許偃切。〉遽則乘之。
《晉諸公贊》曰：平吳後，南越獻馴象，作大車駕之，載黃門鼓吹數十人。
《晉中朝散大駕鹵簿》曰：象車，鼓吹一部十三人。
《蜀志》曰：後主劉禪乘騾車，降鄧艾。
《晉令》曰：乘傳出使，曹期喪以上，即自表聞，聽德白服騾車，副使攝事。
《釋名》曰：祥車，祥，善也，善飾之車也。犢車是也。
謝承《後漢書》曰：潁陽劉詡，好賑貧乏。陳國張季扎弔師喪，值冰寒，車毀牛病，不能進。詡逢之，推所乘車、強牛與之。季扎後知是詡，還其車，閉門不受。
《桓譚別傳》曰：譚時為太常錄尚書事，後徙交阯。初，吳以罪徙者，皆收家財入官。及君下獄，簿其資，惟有犢車一乘，牛數頭，奴婢不滿十人，無尺帛珠金之寶。上聞而嘉之，皆以君財付叔父穆。
《晉書》曰：武帝賜汝南王亮追鋒皂車、犢車。
又曰：太傳王導妻曹氏，導甚憚之。乃密營別館，以處眾妾。曹氏知，將往焉。導恐妾被辱，遽令命駕，猶遲之，以所執塵尾柄驅牛以進。司徒蔡謨聞之，戲導曰：「朝廷欲加公九錫！」導弗之覺，但謙退而巳。謨曰：「不聞餘物，惟有短轅犢車，長柄麈尾。」導大怒。
《晉令》曰：百工不得服大絳、紫襈、〈音巽〉假髻、真珠、璫珥、文犀、玳瑁、越疊以飾路張、乘犢車。
《釋名》曰：羊車，以羊所駕名車也。
《晉書》曰：武帝平吳之後，復納孫皓宮人數千。自此，掖庭殆將萬人，而並寵者甚眾。帝莫知所適，常乘羊車，恣其所之。至，便宴寢。宮人乃取竹葉插戶，以鹽汁灑地，以引帝車。
又曰：衛，字叔寶。五歲，風神秀異。總角，乘羊車入市，見者以為玉人，觀者傾都。
《晉太元起居注》曰：司隸校尉劉毅奏護軍羊琇，私角弩四張，又乘羊車，請免官，罪。詔曰：「羊車雖無制，非素所乘者，可如所奏。」
《後漢書》曰：更始拜趙憙為五威偏將軍，使助諸將於昆陽。憙被瘡，有戰勞，還拜中郎將。更始敗，憙為赤眉所圍，迫急，乃逾屋亡走，與所友善韓仲伯等數十人，攜小弱，越山阻，徑出武關。仲伯以婦色美，慮為強暴者，欲棄之於道。憙責怒不聽，因以泥塗仲伯婦面，載以鹿車，身推之。或前逢賊，憙輒言其病狀，以得免。
《東觀漢記》曰：杜林寄隗囂，終不降志辱身。乃出令曰：「杜伯山，天子所不能臣，至簪蒿席草，不食其粟，諸侯所不能友。蓋伯夷、叔齊，恥食周粟。今且從師友之位，須道開通，使順其志。」林雖拘於囂，而終不屈節。建武六年，弟成物故，囂乃聽林持喪東歸。既遣而悔，追令剌客楊賢於隴坻遮殺之。賢見林身推鹿車，載致弟喪，乃嘆曰：「當今之世，誰能行義？我雖小人，何忍殺義士！」因亡去。
《列女傳》曰：渤海鮑宣妻者，桓氏之女也，字少君。宣嘗就少君父學，父奇其清苦，故以女妻之。裝送資賄甚盛，宣不說，謂妻曰：「少君生尊寵，習美飾；而吾貧賤，不敢當禮。」妻曰：「大人以先生修德守約，故使妾侍執巾櫛，惟命是從。」宣笑曰：「然，如是吾志也。」妻乃悉歸車馬、侍御、服飾，更著短衣裳，挽鹿車歸鄉里。拜姑禮畢，提瓶出汲。循行婦道，禮節恭備，鄉邦稱之。宣哀帝時為司隸校尉。子永中興初為魯郡太守。永之子昱，嘗從容問：「太夫人寧復識挽車時不？」曰：「先姑有言：『存不亡安，安不忘危。』吾焉敢忘乎！」
《晉書》曰：劉伶不以家產有無介意，常乘鹿車，攜一壺酒，使人荷鍤而隨之，謂曰：「死便埋我！」其遺形骸如此。
《風俗通》曰：鹿車狹小，裁容一鹿也。或雲樂車。乘牛馬者，剉軒飲飼達曙。今乘此，雖為勞極，然入傳舍，偃臥無憂，故曰樂車。無牛馬而能行者，獨一人所致耳。
《晉陽秋》曰：平原王干陰雨出則犢車，而內露車。或問其故，曰：「露者，宜內也。」
《晉中興書》曰：王尼，洛陽傾覆，避亂江夏。王澄時為荊州剌史，見尼，欣然厚供給之。尼常嘆：「滄海橫流無安處！」早喪婦，止有一息。不用居宅，惟畜露車，牛一乘。每行，輒使兒御詣人。暮則宿車上，無有定處。少時，澄卒，荊土飢荒，尼求食不能得，乃殺車牛，煮之。遂父子飠委死。
《晉王公百官志》曰：蜀劉主得賜露車七十乘，孫主賜露車三十乘。
道元《與天公箋》曰：有露車一乘，轅復摧折，以犁轅續之。左崎右齧，〈五結切。〉強弱相負，傍行斫轅。
《鹵簿令》曰：記里曰白鷺、鸞、旗等三車，並駕四馬，正道匠各一人，駕士各十四人，皆平巾幘、緋衫、大口褲。
又曰：辟惡車，太卜令一人，在車執弩箭，平巾幘，緋裲襠，大口褲。皮軒車，左右金吾，隊正一人，在車執弩，服同太卜。其令行正道，駕馬數、駕士服色、人數、儀，並同記里等車。
又曰：安車、四望車，並駕四馬，駕士各二十四人，服同上。
又曰：羊車，駕果下馬一，小吏十四人，並青絲布褶，紫碧腰襟，青耳ハ，辨發。
又曰：屬車十二乘，並駕牛，駕士各八人，服同記里等車。
又曰：王鉞車，或曰金鉞車。左武衛隊正一人，在車。次豹尾車，右武衛隊正一人，在車，皆執武弁，朱衣革帶，並駕三馬，駕士各十二人。服同上。
《周禮》曰：輈，轅人為輈。〈輈，車轅也。〉輈有三度：國馬之輈，深四尺有七寸；田馬之輈，深四尺；駑馬之輈，深三尺有三寸。惟轅直，且無橈也。
《左傳·宣下》曰：軍行右轅，左追蓐。
又曰：改乘轅而北之。
又曰：公孫閼與潁考叔爭車。潁考叔挾輈以走，子都拔棘以逐之，弗及。
又曰：師及齊師，戰於次皋。齊子淵捷從泄聲子，射之，中楯瓦，繇朐汰輈匕入者三寸。
《東觀漢記》曰：江革母年八十，革不欲搖動之，常自居轅挽車，不用牛馬。
《晉儀注》曰：皇后乘油畫雲母安車，駕驂馬。油畫雲母安兩轅。
《趙書》曰：後石造獵車千乘，轅長三丈。
《韓子》曰：吳起為西河守，秦有小亭臨境，欲攻之，不足以徵卒。乃取車轅，倚於北門外，令曰：「有能徙至南門外者，賜上宅。」民莫之徙也。有徙者，賜之如令。又置一石，亦令曰：「有能徙者，賜之如初。」民爭徙之。乃令曰：「明旦攻城，有先登者，賜之上田、上宅。」民爭上，一朝而拔之。
《夢書》曰：賈人夢車轅折敗者，憂亡遺衣物。何以言之？「轅」字「去衣」，故知亡衣物。
《方言》曰：楚、衛之間，轅謂之輈。
司馬長卿《諫獵書》曰：輿不及還轅，人不暇施功。
潘正叔《迎大駕傳》云：狐狸夾兩轅，豺狼當路立。
《釋名》曰：輪，彌綸也，周匝之言也；或曰較，言總入輻中也。
《易》曰：既濟，初九，曳其輪，濡其尾，無咎。
《禮》曰：古者貴賤皆杖。叔孫武叔朝，見輪人以其杖關轂而輠〈音禍。〉輪者，於是有爵而後杖也。〈記庶人失禮所由始也。叔孫武叔，魯大夫叔孫州仇也。輪人，作車輪之官也。〉
又曰：御婦車而婿授綏，御輪三周，先俟於門外。
《周禮》曰：凡察車之道，必自載於地者始也，是故察車自輪始。凡察車之道，欲其朴〈音撲。〉屬而微至。不朴屬，無以為完久也。
又曰：輪人為輪，斬三材必以其時。〈三材，可以為轂、輻、牙也。斬之時，以材在陽，則中冬斬之；在陰，則中夏斬之。〉三材既具，巧者和之。凡為輪，行澤者欲杼，行山者欲侔。〈杼，謂削薄其踐地者。侔，上下等。〉杼以行澤，則是刀以割塗也，是故塗不附；侔以行山，則是摶以行石也，是故輪雖敝，不甐於鑿。〈摶，圜厚也。鄭司農云：不甐於鑿，謂不動於鑿中也。玄謂：甐亦敞也。以輪之厚，石雖齧之，不能敞其鑿旁使之動。〉
又曰：軫之方也，以象地也；蓋之圓也，以象天也；輪輻三十，以象日月也。
《左傳》曰：余折以御，左輪朱殷。豈敢言病？吾子忍之！
《穀梁傳》曰：晉人與姜戎要而擊之，殺，匹馬奇輪無反者。
《史記》曰：古封禪為蒲輪，惡傷土石草木。
《續漢書》曰：張綱，字文紀，與杜喬等八人，受詔行天下，號曰八俊。七人皆奉命，惟綱獨埋輪於洛陽都亭，不去也。或問之，曰：「豺狼當路，安問狐狸！」遂奏梁冀等罪，京師震悚。
《莊子》曰：桓公讀書，輪扁斫輪，釋槌鑿問曰：「公所讀者何言？」曰：「聖人之言。」曰：「在乎？」曰：「已死矣。」「然讀者，古人之糟粕也！」公曰：「寡人讀書，輪人安得議！有說則可，無說則死！」輪扁曰：「以臣之事觀之，斫輪徐則甘而不固，疾則苦而不入。不徐不疾，得之於手，應之於心。口不能言，有數在間，而不能諭臣之子，子亦不能受之於臣，是以行年七十而老斫輪。古之人與其不傳者死矣，君之所讀者，是古人之糟粕。」〈今士不同，變化異時，故宜絕學任性也。〉
張衡《思玄賦》曰：魂眷眷而屢顧兮，馬倚輈而俳徊。雲霏霏兮繞余輪，風眇眇兮振余旟。
張協《洛禊賦》曰：權戚之家，豪侈之族，彩綺停釒鹿，華輪朱轂，集乎長州之浦，曜乎洛川之曲。
曹子建《七啟》曰：飛軒電游，獸隨輪轉。
又《應制詩》云：輪不輟運，鸞無廢聲。
應吉甫《華林集》曰：備言錫命，羽蓋朱輪。銘曰：〈失名氏。〉奚氏本造，後裔飾雍。輪以代步，屏以從容。輪軿併合，出入道同。追仁赴義，惟禮是恭。
梁昭明太子《文選序》曰：椎〈直追切。〉輪為大輅之始，大輅寧有椎輪之質？
《禮》曰：國中以策彗卹，勿驅，塵不出軌。〈卹，蘇沒切。勿者沒卹沒，搔摩也。〉
又曰：今天下車同軌，書同文，行同輪。
《莊子》曰：軌結於千里之外，輪不跡於地。
張平子《南都賦》曰：暮春之禊，元巳之辰，方軌齊軫，祓於陽濱。
張平子《東京賦》曰：同衡律而一軌量，齊急舒於寒燠。
吳李重《與太子箋》曰：其皆克復舊職，追尋前軌，今獨不然。
曹子建《七啟》曰：當軌見藉，值足遇踐。飛軒電逝，獸逐輪轉。
謝靈運《祖德》詩曰：秦趙欣來蘇，燕魏遲文軌。
陸士龍《答兄機》詩曰：衡軌各殊跡，牽牛非服箱。
王僧達《答顏延年》詩曰：君子聳高駕，塵軌實為林。
