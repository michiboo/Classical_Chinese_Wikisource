
陶氏《職官要錄》曰︰屯騎、越騎、步兵、長水、射聲，五校尉。案︰晉官，晉承漢置，以爲宿衛官，各領千兵。興寧三年，桓溫奏省五校尉。永初元年復置，以敘勛舊。
《東觀漢記》曰︰劉磐字仲興，兼屯騎校尉。時五校官顯職閑，府寺寬敞，輿服光麗，伎巧畢給，故多宗室肺腑居之。
《後漢書》曰︰鄧閶妻耿氏，有節操，痛鄧氏誅廢，子忠早卒，乃養河南尹豹子，嗣爲閶後。耿氏教之書學，遂以通博稱。永壽中，與伏無忌、延篤著書東觀，官至屯騎校尉。
《蜀志》曰︰宗預字德艶，爲屯騎校尉。鄧芝自江州來朝，謂預曰︰「禮，六十不服戎，而卿甫受兵，何也？」預答曰︰「卿七十不還兵，我六十何爲不受耶？」復東聘吳，孫權捉預手，涕泣，遺大珠一斛。
《晉書》曰︰濮陽王允爲屯騎校尉，給千人營，置長史。
《司馬無忌讓屯騎校尉表》曰︰屯騎之任，職典禁旅，御衛事重，必宜其人，豈臣微弱所可克堪？
《漢書·百官表》曰︰越騎校尉掌越騎。如淳曰︰「越人內附，以爲騎也。」晉灼曰︰「其才力超越。」
《後漢書》曰︰越騎校尉鄧康，以太后久臨朝政，宗門盛滿，數上書長樂宮，諫爭宜崇公室，自損私權。言甚切至，太后不從。康心懷畏懼，永寧元年遂謝病不朝。
又曰︰桓郁遷越騎校尉。詔敕太子、諸王各奉賀致禮。郁數進忠言，多見納錄。
又曰︰《董卓傳》︰越騎校尉汝南伍孚忿卓凶毒，志手刃之，乃朝服懷佩刀以見卓。孚語畢辭去，卓起送至閣，以手撫其背，孚因出刀刺之，不中。卓自奮得免，急呼左右執殺孚，而大詬曰︰「虜欲反耶？」孚大言曰︰「恨不得磔裂奸賊於都市，以謝天地！」言未畢而斃。
謝承《後漢書》曰︰曹節弟破石爲越騎校尉。越騎營伍伯妻有美色，破石從求之，伍伯不敢違。妻執意不肯行，遂自殺。破石淫暴無道，多此類也。
《漢書》曰︰步兵校尉，掌上林苑門。
《東觀漢記》曰︰崔篆，王莽時爲郡文學，以明經征詣公車，太保甄豐舉爲步兵校尉。篆辭曰︰「吾聞伐國不問仁人，戰陣不訪儒士，此舉奚至哉？」遂投劾歸。
又曰︰梁不疑拜步兵校尉，上書曰︰「刊校之職，上應天工，下厭群望，實非過少所任。」
《梁史》曰︰韋粲長八尺，容觀甚偉。初爲�麾晉安王參軍，後爲外兵參軍，兼中兵。時潁川庾仲容、吳郡張率前輩，才名與粲同府，幷忘年交好。及王爲皇太子，粲自記室遷步兵校尉。
《後魏春秋》曰︰阮籍以世多故，祿仕而已。聞步兵校尉缺，廚多美酒，營人善釀，求爲校尉，遂縱酒昏酣，遺落世事。
《釋名》曰︰長水校尉，長於水戰、用船之事。韋昭辯雲︰「長水校尉，典胡騎，不主水戰也。其廄近水，故以爲名。」
《東觀漢記》曰︰賈宗字武孺。爲長水校尉，數言便宜，賞賜殊特，上美宗既有武節，又兼經術，每燕會，令與當世大儒司徒丁鴻問難經傳。
《蜀志》曰︰秦密爲長水校尉。吳遣張溫來聘，百官皆往餞，而密後往。既至，溫曰︰「彼何人也？」亮曰︰「益州學者也。」及至，溫問密曰︰「君學乎？」答曰︰「五尺童子皆學，何必小人？」……答問如響，應聲而出。溫大敬服之。
王隱《晉書》曰︰下邳王晃，起家爲長水校尉，給千人營，置長史司馬。
《漢書》曰︰射聲校尉，掌待詔射聲。〈應劭曰︰士工射者冥中聞聲射之則中，因以名也。須待所命而射，故曰待詔射聲。〉
《東觀漢記》曰︰班超在西域三十一歲，還洛陽，拜爲射聲校尉。
《續漢書》曰︰曹褒遷射聲校尉。案行營舍，不葬者悉爲買空地葬之，設祭，吏士咸稱其仁。
王隱《晉書》曰︰武帝詔曰︰「射聲校尉胡奮，外掌方任，內參九列，不宜同之常例，勿使入直。」
何法盛《晉興中書》曰︰劉超字世逾，中書郎遷爲射聲校尉。時軍校無兵，義興人多義隨，超因領之，號爲君子營，以實宿衛。
《漢書》曰︰中壘校尉〈武帝置。世祖中興省更置北軍中候掌兵官。〉掌北軍壘門內外。
《漢書》曰︰胡騎校尉，掌池陽胡騎，不常置。
《漢書》︰虎賁校尉掌輕車，武帝初置，有丞、司馬，秩二千石。
《後漢書》曰︰赤眉與李松戰，生得松。時松弟�爲城門校尉，赤眉使使謂之曰︰「開城門，活汝兄。」�即開門。
《環濟要略》曰︰城門校尉，高祖置，秩二千石，出從緹騎百二十人。
《漢書》曰︰霍去病以皇后姊子，年十八爲侍中，善騎射，爲嫖姚校尉。
《東觀漢記》曰︰鄧訓爲護羌校尉，諸胡皆喜，義從。羌胡俗恥病死，每疾臨困，輒以刀自刺。訓聞其困者，輒拘持纏束，不與兵刀，使醫藥療理，愈者非一，小大莫不感悅。及訓病卒官，吏人羌胡愛惜，旦夕臨者數千人。
《續漢書》曰︰護烏桓校尉一人，主烏桓校尉，比二千石。
應劭《漢官儀》曰︰護烏桓校尉，孝武帝時，烏桓屬漢，始於幽州置之，擁節、監領，秩比二千石。
《魏略》曰︰毋丘儉，字仲恭，爲荊、幽二州刺史，持節，領護烏桓校尉。
《東觀漢記》曰︰耿恭，字伯宗。永平中始置西域都護戊巳校尉，乃以恭爲戊巳校尉。
傅暢《晉諸公贊》曰︰王戎爲荊州刺史、揚烈將軍，領南蠻校尉。
沈約《宋書》曰︰護南夷校尉，晉武帝立，領治寧州，江左改曰鎮蠻校尉。
沈約《宋書》曰︰護西夷校尉，晉武帝立，治寧州，江左平蜀後治涪城，終晉世。〈晉太康三年置。永嘉中益州刺史領西夷校尉。太元末殷荊州表復之，又治涪城也。〉
沈約《宋書》曰︰護西域校尉，晉武帝立，治雍州。江左廢，安帝元興中又置，寄治西陽。
沈約《宋書》曰︰寧蠻校尉，晉安帝置，治襄陽郡，以授魯宗之。
《齊職儀》曰︰三巴校尉，銀印、青綬、虎冠、絳朝服，宋太始五年置，以巴東、巴西、梓潼、建平四郡隸焉。建元二年省校尉，改置巴州刺史。
《吳志》曰︰是儀從孫權討關羽，拜忠義校尉。儀上表陳謝，權令曰︰「孤雖非趙簡子，卿安得不自屈爲周舍耶？」
《吳志》曰︰太傅馬日磾仗節案兵集東關，在壽春以禮辟孫策，表拜懷義校尉。
《吳志》曰︰袁術表孫策爲折衝校尉，行殊寇將軍。
王隱《晉書》曰︰太康中伐吳還，欲以王爲五官校尉而無缺，始置翊軍校尉，班同長水步兵，以梁、益所省兵爲營。
《魏略》曰︰材官校尉，黃初中置，秩比二千石，主天下材官，屬少府。
《魏略》曰︰董卓表太祖爲驍騎校尉，又被征爲典軍校尉。
《魏略》曰︰典農校尉，太祖置，秩比二千石。
《魏略》曰︰司農度支校尉，黃初四年置，比二千石，掌諸軍兵田。
《吳志》曰︰《朱據傳》︰孫權諮嗟將帥，追思呂蒙、張溫，以爲據才兼文武，可以繼之，由是拜建義校尉，領兵屯姑孰。
《吳志》曰︰朱才字君業。爲人精敏，善騎射，權愛異之，常侍從游戲。少以父任爲武衛校尉。
《吳志》曰︰賀景爲滅虜校尉，御衆嚴而有恩，兵器精飾。
范曄《後漢書》曰︰中平五年初，置西園八校尉。
沈約《宋書》曰︰武帝永初二年，置東宮屯騎、步兵、翊軍三校尉。
《漢書·百官表》曰︰羽林掌送從，飛期門，武帝太初元年置，名曰建章營騎，後更名羽林，取從軍死事之子孫，教以五兵，號曰羽林孤兒。
又曰︰甘延壽字君況，以良家子，善騎射，爲羽林。投石、拔距，絕於等倫，超逾羽林亭樓，由是遷爲郎。
《續漢書》曰︰羽林左右監，皆冠鶡冠。
應劭《漢官儀》曰︰羽林者，言其爲國羽翼如林盛也。一名爲嚴郎，言其禦侮嚴厲。其後簡取五營高才，別爲左右監，監羽林左右騎，父死子繼，與虎賁同。
《漢雜事》曰︰竇固以羽林監爲中郎將，征西羌，還中郎印綬，復爲羽林監。
《漢名臣奏》曰︰曹上疏「王者莫不制禮樂」，詔褒即先序禮樂，以帝新制一篇冠首，擢監羽林左騎。
《魏略》曰︰桓範字元則，爲羽林左監，以才學與王象等典集《皇覽》。
《魏志》曰︰夏侯玄字太初，弱冠爲黃門侍郎。嘗進見，與皇后弟毛曾幷坐，玄恥之，不悅，形於色。明帝恨，左遷羽林監。
《梁冀別傳》曰︰冀妻孫壽從弟安，以童幼拜黃門侍郎、羽林監。
《漢書》曰︰建元三年，上微行始出，北至池陽，西至黃山，南獵長楊，東游宜春。微行常用飲酎，八九月中與侍中、常侍、武騎及待詔隴西北地良家子能善射者，期諸殿門，故有期門之號，自此始也。
《後漢書》曰︰陰興守期門僕射，典將武騎，從征伐，平定郡國。興每從出入，常操持小蓋，障翳風雨，躬履塗泥，率先期門。光武所幸之處，輒先入清宮，甚見親信。
《續漢志》曰︰冗從僕射，秩比六百石。武帝置期門郎，有僕射。常從游獵，或以宦者爲之，號冗從黃門僕射，居則直門戶，行則騎從。桓帝永壽三年置冗從僕射。
《續漢志》曰︰先臘一日，大儺逐疫鬼，冗從僕射將之，逐惡鬼于禁中。
《魏志》曰︰冗從僕射畢軌表尚書僕射王思精勤舊吏，忠亮計略不及辛毗，宜以毗代思。
《晉武起居注》曰︰東莞王世子瑾貞固和詳，有識見才幹，以爲冗從僕射。
傅暢《晉諸公贊》曰︰司馬滕字元邁，文獻王泰之第三子也。性沉壯，起家爲冗從僕射。滕意欲業官以自顯，出爲郡守。
