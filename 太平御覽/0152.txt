
《易·泰卦》曰：帝乙歸妹，以祉元吉。〈婦人謂嫁曰歸。泰者，陰陽交泰之時，女隨尊位履中。居順，帝乙歸妹，誠合斯義。〉
《尚書·堯典》曰：降二女於嬀汭，嬪於虞。注云：降，下也。嬪，婦也。〈《楚辭》曰：帝子降兮北渚，目渺渺兮愁予。王逸注曰：帝子，堯子也。〉
《毛詩》曰：《何彼襛矣》，美王姬也。雖則王姬亦下嫁於諸侯，車服不繫於其夫下。王后一等，猶執婦道，以成肅雍之德也。「何彼襛矣？棠棣之華。曷不肅雍？王姬之車。何彼襛矣？華如桃李。平王之孫，齊侯之子。」
《春秋左傳》曰：襄二十五年曰：「昔虞閼父爲周陶正，以服事我先王。〈閼父，舜之後，當周之興，閼父爲武王陶正。〉我先王賴其利器用也，與其神明之後也，〈舜，聖，故謂之神明。〉庸以元女大姬配胡公，〈庸，用也。元女，武王之長女。胡公，閼父之子滿也。〉而封諸陳，以備三恪。」〈周得天下，封夏、殷二王，後又封舜後，謂之恪，幷二王，後爲三國。其禮轉降，示敬而巳，故曰三恪。〉
又《莊元年》曰：單伯送王姬，〈王將嫁女於齊，命魯爲主，故單伯送天子嫁女於諸侯，使同姓諸侯主之。不親昏，尊卑不敵。〉築王姬之館於外。
《公羊傳》曰：天子嫁女於諸侯，天子至尊，不自主婚，必使諸侯同姓者主之。
《史記》曰：婺女，天孫也。
又曰：公叔相魏，尚魏公主，而害吳起。公叔之僕曰：「起易去也。」魏相曰：「奈何？」其僕曰：「吳起爲人節廉而自喜名也。君因先與武侯言曰：夫吳起賢人也，而侯之國小，又與強秦壤界，竊恐吳起之無留心也。侯即曰：奈何！因謂侯曰：恐試延以公主，起有留心則必受，無留心則必辭侯，以此卜之。君因召吳起而與歸，即令公主怒而輕君。起見公主之輕君也，則必辭。」於是吳起見公主之賤魏相，果辭魏武侯。魏武侯疑之而不信也。
又曰：李斯長男由爲三川守。諸男皆尚秦公主，諸女悉嫁諸公子。由告歸咸陽，斯置酒於家，百官長皆前爲壽，門庭車騎以千數。
《漢書》曰：單于兵強，數苦北邊。上問婁敬，敬曰：「陛下誠能以嫡公主妻單于，厚奉遺之，彼知漢女送厚，蠻夷必慕，以爲閼氏，生子必爲太子。豈聞外孫與大父抗禮哉？」
又曰：周勃下廷尉，吏侵辱之。勃以千金與獄吏，獄吏乃書牘背示之曰：「以公主爲證。」公主，孝文女也，勃子勝尚之，故獄吏教引爲證。
又曰：宣平侯張敖尚惠帝姊魯元公主，有女。惠帝即位，呂太后欲爲重親，以公主女配帝。
又曰：孝武衛皇后，字子夫。爲平陽主謳者。武帝即位，數年無子。過平陽主，既飲，謳者進，帝獨說子夫。帝起更衣，子夫侍尚衣軒中，得幸。還坐甚忻，賜平陽主金千斤。子夫上車，主附其背曰：「行矣！強飯勉之。即貴，願無相忘。」
又曰：烏孫以馬千匹娉女漢。元封中，遣江都王建女細君爲公主以妻焉。賜乘輿服御物，爲備官屬、侍御數百人，贈送甚盛。烏孫昆莫以爲右夫人。公主至其國，自治宮室。昆莫年老，言語不通，公主悲愁，自爲作歌。天子聞而憐之，遣使持帷帳錦綉給遺焉。
又曰：林慮公主子昭平君尚武帝女夷安公主。林慮病困，以金千斤、錢千萬爲昭平君豫贖死罪，帝許之。林慮公主卒，昭平日驕，醉殺主傅母，系獄。廷尉上請，左右爲言：「前入贖，陛下許之。」帝曰：「吾弟老，有是一子，死以囑我。」故於是爲之垂涕良久，曰：「法令，先帝所造，因弟故而誣先帝之法，吾何面目入高廟乎！」遂可其奏。
又曰：昭帝始立，年八歲，帝長姊鄂邑蓋長公主居禁中共養帝。蓋公主私通客河間丁外人。上與大將軍聞之，不絕主歡，有詔外人侍長公主。
又曰：初，帝姑館陶公主號竇大主，堂邑侯陳午尚之。午死，主寡居，年五十餘矣。董偃始與母以賣珠爲事，年十三，隨母出入主家。左右言其姣好，召見曰：「吾爲母養之。」因留第中，教書計相馬禦射，頗讀傳記。至年十八冠，出則執轡，入則侍內。爲人溫柔愛人，以故諸公接之，名稱城中，號曰董君。
又曰：梁王以至親故，得自置相、二千石，出入游戲，僭於天子。天子聞之，心不善。太后知帝弗善，乃怒梁使者，弗見，按責王所爲。梁使見太長公主〈如淳曰：景帝姊也。〉而泣曰：「何梁王爲人子之孝，爲人臣之忠，太后曾不省也。」長公主具以告太后，太后喜，爲帝言之，帝心乃解。
又曰：烏孫公主遣女來，至京師學鼓琴。漢遣侍郎樂奉送主女過龜茲。龜茲前遣人至烏孫求公主女未還，會女過龜茲，龜茲王留不遣，復使使報公主。公主許之。後公主上書，願令女北宗室入朝。龜茲王降賓亦愛其夫人，上書言得尚漢外孫爲昆弟，願與公主女俱入朝。後數求朝賀，樂漢衣服制度。歸其國，治宮室，作僥道周衛，出入傳呼如漢家儀。外國胡人皆曰：「驢非驢，馬非馬。」若龜茲王所謂騾也。
又曰：薛宣封爲侯時，妻死，而敬武馬公主寡居，上令宣尚焉。及宣免歸故郡，公主留京師。後宣卒，公主上書，願還宣葬延陵，奏可。其子況私從敦煌歸長安，會赦，因留與主私亂。
《後漢書》曰：漢制，皇女皆封縣公主，儀服同列侯。其尊崇者，加號長公主，儀服同蕃王。諸王女皆封縣、亭公主，儀服同鄉、亭侯。肅宗唯特封東平憲王蒼、琅琊孝王京女爲縣公主。其後安帝、桓帝妹亦封長公主，同之皇女。皇女封公主者，所生之子襲母封爲列侯，皆傳國於後。鄉、亭之封則不傳襲。
又曰：光武姊湖陽公主新寡，帝與共論朝臣，微觀其意。主曰：「宋公威儀德器，群臣莫及。」帝曰：「方且圖之。」後宋弘被引見，帝令主坐屏風後，因謂弘曰：「諺言貴易交，富易妻，人情乎？」弘曰：「臣聞貧賤之交不可忘，糟糠之妻不下堂。」帝顧主曰：「事不諧矣。」
又曰：董宣爲洛陽令，時湖陽公主蒼頭白日殺人，因匿主家，吏不能得。及主出行，而以奴驂乘，宣於夏門候之，乃駐車叩馬，以刀畫地，大言數主之失，叱奴下車，因杖殺之。主即還宮訴帝，帝大怒，詔宣，欲棰殺之。宣叩頭曰：「願乞一言而死。」帝曰：「欲何言？」宣曰：「陛下聖德中興，而縱奴殺良民，將何以治天下乎？臣不須棰，請得自殺。」即以頭擊楹，血被面。帝令小黃門持之，使宣叩頭謝主，宣不從。帝強使頓之，宣兩手據地，終不肯俯。主曰：「文叔爲白衣時，藏亡匿死，吏不敢至門。今爲天子，威不能行一令乎？」帝笑曰：「天子不與白衣同。」
又曰：鄧晨初娶世祖姊元。及漢兵起，晨將賓客會棘陽，兵敗。世祖即位，封晨房子侯。帝又感悼姊沒於亂兵，追封謚元爲新野節義長公主，立廟於縣西。封晨長子■爲吳房侯，以奉公主之祀。
又曰：竇憲，字伯度。女弟立爲皇后。憲恃宮掖聲勢，遂以賤直請奪沁水公主園田，主逼畏，不敢計。後肅宗駕出過園，指以問憲，憲喑嗚不能對。
又曰：班始尚清河孝王女陰城公主，順帝之姑，貴驕淫亂，與所嬖人居帷中，召始入，使伏床下，始積怒。永建五年，遂拔刀殺主。帝大怒，腰斬始，同産皆棄市。
又曰：竇融長子穆尚內黃公主。穆子勛，尚東海恭王強女比陽公主。友子固，亦尚世祖女涅陽公主。竇氏一公，兩侯三主，親戚、功臣中莫與爲比。
又曰：皇女義王，建武十五年封舞陽公主，適延陵鄉侯太僕梁松。〈舞陽縣屬潁川郡。松，梁統之子。其傳云：尚光武女舞陽公主。又鄧訓傳，舞陰公主子梁扈有罪，與交通，此雲舞陽，誤。〉松坐誹謗誅。
又曰：皇女中禮，十五年封涅陽公主，適顯親侯大鴻臚竇固，〈涅陽屬南陽郡。顯親縣屬漢陽郡。固，竇融子。〉肅宗尊爲長公主。
皇女紅夫，十五年封館陶公主，適駙馬都尉韓光。光坐與淮陽王延謀反誅。
又曰：館陶公主爲子求郎。明帝不許，而賜錢千萬，謂群臣曰：「郎官，上應列宿，出宰百里，有非其人，則民受其殃。是以難之也。」
又曰：明帝永平二年，少府陰就子豐殺妻酈邑公主，就坐自殺。
《續漢書》曰：印璽綬，王公玉匣銀縷，夫人、貴人、長公主銅縷。
謝承《後漢書》曰：楊喬爲尚書，容儀偉麗，數上書言政事。桓帝愛其才貌，詔妻以公主。喬固讓，不聽，遂閉口，不食，七日而死。
《魏志》曰：明帝愛女淑薨，追封謚淑爲平原公主，爲之立廟。
《魏略》曰：初，東阿王植未到關，自念有過，宜當謝帝。乃留其從官著關東，將兩三人微行，見清河公主，欲因主以謝。而關吏以聞，帝使人逆之，不得。太后以爲自殺也，對帝泣下。
《魏末傳》曰：何晏婦金鄉公主，即晏同母妹。公主賢明，謂其母沛王太妃曰：「晏爲惡日甚，將不保身。」母笑曰：「汝得無妒晏耶！」俄而晏死，有一男，年五六歲，宣王遣人錄之。晏婦藏其子王宮中，向使者搏頰，乞之，使者具以白宣王。宣王亦聞晏婦有先見之言，心常嘉之，且爲沛王故，特原不殺。
《吳志》曰：朱據，字子范，吳郡人。有姿貌。乃尚公主，拜左將軍，封雲陽侯。謙虛接士，輕財好施。
《晉書》曰：王濟，字武子。少知名，尚武帝妹常山公主。公主妒忌，兩目失明，終無子。
又曰：武帝敕衛瓘第四子宣尚繁昌公主，瓘自以諸生之故胄，婚對微素，抗表固辭，不許。
又曰：孫秀子會，年二十爲射聲校尉。尚帝女河東公主。公主母喪未期，便納娉禮。會形貌短陋，奴僕之下者，初時與富室兒於城西販馬。百姓忽聞其尚主，莫不駭愕。
又曰：桓溫尚南康公主。溫與庾翼友善，恆相期以寧濟之事。翼嘗薦溫於明帝，曰：「桓溫少有雄略，願陛下勿以常婿畜之，宜委以方郡之任，托其弘濟艱難。」翼卒，以溫爲都督荊梁四州軍事。
又曰：武帝爲晉陵主求婚，王珣曰：「謝混雖不及劉真長，不減王子敬。」帝曰：「如此便足。」會帝崩，袁松欲以女妻之，珣曰：「卿莫近禁臠。」
臧榮緒《晉書》曰：賈后二女，宣華，女彥。封宣華弘農郡公主。女彥年八歲，聰明岐嶷，便能書學，諷誦《詩》、《論》。病困，賈后欲議封，女彥語後曰：「我尚小，未及成人，禮不用公主。」及薨，謚哀獻皇女，以長公主禮送葬。
又曰：孝懷詹事裴紹息猷尚滎陽長公主。紹字承伯，秀從兄子。猷不願婚，聞詔在中書，即娉溫嶠妹。中丞傅宣奏猷大不敬。
又曰：帝之姑、姊、妹皆爲長公主，加綠綬。
《晉中興書》曰：王敦，字處仲。尚武帝女襄城公主。天下大亂，敦將還台，悉以主嫁時侍婢百餘人配給將士，金寶一時棄捐。
又曰：臨海公主，惠帝第四女，羊皇后所生。初封清河公主，未出，適值永嘉亂，傳賣長城民錢溫。溫以送女，女遇主甚酷。主自告吳興太守周禮以聞，於是殺溫。及女適譙國曹統。
又曰：南康宣公主興男，明帝長女，庾後所生。初封遂安縣主，適桓溫。
又曰：新安湣公主道福，簡文第三女，徐淑媛所生。適桓濟，重適王獻之。
《晉贊》曰：初，衛瓘子宣尚世祖女繁昌公主，宣遇黃門不厚，致有讒構。楊駿欲專朝政，諷內外奪宣公主，瓘由此去位。上玄諸妃主議，問主：「宣待汝薄，今欲離，汝意云何？」主素訥，不能自申，但泣，泣是不欲離。諸主因言：「泣是婦人重於再出，故泣耳。」於是遂離。與姑妹書稱故新婦。
《宋書》曰：公主納徵，虎、豹皮各一。
又曰：王偃，字子游。母晉孝武帝女弟鄱陽公主，宋受禪，封永成君。尚宋武帝第二女吳興長公主諱榮男。常裸偃，縛諸庭樹，時天夜雪，噤凍久之，偃兄恢排閣詬主，乃免。偃謙虛恭謹，不以世事關懷。位右光祿大夫，贈開府儀同三司。子藻，位東陽太守。尚文帝第六女臨川長公主諱英媛。公主性妒，而藻別愛左右人吳崇祖。景和中，主讒之於廢帝，藻下獄死，主與王氏離婚。
又曰：何瑀尚武帝少女豫章康長公主諱次男。公主先適徐喬，美容色，聰敏有智數，太祖世，禮待特隆。瑀豪競於時，與平昌孟靈休、東海何勖等，幷以輿馬相尚。公主與瑀情愛隆密，何氏疏戚，莫不沾被恩紀。
又曰：趙倩尚文帝第四女海鹽公主。甚愛重，倩嘗因言戲以手擊主，事上聞文帝，離婚。
又曰：褚湛之，字休玄，秀之子也。尚宋武第七女治安公主，拜駙馬都尉、著作佐郎。公主薨，復尚武帝第五女吳郡宣公主。諸尚主者，幷因世胄，不必皆有才能。湛之謹實有意適，故爲文帝所知，歷顯位。
