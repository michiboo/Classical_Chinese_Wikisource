
《六典》曰︰秘書監之職，掌邦國經籍圖書之事。有二局︰一曰著作，二曰太史，皆率其屬而修其職︰少監爲之貳。
《東觀漢記》曰︰桓帝延熹二年初，置秘書監，掌典圖書、古今文字，考合異同。
華嶠《後漢書》曰︰學者稱東觀爲老氏藏室，道家蓬萊山。王融《曲水詩序》曰︰「記言事於仙室。」謂藏室也。
《魏志》曰︰王象字善伯，散騎常侍領秘書監，撰《皇覽》。
魚豢《魏略》曰︰蘭台，台也。而秘書署耳。
王隱《晉書》曰︰王沉爲秘書監，著《魏書》，多爲時諱而善序事。
又曰︰羊祐爲黃門郎，陳留王立，以少帝，不願爲侍臣，徙爲秘書監。
又曰︰惠帝永平元年，詔雲︰「秘書監綜理經籍，考校古今，課試署吏，領有四百人，宜專其事。」
鄧粲《晉紀》︰華譚爲秘書，自負宿名，意每怏怏，嘗從容謂上曰︰「臣老於秘閣矣。汲暗之言，復存今日。」上不悅。
《晉諸公贊》曰︰荀勖領秘書監。太康二年，汲郡冢中得竹書，勖躬自撰次注寫，以爲中經，列於秘書，經傳闕文多所證明。
又贊曰︰庾峻自司空長史遷秘書監，幽贊、符命、天文、地理，因有述焉。
何法盛《晉中興書》曰︰孫盛字安國，爲秘書監，篤尚好學。自少及長，常手不釋卷。既居史官，乃著《三國陽秋》
沈約《宋書·百官志》曰︰秘書監、丞各一人，郎四人。魏武建國有秘書令，左、右丞。黃初中，分秘書，立中書，而秘書之局不廢。昔漢武帝建藏書之冊，置寫書之官，於是天下文籍皆在天祿、石渠、延閣、廣內秘府之室，謂之秘書。至成、哀世，使劉向父子以本官典其事。至於後則圖籍在東觀，有校書郎，又有著作郎。〈傅毅、馬融之徒多爲校書郎。又蔡邕從尚書選入東觀著作，邕既已爲尚書郎而入東觀著作，復拜議郎，知是著作郎也。〉又碩學達官，往往典校秘書，如向、歆故事。或但校書東觀，或有兼撰《漢記》也。
《梁書》曰︰任�字彥升，爲秘書監。自齊永元以來，秘閣四部篇卷紛雜，�手自仇校，由是篇目定焉。
《後魏書》︰伊馥，世祖欲拜馥爲尚書、郡公。馥辭曰︰「尚書務殷，公爵至重，非臣年少愚近所宜荷任，請收過恩。」世祖問其所欲，馥曰︰「中、秘二省多諸文士，若恩矜不已，請參其次。」世祖賢之，遂拜爲中護將軍，秘書監。
《隋書》曰︰柳，煬帝嗣位，拜秘書監，封漢南縣公。帝退朝之後，便命入閣，言宴諷讀，終日而罷。帝每與嬪後對酒，時逢與會，輒遣命之，至與同榻共席，恩若友朋。帝猶恨不能夜召，於是命匠刻木偶人，施機關，能坐起拜伏，以像於。帝每在月下對酒，輒令宮人置之於座，與相酬酢，而爲歡笑。
《唐書》曰︰魏徵爲秘書監，奏引學者校定四部書，自是秘府圖籍，粲然畢備。
劉歆《七略》曰︰武帝廣獻書之路，百年之間，書積如丘山，故外有太常、史、博士之藏，內則延閣、廣內、秘室之府。
魚豢《魏略》曰︰芸台香辟紙魚蠹，故藏書台稱芸台。
《三輔黃圖》曰︰未央宮東有麒麟殿，藏秘書，即揚雄校書之處也。
王充《論衡》曰︰蘭台之官，監國得失也。
《通典》曰︰秘書省，但主書寫、勘校而已，雖非要劇，然好學君子亦多求爲之。
溫嶠《舉荀崧爲秘書監表》曰︰夫國史之興，將以明得失之跡，謂之實錄，使一代之典，煥然可觀。散騎常侍崧文質彬彬，思義通博，歷位先朝，蒞事以穆，宜掌秘奧，宣明史籍。
王肅《表》曰︰青龍之末，主者啓選秘書監，詔秘書騶吏以上三百餘人，非但學問義理，當聞有威嚴能檢下者，詔肅以常侍領焉。
又王肅《論秘書不應屬少府表》曰︰魏之秘書即漢之東觀，郡國稱敢言之上東觀，且自大魏分秘書而爲中書以來，傳緒相繼，於今三監未有隸名於少府者也。今欲使臣編名於騶隸，言事於外府，不亦隳朝章而辱國典乎？太和中，蘭台、秘書爭議，三府奏議秘書司先王之載籍，掌制書之典謨，與中書相亞，宜與中書爲官聯。
《華嶠集》詔曰︰「尚書嶠體素弘簡，文雅該通，經覽古今，博聞多識，屬書實錄，有良史之志，故轉爲秘書監，其加散騎常侍。使中書、散騎、著作及治禮音律，天文，數術，南省文章，門下撰集，皆典領之。嶠表曰︰「伏見詔書以臣爲秘書監，加位常伯。昔劉向父子，世典史籍；馬融通博，三入東觀，非臣膚淺所敢投跡。」
《唐書》︰太宗正授顔師古秘書監，制曰︰「秘書望華，史官任重，選衆而舉，歷代攸難。守秘書監顔師古，體業淹和，器用詳敏，學該總流略，詞兼典麗。職司圖書，亟經歲序，朱紫既辨，著述有成。宜正名器，允茲望實可秘書監。
《唐書》︰周思茂者，貝州漳南人。少與弟思鈞俱早知名，自右史轉太子舍人，與範履冰在禁，最蒙親遇，至於政事損益多參預焉。累遷麟台少監、崇文館學士。垂拱四年下獄死。
又曰︰王紹宗，揚州江都人也。遷秘書少監，仍侍皇太子讀書。紹宗性淡雅，以儒素見稱。當時朝廷之士咸敬慕之，張易之兄弟亦厚之；易之伏誅，紹宗坐以交往見廢。
又曰︰德宗以左諫議大夫、史館修撰張薦爲秘書少監，修撰如故。時裴延齡貴，欲異同宰府，乃言於上曰︰「諫議大夫，論朝廷得失之官，史館修撰，書朝廷得失之事，則領史職者不宜爲諫官。」故有斯命。
《魏志》曰︰武帝置秘書左、右丞，以劉放爲秘書左丞，孫資爲秘書右丞。
《魏略》曰︰薛夏字宣聲，天水人也，博學有才華。天水舊有姜、任、閻、趙四姓常推於郡中，而夏爲單家，不爲降屈，四姓欲治之。夏乃游逸，東詣京師。太祖宿聞其名，甚禮遇之。文帝又嘉其才，黃初中爲秘書丞。帝常與夏推論書傳，未嘗不終日也。每呼之不名而謂之薛君。夏居甚貧，帝又顧其衣薄，解御袍賜之。其後，征東將軍曹休來朝，時帝方與夏有所諮論，而外啓休到，帝引入坐定。帝顧夏言之於休曰︰「此君秘書丞，天水薛宣聲也，宜共談。」其見遇如此。
魚豢《魏略》曰︰薛夏爲秘書丞，時秘書嘗公事移蘭台，蘭台自以台也，秘書丞時爲署耳，謂夏不得儀當有坐者。夏報曰︰「蘭台爲外台，秘書爲內閣。台也、閣也何不相移之有？」蘭台無以折之。
又曰︰嚴苞以高才，黃初中入爲秘書丞，數奏文賦，帝甚異之。
《晉書》︰嵇紹以父得罪，靖居私門。山濤領選，啓武帝曰︰「《康誥》有言︰父子罪不相及。嵇紹賢侔郤缺，宜加旌命，請爲秘書郎。」帝謂濤曰︰「如卿所言，乃堪爲丞，何但郎也。」乃發詔征之，起家爲秘書丞。
王隱《晉書》曰︰庾峻字山甫，博學有才。爲秘書丞，遍觀古今，聞見益優。
虞預《晉書》曰︰何楨字元叉，廬江人也。爲尚書郎，特詔參秘書丞。秘書本有一丞，時尚未轉，遂以楨爲右丞。右丞之置，自楨始也。
檀道論《晉陽秋》曰︰太元十八年，王謐爲秘書丞，乃表前尚書殷允、中書郎張敞、太子後率郤儉之、故太常桓石秀是多書之家，請秘書郎分局采借。
《齊書》曰︰王儉字仲寶，爲秘書丞。上表求校墳籍，依《七略》撰《七志》四十卷獻之。
又曰︰張率字士簡，吳郡人，遷秘書丞。高祖曰︰「秘書丞，天下清官，東南胄緒未有爲之，今以相處，爲卿定名譽。」
《齊職儀》雲︰秘書丞，銅印墨綬。
《南史》︰劉孝綽遷秘書丞。武帝謂舍人周舍雲︰第一官當用第一人，故以孝綽居此職。」
《後魏書》︰李彪字道固，遷秘書丞，分領著作事。自文、成帝已來至於大和，崔浩、高允著述國書，編年序錄，爲春秋之體，遺落時事，一二無存。彪與秘書令高祐始奏從遷、固之體，創爲紀傳表志之目焉。
又曰︰李輔字伯尚，少有重名，高祖每雲此李氏之千里駒，敕撰《太宗起居注》，尋遷秘書丞。
《後周書》曰︰柳虬爲秘書丞，時秘書雖領著作，不參吏事，自虬爲丞，始令監掌焉。
王肅《論秘書表》雲︰青龍中議秘書丞、郎與博士議郎同職，近日月，宜在三臺上。
又曰︰秘書丞、郎宜比尚書郎，侍御史，今侍御史乘犢車奏事，用尺一；秘書丞、郎乘鹿車，猶用尺奏，恐非陛下崇儒之本意也。
《六典》曰︰秘書郎四人，從六品上。《晉起居注》雲︰「武帝遣秘書，圖書分爲甲、乙、景、丁四部，使秘書郎各掌其一焉。」
《魏志》曰︰王基字伯輿，東萊人也。時青土初定，刺史王淩特表請基爲別駕，後召爲秘書郎，淩復請還。頃之，司徒王朗辟基，淩又不遣。朗書卻州曰︰「取宿衛之臣，留秘閣之吏，所希聞也。」淩猶不遣。淩流稱青土，蓋亦由基協和之輔也。
又曰︰鍾會字士季，敏惠夙成。時蔣濟著論謂觀其眸子可以知人，會年五歲見濟，濟大奇之。正始中以賜官郎中，爲秘書郎。
《蜀志》曰︰郤正字令先，安貧好學，博涉墳籍。弱冠能屬文，入爲秘書史，轉令史，遷秘書郎。性淡於榮利，尤耽文章，自司馬、王、楊、班、傅、張、蔡之儔遺文篇賦，及當世美書善論，益部有者，則鑽鑿推求，略皆寓目。
王隱《晉書》曰︰鄭默，字思元。爲秘書郎，刪省舊文，除其浮穢。時陳留虞松爲中書令，謂默曰︰「而今而後，朱紫別矣。」
又曰︰左思，專思《三都賦》，杜絕人事。自以所見不博，求爲秘書郎。
虞預《晉書》曰︰司馬彪，少篤學不倦，好色薄行，不交人事，專精學問。泰始中爲秘書郎，後轉爲丞。
《晉太康起居注》曰︰秘書丞桓石綏啓校定四部書，詔郎中四人各掌一部。
《晉令》雲︰秘書郎掌外三閣經書，覆省校閱。正定脫誤。
沈約《宋書》曰︰秘書郎四人，後漢校書郎也。
又曰︰蕭惠開雖貴戚而車服簡素，初爲秘書郎，秘書、著作幷名家年少，惠開意趣與之多不同，比肩或三年不共語。
《宋書》曰︰王敬弘子恢之爲秘書郎，使求爲奉朝請，與恢之書曰︰「秘書有限，故有競。朝請無限，故無競。吾欲使汝處無競之地。」文帝許之。
《梁書》曰︰張纘，字伯緒，爲秘書郎。固求不遷，欲遍觀閣內圖籍。
《後魏書》︰高謐，字安平，有文武才度。天安中，以功臣子召入禁中，除秘書郎，典秘閣。謐以墳典殘缺，奏廣訪郡邑，大加繕寫。由是代京圖籍，莫不審正。
《通典》曰︰宋、齊秘書郎皆四員，尤爲美職，皆爲甲族起家之選，待次入補，其居職例十月便遷。
又曰︰秘書郎有自齊梁之末多以貴遊子弟爲之，無其才實，故當時諺曰︰「上車不落則著作，體中何如則秘書。」
王肅《表》曰︰臣以爲秘書職於三台爲近密，中書郎在尚書丞、郎上，秘書丞、郎宜次尚書郎下，不然則宜次侍御史下。秘書丞、郎俱四百石，遷宜比尚書郎，出亦宜爲郡。此陛下崇儒術之盛旨也。尚書郎、侍御史，皆乘犢車，而秘書丞、郎獨鹿車不得朝服。又恐非陛下轉檯郎以爲秘書丞、郎之本意也。
