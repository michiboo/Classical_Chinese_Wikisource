
《禮》曰：地不愛其寶。
《符瑞圖》曰：地得其性，不震搖也。
《祥瑞圖》曰：王者益土地，則社稷及市中地長。
《管子》曰：霸王之主興，則升山之神見。
《休子》曰：少皥生於稚華之渚，渚一旦化為山，欝欝蔥蔥焉。
《吳志》曰：孫皓天璽年，吳郡言臨平湖自漢來草穢壅塞，今更開通。長老傳言：此湖塞，天下大亂；此湖開，天下寧。
《北齊書》曰：武帝大寧二年，齊州黃河清，改河清元年。
《隋書》曰：煬帝大業三年，武陽言河水清。
《唐書》曰：貞觀十四年，陝州奏：界內二百餘里正月元日河水變清，四日乃止。
又曰：高宗永徽五年六月，濟州黃河清十六里。
又曰：肅宗乾元二年，嵐州言：黃河三十里清如井水。十月，李光弼破史思明眾五萬。
《易乾鑿度》曰：聖人受命，瑞應先見於河，河水清。
又曰：孔子云：「天之將降嘉應，河水清變為白，白變為赤，赤變為黑，黑變為黃，各三日。」〈鄭玄曰：聖王為政，理之所致。〉
《禮斗威儀》曰：君乘土而王，其政太平，則河溓。〈宋均曰：溓，不決不溢也謂溓，然不盛也。溓，勒兼切。〉
《符瑞圖》曰：河溓者，河水清也。
孫氏《瑞應圖》曰：王者循天命而行，天道四通，則河出龍圖。
《東觀漢記》曰：光武從邯鄲避王郎兵，南至下曲陽滹沲河，道吏還言：「河水流澌，無舡不可渡。」左右皆惶畏為王郎所及。上命王霸前往視之，實然。霸念還言驚眾，雖不可渡，且臨水止尚阻，即白「氷堅可渡」。士眾大喜，上大笑曰：「果妄言也。」比至河，流澌氷合可履，馬欲僵，以囊盛沙布氷上。既度未數里，氷陷也。
孫氏《瑞應圖》曰：王者出而王道通，移則海不揚鴻波。
《禮斗威儀》曰：君乘水而王，其政和平，則江海著其神象。〈宋均曰：神不見，但著象而已，青黃赤白玄水具有此色焉。〉
《春秋運斗樞》曰：搖光則海出明珠。
謝承《後漢書》曰：沛國陳宣子，字子建。建武十年，雒水出造津城門，或欲築塞之，宣諫曰：「昔王尊正身，金堤水退，況聖主耶？」言未絕而水去。
《尚書中候》曰：堯沉壁於洛，赤光起。
又曰：武王沉璧，青雲浮洛。
《易乾鑿度》曰：帝德之盛，應於洛水先溫，九日乃寒，五日變為五色玄黃。
《陳書》曰：高祖至南康破蔡路養、李遷仕。贛石舊有二十四灘，多巨石，行旅者以為難。高祖之發也，水暴起，三百里石皆沒。
《唐書》曰：武德元年七月，新豐鸚鵡谷水清。世傳此水清，天下平。
《禮斗威儀》曰：君乘土而王，其政太平，則蒙水出於山。〈宋均曰：蒙，小水也。出可溉灌，生無不植也。〉
《異苑》曰：臨淄牛山下有女水。齊人諺曰：「世治則女水流，世亂則女水竭。」慕容超時涸彌載，暨宋武薄伐而激洪波。
《禮》曰：地出醴泉。
《東觀漢記》曰：光武中元元年祠長陵還，醴泉出。京師飲之者，痼疾皆差也。
《唐書》曰：貞觀二十三年，肅州醴泉出，有文石五彩蓋泉。
《尚書中候》曰：醴，甘也，取名醴酒。
又曰：堯砥德匪懈，醴泉出。
又曰：文命盛德，俊乂在官，醴泉出山。
《禮斗威儀》曰：醴泉味甘，王政和可貴，故水甘也。
《禮稽命徵》曰：王者刑殺當罪，賞賜當功，得禮之儀，則醴泉出。〈闕庭也。〉
又曰：王者得禮之制，則澤谷之中白泉出，飲之使壽長。
《禮含文嘉》曰：神農修德，作耒耨，地應以醴泉。
《春秋潛潭巴》曰：君德應陽，則醴泉出焉。
《春秋運斗樞》曰：旋星得則醴泉出。
《春秋感精符》曰：德淪於地則醴泉出焉。
《孝經援神契》曰：王者德至淵泉，則醴泉出。
孫氏《瑞應圖》曰：醴泉者，水之精也，味甘如醴。泉出流所及，草木皆茂，飲之令人壽也。
又曰：理訟得所，醴泉出於京師，有仙人以爵酌之。
《白虎通》曰：德至淵泉則醴泉涌。醴泉者，美泉也，狀如醴酒，可以養老也。
《鶡冠子》曰：聖人德上及太寧，中及萬靈，則醴泉出。
徐整《正曆》曰：黃帝上時，以醴泉為漿。
孫氏《瑞應圖》曰：王者清淨則浪井出，有仙人主之。
《典略》曰：浪井者，不鑿自成之井。
《唐書》曰：大曆八年，解州安邑兩池生乳鹽，後賜號寶應靈慶池。
《左傳》曰：晉文公過衛，衛文公不禮。出於五鹿，乞食於野，野人與之塊。公子欲鞭之，子犯曰：「天賜也。」稽首受而載之。
《史記》曰：黃帝時有土瑞，故以土德。
王庚溫《瑞應圖》曰：王者德溫遠方，則物化為土。
《蜀王本紀》曰：蜀王獵於褒谷，秦王以金一笥遺蜀。報以禮物，盡化為土，秦王大怒。臣下拜賀曰：「土者，地也，今秦當有蜀矣。」
《漢書》曰：昌邑王門社有枯樹復生枝葉，後宣帝立。
《晉書》曰：武帝時，洛陽太社中有青氣，占者以為東莞後當有天子。東莞王改封琅琊王，江東之應也。
《春秋潛潭巴》曰：里社鳴，此里有聖人。其，百姓歸之。〈，鳴之怒者。湯起放桀時有此祥。，呼後切。〉
《漢書》曰：昭帝時，太山萊蕪山匈匈有數千聲。民視之，有大石自立，高一丈五尺，大三十八圍，入地深八尺，三石為足立。後有白鳥數千集其旁。宣帝中興之瑞也。
《唐書》曰：貞觀十九年，陝州有石理成文，曰：「李君王」，三字甚明。
又曰：永徵二年，藍田縣令田仁注獻瑞石，文理成字，曰：「天安永得立。」
《祥瑞圖》曰：張掖之柳谷有石，始見於建安，成形於黃初，文備於太和。〈建安、黃初、太和，皆年號。〉其石狀像龜，嶷然槃峙，廣一丈六尺，長一丈七尺，周圍五丈餘，蒼質。麟鳳龍馬，炳燠成形，文字粲然。斯蓋大晉受終，聖德兼該之應也。
《魏氏春秋》曰：明帝青龍三年，張掖刪丹縣金山玄川溢涌，寶石負圖，狀象靈龜，立於川西。有石馬七，其一仙人騎之，其一羈絆，其五有形而不善成。有玉匣關闔於前，上有玉字，玉二，玉璜一。又有麒麟在東，鳳凰在南，白虎在西，犧牛在北，馬自中布列。南方有字，曰「大討曹金但取之」。此司馬氏革運之徵。
《瑞應圖》曰：碧石玉者，玩弄之物不用則出。
《禮稽命徵》曰：王者得禮之制，則澤谷之中乃生白石。
又曰：王者君臣、父子、夫妻、尊卑有別，則石生於澤也。
《禮含文嘉》曰：內外之制，各得其宜，則山澤出龜寶石。
孫氏《瑞應圖》曰：萐莆，王者不徵滋味，庖廚不逾深盛，則生於廚。一名倚扇，一名實閭，一名倚。生如蓮，枝多葉少，根如絲轉而生風，主於飲食清涼，驅殺蟲蠅。舜時生於廚。又堯時冬死夏生。又舜時生於廚及階左。
《春秋潛潭巴》曰：君臣和，得道葉度中，則萐莆生於庖廚。
《孝經援神契》曰：王者德至山陵，則阜出萐莆。〈宋均注曰：文典備則萐莆應也。〉
《祥瑞圖》曰：雙蓮為苹。
又曰：華苹者，其枝正平，王者德剛則仰，弱則低。
又曰：王者政令均，則華苹生。
《孝比援神契》曰：王者德至於地，則華苹感而生。
孫氏《瑞應圖》曰：朱草，草之精也，聖人之德無所不至則生。
又曰：朱草者，百草之精也，王者德無所不通、四方有歌詠之聲則生。
《大戴禮》曰：朱草日生一葉，至十六日落一葉，周而復始。
《尚書大傳》曰：王者德下究地之厚，則朱草生。
又曰：帝命周公踐祚，朱草暢生。
《尚書中候》曰：文命鹹得俊乂在官，則朱草在郊。
又曰：堯德清平，比隆伏羲，故朱草生郊。
《禮斗威儀》曰：君乘火而王，其政頌平，則地生朱草。
《春秋感精符》曰：王者德洽於地，則朱草生，食之令人不老。
《春秋運斗樞》曰：樞星則朱草生。
《春秋繁露》曰：君勸農事，無奪民時，使之歲不過三日，行十一之稅，進經術之士，開閶闔，通障塞，恩及草木，則朱草生。
《孝經援神契》曰：王者德至草木，則朱草生。
《後漢書》曰：光武時，朱草生於水涯。
《晉書》曰：武帝時朱草生。
《白虎通》曰：朱草，赤色也，可以染絳，別成黼黻之服，列為尊卑之差。
《淮南子》曰：太清之世，四時不失其序，日月揚光，五星循軌，則朱草生。
《抱朴子》曰：朱草，狀似小桑，裁長三四尺，枝葉皆赤，莖如珊瑚，生名山嶺石之下。刻之汁流如血，以玉及八石金銀投其中，立可丸為泥。以金投中，名曰金漿。以玉投之，名曰玉釀，服之皆長生也。
《鶡冠子》曰：聖王德上及太清，下及太寧，中及萬靈，則朱草生。
《魏略》曰：文帝欲受禪，朱草生於文昌殿側。
孫氏《瑞應圖》曰：蓂莢者，葉圓而五色，一名曆莢。十五葉，日生一葉，從朔至望畢；從十六日毀一葉，至晦而盡。月小則一葉卷而不落。聖明之瑞也，人君德合乾坤則生。
《祥瑞圖》曰：蓂莢，堯時生。
《尚書大傳》曰：周公輔幼主，不矜功，則蓂莢生。
《尚書中候》曰：周公作樂而治，蓂莢生。
《春秋運斗樞》曰：老人星臨國，則蓂莢生。
又曰：箕星得則蓂莢生。
《孝經援神契》曰：王者德至於地，則蓂莢生。
《風俗通》曰：按《孝經》說，古太平，蓂莢生階。其味酸，王者取以調味，後以醯醢代之。
徐整《正曆》曰：黃帝之時，以蓂莢者，瑞草也，蓋神靈之嘉應也。
《白虎通》曰：王者考曆得其分度，則蒖生於階。莢者，樹名也。
孫氏《瑞應圖》曰：嘉禾，五穀之長，盛德之精也。文者則二本而同秀，質者則同本而異秀。此夏、殷時嘉禾也。
又曰：周時嘉禾，三年本同穗異，貫桑而生，其穗盈箱。生於唐叔之國，以獻，周公曰：「此嘉禾也，太和氣之所生焉，此文王之德。」乃獻文王之廟。
《書》曰：唐叔得禾，異畝同穎，各一隴合為一穗。獻之天子，王命周公作《嘉禾》篇。
《尚書中候》曰：嘉禾，莖長五尺，三十五穗。
《禮含文嘉》曰：神農作耒耨，天應以嘉禾。
又曰：綏五車，明五禮，則五禾應以大豐。
《禮斗威儀》曰：人君乘土而王，其政昇平，則嘉穀並生。
《詩含神霧》曰：堯時嘉禾七莖，連三十五穗。
《春秋運斗樞》曰：旋星得，嘉禾液。
《孝經援神契》曰：王者德至於地，則嘉禾生。
《周書》曰：神農時，天雨粟，神農耕而種之，然後五穀興，以助果實。
《漢書》曰：宣帝時，嘉穀降於郡國。
《後漢書》曰：安帝時，九真嘉禾生，五百六十本，七百六十八穗。
《東觀漢記》曰：光武以建平元年生於濟陽縣舍，時有嘉禾，一莖九穗，縣境大熟，因名曰秀。
又曰：章帝時，嘉禾、嘉麥日月不絕。
《魏志》曰：文帝欲受禪，郡國三嘉禾生。
王隱《晉書》曰：元帝初藉，蒿草悉成禾。
沈約《宋書》曰：文帝時，醴湖生嘉粟，一莖九穗。
又曰：宋文帝元嘉二十五年，嘉禾生華林園，十株七百穗。
又曰：孝武帝大明元年，嘉禾生清暑殿鴟尾中，一株六穗。
《齊書》曰：武帝時，固始縣嘉禾一莖五穗。新蔡又獲一莖九穗、一莖七穗。
《梁起居注》曰：大同六年九月，始平獻嘉禾，一莖十七穗。
《白虎通》曰：嘉禾者，太和之為美瑞者也。
《晉徵祥說》曰：王者盛德則嘉禾生。嘉禾者，仁卉也，其大盈箱，一稃二米。國政質則同本而異穎，國政文則同穎而異本。
《唐書》曰：開元十九年，揚州奏穭生稻二百一十五頃，再熟稻一千八百頃，其粒與常稻無異。〈穭，音旅。〉
又曰：大中二年，福建進瑞粟十五莖，莖有五六穗。
又曰：大中六年，淮南節度使杜奏：海陵、高郵兩縣百姓於宮河中漉得異米，煮食，呼為聖米。
孫氏《瑞應圖》曰：秬鬯者，三隅之黍，一稃三米，王者宗廟修則生。
又曰：昭穆序，祭祠，宰人咸有敬謹禮容之節、威儀之美，則秬鬯生。
又曰：王者節敬依禮度，親疏有別，則秬鬯生。
又曰：黃帝時，南夷乘白鹿來獻秬鬯。
《孝經援神契》曰：王者德至於地，則秬鬯生。
孫氏《瑞應圖》曰：王者宗廟至敬，則福草生於廟。〈一雲禮草。〉
《禮斗威儀》曰：君乘木而王，其政昇平，則福草生廟中。〈宋均曰：廟中生草，蓋福草也。即朱草之別名。可以染祭服，故應仁孝而生廟中。〉
孫氏《瑞應圖》曰：福並，瑞草生。王者有德則福並生。
孫氏《瑞應圖》曰：王者禮備則威蕤生。
又曰：王者愛人倫，則威蕤生於殿前。
孫氏《瑞應圖》曰：屈軼者，太平之代生於庭，有佞人則草指之。
孫氏《瑞應圖》曰：延嘉，王者有德則見。
又曰：王孝道行則延嘉生。
《孝經援神契》曰：天子至德屬於四海，則延嘉生。
孫氏《瑞應圖》曰：紫達者，王者仁義行則常見。
《禮斗威儀》曰：君乘土而王，其政太平，則紫達常生。
孫氏《瑞應圖》曰：王者慈仁則芝草生，食之令人延年。
又曰：王者寵近耆老，養有道，則芝莢生。
《春秋運斗樞》曰：搖光得則陵出玄芝。
《孝經援神契》曰：王者德至於草木，則芝草生。
《漢書》曰：武帝元封六年，甘泉宮內產芝草，九莖連葉。宣帝神雀元年，金芝九莖，產於涵德殿銅池中。〈如淳曰：銅池，承ニ也。晉灼曰：以銅作池。韋昭曰：以銅飾池邊也。〉
《後漢書》曰：明帝時，郡國上芝英。
又曰：章帝建初三年，零陵獻芝草。
《東觀漢記》曰：桓帝時，芝草生中黃藏府。
《宋書》曰：順帝時，臨城縣生紫芝。
《齊書》曰：武帝時，襄陽獲紫芝。
《隋書》曰：開皇十九年，朱雀等十六門生芝草。
《唐書》曰：貞觀十七年，安禮門御榻產靈芝五莖。又皇太子寢室中產素芝十四莖，悉為龍鳳之狀。
又曰：貞觀十七年，滁州言：所部川源遍生芝草，百寮及雍州父老上表，固請封禪。
《唐春秋》曰：貞觀十九年，雍州李樹生芝英，赤蓋紫光，色鮮麗。司徒長孫無忌與官方岳上表請封禪，不許。
又曰：天寶七載三月，大同殿柱礎產玉芝兩莖。
又曰：肅宗上元二年甲辰，延英殿御座樑上玉芝生，一莖三花。御製《靈芝詩》，以示群下。
又曰：上元二年九月壬午朔，皇后奏含暉院生金芝。
《大同起居注》曰：九年，金芝二十八莖生於殿庭，少府卿蕭介以聞。
《古今注》曰：漢武時，甘泉殿房內產芝，九莖連葉。作《芝房》之歌。
《白虎通》曰：王者德至於山則芝實茂。
孫整《長曆》曰：黃帝以五芝為房名。
《瑞令記》曰：食芝延年不終，與真人同。
《論衡》曰：建初三年，零陵泉陵縣女子博寧宅內生芝草五本，莖葉紫色。太守沈酆遣門下掾奉獻，皇帝悅懌。
又曰：芝草一年三華，食之令人眉壽慶世，蓋仙人之所食。
又曰：紫芝者，其栽如豆。
繆襲《神芝贊》曰：青龍元年，神芝產於長平之習陽，許昌典農中郎蔣充奉表以聞。其色丹紫，其質光耀。上別為三干，分為九枝，散為三十六莖。委綏連屬，有似珊瑚之狀。考圖按譜，蓋美乎前代矣。
《禮斗威儀》曰：君乘金而王，其政和平，則蘭常生。〈宋均曰：蘭生，主給和調也。〉
《史記》曰：齊桓公欲封禪，管仲曰：「古之封禪，高阝上之黍，北里之禾，所以為盛；江淮之間，有一茅三脊，所以為藉。」
《周書》曰：成王時，奇干獻茅，其頭若雄雉，佩之不昧。
《宋書》曰：孝武時，三脊茅生石頭西岸，江夏王義恭表勸封禪。
《唐書》曰：麟德元年，亳州奏：老君廟側生三脊茅。
《大戴禮》曰：周時德澤洽和，蒿大可以為宮柱，曰蒿宮。此天子之路寢也。
《禮稽命徵》曰：王者得禮之制，則澤谷之中生赤木。
又曰：王者得禮之宜，則宗廟生祥木。
《地鏡圖》曰：國治益地，則木生水上。
又曰：國理君喜，則樹木忽自大。
京房《易傳》曰：君有德生聖子，則木生屋上及朝庭。
又曰：君德強且高昌，則木生城脅，一尺圍已上，長數丈，此謂城強。
孫氏《瑞應圖》曰：王者德化洽，八方合為一家，則木連理。
又曰：王者不失民心則木連理。
《漢書》曰：武帝幸雍，得奇木，枝旁出復合，上異之。終軍曰：「眾枝內附，示無外也，殆將有削左衽而蒙化者。」
《後漢書》曰：明帝永安十七年，甘露仍降，樹枝內附，〈仍，頻也。內附，謂木連理也。〉西南夷哀牢、儋耳、僬僥、槃木、白狼、動黏諸種前後慕義貢獻，西域諸國遣子入侍。
《宋書》曰：文帝元嘉中，有糓櫟二樹連理。
《隋書》曰：縣獻連理樹，植之宮庭。
《唐書》曰：貞觀十八年，山南獻木連理，交錯玲瓏，有同羅日，一丈之干並枝者二十餘所。
又曰：二十一年，玉華宮李樹連理，隔澗合枝。
《白虎通》曰：王者德至草木，則木連理也。
《晉中興徵祥說》曰：王者德澤純洽，八方同一，則木連理。連理者，或枝還合，或兩樹合共。
曹植《魏德論》曰：皇樹嘉德，風靡雲披。有木連理，別干同枝。將承大同，應天之規。
《唐書》曰：興元元年八月，亳州真源縣大空寺李樹，植來十四年，長一丈八尺，今秋忽上聳高六尺，周回似蓋，九十餘尺。
孫氏《瑞應圖》曰：王者庶嫡有序，男女有別，則賓連閱生於房。一名賓連達，一名賓連闊。生於房室，象御妃有節也。
《白虎通》曰：賓連闊達者，樹名也，其狀連累相承。
孫氏《瑞應圖》曰：平露者，如蓋，生於庭，以知四方之政。王者不私人以官則生。若東方政不平則西低，北方政不平則南低，西方政不平則東低，南方政不平則北低，四方政不出，其根若絲。一曰平兩。
又曰：平兩者，如蓋，以知四方。王者政平則生。
《白虎通》曰：王者使賢不肖位不逾，則平露生庭。平露者，樹名也。
