《河圖》曰：以德布精，上為眾星。
《龍魚河圖》曰：太白之精，下為風伯之神，主司非星辰之氣。下為靈星之神，主得土。
《河圖·帝秘微篇》曰：帝淫泆，政不平，則奎有角。
《異苑》曰：陳仲弓從諸子侄造荀季和父家。於時，德星聚，太史奏：「五百里內有賢人聚。」
《雜兵書》曰：春，鬥為天關，軫為地梁。夏，角為天關，參為地梁。
又曰：四帚星，四向守之，君有德，天下豐熟。
《古辯異》曰：仰觀天形如車蓋，眾星累累如連珠。
張衡《靈憲》曰：星者，體生於地，精成於天，列居錯峙，各有攸屬。中外之官常明者百有二十，可名者三百二十，為星二千五百，微星之數蓋一萬一千五百二十。庶類蠢蠢，鹹得系命，不然，何以總而理諸？
徐整《長曆》曰：大星徑百里，中星五十，小星三十，北斗七星間相去九千里，皆在日月下。
《天文要集》曰：七公，天之相也；三公，廷尉之象也；上星上公也，次星中公也。星明則七輔強。
《天官·星占》曰：歲星，其國齊，其位東方，蒼帝之子，人主之象也。其色明而內實暗，天下安寧。夫歲星所居國，人主有福，不可加以兵。歲星一曰攝提，一曰重華，一曰應星，一曰經星，一曰修人。歲星動，人主怒。無光，仁道失。歲星順行，仁德加也。歲星，農官也。主五穀，春不勸農則歲星盈縮，所在之國不可以罰。小則民多病，大則喜。
又曰：熒惑主夏，位在南，赤帝之子，方伯之象也。為天侯，主歲成敗，司察妖孽，所往有兵為亂，為賊、為疾、為喪、為饑、為兵，蓋天下不理也。東西南北無有常，出則有兵，入則散，周旋止息，乃為死喪。
又曰：鎮星主德，女主之象也。所居國有德，不可以軍加也。
又曰：辰星，北之位，黑帝之子，宰相之祥也。一名安調，一名熊星，一名釣星，一名伺晨，主德，常行四仲，當出不出，天下旱，色黃，五穀熟；色白，中謀泄；色青，大臣憂。
又曰：太白，位在西方，白帝之子，天將之象也。一名天相，一名大正，一名大臣，一名大皓，一名明星。
又曰：紫微者，天之帝座也。一名天營，一名長垣。
又曰：北辰者，一名天關，一名北極。極者，紫宮太一座也。太微者，天闔也。南端門間十星，分為左右掖，太微之宮，天子之庭，五帝之座也。北斗為帝車，運於中央，臨制四方。北斗魁第一星少微，一名處士。星明大而黃澤，即賢士舉，忠臣用。招搖者，常陽也。一名矛盾，胡星也。
《荊州星占》曰：五星，天府，一名天法，主察奸謀。
又曰：軒轅，主雷雨之神，旁側郎位，主宿衛。
又曰：河鼓，一名三武，一名天鼓。
又曰：市，天子旗幟也，大明則糴賤。
又曰：五車，一名天庫，凡十四星。五車中有三柱三星，若不見，兵盡起。
又曰：心為天王，其宿三星，一名天司空。
又曰：箕舌一星，動則大風至，不出三日。
又曰：箕宿四星，第二星一名風後。
又曰：太白出東北為觀星，出東南為明星，出西方為太白。
楊泉《物理論》曰：星者，元氣之英，水之精也。
又曰：日月之精為星辰，星辰生於地。
又曰：星，元氣之英，日精也。二十八宿度數有常，故謂恆星。
《鹽鐵論》曰：常星猶公卿也，眾星猶萬民也，列星正則眾星齊，常星亂則眾星墜矣。
崔豹《古今注》曰：漢明帝為太子時，令樂人作歌詩曰「星重輝」，言太子比德，故云重也。
庾闡詩曰：玄景如映璧，繁星如散錦。
《易坤靈圖》曰：至德之萌，五星若貫珠。
《尚書中候》曰：帝堯即政，景星出翼。
《尚書考靈曜》曰：天地開闢，元曆名月首，甲子冬首。日月五星，俱起牽牛。初，日月若懸璧，五星若編珠。
《史記》曰：黃帝時，景星見，形如半月，可以夜作。
又曰：南極老人星見，則天下安。
《漢書》曰：高祖初入關，五星聚於東井，秦分野。
司馬遷《天官書》曰：景星，其狀無常，常出有道之國。
朱宣《帝王世紀》曰：神農氏之末，少昊氏娶附寶，見大電光繞北斗，樞星照郊，感附寶，孕二十月，生黃帝於壽丘。
《魏志》曰：桓帝時有黃星見楚宋之分，殷馗言：「後五十歲當有真人起梁沛間，其鋒不可當。」其後五十年，曹公破袁紹，天下莫敵矣。
《晉中興書》曰：元帝渡江，歲、鎮、辰、太白等四星聚於牛女間。
《禹時鈞命決》曰：星累累若貫珠，炳炳如連璧。
《帝命驗》曰：有人雄起，戴玉英，履赤矛。鄭玄注曰：「赤矛，瑞星名。」
《河圖》曰：大星如虹，下流華渚，女節意感，生白帝也。
孫氏《瑞應圖》曰：景星者，大星也。狀如半月，生於晦朔，助月為明，王者不私人則見。
又曰：王者承天，則老人星臨其國。
《天文錄·星占》甘氏曰：五星同色，天下偃兵，百姓安寧，歌舞以行，不見疾疹，五穀大昌。
《文子》曰：精誠內形，氣動於天，則景星見。
《列星圖》]]》曰：流星貫昴，修紀感而生禹。
劉向《洪範傳》曰：彗者，去穢布新者也。此天所以去無道而建有德也。
鄭玄曰：彗星主掃除。
又曰：彗星者，君臣失政，濁亂三光，五星逆錯，變氣之所生也。
《傳》曰：昭十七年，冬，有星孛於大辰，西及漢。申須曰：「彗，所以除舊佈新也。」
又曰：昭二十六年，齊有彗星，齊侯使禳之。晏子曰：「無益也，祗取誣焉。天道不慆，不貳其命，若之何禳之？且天有彗也，以除穢也。君無穢德，又何禳焉？《詩》曰：『惟此文王，小心翼翼。昭事上帝，聿懷多福。厥德不回，以受方國。』君無違德，方國將至，何患於彗？」
《爾雅》曰：彗星為欃槍。
《春秋考異郵》曰：鯨魚死而彗星出。〈(亦出《淮南子》。)〉
《尚書帝命驗》曰：天鼓動，玉弩發，天下驚。
《史記》曰：蚩尤旗類彗而後曲，象旗。見則王者征伐四方。
又曰：齊景公三十二年，彗出。公坐柏寢，歎曰：「堂乎，堂乎！誰有此乎？」群臣皆泣，晏子笑。公怒，晏子曰：「臣笑群臣諛甚。」景公曰：「彗星出東北，當齊野，寡人以憂。」晏子曰：「君高臺深池，賦斂如弗得，刑罰恐弗勝，茀星將出，彗星何懼乎？」公曰：「可禳乎？」晏子曰：「使神可祝而來，亦可禳而去也。百姓苦怨以萬數，而君今一人禳之，安能勝眾口乎？」
又《天官書》曰：天狗狀如奔星，有聲，其下止地，類狗。望之如火光炎炎沖天。其下圓如數頃田處，上銳則黃色千里，破軍殺將。
又曰：長庚如一匹布著天，見則兵起。
《漢書》曰：獻帝初平四年有流星八九丈，西北行，有聲如雷，望如火照地，是曰天狗。金門之山有赤犬，其聲下者，有兵也。
又曰：哀帝建平二年，彗出牽牛，日、月、五星所從起，歷數之元，三正之始。彗而出之，改更之象也。其後王莽篡國。
又曰：枉矢，類大流星，蛇行而蒼黑，望如有毛。
又曰：鄒陽上書曰：「衛先生為秦畫長平之事，太白食昴，昭王疑之。」
《漢書·天文志》曰：凡月蝕五星，其國皆亡：歲以饑，熒惑以亂，鎮以殺，太白強國以戰，辰以女亂。
又曰：始皇之時，十五年間彗星四見，久者八十日，長或竟天。後秦並六國，外攘四夷，死者如亂麻。
《後漢書》曰：安帝永初二年正月，太白晝見，占云：為強臣。是時鄧氏方盛，此其應也。
《續漢書》曰：靈帝光和中，國星見東南，如炬，十餘日。其後黃巾張角起，袁紹、董卓亂。
《西漢詞圃》曰：項籍之敗，星孛大角。
《吳志》曰：孫權時有長星從東南出，群星從之。
又曰：司馬宣王圍公孫淵，夜有大流星，長數十丈，墜襄平東。及淵走當流星處斬之。
《晉書》曰：張華為司空，中台星拆，少子韙勸華遜位，華云：「天道玄遠，須修德以應之。」
孫氏《晉陽秋》曰：有星赤而芒角，自東北往西南沒於諸葛亮營，俄而亮卒。
又曰：會稽謝敷，字慶緒，隱若耶山。初，月犯少微星，少微一名處士星。時戴逵名著於敷，時人憂之。俄而敷死，故會稽人士嘲曰：「吳中高士，求死不得死。」
《宋書》曰：吳孫休永安元年，有諸子群嬉，中有異眼，光芒爚爚外射，諸兒問之，曰：「我熒惑也，將示爾三公歸於司馬。」言畢乃聳身而躍，仰視之，若曳一匹練，有頃而沒。後四年蜀亡，六年魏廢，二十一年吳平，是歸司馬也。
又《沈懷文傳》曰：時熒惑守南斗，上乃廢西州舊館，使西陽王子尚移居東城以厭之。懷文曰：「天道示變，宜應之以德。今雖空西州，恐無益也。」
《唐書》曰：有星孛於虛、危，曆於氐，百餘日乃滅。太宗謂群臣曰：「天見彗星，是何妖也？虞世南曰：「昔齊景公時有彗星見，公問晏嬰，對曰：『公穿池沼畏不深，起台榭畏不高，刑罰畏不重，是以天見彗星，為公誡耳。』景公懼而修德，後十六日而星沒。臣聞天時不如地利，地利不如人和，若德義不修，雖獲麟鳳，終是無補。但政事無闕，雖有災，何損於時？然願陛下勿以功高古人而自矜伐，勿以太平漸久而自驕怠，慎終如始，彗星雖見，未足為憂。」
又曰：元和八年，太白犯上，相曆執法，占者言：「今之三相皆不利，始輕末重。」月余，李絳以足疾免；明年十月，李吉甫以暴疾卒。九年六月，武元衡為盜所害。
又曰：李晟初屯渭橋，時熒惑守歲，久之方退，賓介或勸曰：「今熒惑已退，皇家之利也，可速用兵。」晟曰：「天子外次，人臣但當死節，垂象玄遠，吾安知天道耶！」至是，謂參佐曰；「前者士大夫勸晟出兵，非敢拒也，且軍可用之，不可使知之。常聞五緯盈縮無准，晟懼復來守歲，則我軍不戰而自潰矣。」參佐嘆服，皆曰：「非所及也。」
又曰：傅奕，相州鄴人也。尤曉天文歷數。隋開皇中，以儀曹事漢王諒。舉兵，謂奕曰：「今茲熒惑入井，是何祥也？」奕對曰：「天上黃道經其中，正是熒惑行路所涉，不為怪異，若熒惑入地上井，是為災也。」
郭子橫《洞冥記》曰：武帝嘗見彗星，東方朔折指星之木以授帝，帝以指彗，彗遂沒。星出之夜，野獸皆鳴，或說為獸鳴星。
《呂氏春秋》曰：宋景公時，熒惑在心，公召子韋問焉，子韋曰：「禍當君，可移於相。」公曰：「相所與理國家也。」曰：「可移於百姓。」曰：「百姓死，寡人將誰為君？」曰：「可移於歲。」公曰：「歲饑，人餓必死焉。為人君而殺其人，誰以我為君乎？」子韋曰：「君有至德之言三，天必三賞君，熒惑必徙三舍。」後果三徙。
《晏子春秋》曰：景公時，熒惑守虛，期年不去。晏子曰：「虛，齊之分野，當強為善。公乃去冤聚之獄，振孤敬老。行之三日，而熒惑遷。
《尉繚子》曰：昔楚將軍子正與齊戰，未合，初夜，彗星出，柄在齊，所在勝，不可擊。子正曰：「彗何知？」明日與齊戰，大破之。
《天文錄》曰：積屍，大陵之屍也。石氏曰：積屍明有大喪，死人如立丘山也。
又曰：孛星者，彗星之屬也。偏指曰彗，芒氣四出曰孛。孛，謂孛孛然也。
又曰：五星反羽，其下之國不可久處。反羽者，光芒上大下小，狀如反羽也。
又曰：昴者，天之耳也。主西方。故《爾雅》曰：「西陸，昴也。」
《星贊》曰：昴主獄事，典治囚也，又胡星也。一曰旄頭。旄頭者，天執罕畢，前驅者之所罰也。
《河圖稽耀鉤》曰：辰為枉矢，流射所誅。
又曰：熒惑散為蚩尤旗，主惑亂。
又曰：太白散為天狗，主兵
又曰：歲星流為國皇，主內難。
