
徐廣《車服雜注》曰：蟬取清高飲露而不食，貂取紫蔚溫潤而光彩不彰灼。
又曰：武官皆惠文冠，本趙服也，一名武弁大冠。凡侍臣加貂蟬，愚謂北土寒涼，本以貂皮煖附施於冠，因遂變而成飾也。
應劭《漢官儀》曰：侍中金蟬左貂，金取堅剛不朽，蟬居高食潔，貂內勁悍而外溫潤。貂蟬不見傳記者，因物論義。予覽《戰國策》，乃知者趙武靈王胡服也。其後秦始皇破趙，得其冠，以賜侍中。高祖滅秦，亦復如之。□末侍中皇權參乘，問貂璫何法，不知其說。復問地震，雲不爲災。還宮，左遷議郎。
又曰：中常侍，秦官也。漢興，或用士人銀璫左貂。世祖以來，專用官者，石貂金璫。
《漢書》曰：燕王旦郎中侍從着貂羽，黃金附蟬。
又曰：劉向上封事曰：「今王氏一姓，乘朱輪華轂者二十三人，皆青紫貂蟬，充盈幄內。」
又曰：王莽篡位，更漢黑貂爲黃貂，又改漢正朔、臘日。太后命其官屬黑貂，至漢家正臘日，獨與其左右相對，飲酒食肉。
《晉書》曰：趙王倫篡位，同謀者咸超階越次，不可勝紀，至於奴卒廝役，亦加以爵位。每朝會，貂蟬盈坐，故時喭曰：「貂不足，狗尾續。」
又曰：劉聰破洛，城將壞。帝還平陽，作赦書。以六月十一日破洛，羣王十二，束手軍門，貂蟬羽葆，以充王府。
又曰：阮孚字遙集，爲安東府參軍，蓬髮飲酒，不以王務嬰心。後拜散騎常侍，性旣嗜酒，常以金貂換酒，爲所司所彈，帝宥之。
蕭子顯《齊書》曰：侍中世爲親近職，魏晉選用，稍增華重。宋文帝元嘉中，王曇首、殷景仁等並爲侍中，情任親密。景仁與帝接膝共語，貂拂帝，帝手拔貂置案上，語畢，復手插之。
又曰：王儉以朝儀草創，衣服制則未有定準，議曰：「漢景六年，梁王入朝，中郎謁者金貂出入殿門。左思《魏都賦》雲︰『藹藹列侍，金貂齊光。』此藩國侍臣有貂明文。」
又曰：張敬兒被收，敬兒脫冠貂投地曰：「用此物誤我。」
又曰：武陵昭王曄，武帝即位，歷中書祠部尚書，巫覡或言曄有非常之相，以此自負。武帝聞之，故無寵，未嘗處方岳。於御座曲宴醉，伏地，貂抄肉柈，帝笑之曰：「汗貂。」對曰：「陛下愛其順毛而踈其骨肉。」帝不悅。
又曰：何戢爲侍中，上欲轉戢領選，問尚書令褚彥回，以戢資重，欲加散騎常侍。彥回曰：「宋時王球從侍中、中書令單作吏部尚書，資與戢相似，領選職方，昔小輕，不容頓加常侍。聖旨每以蟬冕不宜過多，臣與旣已左珥，若復加戢，則八座便有三蟬。若帖以驍游，亦不爲少。」廼以戢爲吏部尚書，加驍騎將軍。
又曰：江淹累遷秘書監、侍中、衛尉卿。初，淹年十三，時孤貧，嘗採薪以養母。曾於樵所得貂蟬一具，將鬻以供養。其母曰：「此故汝之休徵也。汝才行若此，豈長賤耶？可留待得侍中著之。」至是果如母言。
又曰：周盤龍爲東平太守，求解職，見許。還爲散騎常侍，武帝戲之：「卿著貂蟬，何如兜鍪？」盤龍曰：「此貂蟬從兜鍪中生耳。」
《梁書》曰：朱異除中書郎，時秋日始拜，有飛蟬正集異武冠上，時咸謂蟬珥之兆。後果如其言。
又曰：王規爲晉安王長史，王立爲太子，仍爲散騎常侍、太子中庶子，侍東宮，太子賜以所服貂蟬，並降令書，悅是舉也。
又曰：陸雲善弈棊，常夜侍坐武帝，冠觸燭火，帝笑謂曰：「燭燒卿貂。」帝將用爲侍中，故以此戲之。
《後魏書》曰：神龜元年，詔加女侍中貂蟬，同外侍中之飾。任城王澄上表諫曰：「高祖、世宗皆有女侍中官，未見綴金蟬於象珥，極鼲貂於鬚髮。江南僞晉穆何後有女尚書而加貂璫，此乃衰亂之世、妖妄之服。請依常儀追還前詔。」帝從之。
《鄴中記》曰：石虎征討，所得婦女美色萬餘，選爲女侍中，着貂璫，直皇后。
劉楨《荅魏文帝牋》曰：貂鼲之尾，掛侍臣之幘。
潘岳《興賦》曰：登春臺之熙熙，珥金貂之熲熲。
成公綏《七唱》曰：金璫煌煌，貂珥峩峩也。
孫楚《會王侍中座上詩》曰：顯允君子，時惟英邵，玄貂左移，華蟬增曜。
《釋名》曰：簪，連也。所以簪冠於髮也。導，所以導掠鬢髮，使入巾幘之裏也。或曰掠鬢，以事名之也。
服虔《通俗文》曰：幘導曰簪。
《史記》曰：趙平原君使人於春申君。趙使欲夸楚，爲玳瑁簪。春申君客三千餘人，上客皆玳簪，躡珠履，趙使大慙也。
又曰：李斯上書曰：「宛珠之簪，傅璣之珥。」
《漢書》曰：上從館陶公主飲，上曰：「願謁主人。」公主乃下殿，去簪珥，徒跣頓首謝，自引董君。董君隨主前伏殿下。
又劉向《列女傳》曰：周宣姜後，齊女也。宣王常晏起，姜後脫簪珥，待罪於永巷也。
又《佞幸傳》曰：景帝沒入鄧通家財，一簪不得着身。
《燕書》曰：高祖慕容廆，晉安北將軍張華雅有人鑒，鎮薊，撫御諸部。高祖童兒徃見，華甚異之，謂高祖曰：「君後爲命世之器，匡難濟時者也。」脫所著幘簪以遺高祖，結殷勤而別。
《梁書》曰：羊侃家妓孫荊玊，能反腰帖地，銜得席上玊簪。
《後魏書》曰：胡太后幸闕口溫水，登鷄頭山，自射象牙簪，一發中之。
董巴《漢輿服志》曰：太皇太后入朝，服紺上皂下，簪以瑇瑁，爲樀長一尺，端爲華勝，上爲鳳凰爵，以翡翠爲毛羽，下有白珠，垂黃金鑷，左右各一，撗簪之以安幗，結諸簪珥。
又曰：公卿、列侯中二千石夫人紺繒幗，黃金龍首，銜白珠，魚須長尺爲簪。
《江表傳》曰：魏文帝遣使於吳，求通犀簪，群臣曰：「貢有常典，魏所求非法，宜勿與！」孫權曰：「彼在諒闇之中，而所求若此，寧可復與言禮？」皆備以付使。
《韓詩外傳》雲︰孔子遊少原之野，有婦人央澤而哭。夫子恠之，使弟子問焉。婦人對曰：「向日刈蓍薪而忘簪。是以哀。」孔子曰：「刈蓍而忘簪，有何悲焉？」婦人曰：「非傷忘簪。吾所悲者，不忘故也。
《淮南子》曰：楚將子發好伎道之士，有善爲偷者，徃見子發，子發禮之。無幾何，齊伐楚，子發將師當之，兵三卻，齊師逾強。於是善偷則夜出取幘，明夕取枕，明夕。又取簪，悉歸之。齊師大駭，謀曰：「今夕不去楚軍，恐取吾首。」還師而去之。故伎無細，能無簿，在人君用之也。
《鹽鐵論》曰：禹理水，過門不入，當此之時，墮簪不顧。
郭子橫《洞冥記》曰：帝好微行，於長安城西，夜見一玊螭遊於路。董謁曰：「昔桀媚末嬉於膝上，以金簪貫玊螭腹爲戲弄。今螭腹有金穿痕，安知非此耶？」
《神仙傳》曰：左慈能分盃飲酒，曹公聞，試之。慈拔簪以畫，杯即斷，其間相去數寸。
《幽明錄》曰：孫權時，南方遣吏獻簪，吏過宮亭湖廬山君廟請福，下教求簪，吏叩頭曰：「簪獻天子，必乞哀念。」神雲︰「臨入石頭，當相還。」吏遂去。達石頭，有三尺鯉魚跳入舡，吏破腹得之。
吳均《續齊諧記》曰：東海蔣潛嘗至不其縣，於林野中見一死人，烏來食之。輙見一小兒，長三尺許，來駈烏，乃起去。潛乃徃看之，見有犀導，乃拔取。衆鳥爭集，無復駈者。
《夢書》曰：簪者爲身，簪者己之尊也，夢着好簪身歡喜。
班固《與竇憲牋》曰：將軍哀憐，賜以玊躬所喜駭玳瑁簪、絳單衣，以魯縞之質，被服鸞鳳之彩飾。
《諸葛恢集·詔荅恢》曰：今送一犀導，小物耳，然是情發於中而寄乎物。
班固《與弟超書》曰：令遺仲叔瑇瑁黑犀簪。
《西京雜記》曰：武帝過李夫人，就取玊簪搔頭，宮中爭効之，玊價倍貴。
漢鐃歌《有所思曲》曰：有所思，乃在大海南。何以爲問遺？雙珠玳瑁簪。
《魏略》曰：明帝時嘗大會殿中，御史簪白筆，側階而坐，上問左右：「此何官？」侍中辛毗對曰：「此謂御史。舊簪筆以奏不法，今但備官耳。」
徐廣《車服雜注》曰：古者貴賤皆執笏，有事則書之，常簪筆。今之白筆，是其遺象。
服虔《通俗文》曰：帛幘曰帢。
王隱《晉書》曰：陳舒議至尊臨溫公夫人喪，議曰：「今白帢深衣，當古弔服。至尊臨弔，謂深衣而己。」
崔鴻《十六國春秋·西涼錄》曰：燉煌父老令狐熾夢白頭公衣帢，謂熾曰：「南風動，吹長木。胡桐椎，不中轂。」言訖，忽然不見。李歆小字桐椎，至期而亡。
《南史》曰：何胤夢見神女二十許人，並衣帢，行列在前，俱拜牀下，覺又見之。便命營凶具，旣而疾困，不復瘳。
《後魏書》曰：宋遊道與頓丘李獎一面便善，獎曰：「我年位已高，會用弟爲佐史，令弟北面於我足矣。」遊道曰：「不能。」旣而獎爲河南尹，辟遊道爲中正，使者相屬，以衣帢待之，握手歡謔。
《潘京別傳》曰：陳{身冘}初爲州主簿，司空何次道帢偏岸，謿{身冘}頓帢有所蔽也。應聲報曰：「{身冘}頓以蔽有，明府岸以示無。」
《宜都山川記》曰：塩水上有石室，民駱都到室邊採蜜，見一仙人裙衫白帢坐，見都，凝瞻不轉。
《傅子》曰：漢末，魏太祖以天下凶荒，資財乏匱，擬古皮弁，裁縑帛以爲帢，合乎簡易隨時之義，以色別貴賤。於今施行，可謂軍容，非國容也。
《世說》曰：陸雲好笑，著帢暎水，見影，笑不能止。
高惠文婦《與惠文書》曰：今奉緫帢拾枚。
《傅子》曰：幍先未有岐，荀文若巾觸樹成岐，時人慕之，因而弗改。今通爲慶弔之服，白紗爲之，或單或裌，初婚冠送餞亦服之。
《後魏書》曰：太和中，文明太后崩，齊遣其散騎常侍裴昭明、謝峻等弔，欲以朝服行事，主客不許。昭明等執志不移，孝文勑尚書李沖選一與識者更與論執，沖奏遣成淹。昭明言：「不聽朝服行禮，議出何典？」淹言：「玄冠不弔，童孺共聞。昔季孫將行，請遭喪之禮。千載之下，猶共稱之。卿方謂議出何典，何其異哉？」昭明言：「唯賫袴褶，不可以弔，幸借衣幍，以申國命。」敕送衣幍給昭明等。明旦引入，皆令文武盡哀。
《後魏書·斐植傳》曰：植母，夏侯道遷姉也，性甚剛峻，於諸子皆如嚴君。長成後，非衣幍不見，小有罪過，必束帶伏門，經五三日乃引見之，督以嚴訓。唯少子衍得以常服見之。
《釋名》曰：幓，鈔也，鈔髮使上。或謂之陌頭，言其從橫陌而前也。齊人謂之奄髮，使上也。
《禮記·玊藻》曰：士練帶，率下辟。〈士以下皆襌不合而繂積如，今作澡頭爲之。〉
《東觀漢記》曰：建武中徵周黨，黨著短布單衣、榖皮幓頭待見。尚書欲令更服，黨曰：「朝廷本以是故徵之，安可復更？」遂以見，自陳願守之所志，上聽之。
《後漢書》曰：向栩，河內朝歌人，少爲書生，性卓詭不倫，恆讀《老子》，狀如學道。又似狂生，好被髮，著絳幓頭。
《吳越春秋》曰：勾踐與妻入臣吳王，衣獨鼻幓頭，夫人衣無緣衣，裳左開之襦以養馬。
《古詩》曰：羅敷好養蠶，採桑城南隅。少年見羅敷，脫巾著綃頭。
繁欽《定情詩》曰：何以結相於，金薄畫幓頭。
