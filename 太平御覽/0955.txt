
《易》曰：其亡其亡，繫於苞桑。〈苞桑，藂生桑也。〉
《書》曰：青州，厥篚檿絲。〈孔安國曰：檿，桑蠶絲中琴瑟弦。檿，於琰切。〉
又曰：伊陟相大戊，亳有祥，桑榖共豎於朝。〈妖怪也。二木合，七日大拱，不恭罰。〉
《詩》曰：桑之未落，其葉沃若。〈桑，女功之所起。沃若，猶沃然。〉於□鳩兮，無食桑椹。桑之落矣，其黃而隕。
又曰：交交黃鳥，止於桑。
又曰：星言夙駕，稅於桑田。〈教民稼穡，務農急也。〉
又曰：女執懿筐，爰求柔桑。〈柔桑，穉桑也。〉
又曰：蠶日條桑。〈條桑，枝落採其葉也。〉
又曰：猗彼女桑。〈女桑，少枝，長條不枝落者，揀而採之。〉
又曰：肅肅鴇行，集於苞桑。
又曰：將仲子兮，無踰我墻，無折我樹桑！
又曰：隰桑有阿，其葉有儺。〈阿然，美貌也。儺然，盛貌也。有以利人也。《箋》云：隰中之桑，條之阿阿然長美，其葉又茂盛可庇蔭人。興者，喻時賢人，君子不用而處有覆養之得。〉既見君子，其樂如何！
《禮記》曰：季春之月，命野虞無伐桑柘。
又曰：古者天子、諸侯，必有公桑蠶室，近川而為之。
《左傳》曰：晉重耳及齊，桓公妻之，有馬二十乘。公子欲安之，從者以為不可。將行，謀於桑下。蠶妾在其上，以告姜氏。姜氏殺之。
又《宣》上曰：趙宣子田於首山，舍於翳桑。〈田，獵也。翳桑，桑之多蔭翳者。〉見靈輙餓，問其病。應之曰：「不食三日矣。食之，捨其半。」問之，曰：「官三年矣，宦未知母之存否。今近焉〈去家近也。〉，請以遺之。」使盡之，而為之簞食與肉簞笥，寘諸橐以與之。既而與為公介，〈靈輙為公甲。〉倒戟以御公徒而免。問其故，曰：「翳桑之餓人也。」問其名居〈問所居也〉，不告而退。
《春秋玄命苞》曰：姜嫄遊閟宮，其地扶桑，履大人跡，生稷。〈扶桑，日所出也。〉
《春秋孔演圖》曰：孔子母徵在，游大冢之陂，睡夢黑帝使請己往，夢交，語「女乳必於空桑之中。」覺，則若感，生丘於空桑之中。〈乳，生。〉
《爾雅》曰：女桑，桋桑。〈郭璞注曰：俗呼小桑長條者為女桑樹。桋音根，又音夷。〉檿〈烏點切。〉桑，山桑。〈《詩》曰：其檿其柘。材中弓也。〉桑柳醜條〈阿郍垂條也。〉。
《史記》曰：齊、魯千畝桑，其人與千戶侯等。
又曰：吳公子光伐楚，拔居巢、鐘離。初，楚邊邑卑梁氏之處女與吳邊邑之女爭桑，二女家怒相滅。兩邊邑長聞之，怒而相攻，滅吳之邊邑。吳王怒，故遂伐楚。
《漢書》曰：息夫躬免官歸國，未有第宅，寄居丘亭。姦人以為侯家富，常夜守之。賈惠往過躬，教以祝盜方：以桑東南枝為匕，畫北斗七星其上，躬夜自被髮，立中庭，向北斗持匕招指祝盜。人有上書言躬懷怨恨，繫洛陽詔獄，死。
《東觀漢記》曰：蔡君仲，汝南人。王莽亂，人相食。君仲取桑椹，赤黑異器。賊問所以，君仲云：「黑與母，赤自食。」賊義之，遺鹽二斗，受而不食。
謝承《後漢書》曰：陳留申屠蟠，恥郡無處士，遂閉門養志，處蓬室，依大桑樹，以為棟樑。
又曰：河內高弘為琅瑘相，妻子不歷官舍，桑杯盛漿。
又曰：汝南尹昆為汝陰功曹令，新到官，問曰：「園中有桑，以飯蠶何如？」昆曰：「非初政所務。令嘉其言。」
又曰：張湛為漁陽太守，勸民耕種。百姓歌曰：「桑無附枝，麥穗兩岐。張君為政，樂不可支。」
又曰：陳曄為巫令，有惠政，桑生二萬餘株，民以為給。
《魏略》曰：楊沛為新鄭長，課民益蓄桑椹、䝁豆，積浸得千餘斛。太祖遷天子軍，無糧，沛乃進乾椹。後為鄴令，賜其生口十人，絹百匹，以報乾椹也。
《蜀志》曰：先主舍東南角籬旁有桑樹生，高丈餘，遙望童童如於小車蓋。徃來者皆恠此樹非凡，或謂當出貴人。先主少時，同宗中諸兒於樹下戲，言：「吾必當乘此羽葆車蓋！」
《晉書》曰：賈后將廢愍懷太子，時有桑生於西廂，長數日而枯。十二月後，廢太子。
又曰：劉驎之尚書，質素好道。車騎將軍桓沖聞名，闢為長史，固辭。沖常到其家，驎之於樹條桑，使者致命，驎之曰：「使君既枉駕光臨，宜先詣家君。」沖愧，詣其父。
又《載記》曰：北燕馮跋下書曰：「今疆守無虞，百姓寧業；而田畝荒穢，有司不隨時督察，欲令家給人足，不亦難乎？桑柘之益，有生之本。此土少桑，人未見其利，可令百姓人植桑一百二十根。」
崔鴻《前涼錄》曰：張天錫為符堅破後歸晉，孝武帝問之曰：「北方何物為美？」錫對曰：「桑椹甘香，䲻鴞革響，淳酪養性，人無疾心。」
崔鴻《十六國春秋·後燕錄》曰：初，晃之遷於龍城也，植松為社主。及秦滅燕，大風吹拔之。後數年，社處忽有桑二根生焉。先是，遼川無桑，及廆通於晉，晉求種江南。平川之桑，悉由吳來。
《齊書》曰：太祖宅在武進，宅南有桑樹，擢本三丈，橫出四枝，狀如車蓋。上年數歲遊其下，從兄敬宗謂曰：「此樹為汝生也。」
又曰：沉瑀為建德令，教人一丁種十五株桑，四株柿、栗，女丁半之。人咸歡悅，頃之成林。
又曰：韓係伯，襄陽人也，事父母孝謹。襄陽土俗，鄰居種桑樹於界上為誌。係伯以桑枝陰妨他邊界，上開數尺。鄰畔隨侵之，係伯輙更假種。久之，鄰人慙愧，還所侵地，躬徃謝之。
又曰：扶桑國在大漢國東二萬餘里，地在中國之東。其土多扶桑木，故以為名。扶桑似桐，初生如筍，國人食之。實如梨而赤，績其皮為布以為衣，亦以為錦，以扶桑皮為紙。
《三國典略》曰：□宋子仙召吳令沈景令掌書記，景固辭以疾。子仙怒，命斬之，景解衣就戮。礙於路間桑樹，乃更牽徃他處。或救之獲免。
又曰：齊長廣郡廳梁木忽作人像，太守惡而刷去之，明日復出。鄉人伐枯桑樹，於中得死龍，長尺餘。識者以為，長廣，齊太上主太封也，齊氏木得龍為吉像，木枯龍死，非吉徵焉。
《隋書》曰：齊河清中定令，丁給永業二十畝，為桑田，其中種桑五十根，榆三根，棗五根。土不宜桑者，給麻田，如桑田法。
《唐書》曰：李龍譽居家，以儉約自處。每謂子孫曰：「吾性不好貨財，遂至貧乏。然吾近京城有賜田十頃，耕之可以充食；桑若干根，採之可以充衣。」
《家語》曰：殷太戊之時，道缺法圯，以致天殃孽，桑穀生朝，七日大栱。占者曰：「桑榖野木而生於朝，意者朝亡乎？」太戊恐駭，側身修德。
《范子計然》曰：桑葉出三輔。
《列子》曰：晉文公會欲伐衛，公子鉏仰而笑。公問：「何笑？」曰：「臣之鄰人有送妻適私家者，道見桑婦，悅而與言，然顧視其妻，亦有招之者。臣竊笑此也。」公寤其言，乃止，引師還，未至而有伐其北鄙者。
《孟子》曰：孟子謂梁惠王曰：「五畝之宅，樹之以桑，五十者可以衣帛矣。」
《孫子卿》曰：孔子適楚，於陳、蔡之間，七日不食，曰：「居不隱者思不生，身不佚者志不廣。汝庸知吾不得之桑落之下？」
《韓子》曰：子產開畝樹桑，鄭人謗訾。
《鄒子》曰：季夏取桑柘之火。
《呂氏春秋》曰：伊尹之母居伊水上，孕，夢有神告之曰：「臼出水而東走，無顧！」明日，視臼中出水，告其鄰，東走，顧其邑盡為水，身因化為桑。有莘氏採桑，得嬰兒於桑之中，獻之於君。君命乳之，命之曰伊尹。
又曰：季春之月也，命野虞毋伐桑柘。〈野虞，主林官也。桑與柘，皆可養蠶，故命其官，使民不得斫伐。〉鳴鳩拂其羽，戴勝降於桑。
《淮南子》曰：原蠶一歲再登，非不利也。〈登，成也。〉然王法禁之者，為其殘桑也。〈殘，害也。〉
又曰：扶桑在暘州，日所拂。〈此東方十日所出，扶桑在暘谷中，九日無下枝，一日君上枝也。〉
《山海經》曰：宣山上有桑，大五十疋，圍五丈，其枝四衢，〈枝交四出。〉葉大尺餘，赤理青葉，名曰帝女之桑。〈郭璞曰：婦人主桑，故以名為桑。〉
又曰：東北海外圓丘南有三桑，無枝，皆高萬仞。
又曰：暘谷上有扶木，〈郭璞曰：扶桑。〉十日所浴。
《穆天子傳》曰：甲寅，天子作居范宮，〈范，離宮別名。〉以觀桑者，〈《詩》曰：桑者閑閑兮。〉乃飲於桑中。〈桑林之中。〉天子命桑虞〈主桑者也。〉出桑者，用禁暴民。〈不得令妾割犯桑也。〉
《神異經》曰：東方有樹焉，高八十尺，敷張自輔，葉長一丈，廣六七尺，曰扶桑。有椹焉，長三尺五寸。
任昉《述異記》曰：桓沖為江州刺史，遣人周行廬山，冀睹靈異。陟崇巘，有一湖，匝生桑樹。湖有敗艑、赤鱗魚。使者渴極，欲徃飲水。赤鱗張鬣向之，使者不敢飲。
《列女傳》曰：魯秋鬍子納妻五日，而官於陳。後歸，未至家，見路傍有美婦人，方採桑。秋胡悅之，下車願託桑陰下，婦人彩桑不輟。秋胡曰：「力田不如逢年，力桑不如見郎。今吾有金，願與夫人。」婦人不受。胡乃歸，母呼其婦，乃向採桑者也。數胡之罪，而自投於河。
又曰：齊瘤女者，齊東郭採桑之女，項有大瘤。閔王遊至東郭，百姓盡觀，獨瘤女採桑如故。王恠，召問之，對曰：「受父母教採桑，不受教觀大王。王曰：「此奇女！悅，娉迎之。」
又曰：東辨女者，陳國彩桑之女也。晉大夫解居甫使於宋，〈解居甫，宋大夫。〉道過陳，遇採桑之女，止而戲之，曰：「女為我歌，吾將捨女。」〈捨，置。不留女也。〉採桑女乃歌曰：「墓門有棘，斧以斯之。夫也不良，國人知之。」
《益部耆舊傳》曰：何祗夢桑生井中，解：「桑字四十八，君壽恐不可過此。」祗四十八而卒。
《荊州先賢傳》曰：龐士元師事司馬德操，不矜小名，眾莫知之。德操蠶月躬採桑後園，士元助之，因與談斷世廢興，其言若神，遂移日忘餐。德操於是異之。
《甄異傳》曰：沛國張伯遠，年十歲時，病亡。見泰山下有十餘小兒，共推一大車，車高數丈，伯遠亦推之。時天風暴起揚塵，伯遠因桑枝而住，聞呼聲，便歸，遂蘇，髮中皆有沙塵。後年大至泰山，識桑如死時所見。
《十洲記》曰：扶桑在碧海中，上有天帝宮，東王公所冶。有椹樹，長數千丈，二千圍，兩兩同根，更相依倚，故曰扶桑。仙人食其椹，椹體作金色。其樹雖大，椹如中夏桑椹也，稀而色赤。九千歲一生實耳，味甘香。
《玄中記》曰：天下之高者，扶桑，無枝木焉。上至天，盤蜿而下，屈通三泉。
《括地圖》曰：化民食桑，二十七年化而自裹，九年生翼，十年而死。
《石虎鄴中記》曰：幸梓苑中，盡種桑。三月三日及蠶時，虎皇后將宮人數千，出採桑，遊戲其下。
《氾勝之書》曰：種桑，五月取椹，著水中濯灑，取子陰乾之。好治肥田十畝；荒久不耕者，先好耕治之。黍、椹子各三升，合和種之。黍、桑當頃俱生，鉏之，桑令稀疏調適。黍熟獲之，桑生正與黍高下平，因以利鐮歷地刈之，曝令燥。後有風調，放火燒之，常逆起火。桑至春生，一畝食三簿蠶。
《神仙傳》曰：麻姑謂王方平云：「吾見東海三為桑田。」
《本草經》曰：桑根旁行出土上者，名伏蛇，治心痛。
《神農本草》曰：桑根白皮，是今桑樹根上白皮。常以四月採。或採無時，出見地上，名馬領，勿取，毒殺人。
《典術》曰：桑木者，箕星之精。
《楚辭》曰：衣攝葉以儲與兮，〈攝葉、儲與，不舒展之貌。〉左祛絓於扶桑，〈祛，袖也。得已衣服長大，攝葉，儲與，不得舒展。得能弘廣，不得施用。東行則左袖絓於扶桑，無所不伏。〉右衽拂於不周兮，六合不足以肆行。
又曰：路室女之方桑，〈路室，客室。〉孔子過之以自待。〈言孔子出，過於客舍，其女方採桑，一心不視，若貞信，故以自待。〉
《古詩》曰：柘桑知天風，海水知天寒。
繁欽《桑賦》曰：上似華蓋，紫極比形；下像鳳闕，萬桷一楹。
陸機《桑賦》曰：初，世祖武皇帝為中壘將軍，植剩一株。世更三代，年漸三紀，綠葉興而盈尺，崇條曼而增尋。
曹植《艷歌》曰：出自蒯北門，遙望胡池桑。枝枝自相植，葉葉自相當。
太平御覽卷第九百五十五
