
《東觀漢記》曰：光武召鄧禹曰：「吾欲北發幽州突騎，諸將誰可使者？」禹曰：「吳漢與鄧弘俱客，蘇弘稱道之。禹數與語，其人勇鷙有智謀，諸將鮮及。」上以禹爲知人。上欲定河內，問禹曰：「諸將誰可守河內者？」禹曰：「寇恂文武備足，有牧民御衆之才。」上乃用之。
又曰：東平王蒼薦吏吳良，上以章示公卿曰：「蕭何薦韓信，設壇即拜，不復考試。」以良爲議郎。
又曰：王丹字仲回。初，有薦士于丹者，丹選舉之。而後所舉者陷罪，丹免。客慚自絕。俄而征丹復爲太子太傅，乃呼客見之，謂曰：「何量丹之薄？」不爲設食以罰之，相待如舊。
又曰：南陽太守杜詩上疏薦伏惠公曰：「竊見故大司徒陽都侯伏惠公，自行束脩，訖無毀玷。篤信好學，守死善道。經爲人師，行爲儀錶，衆賢百姓，仰望德義。微過斥退，久不復用，識者湣惜，儒士痛心。」
又曰：上嘗問宋弘通博之士，弘薦沛國桓譚才學洽聞，幾〈幾，近也。〉及揚雄、劉向父子。於是召譚，拜議郎、給事中。上每宴，輒令鼓琴，好其繁聲。弘聞之，不悅，悔於薦舉。聞譚內出，遣吏召之。譚至，不舉席而讓之曰：「吾所以薦子者，欲令輔國家以道。而今數進鄭聲以亂雅樂，非碩德忠正也。」後大會群臣，上使譚鼓琴，見弘，失其常度。上怪而問之，弘乃離席免冠謝曰：「臣所以薦桓譚者，望能以忠正導主，而令朝廷欽悅鄭聲，臣之罪也。」
又曰：杜林字伯山，扶風人，爲御史。先與鄭興同寓隴右，乃薦之。上乃征興爲太中大夫。
又曰：陳寵字昭公，沛人，爲尚書。寵性純淑，周密重慎。時有表薦，輒自手書削草，人莫得知。
又曰：韋豹字季明，數年辟公府，輒以事去。司徒劉愷辟之，謂曰：「卿輕人，好去就，故爵位不逾。今歲垂盡，當辟御史，意在相薦，子其留乎？」豹曰：「犬馬齒衰，豈敢久待？薦之私，非所敢當。」遂跣而起。愷追之，遙去不顧。
范曄《後漢書》曰：東平王蒼以至戚輔政，時班固始弱冠，說蒼曰：「將軍以周、邵之德立於本朝。今者將軍幕府新開，廣延群俊，四方之士，顛倒衣裳。將軍宜效唐、殷之舉，審伊、皋之薦，令遠近無偏，幽隱必達，光名宣於當世，遺烈著於無窮。竊見故司空掾桓梁、京兆祭酒馮晉、扶風掾李育、京兆督郵郭基、涼州從事王雍、弘農功曹殷肅，此六子者，皆有殊行絕才，德隆當世。如蒙征納，以輔高明，此山樑之秋，夫子所爲嘆也。」蒼納之。
又曰：曹騰加位特進，其所進達皆海內名人。陳留虞放、邊韶，南陽延固、張溫，弘農張奐，潁川堂溪等，皆所舉也。
《漢雜事》曰：傅喜爲右將軍，傅太后與政事。喜數諫之，後不悅。喜上印綬，病在家。司空何武、尚書唐林上書曰：「魯以季友治亂，楚以子玉輕重，魏以無忌折衝，項以范增存亡。故楚跨有南土，帶甲百萬，鄰國不以爲難；子玉爲將，文公仄席而坐，及其死，君臣相慶。百萬之衆，不及一賢。」於是上拜喜爲大司馬，封高武侯。
又曰：谷永爲尚書，薦薛宣曰：「竊見少府宣，材茂行潔，達於從政；有退食自公之節，寡移賞游說之助。臣恐陛下忽於《羔羊》之詩，舍功實之臣，任虛華之譽，是以越陳宣行能，惟留神考察。」上然之，遂以宣爲御史大夫。
《魏志》曰：太祖旣定河北，而高�舉幷州叛，衛固與範先通謀。太祖謂荀曰：「河東被山帶河，當今天下之要地也。君爲我舉蕭何、寇恂以鎮之。」曰：「杜畿可。」於是拜畿爲河東太守，固等卒伏。
又曰：潁川戲志才，籌畫之士，太祖甚器之，早卒。太祖與荀書曰：「自志才亡後，莫可與計事者。汝潁固多奇才，誰可以繼之？」薦郭嘉。召見，與論天下事。太祖曰：「使孤成大業者，必此人也。」嘉亦喜曰：「真吾君矣。」
又曰：張囿字雋義，河間人也。郃雖武將，而愛儒士。嘗薦同郡畢諶經明行修。詔曰：「昔祭遵爲將，常置五經大夫居軍中，與諸生雅歌投壺。今將軍外勤戎旅，內存國朝，朕嘉將軍之意，擢諶爲博士。」
又曰：桓范薦徐宣曰：「臣聞帝王用人，度世授才，爭奪之時，以策略爲先，分定之後，以忠義爲首。故晉文行子犯之計，而賞雍季之言；高祖用陳平之智，而托後於周勃也。竊見尚書徐宣，體忠厚之行，秉直亮之性，清雅特立，不隨世俗，確然難動，有社稷之節。今僕射缺，宣行掌後事，腹心任重，莫如宣者。」帝遂以宣爲右僕射。
又曰：陳群薦廣陵陳矯、丹陽戴乾，太祖幷用之。後乾以忠義死，矯爲名臣。
《蜀志》曰：諸葛亮自比管仲、樂毅，時人莫之許，惟徐元直〈徐庶，字元直。〉謂爲信然。時先主屯新野，庶謂先主曰：「諸葛孔明者，臥龍也。將軍豈願見之乎？」先主曰：「君與俱來。」庶曰：「此人可就見，不可屈致。將軍宜枉駕顧之。」由是先主遂造亮，凡三。於是情好日密。關羽、張飛等不悅。先主解之曰：「孤有孔明，猶魚之有水也。願諸君勿復言。」羽、飛乃止。
《吳志》曰：劉繇字正禮，東萊人。兄岱，字公山。平原陶洪薦繇，欲令舉茂才，刺史曰：「前年舉公山，奈何復舉正禮乎？」洪曰：「若使君用公山於前，擢正禮於後，所謂禦二龍於長衢，騁騏驥於千里，不亦可乎？」
又曰：周瑜薦魯肅才宜佐時，當廣求其比，以成功業，不可令去也。權即召肅與語，甚悅之。衆賓罷退，獨引肅還，合榻對食。
又曰：淩統字公績，吳郡人。爲孫權將，甚見親重。時有薦同郡盛暹於權者，以爲梗概大節，有過於公績。權曰：「但令如公績足矣。」後召暹夜至，公績已臥，聞之，攝衣出門，執其手以入。其愛善不害如此。
《晉書》曰：桓彝字茂倫。性通朗，早有盛名。有人倫識鑒，撥才取士，或出於無聞，或得之孩抱。時人方之許、郭。
又曰：劉恢嘗薦吳郡張憑，卒爲美士。衆以此服其人。
又曰：華譚字令思，廣陵人。除鄄城令，過璞水，作《莊子贊序》以示功曹。而廷掾張延爲作答教，其文甚美，譚異而薦之，遂得升擢。比譚爲廬江，延譚已爲郡。譚至廬江，舉寒族周訪爲孝廉，訪果立功名。時以譚爲知人。
又曰：江統爲司徒左長史。東海王越爲兗州牧，以統爲別駕，委以州事。與統書曰：「昔王子師爲豫州，未下車，辟荀慈明；下車，辟孔文舉。貴州人士，有堪應者否？」統舉高平郤鑒爲賢良，陳留阮脩爲直言，濟北程收爲方正。時以爲知人。
徐廣《晉紀》曰：張華少自牧羊，而篤志好學。初爲縣史，盧欽奇其才，數稱薦之。
《晉中興書》曰：賀循，會稽人。郡鈐下有楊方者，字公回，世爲郡威儀。少好學，有奇才，以門役在閣下。公事之暇，輒讀五經，鄉邑未之別也。內史諸葛恢聞方學，召爲給使，見而異之，謂有殊常之才。即解役，散置左右，以門人待焉。由是邦壤敬異方，始得周旋鄉貴。虞喜兄弟以儒學立名，幷知撥之後，恢欲薦郡功曹於中宗，使方具其事。主簿虞預以薦爲美送示，太常賀循遂向京師稱美之。司徒王導辟以爲掾。方始出都，交遊人間，縉紳咸厚遇之。
傅暢《晉諸公贊序》曰：魏舒雖有宇量，衆望未能悉歸。侍中任愷爲世祖所委任，泰始中，啓舒散騎常侍、侍中、尚書令，又爲吏部，遷僕射。舒雖體度弘雅，而才鈍無所創設，遷光祿大夫、開府領司徒，世祖臨軒使太常任愷拜授舒。時以愷有佐世器局而舒登三公，人人爲之憤嘆也。
《宋書》曰：劉穆之爲丹陽尹，凡所薦達，不納不止。常雲︰「我雖不及荀文若之舉善，然不舉不善。」
又曰：王鎮惡頗讀諸子兵書，喜論軍國大事，騎射非長而縱橫善果斷。武帝伐廣固，鎮惡時爲臨澧令，人或薦之。武帝召與語，異焉。因留宿，且謂參佐曰：「鎮惡，王猛孫。所謂將門有將。」即署前部賊曹。破賊有功，封博陸縣五等子。
又曰：謝晦字宣明。初爲昶建威府中兵參軍。孟昶死，帝問劉穆之昶府誰堪人府，穆之舉晦。即命爲太尉參軍。武帝嘗訊獄，其旦，刑獄參軍有疾，晦代之。晦車中一覽訊碟，隨問，酬對無失，即日署刑獄賊曹。
又曰：張邵元嘉五年爲征虜將軍，領寧蠻校尉、雍州刺史加都督。初，王華與邵不和，及華參要，親舊爲之危心。邵曰：「子陵〈陵，華字。〉方弘至公，豈以私隙害正義。」是任也，華實舉之。
又曰：晉平王休佑爲南徐州，帝就褚彥回求幹事人爲上佐，彥回舉沈文季，轉騎長史、東海太守。
又曰：劉道産在雍州，有惠化，遠蠻歸懷，皆出緣沔爲村落，戶口殷盛。及到産死，群蠻大爲寇暴。孝武西鎮襄陽，江夏王義恭薦柳元景，乃以爲廣威將軍、隨郡太守。至，廣設方略，斬獲數百，郡境肅然。
又曰：荀伯子好學，博覽經傳。解褐爲駙馬都尉，奉朝請、員外散騎侍中郎。著作郎徐度重其才學，舉伯子及王韶之幷爲佐郎，同撰《晉史》。
《齊書》曰：博昭字茂遠。御史中丞劉俅薦於武帝。永明初，以爲南郡王侍讀。
又曰：孔休源字慶緒。州舉秀才，太尉徐孝嗣省其策，深善之，謂同坐曰：「觀此足稱王佐之才。」琅琊王融雅相友善，薦之於司徒竟陵王，爲西邸學士。
又曰：江革字休映。弱冠舉南徐州秀才。時胡諧之行州事，王融與諧之書令薦舉。諧之方貢琅琊王沉，便以革代之。
又曰：武帝將下都，劉懷珍白帝曰：「夏口是兵衝要地，宜得其人。」高帝納之。與武帝書曰：「汝旣入朝，當須文武兼資人委以後事。」武帝乃舉柳世隆自代，轉爲武陵王前軍長史、江夏內史行郢州事。
又曰：明帝詔求異士，始安王遙光表薦王昧及東海王僧孺，除暕散騎從事、中郎將。
又曰：梁武帝之臨雍州，問京兆人杜惲求州綱紀，惲言柳慶遠。武帝曰：「文和吾已知，所問未知者耳。」因辟爲別駕。
又曰：陸厥字韓卿。少好屬文。永明元年，詔百官舉士，同郡司徒左曹掾顧暠之表薦厥堪舉秀才。
《梁書》曰：何遜字伯言。八歲能賦。沈約嘗謂遜曰：「吾每讀卿詩，一日三復，猶不已。」其爲名流所稱如此。天監中，兼尚書水部員外郎，南平王引爲賓客。後薦之於武帝，與吳均俱進幸。
又曰：朱異字彥和，吳郡人也。有詔求異能之士，五經博士明山賓表異。高祖召見，使說《孝經》、《周易》，甚說之。謂左右曰：「朱異實異能。」後見山賓，謂曰：「卿所舉殊得其人。」仍召異直西省。
又曰：陸襄字師卿，天監三年，都官尚書范軸表薦襄，起家爲著作郎。
《陳書》曰：陸瓊字伯玉。幼聰惠，有令名，深爲文帝所賞。及討周迪、陳寶應等，都官符及諸大手筆幷中敕付瓊。及宣帝爲司徒，妙簡僚佐，吏部尚書徐陵薦瓊於宣帝，言其「識優敏，文史足用，進居郎署，歲月過淹。左曹掾缺，允膺茲選。雖階次小逾，其屈滯已積。」乃除司徒左西掾。
《北齊書》曰：祖鴻勛，范陽人也。僕射臨淮王表薦鴻勛有文學，宜試一官。敕除奉朝請。人謂之曰：「臨淮舉卿，便以得調。竟不相謝，恐非其宜。」鴻勛曰：「爲國舉才，臨淮之務。但鴻勛何從而謝之？」聞而喜曰：「吾得其人矣。」
