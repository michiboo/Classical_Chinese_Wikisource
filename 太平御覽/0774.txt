
《釋名》曰：天子所乘曰輅。輅亦車也。謂之輅，言行路也。金輅，以金玉飾車也。象輅、革輅、木輅，各隨所名也。
《書》曰：大輅在賓階面，綴輅在阼階面，〈大路，玉；綴輅，金。面，前，皆南鄉。〉先輅在左塾之前。〈先輅象，次輅木。金、玉、象皆以飾車，木則無飾。皆以在路寢門內左右墊前北面。凡陳列，皆象成王生時。〉
《禮》曰：大輅者，天子之車也。
又曰：鸞車，有虞氏之輅也。軥車，夏后氏之輅也。
又曰：天子居青陽左個，乘青輅，駕蒼龍。天子居明堂左個，乘朱輅，駕赤騮。天子居太廟太室，乘黃輅，駕黃龍。天子居總章左個，乘白輅，駕白駱。天子居玄堂左個，乘玄輅，駕鐵驪。
《周禮》曰：有虞氏上陶，夏後上匠，殷人上梓，周人上輅。
又曰：王之五路：一曰玉路，錫，樊纓十有再就，建大常，十有二斿，以祀；金路，鈎，樊纓九就，建大旂，以賓，同姓以封；象路，朱，樊纓七就，建大赤，以朝，異姓以封；革路，龍勒，條纓五就，建大白，以即戎，以封四衛；木輅，前樊鵠纓，建大麾，以田，以封蕃國。
又曰：王后之五路：重翟，錫面朱總；厭翟，勒面繢總；安車，雕面鷖總，皆有容蓋；翟車，貝面組總，有握；輦車，組輓，有翣，羽蓋。
《左傳》曰：清廟茅屋，大路越席，大羹不致，粢〈音寺。〉食不鑿，昭其儉也。
又曰：賜之大輅之服，戎輅之服。
《論語》曰：行夏之時，乘殷之輅，服周之冕。
《說苑》曰：晏子朝，乘弊車，駕駑馬。景公見之，曰：「嘻！天子之祿寡耶？何乘不佼〈古巧切。〉之甚也？」晏子對曰：「賴君之賜，得以壽；三族及國交遊，皆得生焉；臣得暖衣飽食。弊車駑馬，以奉其身，於世足矣！」晏子出，公使梁丘據遺之輅車乘馬，三反不受。公不悅，趣〈音促。〉召晏子，曰：「夫子不受，寡人亦不乘！」晏子對曰：「君使臣臨百官之吏，節其衣服食飲之養，以先齊國之民。然猶恐其侈靡，而不顧其行也。今輅車乘馬，君乘之上；臣亦乘之，下民之無義，侈其衣食，而不顧其行者，臣無以禁之。」遂讓不受也。
董巴《輿服志》曰：殷瑞山車，金根之色，殷人以為大輅。於是秦皇作金根之車。漢承秦制，為乘輿，即孔子所謂乘殷之輅也。
《鹵簿令》曰：玉輅，駕六馬，太僕卿馭，駕士三十二人，並平巾幘、青衫、大口褲。千牛衛將軍一人陪乘，執金裝長刀，御乘輦。其輅衫腰輿後行。次金輅、象輅、革輅、木輅，以次相隨，並駕六馬，各駕士三十二人，並平巾幘、大口褲，衫色各從輅色。次五副輅，駕士各二十人，衣服同正輅。次耕根車，駕六馬，士三十二人，服同玉輅。
又曰：皇太子金輅，駕四馬，仆寺令馭，左右率府卒，一人執儀刀陪乘，駕士二十二人，並平巾幘、緋帔衫、大口褲。
又曰：王公已下象輅，駕四馬，佐二人：立侍一人武弁、朱衣革帶，在左；一人緋裲襠，大口褲，執刀在右。駕士十二人，平巾幘，緋衫，大口褲。
又曰：玉輅，青質，以玉飾諸末，重輿，左青龍，右白虎，金鳳翅，畫苡文鳥獸。黃屋左纛，金鳳一在軾前，十二鑾在衡，〈正輅、耕根鑾數皆準此，其副則八。〉二鈴在式，龍輈設鄣塵，青蓋，繡飾黃裏。博山鏡子，樹羽輪。金根，朱班重牙。左建旂，十有二旒，旒皆畫升龍，其長曳地。右載闟〈許及切。〉戟，長四尺，廣三尺，黻文。旂首金龍，頭銜結綬，及鈴緌。駕蒼龍，金緵〈亡黯切。〉方釳〈許乞切。〉插翟尾五，焦鏤。錫鞶纓，十有二就。〈錫，馬當顱，金為之。鞶，馬大帶。纓，馬決。皆以五彩罽飾之。就，成也。〉祭祀納後則供之。金輅，赤質，以金飾諸末，餘與玉輅同。駕赤騮。饗射祀還飲至則供之。象輅，黃質，以象飾諸末，餘同玉輅。駕黃騮，行道則供之。革輅，白質，挽之以革，餘同玉輅。駕白駱，巡狩臨兵事則供之。木輅，黑質，以漆飾諸末，餘與玉輅同。駕黑騮，田獵則供之。諸蓋旌旗及鞶纓，皆從輅色，黃裏，俱用黃其鏤。錫與五輅同。耕根車，青質，蓋三重，餘同玉輅，籍田則供之。
又曰：皇太子金輅，赤質，以金飾諸末，重輅箱。畫苡文鳥獸，黃屋，伏鹿軾，龍輈金鳳，一在軾前。設鄣塵，朱蓋黃裏。輪畫朱牙。左建旂，九旒。右載闟戟。旂首金龍頭銜結綬，及鈴緌。駕赤騮，四鑾在衡，二鈴在軾。金緵方釳。插翟尾五。焦鏤錫、鞶纓九就。從祀享正、冬大朝、納妃，則供之。
又曰：王公以下象輅，以象飾諸末。朱班輅，八鸞在衡。左建旗，〈旗畫龍，外一降。〉升一，右載闟戟。革輅，以革飾諸末。左建旃。〈通帛為旃。〉餘同象輅。木輅，以漆飾之，餘同革輅。諸輅皆朱質、朱蓋、朱旂旃，一品九旒，二品八旒，三品七旒，四品六旒。其鞶、纓就數皆準此。
張子平《東京賦》曰：天子乃撫玉輅，乘時龍。
又曰：乘鑾輅而駕蒼龍。
又曰：奉引既睪，先輅乃發。
又曰：龍輅充庭，雲旗拂霓。
《周易》曰：君子得輿，民所載也。
又曰：輿說輻，夫妻反目。《象》曰：輿說輻，中無尤也。
又曰：壯於大輿之輹。
又曰：見輿曳，其牛掣，其人天且劓，無初有終。《象》曰：見輿曳，位不當也。無初有終，遇剛也。
《續漢書·輿服志》曰：上古聖人，見轉蓬始知為輅。輅行可載，因物生智，後為之輿。
《晉書》曰：王導有羸疾，不堪朝會。顯宗親幸之，置酒作樂。又詔：「自今已後，輿載入殿，不得施拜。」
《晉諸公贊》曰：司徒傅樞以足疾遜位，不許，板輿上殿。
《晉起居注》曰：太始四年正月，臨軒詔太宰安平王孚載輿升殿。
《宋書》曰：陶潛解印後，有腳疾，使一門生二兒舉藍輿詣王弘。既至，欣然而與之飲酌。
《語林》曰：武侯與宣王在渭濱將戰。宣王戎服蒞事，使人視武侯，乘輿葛巾，持白羽扇，指麾三軍，皆隨其進止。宣後聞而嘆曰：「可謂名士！」
《世說》曰：孟旭未達時，家貧，在京常見王恭乘高輿，服鶴氅裘。於時微雪，旭於籬間窺之，嘆曰：「此真神仙中人也！」
《陳留耆舊傳》曰：洛陽令董宣死後，詔使視之，有蘭輿一乘，白馬一匹。帝曰：「宣之清，死乃知之。」
《幽明錄》曰：謝安石當桓溫之世，恆懼不全。夜忽夢乘桓輿，行十六里，見一白雞而止。莫有解此夢者。及溫死，後代居宰相，曆十六年而得病。安方悟云：「乘桓輿者，代居其位也。十六里者，得十六年也。見白雞止者，今太歲在酉，吾病殆不起乎？」少日而卒。
《淮南子》曰：以天為蓋，以地為輿，四時為馬。
《韓子》曰：輿人成輿，則欲人富貴也，非輿人仁，不貴則不售也。
潘安仁《閑居賦》曰：太夫人乃御板輿，升輕軒，遠覽王畿，近周家園。
左太沖《蜀都賦》曰：車輿雜沓，冠帶混並。
張平子《東京賦》曰：乘輿巡乎岱嶽，勸稼穡於原陸。
又曰：皇輿夙駕，䡨〈仕佳切。〉於東階。〈䡨，腳也。〉
曹子建《七啟》云：駕超野之駟，乘追風之輿。
宋玉《高唐賦》曰：王乃乘玉輿，駟倉螭。
《魏志》曰：太祖軍摩陂，召夏侯惇，常與周輿載，諸將無得比者。
《蜀志》曰：曹公東徵呂布於下邳，先主從。曹公還，表先主為左將軍，禮之愈重，出則同輿。
《吳志》曰：太子登，字子高，善待僚屬，略同布衣之禮。諸葛恪、顧譚等，或用輿而載。
《晉中興書》曰：紀瞻，字士遠，為鎮東左王長史，丹陽、宣城、新安三郡中正。上常幸瞻家，同乘輿還府。瞻甚見遇，鄉郡榮之。
《左傳》曰：猛獲奔衛。南宮萬奔陳，以乘車輦其母，一日而至。
又曰：齊慶克通於聲孟子，與婦人蒙衣乘輦，而入於閎。〈巷門。〉
又曰：孟氏之臣秦莒父，輦重如役。莒父，孟獻子家臣，步挽重車以從師。
《穀梁傳》曰：晉君召伯尊而問焉。伯尊來，遇輦者，輦者不辟，使車右下而鞭之。〈凡車，將左，御在中。有力之人在右，所以備非常。〉
《爾雅》曰：「徒御不驚」，輦者也。
《漢書》曰：淮南王長早失母，常附呂后、孝惠，然常心怨辟陽侯。孝文初即位，自以為最親，驕蹇，數不奉法。上寬赦之。三年，入朝，從上入苑獵，與上同輦，帝謂為太兄。
又曰：傅昭儀有寵於上，生定陶恭王，多技藝。上甚愛之，坐則同席，行須同輦。
又曰：班婕妤，班況之女，孝成帝婕妤也。賢才通辨。帝游於後庭，嘗欲與同輦，婕妤辭曰：「觀古賢聖之君，皆有名臣在側；三代末主，乃有嬖妾。今欲同輦，無乃似之乎？」上善其言而止。太后聞之，喜曰：「古有樊姬，今有班婕妤！」
《漢武故事》曰：又起明光宮，發燕、趙美女二千人充之。常從行國，載之後車。與上同輦者十六人，員數恆滿。
又曰：上嘗輦至郎署，見一人老郎，鬢眉皓白，姓顏名駟，江都人。上問：「公何時為郎？何其老也！」對曰：「臣文帝時為郎。」上曰：「何其不遇也？」駟曰：「文帝好文，而臣好武；景帝好老，而臣尚少；陛下好少，而臣已老。是以三世不遇。」
《晉書》曰：山濤。吳平之後，詔天下罷軍役，示海內大安。州郡悉去兵，大郡置武吏百人，小郡五十人。帝嘗講武於宣武場，濤時有疾，詔乘步輦從。因與盧欽論用兵之本，以為不宜去州郡武備，其論甚精。於時咸以濤不學《孫吳》，而暗與之合。帝稱之曰：「天下名言也！」而不能用。及永寧之後，屢有變難，寇賊倏起，郡國皆以無備不能制。天下遂以大亂，如濤言焉。
又曰：張敞《東宮舊事》：太子有臥輦、步輿。
王韶之《晉紀》曰：義軍起，桓玄問眾曰：「朕其敗乎？」曹靖之對曰：「神怒民怨，臣實憂懼。」玄曰：「神何為怒？民何為怨？」對曰：「移晉宗廟，飄零落薄，無所祭之，不及於祖，此其所以怒也。」玄曰：「卿何不諫？」對曰：「輦上諸君，皆以為堯、舜之世，臣何敢諫！」
又曰：梁冀與妻孫壽共乘輦，張羽蓋，飾以金銀，以騁娛樂。
《晉公卿禮秩》曰：太宰、平王給雲母輦。
《晉太康起居注》曰：齊王歸蕃，詔賜香衣輦一乘。
《後魏書·禮志》曰：大樓輦輈十二，加以玉飾衡，輪雕釆，與輅同，駕牛十二。
又曰：乾象輦，羽葆圓蓋，畫日月五星二十八宿。天階雲漢、山林雲氣、仙聖賢明、忠孝節義、游龍飛鳳、朱雀玄武、白虎青龍奇禽異獸可為飾者皆亦圖焉。太皇、太后助祭郊廟則乘之。
《鄴中記》曰：石虎大駕有金銀輦、雲母輦、武剛輦數百乘。虎皇后出，乘嵩路輦。文或玉路，輦或朱漆。臥輦純以雲母代紗，中外四望皆通徹。
又曰：石虎少游獵，體轉壯大，不復乘馬。作獵輦，使二十人擔之，如今之步輦。上安徘徊曲蓋，坐處轉關床。若射鳥獸，宜有所向，關隨身而轉。
《王君內傳》曰：神人乘三雲之輦。
《拾遺記》曰：周穆王馭黃金碧玉之輦，從朝至暮，而窮宇宙之內。
潘岳《籍田賦》曰：天子御玉輦，蔭華蓋，金銀照曜以炯晃，龍驥騰驤而沛艾。
鄒陽《上吳王書》曰：斗城不休，救兵不至，死者相隨，輦車相屬，轉粟流輸，千里不絕。
枚叔《七發》曰：出輿入輦，命曰蹶痿之機。
又云：輦道斜交，堤池紆曲。
曹子建《公燕詩》云：輕輦隨風移。
劉公幹《公燕詩》云：輦車飛素質，從者盈路傍。
丘希范《應詔詩》云：輕荑承玉輦，細草籍龍騎。〈漢，草輦從上行。〉
