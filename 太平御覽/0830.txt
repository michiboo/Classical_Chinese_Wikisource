
《禮記·王制》曰：古者以周尺八尺為步，今以周尺六尺四寸為步。古者百畝當今東田百四十六畝三十步。古者百里當今百二十一里六十步四尺二寸二分。〈周尺之數未詳聞也。案《禮》制，周猶以十寸為尺。蓋六國時多變亂法度，或言周尺八寸，則步更為八八六十四寸。以此計之，古者百畝，當今百五十六畝二十五步；古者百里，當今百二十五里。〉
《漢書》曰：度者，分、寸、尺、丈、引也，所以度長短也。〈度，音大各反。〉本起黃鍾之長，以子谷黍中者，〈師古曰：即黑黍。中者，不大不小也。言取黑黍穀子大小中者，率為分寸也。〉一黍之廣，度之九十分。黃鍾之長，一為一分，十分為寸，十寸為尺，十尺為丈，十丈為引，而五度審矣。其法用銅，高一寸，廣二寸，長一丈，而分、寸、丈、尺存焉。用竹為引，高一分，廣六分，長十丈，其方法矩，高廣之數，陰陽之象也。分者，自三微而成著，可分別也。寸者，忖也。尺者，篗也。〈師古曰：篗音約。〉丈者，張也。引者，信也。〈師古曰：信讀曰伸，言其長。〉夫度者，別於分忖於寸，篗於尺，張於丈，信於引。引者，信天下也。職在內官，〈內官，署名。〉廷尉掌之。〈師古曰：法度所起，故屬廷尉也。〉
《魏略》曰：昔長安市儈有劉仲始者，一為市吏所辱，乃感激，踏其尺折之。遂行學問，經明行修，流名海內。後以有道徵，不肯就。眾人歸其高。
《晉書·荀勗別傳》曰：魏杜夔制律乖錯。勗知漢魏尺漸長於古四分，夔依為律，故不諧，乃令佐著作劉恭依《周禮》制古尺、新律呂以諧音韻。後得古玉律鍾磬，與新律相合，詔賜古尺一具。
《隋書》曰：世稱有田父於野地中得周時玉尺，便是天下正尺。荀勗試以校尺所造金石絲竹，皆短校一米。
《管子》曰：尺、寸、尋、丈者，所以得短長之情也。故以尺寸量短長，則萬舉而萬不失矣。是故尺寸之度，雖富貴眾強，不為益長；雖卑辱貧賤，不為損度。公平而無所偏，故奸詐之人弗能誤也。故明法者，不可巧以詐偽；有尋丈之數者，不可欺以長短。
又曰：以規矩為方圓則成，以尺寸量短長則得，以法數治民則安。故事廣於理者，其成若神。
《孟子》曰：陳代謂孟子云：「枉尺直尋，若宜可為。」枉尺直尋，欲使孟子屈己宗道也。}}
《尸子》云：孔子曰：「詘寸而信尺，小枉而大直，吾為之者也。」
《韓子》曰：釋法朮而任心治，堯不能正一國；去規矩而妄意度，奚仲不能成輪；廢尺寸而差短長，王爾不能半中。使中主守法朮，拙匠執規矩尺寸，則萬不失。
《孔叢子》曰：跬，一舉足也，倍跬謂之步。四尺謂之仞，倍仞謂之尋，尋，舒兩肱也，倍尋謂之常。五尺謂之墨，倍墨謂之丈，倍丈謂之端，倍端謂之兩，倍兩謂之匹，兩有五謂之束。
《家語》曰：孔子曰：「夫布指知寸，布寸知尺，舒肱知尋，舒身知常，斯不遠之則也。」〈《白虎通》同。〉
《說苑》曰：度、量、衡，以粟生之。十粟為一分，十分為一寸，十寸為一尺，十尺為一丈。
《夢書》曰：丈尺為人正長短。夢得丈尺，欲正人也。
《魏武上雜物疏》曰：中宮用物，雜畫象列尺一枚，貴人、公主有象牙尺三十枚，宮人有象牙尺百五十枚，骨尺五十枚。
《周禮·冬官·考工記》曰：栗氏為量。改煎金錫則不耗，〈消氵柬之精不復減也。栗，古文或作曆。玄謂：量當與鍾鼎同齊，工異者大器。〉不耗然後權之，〈權謂稱分之也。雖異法，用金必齊。〉權之然後准之，〈准，故書或作水。杜子春云：當為水，金器有孔者，水入孔中，則當重也。玄謂：准，擊平正之，又當齊大小。〉准之然後量之。〈鑄之於法中也。量，讀如量人之量。〉量之以為釜，深尺，內方尺而圜其外，其實一釜。〈以其容為之名也。四升曰豆，四豆曰區，四區曰釜，釜六斗四升也，釜十則鍾。方尺積於寸。於今粟米法少二升八十一分升之二十二，其數必容釜，此言大方耳。圜其外者，為之唇。〉其臀一寸，其實一豆；〈故書臀或作唇。杜子春云：當為臀，謂覆之其底深一寸也。〉其耳三寸，其實一升；〈耳在旁，可舉也。〉重一鈞。〈重三十斤。〉其聲中黃鍾之宮。〈應律之首。〉概而不稅。〈鄭司農云：令百姓得以量，而不租稅。〉其銘曰：「時文思索，允臻其極。〈銘，刻之也。時，是也。允，信也。臻，至也。極，中也。言是文德之君，思求可以為民立法者，而作此量，信至於道之中矣。〉嘉量既成，以觀四國。〈以觀示四方，使放象之。〉永啟厥後，玆器維則。」
《左傳·昭公三年》云：晏子曰：「齊舊四量，豆區釜鍾。四升為豆，各自其四，以登於釜，〈四豆為區，區斗六升。四區為釜，釜六斗四升。登，成也。〉釜十則鍾。〈六斛四斗。〉陳氏三量，皆登一焉，鍾乃大矣。〈登，加也。一，謂加舊量之一也。以五升為豆，五豆為區，五區為釜。則區二斗，釜八斗，鍾八斛。〉以家量貸，而以公量收之。〈貨厚而收薄。〉
《漢書》曰：量者，龠、合、升、斗、斛也，所以量多少也。本起於黃鍾之龠，用度數審其容，〈師古曰：因度以生量也。其容，謂其中所容受之多少也。〉以子谷黍中者千有二百實其龠，以井水準其概。〈概欲其直，故以水平之。井水清，清則平也。師古曰：概，所以概平斗斛之上者也。〉十龠為合，十合為升，十升為斗，十斗為斛，而五量嘉矣。其法用銅，方尺而圓其外，旁有𤶃焉。〈師古曰：𤶃，不滿之處也，音吐彫反。〉其上為斛，其下為斗。〈其上謂仰斛也，其下謂覆斛之底，受一斗也。〉左耳為升，右耳為合、龠。其狀似爵，以縻爵祿。〈靡，散也。〉上三下二，叄天兩地，圜而函方，左一右二，陰陽之象也。其圜象規，其重二鈞，備氣物之數，合萬有一千五百二十。〈三十斤為鈞，萬一千五百二十銖。〉聲中黃鍾，始於黃鍾而反覆焉，〈孟康曰：反斛聲中黃鍾，覆斛亦中黃鍾宮，宮為君也。臣瓚曰：仰斛受一斛，覆底受一斗，故曰而反覆焉。〉君制器之象也。龠者，黃鍾律之實也，躍微動氣而生物也，合者，合龠之量也；升者，登合之量也；斗也，聚升之量也；斛者，角斗平多平少之量也。夫量者，躍於龠，合於合，登於升，聚於斗，角於斛也。職在太倉，大司農掌之也。
《孔叢子》曰：一手之盛謂之溢，兩手謂之。，四升也。四謂之豆，豆四謂之區，區四謂之釜，釜二有半謂之藪；藪謂之缶，缶謂之鍾，鍾二有半謂之秉。秉，十六斛也。
《曹瞞傳》曰：太祖常賦廩谷不足，私謂主者曰：「如何？」主者曰：「以小斛量之。」太祖曰：「善。」後軍中言太祖欺眾，太祖謂主者曰：「當特借汝死以厭眾，不然，事不解。」乃取徇曰：「行小斛，盜官谷。」斬之軍門。
《風俗通》曰：斛者，角也。庾，三斛四斗；秉，二十四斛。
《廣雅》曰：秤謂之衡，錘謂之權。
《說文》曰：秤，銓也。
《禮記·月令·仲春》曰：是月也，日夜分，則同度量，平權衡。〈因春分晝夜平則正之。同亦平也。丈尺曰度，斗斛曰量，稱錘曰權，稱上曰衡。〉
又《經解》曰：禮之於正國也，猶衡之於輕重也，繩墨之於曲直也，規矩之於方圜也。故衡誠縣，不可欺以輕重；繩墨誠陳，不可欺以曲直；規矩誠設，不可欺以方圜。
《漢書》曰：衡權者，衡，平也；權，重也。衡所以任權而鈞物平輕重也，其道如厎〈厎，平也。謂以厎石厲物令平齊也。厎音指。〉以見准之正，繩之直，左旋見規，右折見矩。其在天也，佐助璇機，斟酌建指，以齊七政，故曰玉衡。
《論語》云：「立則見其參於前也，〈孟康曰：權、衡、量三等為參。〉在車則見其倚於衡也。」又曰：「齊之以禮。」此衡在前居南方之義也。權者，銖、兩、斤、鈞、石也，所以稱物平施，知輕重也。本起於黃鍾之重。一龠，容千二百黍，重十二銖。兩之為兩，二十四銖為兩。十六兩為斤，三十斤為鈞，四鈞為石。忖為十八，《易》十有八變之象。〈孟康曰：忖，度也，度其義有十八也。黃鍾、龠、銖、兩、鈞、斤、石，凡七，與下十一象為十八也。〉五權之制，以義立之，以物鈞之。其餘大小之差，以輕重為宜。圜而環之，令之肉倍好者，〈孟康曰：謂為鍾之形如環也。如淳曰：體為肉，孔為好。〉周旋無端，終而復始，無窮已也。銖者，物繇忽微，至於成著，可殊異也。兩者，兩黃鍾律之重。〈李奇曰：黃鍾之重，重十二銖，兩十二得二十四銖。〉二十四銖而成兩者，二十四氣之象也。斤者，明也，三百八十四銖，《易》二篇之爻，陰陽變動之象也。十六兩成斤者，四時乘四方之象也。鈞者，均也，陽施其氣，陰化其物，皆處其成就平均也。權與物均，重萬一千五百二十銖，當萬物之象也。四百八十兩者，六旬行八節之象也。〈孟康曰：六甲為六旬，一歲有八節，六甲周行成歲，以六乘八節得之也。〉三十斤成鈞者，一月之象也。石者，大也，權之大者也。始於銖，兩於兩，明於斤，均於鈞，終於石，物終石大也。四鈞為石者，四時之象也。重百二十斤者，十二月之象也。終於十二辰而復於子，黃鍾之象也。〈孟康曰：稻之數始於銖終於石。石重百二十斤，象十二月。銖之重本取於子律黃鍾，一龠容千二百黍為十二銖。故曰復於子，黃鍾之象也。〉千九百二十兩者，陰陽之數也。三百八十四爻，五行之象也。四萬六千八十銖者，萬一千五百二十物，曆四時之象也。而歲功成就，五權謹矣。
《魏志》曰：鄧哀王沖，字倉舒，少聰察岐嶷。生五六歲，智意所及，有若成人。孫權曾致巨象，太祖欲知其斤重，訪之群下，咸莫能出其理。沖曰：「置象大船之上，而克其水所至，稱物以載之，則立可知矣。」太祖大悅，即施行焉。
《吳志》曰：薛宗上疏云：九真會稽朱符，多以鄉人虞褒、劉彥之徒作長吏，侵虐百姓，強賦於民，黃魚一枚，收稻一稱。
《唐書》曰：安祿山晚年益肥，垂肚過膝。自秤得三百五十斤。每朝見，玄宗戲之曰：「朕適見卿肚幾垂至地。」
《管子》曰：權衡者，所以起輕重之數也。然而人不事者，非心惡利也，權不能為之多少其數，而衡不能為之輕重其量也。知事權衡之無益，故不事也。
又曰：有權衡之稱者，不可欺以輕重；有尋丈之數者，不可差以長短。
又曰：四會諸侯，令曰：「修道路，偕度量，一稱數。」〈偕，同也。稱，斤兩也。數，多少也。〉
《莊子》曰：聖人不死，大盜不止。為權衡以稱之，則並與權衡而竊之。雖有軒冕之賞，弗能勸，斧鉞之威不能禁。掊斗折衡，而民不爭也。
《慎子》曰：厝鈞石，使禹察錙銖之重，則不識也，縣於權衡，則犛發之微識矣。及其識之於權衡，則不待禹之智，中人之知，莫不足以識之矣。
《慎子》曰：君臣之間猶權衡也。權左橛則右重，右重則左橛，輕重迭相折，天地之理也。
《孔叢子》曰：二十四銖曰兩，兩有半曰楗，倍楗曰舉，倍舉曰鋝。鋝謂之鍰，二鍰四兩謂之斤，斤十二謂之衡，衡有半謂之倍，倍稱謂之鈞，鈞四謂之石，石四謂之鼓。然則鼓四百八十斤也。
《韓子》曰：人之不事衡石者，非貞廉而遠利也，石不能為人多少，衡不能為人輕重，求索不得，故人不事也。明主之國，官不敢枉法，吏不敢為私利，貨賂不行，是境內之事，盡如衡石也。
《說苑》曰：度量衡以十粟生之。十粟重一豆，六豆重一銖，二十四銖重一兩，十六兩重一斤，三十斤重一鈞，四鈞重一石。
《語林》曰：孟業為幽州，其人甚肥，或以為千斤。武帝欲秤之，難，其大臣乃作大秤掛壁，業入見，帝曰：「朕欲試自秤有幾斤。」業答曰：「陛下正是欲稱臣耳，無煩復勞聖躬。」於是遂稱業，果得千斤。
《夢書》曰：銓衡，為人正也。夢得衡，為平端也；以銓稱量，平財錢也。重者價貴，輕者賤也，銓衡折敗，無平人也。
李尤《權衡銘》曰：夫審輕重，莫若權衡；正是非，其惟賢明。
《爾雅·釋言》曰：劑，剪齊也。〈郭璞注曰：南方人呼剪刀為劑刀。〉
《釋名》曰：剪刀，剪，進也，〈所剪稍進。〉前也。
《齊書》曰：范雲幸於竟陵王子良，江祐求雲女婚姻，因酣以巾箱中剪刀與雲曰：「且以為聘。」雲笑受之。至是祐貴，雲又因酣曰：「昔與將軍俱為黃雀，今將軍化為鳳皇，荊布之室，理隔華盛。」因出剪刀還之。
《南史》曰：沙門寶志，不知何許人。齊宋之交，稍顯靈跡，被髮徒跣，語默不倫。恆以銅鏡、剪刀、鑷屬掛杖負之而趨，預言未兆，識之多驗。
《修復山陵故事》曰：後梓宮用剪刀六枚。
《東宮舊事》曰：太子納妃，有龍頭金縷交刀四、銀牙釒巢彩帶副。
《世說》曰：爰綜為新安太守。郡南界有刻石，爰至其下燕飲。忽有人得剪刀於石下者，眾咸異之。綜問主簿，主簿對曰：「昔吳長沙桓王嘗飲餞孫洲，父老云：『此洲狹而長，君當為長沙乎？』事果應。夫三刀為州，得交刀，君亦當交州。」後果交州。〈《幽明錄》同。〉
《世說》曰：張華將敗，有飄風吹衣軸六七倚壁。
《禮記·內則》曰：針管線纊。
荀卿《針縷賦》曰：管以為母。
《魏武上雜物疏》曰：中宮雜物，雜畫象牙針管一枚。
《說文》曰：針，綴衣也。
《禮記·內則》曰：舅姑衣裳綻裂，紉針請補綴。
《左傳·成公上》曰：楚伐魯，賂以執針百人。〈女工。〉
《吳書》曰：虞翻年十二，客詣翻兄，不遇之，乃與客書曰：「虎魄不受腐芥，慈石不受曲針。」
王隱《晉書》曰：東宮舊制，月請五十萬以供眾用，愍懷太子桓釆取三月以供賤妾，舍人杜錫數諫。太子後取針著錫常坐處氈中，錫上床剌足，血流。
《晉書》曰：鳩摩羅什嘗講經於草堂寺，姚興及朝臣、大德沙門千餘人肅然觀聽。什忽下高坐，謂興曰：「有二小兒登吾肩，慾障，須婦人。」興乃召宮女進之，一交而生二子焉。興嘗謂什曰：「天師聰明超悟，天下莫二，何使法種無嗣？」遂以妓女十人，逼令受之。爾後不住僧坊，別立廨舍。諸僧多效之，什乃聚針盈缽，引諸僧謂之曰：「若能見效食此者，乃可畜室爾。」因舉匕進針，與常食不別，諸僧愧服乃止。
又曰：顧愷之常悅一鄰女，挑之，弗從。乃圖其形於壁，以棘針釘其心，女遂患心痛。愷之因致其情，女從之，遂密去針而愈。
《宋書》曰：傅琰為山陰令。賣針、賣糖老姥爭團絲，來詣琰。琰樹團絲於柱，鞭之，密視有鐵屑，乃罰賣糖者。
《南史》曰：齊王奐為雍州刺史加都督，與寧蠻長史劉興祖不睦。十一年，奐遣軍主朱公息徵蠻失利，興祖欲以啟聞，奐大怒，收付獄。興祖於獄以針畫漆合槃為書，報家稱枉，令啟聞。而奐亦馳信啟上，誣興祖扇動荒蠻，上知其枉，敕送興祖還都。
《後魏書》曰：胡太后臨朝，常幸西林園，命侍臣射。不能者，罰之。又自射針，中之，大悅。
《吳楚春秋》曰：勾踐與妻入臣吳，妻奉針縷，北面為妾。
《管子》曰：女必有一刀、一針，然後成為女。
《淮南子》曰：先針而後縷，可以成帷；先縷而後針，不可以成衣。針成幕，蕢成城。〈幕，帷也。縷非針無以通，故宜先。蕢，土籠也。始於一蕢，以成其城也。〉
《淮南萬畢朮》曰：首澤浮針。〈取頭中垢塗針，塞其孔，水中則浮針。〉
《抱朴子》曰：彈鳥，則千金不及丸泥；縫緝，則長劍不及數分之針。
又曰：結巾投地而菟走，針綴丹帶而蛇行。
《西京雜記》曰：漢彩女常以七月七日夜穿七針於開襟樓，俱以習之。
《說苑》曰：客因孟嘗君寄於齊王而不用，客反見孟嘗君曰：「不知君之過，臣之罪？」孟嘗君曰：「夫縷因針而入，不因針而急。」
《典論》曰：劉表子弟好酒，設大針於坐端，有醉伏者輒刺，驗其醉醒。
《王子年拾遺記》曰：魏文帝美人薛夜來妙於針巧，雖處於深帷重幕之內，不用燈燭，裁衣製作立成。非夜來所縫制，帝不服也。宮內號曰「針神」。
《諸葛元遜傳》曰：昔元遜對南陽韓文晃誤呼其父字，晃難之曰：「何人子前呼人父字，是禮乎？」諸葛笑答曰：「向天穿針而不見天，何者？不輕天意有所在耳。」即罰文晃酒一杯。
王郎《新奏議》曰：至於遺針御衣，懼傷至尊之體，故加之以髡刑，將欲懲戒先傷，以防絕後傷。
《輿地誌》曰：齊武起曾城觀，七月七夕，宮人登之穿針，世謂之「穿針樓」。
劉義恭《啟事》曰：聖恩賜金銀針、七色縷並格一，犀棟刷匣，副綿布兆，珍服寶玩，以協嘉辰。
孫卿《針賦》曰：有物於此，生於山阜，處於堂室。不盜不竊，穿窬而行，日夜合離，以成文章。以能合從，又善連橫，下覆百姓，上飾帝王。時用則存，不用則亡。臣愚弗識，敢請之王。
曹大家《針賦》曰：秋金之剛精，形微妙而直端，性通達而漸進，博庶物而一貫。
〈附〉
《魏志》曰：樊何從華他學。何善針，凡醫咸言背及胸藏之間不可妄針，何針背入一二寸，巨闕入五六寸，疾輒瘳。
《三輔舊事》曰：江充為桐人長尺，以針刺其腹，埋太子宮中。充曉醫朮，因言其事。
《惇煌實錄》曰：張存善針。存有奴，好逃亡，存宿行針縮奴腳，欲使則針解之。
《王渾表》曰：臣有氣病，善夜發，服半夏湯，或服湯不解，尚取針。前殿中醫趙恭思纂見給事醫，在醫署。纂能針，有方技，乞以纂名課，稱考課醫，給臣自療治。
《梁書》曰：王僧孺多識古事。侍郎金元起欲注《素問》，訪以砭石。僧孺答曰：「古人當以石為針，必不用鐵。《說文》有此『砭』字，許慎云：『以石刺病也。』《東山經》『高氏之山多針石。』郭璞云：『可以為砭針。』《春秋》『美疹不如惡石』，服子慎注云：石，砭石也。季世無復佳石，故以鐵代之耶？」
《唐書》曰：貞觀中，太宗幸甄權宅。權，潁川人，醫朮為天下最。孫思邈師之，以授針法。時年一百三歲。
《唐書》曰：太宗徵高麗，江夏王道宗在陣損足，上親為之針。
《說文》曰：鐕，可以綴著物者也。
《韻集》：鐕，綴衣細竹也。
《晉東宮舊事》曰：太子納妃，金鐕二枚。
《說文》曰：縫，綴也。縷，線也。
《周禮·春官下》曰：縫人，掌王宮縫線之事，以役女御縫王及後之衣服。
《淮南子》曰：秦代天下，婦不得剡麻、考縷。
《抱朴子》曰：高岩將霣，非細縷所綴；龍門沸騰，非掬壤所遏。
《西京雜記》曰：賈佩蘭云：「在宮時，七月七日臨百子池作于闐樂。樂畢，以五色縷相羈，謂為連愛。」
《鄴中記》曰：北方五月五日自作飲食祠神，乃作五色縷花相遺，謂為介子推。
《離騷·大招》曰：秦𦃪、齊縷、鄭線絡。
崔駰《縫銘》曰：惟歲之始，承天嘉德，皇靈顧國，絲綏充贄，□以朝迪。
《魏武上雜物疏》：兗州刺史上物，縫帳二，絲縷十斤。
《鄭氏婚禮渴文贊》曰：長命之縷，女工所制，縫君子裳，高松為例。
