
《晉書》曰：孝惠帝諱衷，字正度，武帝第二子也。太始三年，立爲皇太子，時年九歲。太熙元年四月己酉，武帝崩。是日，太子即皇帝位，大赦，改元爲永熙。尊皇后楊氏曰皇太后，立妃賈氏爲皇后。五月辛未，以太尉楊駿爲太傅，輔政。秋八月壬午，立廣陵王遹爲皇太子，以中書監何劭爲太子太師，吏部尚書王戎爲太子太傅。永平元年春正月，詔改永熙二年爲永平元年。又詔子弟及群官幷不得謁陵。三月辛卯，誅太傅楊駿，駿弟衛將軍瑤，太子太保濟，中護軍張劭，散騎常侍段廣、楊邈，左將軍劉預，河南尹李斌，中書令蔣俊，東夷校尉文淑，尚書武茂，皆夷三族。壬辰，大赦，改元，賈後矯詔廢皇太后爲庶人，徙於金墉城，告於天地宗廟。誅太后母龐氏。壬寅，征大司馬、汝南王亮爲太宰，與太保衛瓘輔政。六月，賈後矯詔使楚王瑋殺太宰、汝南王亮，太保、災陽公衛瓘。乙丑，以瑋〈音偉。〉擅害亮、瓘，殺之。九月辛丑，征征西大將軍、梁王彤爲衛將軍、錄尚書事，以趙王倫爲征西大將軍、都督雍、梁二州諸軍事。三年春二月己酉，賈後殺皇太后於金墉城。五年冬十月，武庫火，焚累代之寶。十二月景戌，新作武庫，大調兵器。六年八月，秦雍氐、羌悉叛，推氐羌帥齊萬年僣號稱帝，圍於涇陽。七年春正月癸丑，周處及齊萬年戰於六陌，王師敗績，處死之。九年春正月，左積弩將軍孟觀伐氐，戰於中亭，大破之，獲齊萬年。征征西大將軍、梁王彤錄尚書事。以北中郎將、河間王顒爲鎮西將軍，鎮關中；成都王穎爲鎮北大將軍，鎮鄴。十二月壬戌，廢皇太子遹爲庶人，及其三子幽於金墉城，殺太子之母謝氏。永康元年正月，大赦，改元。三月癸未，賈後矯詔害庶人遹於許昌。夏四月辛卯朔，日有食之。癸巳，梁王彤、趙王倫矯詔廢賈後爲庶人，司空張華、尚書僕射裴頠〈音隗，文毀切。〉皆遇害，侍中賈謐及黨與數十人皆伏誅。甲午，倫矯詔大赦，自爲相國、都督中外諸軍，如宣文輔魏故事，追復故皇太子位。丁酉，以梁王彤爲太宰。己亥，趙王倫矯詔害賈庶人於金墉城。五月己巳，立皇孫臧爲太孫。秋八月，淮南王允舉兵討趙王倫，不克，允及其二子秦王都、漢王迪皆遇害。永寧元年，春正月乙丑，趙王倫篡帝位。景寅遷帝於金墉城，號曰太上皇，改金墉曰永昌宮。廢皇太孫臧爲濮陽王。五星經天，縱橫無常。癸酉，倫害濮陽王臧。三月，平東將軍、齊王冏起兵以討倫，傳檄州郡，屯於陽翟。征北大將軍、成都王穎，征西大將軍、河間王顒，常山王乂，豫州刺史李毅，兗州刺史王彥，南中郎將、新野公歆，皆舉兵應之，衆數十萬。倫遣其將閭和出伊闕，張泓、孫輔出堮阪以拒冏，孫會、士猗、許超出黃橋以拒穎。及穎將趙驤、石超超戰於沮〈音蛆。〉水，會等大敗，棄軍走。四月辛酉，左衛將軍王輿與尚書、淮南王漼〈七隗反。〉勒兵入宮，擒倫黨孫秀、孫會、許超、士猗、〈於離反。〉駱休等，皆斬之。逐倫歸第，即日乘輿反正。群臣頓首謝罪，帝曰：「非諸卿之過也。」詔大赦，改元。誅趙王倫、義陽王威、九門侯質等及倫之黨與。五月，立襄陽王尚爲皇太孫。六月戊辰，大赦，增吏位二等。庚午，東萊王蕤、左衛將軍王輿謀廢齊王冏，事泄，廢蕤爲庶人，輿伏誅，夷三族。甲戌，以齊王冏爲大司馬、都督中外諸軍事，成都王穎爲大將軍、錄尚書事，河間王顒爲太尉。罷丞相，復置司徒官。太安元年，五月癸卯，以清河王遐子覃爲皇太子，賜孤寡帛，大酺五日。以齊王冏爲太師，東海王越爲司空。秋七月，兗、豫、徐、冀等四州大水。冬十月，地震。十二月丁卯，河間王顒表齊王冏窺伺神器，有無君之心，與成都王穎、新野王歆、范陽王虓〈許交切。〉同會洛陽，請廢冏還第。長沙王乂奉乘輿屯南上東門，攻冏，殺之，幽其諸子於金墉城，廢冏弟北海王實。大赦，改元。以長沙王乂爲太尉、都督中外諸軍事。二年七月，中書令卞粹、侍中馮蓀、河南尹李含等貳於長沙王乂，乂疑而害之。八月，河間王顒、成都王穎舉兵討長沙王乂，帝以乂爲大都督，帥軍禦拒之。庚申，劉弘及張昌戰於清水，斬之。顒遣其將張方，穎遣其將陸機、牽秀、石超等來逼京師。乙丑，帝幸十三里橋，遣將軍皇甫商拒方於宜陽。己巳，帝旋軍於宣武場。庚午，舍於石樓。天中裂，無雲而雷。九月丁丑，帝次於河橋。壬午，皇甫商爲張方所敗。甲申，帝軍於芒山。丁亥，幸偃師。辛卯，舍於豆田。癸巳，帝旋於城東。丙申，進軍緱氏，擊牽秀，走之。大赦。張方入京城，燒清明、開陽二門，死者萬計。石超逼乘輿於緱氏。冬十月壬寅，帝旋於宮。石超焚緱氏，服禦無遺。丁未，破牽秀、范陽王虓於東陽門外。戊申，破陸機於建春門，石超走，斬其大將軍賈崇等十六人，懸首銅駝街。張方退屯十三里橋。十一月辛巳，星晝隕，聲如雷。王師攻方壘，不利。方決千金堨，水碓皆涸。〈音鶴。〉乃發王公奴婢手舂給兵廩，一品已下不從征者，男子十三以上皆從役。又發奴助兵，號爲四部司馬。公私窮踧，〈子六反。〉米石萬錢。詔命所至，一城而已。壬寅夜，赤氣竟天，隱隱有聲。丙辰，地震。癸亥，東海王越執長沙王乂，幽於金墉城，尋爲張方所害。甲子，大赦。永興元年春正月，成都王穎自鄴諷於帝，乃大赦，改元爲永安。帝逼於河間王顒，密詔雍州刺史劉沈、秦州刺史皇甫重以討之。沈舉兵攻長安，爲顒所敗。張方大掠洛中，還長安。於是軍中大餒，人相食。以成都王穎爲丞相。穎遣從事中郎成夔等以兵五萬屯十二城門，殿中宿所忌者，穎皆殺之，以三部兵代宿衛。二月乙酉，廢皇后羊氏，幽於金墉城，黜皇太子覃復爲清河王。三月，河間王顒表請立成都王穎爲太弟。戊申，詔曰：「朕以不德，纂承鴻緒，於茲十有五載。禍亂滔天，奸逆仍起，至乃幽廢重宮，宗廟幾絕。成都王穎溫仁惠和，克平暴亂。其以穎爲皇太弟、都督中外諸軍事，丞相如故。」秋七月，景申朔，右衛將軍陳眕〈音軫。〉以詔召百僚入殿中，因勒兵討成都，王穎。戊戌，大赦，復皇后羊氏及皇太子覃。己亥，司徒王戎、東海王越、高密王簡、平昌公模、吳王晏、豫章王熾、襄陽王範、右僕射荀藩等奉帝北征。至安陽，衆二十餘萬，穎遣其將石超拒戰。己未，六軍敗績於湯陰，矢及乘輿，百官分散，侍中嵇紹死之。帝傷頰，中三矢，亡六璽。帝遂幸超軍，餒甚，超進水，左右奉秋桃。超遣弟熙奉帝之鄴，穎帥群官迎謁道左。帝下輿涕泣，其夕幸於穎府穎府有九錫之議，陳留王送貂蟬文衣鶡尾，明日，乃備法駕幸於鄴，惟豫章王熾、司徒王戎、僕射荀藩從。庚申，大赦，改爲建武。八月戊辰，穎殺東安王繇。張方復入洛陽，廢皇后羊氏及皇太子覃。匈奴左賢王劉元海反於離石，自號大單于。安北將軍王俊遣烏丸騎攻成都王穎於鄴，大敗之。穎與帝單車走洛陽，禦服分散，倉卒上下無賫，侍中黃門被囊中賫私錢三千，詔貸用。所在買飲食以供，宮人止食於道中客舍。宮人有持升餘糠米飯及燥蒜鹽豉以進帝，帝啖之，禦中黃門布被。次獲嘉，市粗米飯，盛以瓦盂，帝啖兩盂。有老父獻蒸鶏，帝受之。至溫，將謁陵，帝喪履，納從者之履，下拜流涕，左右皆歔欷。及濟河，張方帥騎三千，以陽燧青蓋車奉迎。方拜謁，帝躬止之，辛巳，大赦，賞從者各有差。冬十一月乙未，方請帝謁陵，因劫帝幸長安。以所乘車入殿中，帝馳避後園竹中。方逼帝升車，左右中黃門鼓吹十二人步從，惟中書監盧志侍側。方以帝幸其壘，帝令方具車載宮人寶物，軍人因略妻後宮，分爭府藏。魏晉已來所積之物，掃地無遺矣。行次新安，寒甚，帝墮馬傷足，尚書高光奉進面衣，帝嘉之。河間王顒帥官屬步騎三萬，迎於灞上。顒前拜，帝下車止之。以征西府爲宮。惟僕射荀藩、司隸劉暾、〈他昆切。〉太常鄭球、〈音求。〉河南尹周馥與其遺官在洛陽，爲留台，承制行事，號爲東西台焉。丙午，留台大赦，改元復爲永安。辛丑，復皇后羊氏，李雄僣號成都王，劉元海僣號漢王。十二月丁亥，詔曰：「天禍晉邦，家嗣莫繼。成都王穎自在儲貳，政績虧損，四海失望，不可承重器，其以王還第。豫章王熾先帝愛子，令問日新，四海注意，今以爲皇太弟，以隆我晉邦。以司空越爲太傅，與太宰顒夾輔朕躬。司徒王戎參錄朝政，光祿大夫王衍爲尚書左僕射。百官皆復職。齊王冏前應還第，長沙王乂輕陷重刑，封其子紹爲樂平縣王，以奉其嗣。自頃戎車屢征，勞費人力，供禦之物，皆減三分減二，戶調田租三分減一。蠲除苛政，愛人務本。清通之後，當還東京。」大赦，改元。以河間王顒都督中外諸軍事。二年春正月甲午朔，帝在長安。夏四月，丙子，張方廢皇后羊氏。七月，東海王越嚴兵徐方，將西迎大駕。成都王穎部將公師藩等聚衆攻陷郡縣，害陽平太守李志、汲郡太守張延等，轉攻鄴，平昌公模遣將軍趙驤擊破之。九月壬子，以成都王穎爲鎮軍大將軍，都督河北諸軍事，鎮鄴。河間王顒遣將軍呂朗屯洛陽。冬十月丙子，詔曰：「得豫州刺史劉喬檄，稱穎川太守劉輿迫脅驃騎將軍虓，拒逆詔命，造構凶逆，擅劫郡縣，合聚兵衆，擅用荀晞爲兗州，斷截王命。鎮南大將軍、荊州刺史劉弘，平南將軍、彭城王釋等，各勒所統，徑會許昌，與喬幷力。今遣右將軍張方爲大都督，統精卒十萬，建武將軍呂朗、廣武將軍騫貙、〈敕俱反。〉建威將軍刀默等爲軍前鋒，共玄許昌，除輿兄弟。」丁丑，使前車騎將軍石超、北中郎將王闡討輿等。赤氣見於北方，東西竟天。有星孛於北斗，平昌公模遣將軍宋胄等屯河橋。十一月，立節將軍周權詐被檄，自稱平西將軍，復皇后羊氏。洛陽令何橋攻權，殺之，復廢皇后。十二月，呂朗等東屯榮陽，成都王穎進據洛陽，張方、劉玄等幷按兵不能禦，范陽王虓濟自官渡，拔雲陽，斬石超，襲許昌，破劉喬於肅，喬奔南陽。右將軍陳敏舉兵反，自號楚公，矯稱被中詔，從沔漢奉迎天子；逐揚州刺史劉機、丹陽太守王曠；遣弟恢南略江州，刺史應邈奔弋陽。光熙元年春正月戊子朔，日有蝕之。帝在長安。河間王顒聞劉喬破，大懼，遂殺張方，請和於東海王越，越不聽。宋胄等破穎將婁裒，進逼洛陽，穎奔長安。甲子，越遣其將祈公、宋胄、司馬纂等迎帝。己亥，弘等奉帝還洛陽，帝乘牛車，行宮藉草，公卿跋涉。六月丙辰朔，至自長安，升舊殿，哀感流涕。謁於太廟。復皇后羊氏。辛未，大赦，改元。八月，以太尉東海王越錄尚書事，驃騎將軍、范陽王虓爲司空。九月，頓丘太守馮嵩執成都王穎，送之於鄴。冬十月，司空、范陽王虓薨。長史劉輿害成都王穎。十一月庚午，帝崩於顯陽殿，在位十六年，時年四十八，葬太陽陵。帝之爲太子，朝廷咸知不堪政事，武帝亦疑焉。衛瓘常侍宴，撫武帝坐床曰：「可惜此坐！」和嶠亦以爲言，曰：「皇太子有淳古風，而季代多僞，恐不了陛下家事。」武帝默然不答。後武帝欲廢太子，楊後曰：「立嫡以長，不以賢，豈可動乎？」太子遂定。及居大位，政出群下，紀綱大壞，貨賂公行，天下爲之市賈焉。帝又嘗幸華林園，聞蛙聲，謂左右曰：「此鳴者爲官乎，爲私乎？」或對曰：「在官地者爲官，在私地者爲私。」及天下荒亂，百姓餒甚，帝曰：「何不食肉糜？」其蒙蔽皆此類也。
王隱《晉書》曰：高堂隆刻鄴宮屋材云：「後若干年，當有天子居此宮。」惠帝止鄴宮，治屋者土剝更泥，始見刻字，計年正合。
《晉書》曰：趙王倫，字子彝，宣帝第九子也。母曰柏夫人。魏嘉平初，封安樂亭侯。五等建，改封東安子，拜諫議大夫。武帝受封琅琊郡王。元康初，遷征西將軍，開府儀同三司，鎮關中。倫刑賞失中，氐〈音低。〉羌反叛，征還京師。尋拜車騎將軍、太子太傅。深交賈、郭，諂事中宮，大爲賈後所親信。求錄尚書，張華、裴頠固執不可。又求尚書令，華、頠復不許。湣懷太子之廢也，使倫領右軍將軍。時左衛司馬督司馬雅及常從督許超，幷常給事東宮，二人傷太子無罪，與殿中中郎士猗等謀廢賈後，復太子，以華、頠不可移，難與圖權，倫執兵之要，性貪冒，可假以濟事，乃說倫嬖人孫秀曰：「中宮凶妒無道，與賈謐等共廢太子。今國無嫡嗣，社稷將危，大臣將起大事。而公名奉事中宮，與賈、郭親善，太子之廢，皆雲預知，一朝事起，禍必相及。何不先謀之乎？」秀許己諾，言於倫，倫納焉。事將起，而秀知太子聰明，若還東宮，將與賢人圖政，量已必不得志，更說倫曰：「太子剛猛，不可私請。明公素事賈後，時議皆以公爲賈氏之黨。今雖欲建大功於太子，太子含宿怒，必不加賞於明公矣。當謂逼百姓之望，翻覆以免罪耳。此乃所以速禍也。今且緩其事，賈後必害太子，然後廢後，爲太子報仇，亦足以立功，豈徒免禍而已。」倫從之。秀乃微泄其謀，使謐黨頗聞之。倫、秀因勸謐等早害太子，以絕衆望。太子既遇害，倫、秀之謀益甚，而超、雅懼後難，欲悔其謀，乃辭疾。秀復告右衛佽飛督閭和，和從之，期四月三日丙夜一籌，以鼓聲爲應。至期，乃矯詔敕三部司馬曰：「中宮與賈謐等殺害太子，今使車騎入廢中宮。汝等皆當從命，賜爵關中侯。不從，誅三族。」於是衆皆從之。倫又矯詔開門夜入，陳兵道南，遣翊軍校尉、齊王冏將三部司馬百人，排閣入華林，令駱休爲內應，迎帝幸東堂。遂廢賈後爲庶人，幽之於建始殿，中書監、侍中黃門侍郎、八座，皆夜入殿，執張華，裴頠、解紹、杜斌等，於殿前殺之。尚書始疑詔有詐，郎師景露板奏請手詔。倫等以爲沮衆，斬之以殉。明日，倫坐端門，屯兵北向，遣尚書和郁送賈庶人於金墉。倫尋矯詔自爲使持節、大都督、督中外諸軍事、相國，侍中、王如故，一依宣文輔魏故事，以其世子散騎常侍拲〈音拱。〉領冗從僕射；子馥前將軍，封濟陽王；虔黃門郎，封汝陰王；詡〈況羽反。〉散騎侍郎，封霸城侯。孫秀等皆封大郡，幷據兵權，文武官侯封者數千人，百官總己聽於倫。倫素庸下，無智策，復受制於秀，秀之威權振於朝廷，天下皆事秀而無求於倫。秀起自琅琊小吏，累官於趙國，以諂媚自達。既執機衡，遂恣其奸謀，多殺忠良，以逞私憾。前衛尉石崇、黃門郎潘岳皆與秀有嫌，幷見誅。於是京邑君子不樂其生矣。淮南王允、齊王冏以倫、秀驕僣，內懷不平。秀等亦深忌焉，乃出冏鎮許，奪允護軍。允憤起兵討倫。允既敗滅，倫加九錫，增封五萬戶。倫無學，不知書；秀亦以狡黠〈胡八反。〉小才，貪淫昧利。所共立事者，皆邪佞之徒，惟競榮利，無深謀遠略。倫、秀幷惑巫兒，聽妖邪之說。秀使牙門趙奉詐爲先帝神語，令倫早入西宮。又言宣帝於北邙爲趙王佐助，於是別立先帝廟於邙山，謂逆謀可成。秀等部分諸軍，分佈腹心，使散騎常侍、義陽王威兼侍中、出納詔命，矯作禪讓之詔，使持節、尚書令滿奮，僕射崔隨爲副，奉皇帝璽綬以禪位於倫。倫僞讓不受。於是宗室諸王、群公卿士咸假稱符瑞天文以勸進，倫乃許之。左衛王輿、前軍司馬雅等率甲士入殿，譬喻三部司馬，示以威賞，皆莫敢違。其夜，使張林等屯守諸門。義陽王威及駱休逼奪天子璽綬。夜漏未盡，內外百官以乘輿法駕迎倫。惠帝乘雲母車，鹵簿數百人，自華林西門出居金墉城。尚書和郁，兼侍中、散騎常侍、琅琊王睿，中書侍郎陸機從，到城下而反。使張衡衛帝，實幽之也。倫從兵五千人，自端門登太極殿，滿奮、崔隨、樂廣進璽綬於倫，乃僣即帝位，大赦，改元建始。諸黨皆登卿將，幷列大封。其餘同謀者咸超階越次，不可勝紀，至於奴卒廝役亦加以爵位。每朝會，貂蟬盈坐，時人爲之諺曰：「貂不足，狗尾續。」而以苟且之惠取悅人情，府庫之儲不充於賜，金銀冶鑄不給於印，故有白板之侯，君子恥服其章，百姓亦知其不終矣。倫親祠太廟，還，遇大風，飄折麾蓋。孫秀既立非常之事，倫敬重焉。秀在文帝爲相國時所居內府，事無巨細，必諮而行。倫之詔令，秀改革，有所與奪，自書青紙爲詔，或朝令夕改者數四，百官轉易如流矣。時齊王冏、河間王顒、成都王穎幷擁強兵，各據一方。秀知冏等必有異圖，乃選親黨及倫故吏爲三王參佐及郡守。秀本異與張林有隙，雖外相推崇，內實忌之。及林爲衛將軍，深怨不得開府，潛與拲箋，具說秀專權，動違衆心，而功臣皆小人，撓亂朝廷，可一時誅之。拲以書白倫，倫以示秀。秀勸倫誅林，倫請宗室會於華林園，召林、秀及王輿入，因收林，殺之，誅三族。及三王起兵討倫檄至，倫、秀始大懼，遣其中堅孫輔爲上將軍，督諸軍以拒義師。倫復授太子詹事劉琨節，督河北將軍，率步騎千人催諸軍與義軍戰於激水，大敗，退保河上，劉琨燒斷河橋。自義兵之起，百官將士鹹欲誅倫、秀以謝天下。秀知衆怒難犯，不敢出省。及聞河北軍悉敗，憂懣不知所爲。義陽王威勸秀至尚書省與八座議征戰之備，秀從之。使京城四品以下子弟十五以上，皆詣司隸，從倫出戰。內外諸軍悉欲劫殺秀，秀懼，自崇禮闥走還下舍。衛將軍趙泉斬秀等以徇，使倫爲詔曰：「吾爲孫秀等所誤，以怒三王。今已誅秀，其迎太上復位。吾歸老於農畝。」傳詔以騶〈音鄒。〉虞幡敕將士解兵。文武官皆奔走，莫敢有居者。黃門將倫自華林東門出，及拲皆還汶陽裏第。於是以甲士數千迎天子於金墉，百姓咸稱萬歲。帝自端門入，升殿，禦廣室，送倫及拲付金墉城。梁王彤表倫父子凶逆，宜伏誅。百官會議於朝堂，皆如彤表。遣尚書袁敞持節賜倫死，飲以金屑苦酒。倫慚，以巾覆面，曰：「孫秀誤我！」於是收拲、馥、虔、詡付廷尉獄考，竟百官是倫所用者，皆斥免之，台省府衛僅有存者。自兵興六十餘日，戰及殺害近十萬人。
