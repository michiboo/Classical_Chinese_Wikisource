
《宋書》曰：范叔孫少而仁厚，周窮濟急。鄉曲貴其義行，無有呼其名者。
又《劉凝之傳》曰：衡陽王伊季荊州年饑，伊季慮凝之餒，餉錢十萬。凝之大喜，將錢至市門，觀其饑色者悉分與之，俄頃立盡。
又曰：張進之少有志，曆郡五官主簿，永寧、安固二縣領校尉。家世富足，經荒蕪年散其財，救贍鄉里，遂以貧罄，全濟者甚多。
又曰：嚴世期，會稽山陰人也。好施慕善，出自天然。同里張邁三人，妻各産子，時歲饑儉，慮不相存，欲棄而不舉，世期聞之，馳往拯救，分食解衣，以贍其乏，三子幷得成長。
又曰：蕭惠開爲益州牧。太始四年，還至京師。初，惠開府錄事參軍劉希微負蜀人債將百萬，爲債主所制，未得俱還。惠開甚恥之，輒之廄中，凡有馬六十匹，悉以與希微償債，其意趣不常皆如此。
《齊書》曰：劉善明，平原人，懷珍族弟。祖徐州刺史鎮北將軍；父懷民，宋世爲齊、北海二郡太守。玄嘉末，青州饑荒，人相食，善明家有積粟，躬食飠亶粥，開倉以救鄉里，多獲全濟，百姓呼其家田爲「續命田」。
崔鴻《前涼錄》曰：張沖，字長思，敦煌人。散家財巨萬，施之鄉閭，時人爲之謠曰：「推財不疑張長思。」
又《後燕錄》曰：趙秋，字子武，汲郡朝歌人。少而輕財好施，鄰人李玄度母死，家貧無以葬，秋謂其兄曰：「起死生，救不足，人之本也。」家有二牛，以一與之，玄度得以葬。它年，秋夜行見一老母遺金一餅，曰：「子能葬我，是以相報。子五十已後當富貴不可言，勿忘玄度也。」
《後魏書》曰：祖岩，字洪山。於固安縣世有積粟至數萬石。自延昌已來，北州頻經災儉，岩兄弟傾家贍遺。嘗見州郡徵租甚急，岩遂以家粟萬斛代輸，聞者莫不嗟嘆。
又曰：張普惠不營財業，好有進舉，敦於故舊。冀州人侯堅固少時與其游學，早終，其子長瑜，普惠每於四時請祿，無不減贍給其衣食。
《隋書》：郭衍授瀛州刺史，遇秋霖大水，其屬縣多漂沒，民皆上高樹，依大冢。衍親備船筏，幷賫糧拯救之，民多獲濟。衍先開倉賑恤，後始聞奏，上大善之。
《唐書》曰：孟簡，性俊拔，尚義，早歲交友。先歿者視其孤，每厚於周恤，議者以爲有前輩風。
又曰：李藩，少恬淡修儉，雅容儀，好學。父卒，家富於財，親族吊者有挈去，不禁。愈務散施，不數年而貧。年四十餘未仕，讀書揚州，困於自給，妻子怨尤之，晏如也。
又曰：盧鈞爲嶺南節度使。自貞玄已來，衣冠得罪流放嶺表者，因物故，子孫貧悴，雖遇赦不能自還。凡在封境者，鈞減俸錢爲營櫝。其家疾病死喪，則爲之醫藥殯斂，孤兒稚女，爲之婚嫁，凡數百家。李皋貶溫州長史。無幾，攝行州事。歲儉，州有官粟數十萬斛，欲行賑救，掾吏叩頭乞候上旨，皋曰：「夫人一日不再食，當死，安暇稟命！若殺我一身，活數千命，利莫大焉。」於是開倉盡散之。以擅貸之罪，飛章自劾。天子聞而嘉之，答以優詔。
《崔氏家傅·座右銘》曰：無論人之短，無道己之長。施人慎勿念，受施慎勿忘。隱心而後動，謗議庸何傷。虛譽不足慕，古誡不可抗。
《家語》曰：子游問於孔子曰：「夫子亟言子産之惠也，可得聞乎？」孔子曰：「夫子産者，猶衆人之母也，能食之，不能教，以其乘車濟冬涉者，盡愛而無教也。」
又曰：孔子曰：「好學則智，恤孤則惠，恭則近禮，勤則有繼。」
《尚書大傳》曰：老而無妻謂之鰥，老而無夫謂之寡，幼而無父謂之孤，老而無子謂之獨，行而無資謂之乏，居而無食謂之困。此皆天民之至悲哀而無告者。故聖人在上，君子在位，能者任職，必先施此，無使失職。
《戰國策》曰：襄王立，田單相之。過淄，有老人涉淄而寒，出不能行，坐沙中。田單見其寒也，解裘而衣之。王乃賜田單牛酒，召單而揖於庭，勞之。乃布令求百姓之饑寒者收�之。乃使人聽於閭里，聞大夫相與語，曰：「單之愛人，乃王之教之也。」
《江表傳》曰：全琮罷東安郡，還錢唐，修祭墳墓，麾幢節蓋，曜於舊里，請會邑人平生知舊、宗族六親，施散惠與，千有餘萬，本土以爲榮。
又曰：司馬徽字德操。人有臨蠶求簇者，徽便與之，自棄其蠶。或有難之者，曰：「凡人有損己以贍人，謂彼事急，己事緩耳。今彼此正等，何爲急之以與人邪？」徽曰：「人不當求耳。人己求，拒之將慚，何有以財貨令人慚者也？」
《董卓別傳》曰：太常張奐將師北征，表卓爲軍司馬。從軍行，卓手斬購募羌酋，拜五官中郎，賜縑九十匹。卓嘆曰：「爲者則己，有者則士。」悉以縑分與兵吏。
葛洪《神仙傳》曰：焦先日日入山，伐薪以布施，從西村頭一家起，周而復始。
《秦書》曰：尚書令苻雅爲人樂施，乞人填門。嘗曰：「天下物何常吾今日富，後日貧耳？」忽一日不施則意不泰。時人爲之語曰：「不爲權異富，寧作苻雅貧。」
賈誼《新書》曰：楚昭王當房而立，愀然有寒色。是日也，出府衣裘以衣寒者，出倉之粟以賑饑者。二年，吳襲郢，當房賜者請還，戰死。闔閭曰：「昔事徒當房之德也。」
《三輔決錄》曰：摯茂，字子華。以茂才爲郡去。治財致大富，悉散以分宗人。先從貧始，以壽終。
虞預《會稽典錄》曰：駱俊，字遠。孝靈皇帝擢拜陳相。汝南葛陂盜賊幷起，與接境四面受敵。俊整厲吏人，爲之保障，出倉見穀，以贍貧乏。
劉邵《人物誌》曰：中材之人，財隨損益。是故籍富貴則貨財充於內，施惠周於外；見贍者求可稱而譽之，見援者闡小美而太之。雖無異材，猶行成而名立也。
《英雄記》曰：王匡，字公節，泰山人。輕財好施，以任俠聞。辟大將軍何進府，使匡於徐州發強弩五百詣京師。會進敗，匡還鄉里。
劉義慶《世說》曰：顧榮在洛，嘗應人請，覺行炙人有欲炙之色，因輟已施焉。後遭亂渡江，每經危急，常有一小人左右，問其故，乃受炙人也。
顔延之《庭詰》曰：善施者，豈惟發自人心，乃出天財。
裴啓《語林》曰：大將軍王敦尚武帝女。此主特所重愛，遣送十倍諸主。主既亡，人就王乞，始猶分物與之，後乞者多，遂指庫屋間數以施。
《孔叢子》曰：衛公子友饋馬四乘於子思，爲賓主之餼焉。子思曰：「�寄命以來，度身以服衛之衣，量腹以食衛之粟，且又朝夕受酒脯及祭�番之賜。衣食已優，意氣已足，以無行志，未敢當車馬貺。禮，雖有爵賜人，不逾父兄。今重違公子之盛指，則有陷禮之愆焉，若何？」公子曰：「友已言於君矣。」
又曰：季桓子以粟千鍥ゾ夫子，夫子受之而不辭，既而以班門人之無者。子貢進曰：「季孫以夫子貧，故致粟，夫子受之而以施人，無乃非季孫之意乎？」子曰：「受人財，不以成富，與季孫之惠於一人，豈若惠數百之人哉！」
《列子》曰：衛端木叔者，子貢之世父也。籍其先資，家累萬金。奉養之餘，先散之宗族，次散之邑里，乃散一國。行年六十，氣�將衰，棄其家事，都散其庫藏、珍寶、車服、妾媵。一年之中盡焉。及其病也，無藥石之儲；及其死也，無埋葬之資。一國之人受其施者，相與賦而藏之，及其子孫之財焉。金屈犛聞之，曰：「端木叔，狂人也，辱其祖矣。」段幹生聞之，曰：「端木叔，達人也，德過其祖矣。」
《莊子》曰：青青之麥，生於陵陂，生不布施，死何含珠爲！
《孟子》曰：子産聽鄭國之政，以其乘輿，濟人於溱洧。
《孟子》曰：惠而不知爲政。歲十一月，徒杠成；十二月，輿梁成，民未病涉。
《韓子》曰：吳起爲魏將而攻中山，軍人有病疽者，吳起跪而自吮其膿傷者。母立而泣，人曰：「將軍於若子如是，何爲泣？」對曰：「昔吳子吮其父傷，而殺之涇水之上，今又將安知不殺是乎？」
《呂氏春秋》曰：秦繆公乘馬車敗，右服失。公自往求馬，見野人方將食之於歧山之陽。繆公笑曰：」食馬肉而不飲酒，餘恐其傷生也！」遍飲而去。居一年，爲韓原之戰，晉人以環繆公之車矣，嘗食馬肉者三百餘人疾斗車下，遂大克晉，反獲晉公以歸。
《呂覽》曰：魯國之法：魯人爲人臣妾於諸侯，有能贖之者，取其金於府。子貢贖魯人於諸侯而辭不受其金。孔子曰：「賜！失之矣。自今以往，魯人不贖人也。」
《淮南子》曰：爲魚德者，非挈而入淵也，爲猿賜者，非負於緣木也，縱其所之，利之而已矣。
