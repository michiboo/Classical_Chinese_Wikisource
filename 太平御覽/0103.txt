
《後魏書》曰：顯祖獻文皇帝，諱弘，高宗文成皇帝之長子也，母曰李貴人。興光元年秋七月，生於陰山之北。太安二年二月，立爲皇太子。聰睿機悟，幼有濟民神武之規，仁孝純至，禮敬師友。和平六年夏五月，即皇帝位，大赦天下。秋七月，太尉乙渾爲丞相，事無大小，皆決於渾。是歲，劉子業叔父殺子業僭立。天安元年春正月，大赦，改元，二月，丞相、太原王乙渾謀反伏誅。皇興元年閏月，劉青州刺史沈文秀、冀州刺史崔道固幷遣使請舉州內屬。二年夏四月，高麗、庫莫奚、契丹、于闐、波斯諸國各遣使朝獻。四年三月，詔宣告天下，民有病者，所在官司遣醫就家診視，所用藥物，任醫所須量給之。五年八月，帝欲禪位於叔父京兆王子推，群臣固請，帝乃止。後下詔曰：「朕承洪業，運屬太平，淮、岱率從，四海清晏。是以希心玄古，志存淡泊。躬覽萬務，則損頤神之和；一日或曠，政有淹滯之失。且子有天下，歸尊於父；父有天下，傳之於子。今稽葉靈運，考弘群心，爰命儲宮，踐升大位。朕方優游恭己，棲心浩然，社稷乂安，克廣其業，不亦善乎？百官有司，其祗奉元子，以答天休。宣布宇內，咸使聞悉。」於是群公奏曰：「三皇之世，淡泊無爲，故稱皇。是以漢高祖既稱皇帝，尊其父爲太上皇，明不統天下。今皇帝幼沖，萬機大政，猶陛下統之。謹上尊號太上皇帝，」乃從之。太上皇帝徙禦崇光宮，采椽不斫，土階而已。國之大事咸以聞。承明元年，年二十三，崩於永安殿，在位六年，謚曰獻文皇帝，廟號顯祖，葬雲中金陵。
《後魏書》曰：高祖孝文皇帝，諱宏，顯祖獻文皇帝之長子，母曰李夫人。皇興元年八月，生於平城紫宮，神光照室，天地氤氳，和氣充塞。帝生而潔白，有異姿，繈褓岐嶷，長而淵裕仁孝，卓然有君人之表。顯祖尤愛異之。三年夏六月，立爲皇太子。五年秋八月，即皇帝位於太華前殿，大赦，改元。延興元年冬十月，沃野、統萬二鎮叛。詔太尉、隴西王元賀追擊，至孢罕，滅之，斬首三萬餘級；徙其遺逆於冀、定、相三州爲營戶。十二月，詔訪舜後，獲東萊郡民嬀苟之，復其家畢世，以彰盛德之不朽。二年春二月，詔曰：「尼父稟達聖之資，體生知之量，窮理盡性，道光四海。頃者淮、徐未賓，廟隔非所，致令祠典寢頓，禮章殄滅，遂使女巫妖覡，淫進非禮，殺生鼓舞，倡優狎，豈所以尊明神敬聖道者也。自今已後，有祭孔子廟，制用酒脯而已，不聽婦女雜合，以祈非望之福。犯者以違制論。」夏四月，詔工商雜類，盡聽赴農。詔沙門不得去寺浮遊民間。是月，劉死，子昱僭立。秋七月，詔州郡縣各遣二人才堪專對者，赴九月講武，當親問風俗。三年二月，詔縣令能靜一縣劫盜者，兼治二縣，即食其祿；能靜二縣者，兼治三縣，三年遷爲郡守。二千石能靜二郡，上至三郡，亦如之，三年遷爲刺史。三月，詔諸倉屯穀麥充積者，出賜貧民。夏四月，詔以孔子二十八世孫魯郡孔乘爲崇聖大夫，給以十戶供灑掃。四年九月，以劉昱內相攻戰，詔將軍元蘭將三萬騎及假東陽王丕爲後繼，伐蜀漢。承明元年六月，太上皇帝崩。大赦，改年。尊皇太后爲太皇太后，臨朝稱制。秋七月，追尊皇妣李貴人爲思皇太后。太和元年七月，劉昱死，弟准僭立。二年夏四月，京師旱。祈天文於北苑，親自禮焉。減膳，避正殿。澍雨大洽。曲赦京師。九月，龜茲國遣使獻龍馬。三年四月，吐谷渾國遣使獻牛五十頭。是年，島夷蕭道成廢其主劉准而僭立，自號曰齊。四年春，罷畜鷹鷂之所，以其地爲報德佛寺。五月，詔會京師耆老，賜錦綵〈彩〉、衣服、几杖、稻米、蜜、面，復家人不徭役。六年三月，蕭道成死，子頤僭立。七年閏四月，皇子生，大赦天下。定州上言，爲粥給饑民，所活九十四萬七千餘口。八年八月，詔曰：「帝業至重，非廣詢無以至治。今制百辟卿士，工商吏民，各上便宜利民益治，損化傷政，直言極諫，勿有所隱，務令辭無煩華，理從簡實。朕將親覽，以知世要，使言之者無罪，聞之者足以戒。」九年春正月，詔曰：「圖讖之興，起於三季。既非經國之典，徒爲妖邪所憑。自今圖讖、秘緯及名爲《孔子閉房記》者，一切皆焚之。留者以大辟論。又諸巫覡假稱神鬼，妄說吉凶，及委巷諸卜非墳典所載者，嚴加禁斷。」大饗群臣於大華殿，班賜《皇誥》。十年春正月，帝始服袞冕朝，饗萬國。二月，初立黨、裏、鄰三長，定民戶籍。夏四月，始制五等公服。帝服以法服禦輦，祀於西郊。八月給尚書五等品爵已上朱衣、玉佩、大小組綬。九月，詔起明堂，辟雍。冬十月，有司議依故事，配始祖於南郊。十有一年，春正月，詔定樂章，非雅者除之。十有一月詔罷尚方錦綉綾羅之工，四民欲造，任之無禁。其禦府衣服、金銀、珠玉、綾羅、糸由錦，太官雜器，太僕乘具，內庫弓矢，出其太半，班賚百官及京師民庶，下至工商皂隸，逮於六鎮戍士，各有差。十二月，詔秘書丞李彪、著作郎崔光改析國記，依紀傳之體。十有二年春正月，初建五牛旌旗。五月，詔雲中、河西及關內六郡，各修水田，通渠灌溉。增置彝器於太廟。九月，起宣文堂、經武殿。十三年春正月，車駕有事於圓丘。於是初備大駕。七月，幸靈泉池，與群臣禦龍舟，賦詩而罷。立孔子廟於京師。十有四年八月，詔議國之行次。九月，皇太后馮氏崩。冬十月，葬文明太皇太后於永固陵。車駕謁永固陵。群臣固請公除，帝不許。帝居廬，引見群寮於太和殿。太尉、東陽王丕等據權制固請，帝引古禮往復，群臣乃止。十五年春正月，帝始聽政於皇信東室。初分置左右史官。夏四月，帝始進蔬食。自正月不雨，至於六月癸酉，有司奏祈詔百神，曰：「昔成湯遇旱，齊景逢災，幷不由祈山川而致雨，皆至誠發中，澍潤千里。萬方有罪，在於一人。今普天喪恃，幽顯同哀，神若有靈，猶應未忍安饗，何宜四氣未周，便行祀事。惟當考躬責己，以待天譴。」五月，議改律令，上於東明觀析，疑獄。八月，議養老，又議肆類上帝、禋於六宗之禮，帝親臨決。詔郡國有時物可以薦宗廟者，貢之。移道壇於桑乾之陰，改曰：「崇靈寺」。詔諸州舉秀才先盡才學，親定之禮，議律令。十有一月，詔二千石考在上上者，假四品將軍，賜乘黃馬一匹；上中者，五品將軍；上下者，賜衣一襲。十有二月，帝爲高麗王璉舉哀於城東行宮。車駕迎春於東郊。十有六年春正月，饗群臣於太華殿。帝始爲王公興，懸而不樂。宗祀顯祖獻文皇帝於明堂，以配上帝。遂升靈台，以觀雲物。詔定行次，以水承金。制諸遠屬，非太祖子孫及異姓爲王者，皆降爲公，公爲侯，侯爲伯，伯爲子，子爲男。二月，詔祀唐堯於平陽。祀虞舜於廣寧，夏禹於安邑，周文王於洛陽。改謚宣尼曰文聖尼父，告謚孔廟。夏四月，頒新律令，大赦天下。八月，司徒尉元以老遜位。以尉元爲三老，游明根爲五更。又養國老、庶老。詔曰：「夫文武之道，自古幷行，威福之施，必也相籍。故三、五至仁，尚有征伐之事；夏殷明睿，未舍兵甲之行，今則訓文有典教，國家雖崇文以懷九服，修武以寧八荒。然於習武之方，猶爲未盡。今則訓文有典，教武闕然。將於馬射之前，先行講武之式。可敕有司豫修場埒。其列陣之儀，五戎之數，別俟後敕。」冬十月，太極殿成，大饗群臣。十有七年夏四月，立皇后馮氏。六月，帝將南伐，詔造河橋。立皇子恂爲皇太子。秋七月，以皇太子立，詔賜民爲父後者爵一級。是月，蕭頤死，孫昭業僭立。八月，車駕發京師，南伐，步騎三十百餘萬。太尉丕奏請以宮人從，詔曰：「臨戎不語內事，宜停。」車駕至泗州，幸幷州。親見高年，問所疾苦。車駕所經，傷民秋稼者，畝給穀五斛。戊辰，濟河。詔洛、懷、幷、肆所過四州，賜高年爵。百年以上假縣令，九十以上賜爵三級，八十以上賜爵二級，七十以上賜爵一級，鰥寡孤獨不能自存者，人粟五斛，帛二匹；孝悌廉義、文武應求者，皆以名聞。幸洛陽，周巡故宮基趾。帝顧謂侍臣曰：「晉德不修，早傾宗祀，荒毀至此，用傷朕懷。」遂詠《黍離》之詩，爲之流涕。觀河橋，幸太學，觀《石經》。詔六軍發軫。帝戎服，執鞭御馬而出，群臣稽顙於馬前，請停南伐，帝乃止。仍定遷都之計。冬十月，幸金墉城。詔征司空穆亮與尚書李沖、將作大匠董爵經始洛陽。帝幸河南城。幸豫州。解嚴設壇於滑台城東，告行廟以遷都之意。大赦天下。還，幸鄴城。十有八年春，朝群臣於鄴宮。車駕南巡。幸洛陽西宮。二月，行幸河陽，規建方澤之所。車駕北巡，至平城宮。臨朝堂，部分遷留。三月，罷西郊祭天。帝臨太極殿，喻在代群臣以遷移之略。秋七月，以宋王劉昶爲大將軍。是月，島夷蕭鸞殺其主蕭昭業，立業弟昭文。冬十月，親告太廟，奉遷神主。車駕發平城宮。次於山中之唐湖。是月，蕭鸞廢殺其主蕭昭文而僭立。車駕幸鄴。經比干墓，傷其忠而獲戾，親爲弔文，樹碑而刊之。車駕至洛陽。蕭鸞雍州刺史曹虎據襄陽降。十有二月，車駕至懸瓠。詔壽陽、鍾離、馬頭之師，所獲男女口皆放還南。十有九年春正月，饗群臣於懸瓠。講武於汝水之西，大賫六軍。車駕濟淮。二月，幸八公山。路中雨甚，詔去蓋；見軍士病者，親恤之。車駕至鍾離，軍士擒鸞三卒，帝曰：「在君爲君，其民何罪。」於是免歸之。車駕發鍾離，遣使臨江，數蕭鸞罪惡。幸小沛，遣使以太牢祭漢高祖廟。行幸瑕丘，以太牢祠岱嶽。詔選諸孔宗子一人，封崇聖侯，邑百戶，以奉孔子之祀。又詔兗州爲孔子起圉柏，修飾墳壟，更建碑銘，褒揚聖德。行幸滑台，次於石濟。車駕至自南伐。六月，詔始爲漢語，不得以北俗之語言於朝廷，若有違者，免所居官。詔求天下遺書，秘閣所無、有裨時用者加以優賞。詔遷洛之民，死葬河南，不得還北。於是代人南遷者，悉爲河南洛陽人。詔改長尺大升，依周制度，班之天下。八月，詔選天下武勇之士十五萬人爲羽林、虎賁，以充宿衛。九月，六宮及文武盡遷洛陽。十有二月，引見群臣於光極堂，宣示品令第，爲大始之選。二十年春正月，詔改姓爲元氏。二月，詔介山之邑，聽爲寒食，其餘禁斷。帝以久旱，咸秩群臣；自癸未不食至於乙酉，是夜澍雨大洽。十有二月，開鹽池之禁，與民共之。置常平倉。二十有一年春正月，立皇子恪爲皇太子。夏四月，行幸長安。遣使者以太牢祭周文王於豐，祭武王於鎬。六月車駕至自長安，帝親爲群臣講喪服於清徽堂。八月，車駕南討。九月，車駕至新野。冬十月，四面進攻，不克，詔左右軍築長圍以守之。二十有二年，春正月，拔新野。三月，大破蕭鸞平北將軍崔惠景、黃門郎蕭衍軍於鄧城，斬獲首虜二萬有餘。秋七月，詔曰：「朕以寡德，屬茲喪亂，實賴群英，凱清南夏，宜約躬賞效，以勸茂績。後之私府，便可損半；六宮嬪御，五服男女，恆恤恆供，亦令減半；在我之親，三分省一。」是月，蕭鸞死，子寶卷僭立。九月，帝以蕭鸞死，禮不伐喪，乃詔反旆。二十有三年春正月，朝群臣於鄴宮。三月，車駕南伐，帝不豫，司徒、彭城王勰侍疾禁中，攝百揆。車駕至馬圈，賊將蔡道福、成公期率萬人棄順陽遁走。帝疾甚，車駕北次谷塘原。詔司徒勰征太子於魯陽踐祚。夏四月，帝崩於谷塘原之行宮，在位二十九年，時年三十二，秘諱，至魯陽發喪，還京師。上謚曰孝文皇帝，廟曰高祖。葬長陵。帝幼有至性，寡敬寬慈，每垂矜舍。進食者曾以熱羹傷帝手，又曾於食中得蟲穢之物。帝笑而恕之。宦者譖帝於太后，太后大怒，杖帝數十，帝默而不自明。太后崩後，亦不以介意。聽覽政事，從善如流；哀矜百姓，恆思所以濟益。天地、五郊、宗廟二分之禮，常必躬親，不以寒暑爲倦。雅好讀書，手不釋卷。《五經》之義，覽之便講，學不師授，探其精奧。史傳百家，無不該涉。善談《莊》《老》，尤精釋義。才藻富贍，好爲文章，詩賦銘頌，有興而作。有大文筆，馬上口授，及其成也，不改一字。自泰和十年已後詔冊，皆帝之文也。其餘文章，百有餘篇。愛奇好士，情如饑渴。待納朝賢，隨才輕重，常寄以布素之意，悠然玄邁，不以世務嬰心。又少而善射，有膂力。年十餘歲，能以指彈碎羊膊骨。及射禽獸，莫不隨志而斃之。至年十五，便不復殺生，射獵之事悉止。性儉素，常服浣濯之衣，鞍勒鐵木而已。帝之雅志，皆此類也。
《後魏書》曰：世宗宣武皇帝，諱恪，高祖孝文皇帝之第二子母曰高夫人。初，夢爲日所逐，避之床下，日化爲龍，繞夫人數匝，寤而驚悸，既而有娠。泰和七年閏四月，生帝於平城宮。二十二年正月，立爲皇太子。二十三年夏四月，即皇帝位於魯陽，大赦天下。帝居諒暗，委政宰輔。秋八月，遵遺詔，高祖二夫人以下悉歸家。景明元年春正月，車駕謁長陵。大赦，改年。丁未，蕭寶卷豫州刺史裴叔業以壽春內屬。二年春正月，帝始親政。三月，詔曰：「治尚簡靜，任貴應事。州府佐史，除授稍多，誠爲損弊，無益政道。又京師百司，寮屬殷雜，官有閑長者，亦同此例。苟非精要，悉從蠲省。」是月，蕭衍立寶卷弟南康王寶融爲主，年號中興。寶卷東赴建業。九月發畿內夫五萬五千築京師三百二十三防，四旬而罷。立皇后于氏。十有一月，築圓丘於伊水之陽，仍有事焉。是月，寶卷直後張齊殺寶卷降蕭衍，衍克建業。三年三月，寶卷弟建安王寶寅來降。是月，蕭衍又廢其主寶融而僭立，自稱曰梁。九月，車駕行幸鄴。詔使者吊殷比干墓。閱武於鄴南。冬十月，帝親射，遠及一里五十步，群臣勒銘於射所。四年春正月，車駕籍田於千畝。三月，皇后親蠶於北郊。夏四月，南天竺國獻辟支佛牙。正始元年春正月，大赦，改年。八月，詔洛陽令有大事聽面敷奏。元英攻義陽，拔之，擒送蕭衍冠軍蔡靈恩等十餘將。英大破衍將，仍清三關。冬，十有一月，敕有司依漢魏舊章，營繕國學。十二月，以苑牧公田分賜代遷之戶。詔群臣議定律令。二年，詔尚書李崇、太府卿於忠、散騎常侍游肇、諫議大夫鄧羨，俱爲大使糾斷畿內。其守令之徒，咎失彰露者，即便施決，州鎮重職，聽爲表聞。三年春正月，皇子生，大赦天下。十一月，帝爲京兆王愉、清河王懌、廣平王懷、汝南王悅講《孝經》於式乾殿。四年十一月，禁河南畜牝馬。自碣石至於劍閣，東西七千里，置二十二都尉。永平元年六月，詔曰：「慎重獄刑，著於往誥。朕禦茲寶曆，明鑒未遠，斷決煩疑，實有攸愧。可依洛陽舊圖，修聽訟觀，農隙起功，及冬令就。當與王公卿士親臨錄問。」八月，冀州刺史、京兆王愉據州反。假尚書李平鎮北將軍、行冀州刺史討之。大赦，改元。平克信都，執愉。群臣請誅，帝弗許，詔送京兆，二年春正月，胡密步就磨、忸切密、盤是、悉萬斤、辛豆那、越狀切拔忸諸國幷遣使朝獻。嚈噠、薄知國遣使來朝，貢白象一。高昌國遣使朝貢。冬十月，郢州獻七寶床，詔不納。十一月，詔禁屠殺含孕，以爲永制。己丑，帝於式乾殿爲諸僧、朝臣講《維摩詰經》。三年冬十月，詔曰：「朕乘乾禦曆，年周一紀，而道謝擊壤，教慚刑措。至於下人之煢鰥疾苦，心常湣之，此而不恤，豈爲民父母之意也。可敕太常於閑敞之處。別立一館，使京畿內外疾病之徒，咸令居處。嚴敕醫署，分師療治，考其能否，而行賞罰。雖齡數有期，修短分定，然六疾不同，或賴針石，庶秦扁之言，理驗今日矣。又經方浩博，條流處廣，應病投藥，卒難窮究。更令有司，集諸醫士，尋篇推簡，務存精要，取三十餘卷，以班九服，郡縣備寫，布下鄉邑，使知救患之術。」延昌元年三月，京師穀貴，出倉粟八十萬石以賑貧者。夏四月，詔曰：「肆州地震陷裂，死傷甚多，言念毀沒，有酸懷抱，亡者不可復追，生病之徒宜加療救。可遣太醫、折傷醫，幷給所須之藥，就治之。」大赦，改年。二年，夏四月庚子，以絹十五萬匹賑恤河南郡饑民。三年春二月，詔曰：「肆州秀容郡敷城縣、雁門郡原平縣，幷自去年四月以來，山鳴地震，於今不已，告譴彰咎，朕甚懼焉，畏兢兢，若臨淵穀，可恤瘼寬刑，以答災譴。」四年正月，帝不豫，丁巳，崩於式乾殿，時年三十三，謚曰宣武皇帝，廟號世宗。葬景陵。帝幼有大度，喜怒不形於色。雅性儉素。初，高祖欲觀諸子志尚，乃大陳寶物，任其所取，京兆王愉等皆競取珍玩，帝惟取骨如意而已。高祖大奇之。及庶人恂失德，高祖謂彭城王勰曰：「吾固疑此兒有非常志相，今果然矣。」雅愛經史，尤長釋氏之義，每至講論，連夜忘疲。善風儀，美容貌，臨朝淵默，端嚴若神，有君人之量矣。
《後魏書》曰：肅宗孝明皇帝，諱詡，世宗宣武皇帝之第二子，母曰胡充華。永平三年三月，帝生於宣光殿之東北，有光照於庭中。延昌元年十月，立爲皇太子。四年春正月丁巳夜，即皇帝位，大赦天下。詔太保、高陽王雍入居西柏堂，決庶政，又詔任城王澄爲尚書令，百官總己以聽於二王。二月，尊皇后高氏爲皇太后。三月，皇太后出俗爲尼，徙禦金墉城。八月，尊皇太妃爲皇太后。帝朝皇太后於宣光殿，大赦天下。群臣奏請皇太后臨朝稱制。九月，皇太后親覽萬幾。熙平元年，春正月，大赦，改年。二年八月，宴太祖已來宗室年十五已上於顯陽殿，申家人之禮。九月，詔曰：「察訟理冤，實惟政首，躬親聽覽，民信所由。自今月望，當暫出城，親決滯枉。主者可宣諸近遠，咸使聞知。」神龜元年二月，詔以神龜表瑞，大赦改年。七月，開恆州銀山之禁，與人共之。二年九月，皇太后幸崧高山。正光元年秋七月，侍中元義、劉騰奉帝幸前殿，矯皇太后詔曰：「世宗宣武皇帝，以睿明承業，廓寧區夏，而鴻功未半，早年登遐。乃車書弗同，鯨寇尚熾。幼主稚弱，夙纂寶曆，曾是宗祏，莫克祗奉，朕所以敬慎群請，臨朝總政。僶俯從事，以迄於茲。自此春來，先疹屢發，夏首及今，數加動劇，恐不堪日厘萬務，巨細兼省。帝齒周星紀，識學逾躋，日就月將，人君道茂，足以撫緝萬邦，諧決百揆。朕當率前志，敬遜別宮。」乃幽皇太后於北宮，殺太傅、領太尉、清河王懌。總勒禁旅，決事殿中，帝加元服，大赦改年。九月，蠕蠕〈而蠢切。〉主阿那環來奔。戊戌，以太師、高陽王雍爲丞相。十月，詔曰：「蠕蠕世雄朔方，擅制漠表，鄰通上國，百有餘載。宜且優以賓禮，期之立功，疏爵胙土，大啓河嶽，可封朔郡公、蠕蠕王，食邑一千戶，錫以袞冕，加之輕蓋，祿秩儀衛，同於戚藩。」二年三月，駕幸國子學，講《孝經》。祠孔子，以顔淵配。十有二月，詔司徒崔光，安豐王延明等議定服章。三年春正月辛亥，帝耕籍田。十有一月，車駕有事圓丘。詔曰：「治曆明時，前王茂軌，孝成正律，奕代通規。至神龜中，始命儒官，改度易憲，如會旅衡。今天正斯始，陽煦將開，品物初萌，宜變耳目，所謂魏雖舊邦，其曆維新者也。便可頒宣內外，號曰《正光曆》。思與億兆共此維新，可大赦天下。」十二月，以牧守妄立碑頌，輒興寺塔；第宅豐侈，店肆商販，詔中尉端衡肅厲威風，以見事糾劾，七品六品，祿足代耕，亦不聽錮店占肆，爭利城市也。四年春二月，蠕蠕主阿那環帥衆犯塞，遣尚書左丞元孚兼尚書，爲北道行台，持節喻之。四月，阿那環執元孚驅掠畜牧北遁。詔驃騎大將軍、尚書令李崇，中軍將軍、兼尚書右僕射元纂帥騎十萬討蠕蠕，出塞三十餘里，不及而還。五年，泰州城人莫折大提據城反，自稱秦王，殺刺史李彥。詔雍州刺史元志討之。南秦州城人孫獠、張長命、韓祖香據城反，殺刺史崔游以應大提。遣城人卜朝襲克高平，殺鎮將赫連略、行台高元榮。太提尋死，子念生代立，僭稱天子，年號天建，置立百官。孝昌元年春正月，徐州刺史元法僧據城反，害行台高諒，自稱宋王，年號天啓，遣其子景仲歸於蕭衍。遣其將朝龍牙、成景俊、元略等帥衆赴彭城。詔秘書監、安樂王鑒回師以討之。鑒於彭城南擊元略，大破之，盡俘其衆；既而不備，爲元法僧所敗。衍遣子豫章王綜入守彭城，法僧擁其寮屬，守令兵武及郭邑士女萬餘口南入。夏四月辛卯，皇太后復臨朝攝政，引群臣面陳得失。詔曰：「神龜之末，權臣擅命，元義、劉騰陰相影響，遂使皇太后幽隔後宮。無君之心，積習稍久；不臣之跡，緣事彌彰。蔽耳目之明，專生殺之柄，天下爲之不康，四郊由茲多壘。此而可忍，孰不可忍？騰身既往，可追削爵位。叉之罪狀，誠合徽纆，但以宗枝舅戚，特全弘貸之法，可除名爲民。」秋八月，詔斷遠近貢獻珍麗，違者免官。九月，詔減天下租調之半。十二月，山胡劉蠡升反，自稱天子，置官僚。二年春正月，五原降戶鮮于修禮反於定州，號魯興元年。二月，帝、及皇太后臨大夏門，親覽冤訟。六月，詔曰：「自運屬寇難，曆載於茲，烽驛交馳，征鼓不息。朕威德不能遐被，經略無以及遠，俾是蒼生罹此荼炭，何以苟安黃屋，無愧黔黎。今便避居正殿，蔬餐素服。當親自招募，收集忠勇。其有直言正諫之士，敢決徇義之夫，二十五日悉集華林東門，人別引見，共論得失。班告內外，咸使聞知。」八月，賊元洪業斬鮮于修禮，請降，爲賊黨葛榮所殺。都督爾朱榮於肆州執刺史尉慶賓，令其從叔羽生統州事。九月，葛榮敗都督廣陽王淵、章武王融於博野白牛邏，融歿於陣。榮自稱天子，號曰齊國，年稱廣安。冬十一月，杜洛周攻陷幽州，執刺史王延年及行台常景。丙午，稅京師田租，每畝五升，借賃公田者畝一升。閏月，稅市人入者各一錢，居店舍爲五等。三年春正月，葛榮陷殷州，刺史崔楷固執節死之。三月，詔金紫光祿大夫源子邕爲大都督，討葛榮。冬十月，以衛將軍、討虜大都督爾朱榮爲車騎將軍、儀同三司。雍州刺史蕭寶寅據州反，自號曰齊，年稱隆緒。武太元年春正月，定州爲杜洛周所陷，執刺史楊津。是月，皇女生，秘言皇子，大赦，改元。二月，帝崩於顯陽殿，年十九。皇子即位，大赦天下。皇太后詔曰：「皇家握曆受圖，年將二百，祖宗累聖，社稷載安。朕以寡昧，親臨萬邦，識謝塗山，德慚文母。屬妖逆遞興，四郊多故。實望穹靈降祐，麟趾衆繁。自潘充華有孕椒宮，冀誕儲貳，而熊羆無兆，維虺遂彰。於時以國步未康，假稱統胤，欲以底定物情，系仰宸極。何圖一旦，弓斂莫追，國道中胤，大行絕祀。皇曾孫故臨洮王寶輝世子釗，體自高祖，天表卓異，大行平日養愛特深，義齊若子，事符當璧。及翌日弗愈，大漸彌留，乃延入清蒲，受命玉幾。暨陳衣在庭，登策靡及，允膺大寶，即日踐祚。朕是用惶懼忸怩，心焉靡訴。今喪君有君，宗祏惟固，宜議賞卿士，爰及百辟，凡厥在位，幷加陟敘。」幼主即位。儀同三司、大都督爾朱榮抗表請奔喪，乃勒兵而入。三月，上尊謚曰孝明皇帝，葬於定陵，廟號肅宗。夏四月，爾朱榮濟河。皇太后、幼主皆崩。
