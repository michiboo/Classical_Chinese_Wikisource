
蕭子顯《齊書》曰：宣孝陳皇后，諱道正，臨淮東陽人。後生太祖。太祖年二歲，乳人乏乳，後夢人以兩甌麻粥與之，覺而乳大出，異而悅之。宣帝從任在外，後常留家治事，教子孫。有相者謂後曰：「夫人有貴子而不見之。」後嘆曰：「我三兒，誰當應之。」呼太祖小字曰：「正應是汝。」太祖雖從官，而家業本貧，爲建康令時，高宗等冬月猶無縑纊，而奉膳甚厚，後每撤去兼肉，曰：「我於此過足矣。」殂於縣舍，年七十三。建元元年，重追尊孝皇后。
蕭子顯《齊書》曰：高昭劉皇后，諱智容，廣陵人也。父壽之，員外郎。後母桓氏夢吞玉勝生後，時有紫光滿室。後寢臥，家人常見上如有雲氣焉。年十餘，�太祖，嚴整有禮法，家庭肅然。宋泰豫元年，殂。葬宣帝墓側，今泰安陵也。門生王清與墓工始下鍤，有白兔跳起，尋之不得，及墳成，兔還棲其上。建元元年，尊謚昭皇后。
蕭子顯《齊書》曰：文安王皇后，諱寶明，琅琊臨沂人。建元元年，爲南陽王妃。四年，爲皇太子妃，無寵。太子爲宮人制新麗衣服及首飾，而後床帷陳設古舊，釵鑷十餘枚，永明十一年，爲皇太了太妃。鬱林王即位，尊爲皇太后，稱宣德宮。
蕭子顯《齊書》曰：鬱林王何妃，名婧英，廬江適人，撫軍將軍戢之女。後將拜，鏡在床無因墮地。其冬，與太后同日謁太廟。後稟性淫亂，爲妃時，與外奸通。左右楊瑉之與同寢處如伉儷，又與帝相愛褻，故帝恣之。迎後親戚入宮，賞賜人數十萬，以世祖耀靈殿處後家屬。帝被廢，貶爲王妃。
《梁書》曰：太祖獻皇后張氏，諱尚柔，范陽方城人也。祖次惠，宋濮陽太守。後母蕭氏，即文帝從姑。宋元嘉中，嬪於太祖，生長沙宣武王懿、永陽昭王敷，次生高祖。初，後嘗於室內，忽見庭前菖蒲生花，光彩照灼，非世中所有。後驚視，謂侍者曰：「汝見不？」對曰：「不見。」後曰：「常聞見者當富貴。」因遂取吞之。是月，産高祖。將産之夜，後見庭內有若衣冠陪列焉。次生衡陽宣王暢、義興昭長公主令罪慝。宋泰始七年，殂於秣陵縣同夏裏舍，葬武進縣東城裏山。天監元年五月甲辰，追上尊號爲皇后，謚曰獻。
高祖德皇后郤氏，諱徽，高平金鄉人也。祖紹，宋國子祭酒，領東海王師。父燁，太子舍人，早卒。初，母尋陽公主方娠，夢人云：「當生貴子。」及生後，有赤光照於室內，器物盡明，家人皆怪之。巫言「此女光適有所妨」，乃於水濱祓除之。後幼而明慧，善隸書，讀史傳，女工之事，無不閑習。宋後廢帝將納爲後；齊初，安陸王緬又欲結婚，郗氏幷辭以女疾，乃止。建元末，高祖始聘焉。生永興公主玉姚、永世公主玉琬、永康公主玉環。建武五年，高祖爲雍州刺史，先之鎮，後乃迎後至州。未幾，殂於襄陽官舍，時年三十二。明年，歸葬南徐州武進縣。二年，齊朝進高祖位相國，封梁公，詔贈後爲梁公妃。高宗踐祚，追崇爲皇后。
《梁書》曰：高祖丁貴嬪，諱令光，譙國人也，世居襄陽。貴嬪生於樊城，初産，有神光之異，紫煙滿室，故以爲名。相者云：「此女當大貴。」高祖臨州，丁氏因人以聞。嬪時年十四，高祖納焉。初，貴嬪生而有赤志在左臂，治之不滅，至是無何忽失所在。事德皇后小心祗敬，嘗於供養經案之側，彷彿若見神人，心獨異之。高祖義師起，昭明太子始誕育，貴嬪與太子留在州城。京邑平，乃還京都。天監元年五月，有司奏爲貴人，未拜；其年八月，又爲貴嬪，位在三夫人上，居於顯陽殿。
高祖阮修容，諱令嬴，本姓石，會稽餘姚人也。齊始安王遙光納焉。遙光敗後，入東昏宮。建康城平，高祖納爲彩女。天監六年八月，生世祖。尋拜爲修容，常隨世祖出藩。大同六年六月，薨於江州內寢，時年六十七。歸葬江寧縣通望山，謚曰宣。世祖即位，追崇爲文宣太后。
《梁書》曰：太宗簡皇后王氏，諱靈賓，琅琊臨沂人也。祖儉，太尉南昌文獻公。後幼而柔明淑德，叔父暕見之曰：「吾家女師也。」天監十一年，拜晉安王妃。生哀太子大器、南郡王大連、長山公主妙。大通三年十月，拜皇太子妃。太清三年三月，薨於永福省，時年四十五。其年，太宗即位，追崇爲皇后，謚曰簡。大寶元年九月，葬莊陵。
《梁書》曰：元帝徐妃，諱昭佩，東海郯人也。祖孝嗣，齊太尉枝江文忠公。父緄，侍中、信武將軍。妃以天監十六年十二月拜湘東王妃，生世子方等、益昌公主含貞。妃無容質，不見禮，帝三二年一入房。妃以帝眇一目，每知帝將至，必爲半面裝以俟，帝見則大怒而出。妃性嗜酒，多洪醉，帝還房，必吐衣中。既而貞惠世子方諸母王氏寵愛，未幾而終，元帝歸咎於妃；及方等死，愈見疾。太清三年，遂逼令自殺，妃知不免，乃投井死。帝以屍還徐氏，謂之出妻。葬江陵瓦官寺。
《陳書》曰：高祖宣皇后章氏，諱要兒，吳興烏程人也。本姓鈕，父景明，爲章氏所養，因改姓焉。景明，梁代官至散騎侍郎。後母蘇氏，嘗遇道士以小龜遺己，光彩五色，曰：「三年有徵。」及期，後生而紫光照室，因失龜所在。後少而聰慧，美容儀，手爪長五寸，色紅白，每有期功之服，則一爪先折。後善書計，能誦《詩》及《楚詞》。高祖自廣州南征交趾，命後與衡陽王昌隨世祖由海道歸於長城。侯景之亂，高祖下至豫章，後爲侯景所囚。景平，高祖爲長城縣公，後拜夫人。及高祖踐祚，永定元年，立爲皇后。高祖崩，後與中書舍人蔡景曆定計，秘不發哀，召世祖入纂。世祖即位，尊後爲皇太后。下令黜廢帝爲臨海王，命高宗嗣位。太建元年，冊尊後爲皇太后。二年三月景申，崩於紫極殿，時年六十。
《陳書》曰：世祖沈皇后，諱妙容，吳興武康人也。父法深，梁安州錄事參軍。後年十餘歲，以梁大同中歸於世祖。高祖之討侯景，世祖時在吳興，景遣使收世祖及後。景平，乃獲免。高祖踐祚，永定元年，後爲臨川王妃，世祖即位，立爲皇后。
《陳書》曰：高宗柳皇后，諱敬言，河東解縣人也。曾祖世隆，侯景之亂與弟盼往江陵依梁元帝，以長城公主之故，待遇甚厚。及高宗赴江陵，元帝以後配焉。承聖二年，後生後主於江陵。明年，江陵陷，高祖遷於關右，後與後主留穰城。天嘉二年，與後主還朝，後爲安城王妃。高宗即位，立爲皇后。後美姿容，身長七尺二寸，手垂過膝。初，高祖居鄉里，先娶吳興錢氏女，及即位，拜爲貴妃，甚有寵幸。後傾心下之，每尚方供奉之物，其上者皆推於貴妃，而己禦其次焉。高宗崩，始興王叔陵爲亂，後主賴後與吳媼救而獲免。後主即位，尊後爲皇太后，宮曰弘範。當此之時，新失淮南之地，隋師臨江，又國遭大喪，後主病瘡不能聽政。其誅叔陵、供大行喪事、邊境防守及百司衆務，雖假以後主之命，實皆決之於後。後主瘡愈，乃歸政焉。陳亡，入長安。隋大業十一年，薨於東都，時年八十三。葬洛陽之芒山。
《陳書》曰：後主沈皇后，諱婺華，儀同三司憲侯君理之女也。母，高祖女會稽穆公主。主早亡，時後尚幼，而毀瘠過甚。服畢，每至歲時朔望，恆獨坐泣涕，哀慟左右，內外咸敬異焉。太建三年，納爲皇太子妃。後主即位，立爲皇后。後性端靜，寡嗜欲，聰敏強記，涉獵經史，工書翰。初，後主在東宮，而後父君理卒，後居憂，處別殿，哀毀逾禮。後主遇後既薄，而張貴妃寵傾後宮，後宮之政幷歸之，後淡然未嘗有所忌怨。而居處儉約，衣服無錦綉之飾，左右近侍才百許人，唯尋閱圖史、佛經爲事。陳亡，與後主俱入長安。及後主薨，後自爲哀詞，文甚酸切。隋煬帝每所巡幸，恆令從駕。及煬帝爲宇文化及所害，後自廣陵過江還鄉里，不知所終。
《陳書》曰：後主張貴妃，名麗華，兵家女也。家貧，父兄以織席爲業。後主爲太子，選入宮。是時龔貴嬪爲良娣，貴妃年十歲，後主見而悅焉，因得幸，遂有娠，生太子深。後主即位，拜爲貴妃。性聰慧，甚被寵遇。後主每引見貴妃與賓客游宴，貴妃薦諸宮女預焉，後宮等鹹德之，競言貴妃之善，由是愛傾後宮。又好厭魅之術，假鬼神以惑後主，置淫祀於宮中，聚諸妖巫使之鼓舞。因參訪外事，人間有一言一事，妃必知之，以白後主。由此益重妃，內外宗族，多被引用。及隋軍陷台城，妃與後主俱入井，隋軍出之，晉王廣命斬妃於青溪中橋。
《北齊書》：武明皇后婁氏，諱昭君，贈司徒內幹之女也。少明悟，強族多聘之，幷不肯行。及見神武於城上執役，驚曰：「此真吾夫也。」乃使婢通意，又數致私財，使以娉己，父母不得已而許焉。神武既有澄清之志，傾産以結英豪，密謀秘策，後恆參預。及拜渤海王妃，閫闈之事悉決焉。後高明嚴斷，雅遵儉約，往來外舍，侍從不過十人。性寬厚，不妒忌，神武姬侍，咸以恩待。神武嘗將西討出師，後夜孿生一男一女，左右以危急，請追告神武，後弗聽，曰：「王出統大兵，何得以我故輕離軍幕。死生命也，來復何爲！」神武聞之，嗟嘆良久。沙苑敗後，侯景言請精騎二萬，必能取之。神武悅，以告於後，後曰：「若如其言，豈有還理，得獺失景，亦有何利。」乃止。文襄嗣位，進爲太妃。文宣將受魏禪，後固執不許，帝所以中止。天保初，尊爲皇太后，宮宣訓。濟南即位，尊爲太皇太后。尚書令楊愔等受遺詔輔政，疏忌諸王。太后密與孝昭及諸大將定策誅之，令廢立。孝昭即位，復爲皇太后。孝昭帝崩，太后又下詔立武成帝。大寧二年春，太后寢疾，衣忽自舉，用巫媼言改姓氏。四月辛丑，崩於北宮，年六十二。合葬義平陵。
《北齊書》：彭城太妃，爾朱榮之女，魏孝莊後也。神武納爲別室，敬重逾於婁後，見必束帶，自稱下官。神武迎蠕蠕公主還，爾朱迎於木井北，與蠕蠕公主前後別行，不相見。公主引角弓仰射翔鴟，應弦而落；妃引長弓邪射飛鳥，亦一發而中。神武喜曰：「我此二婦，幷堪擊賊。」後爲尼，神武爲起佛寺。天保初，爲太妃。及文宣狂酒，將無禮於太妃，太妃不從，遂遇禍。
《北齊書》曰：文襄敬皇后元氏，魏孝靜帝之妹也。孝武帝時，封馮翊公主，而歸於文襄。容德兼美，曲盡和敬。初生河間王孝琬，時文襄爲世子，三日而孝靜幸世子第，贈錦彩及布帛萬匹，世子辭，求通受諸貴禮遺，於是十屋皆滿。次生兩公主。文宣受禪，尊爲文襄皇后。
《北齊書》曰：文宣皇后李氏，諱祖娥，趙郡李希宗女也。容德甚美，初爲太原公夫人。及帝將建中宮，高隆之、高德正言漢婦人不可爲天下之母，宜更擇美配。楊愔固請依漢、魏故事，不改元妃。而德正猶固請廢后而立段昭儀，欲以結勛貴之援，帝竟不從而立後焉。帝好捶撻嬪御，乃至有殺戮者，唯後獨蒙禮敬。天保十年，改爲可賀敦皇后。孝昭即位，降居昭信宮，號昭信皇后。
《北齊書》曰：孝昭皇后元氏，開府元蠻女也。初爲常山王妃。天保末，賜姓步六孤。孝昭即位，立爲皇后。帝崩，梓宮之鄴，始渡汾橋，武成聞後有奇藥，追索之不得，使閹人就車頓辱。降居順成宮。武成既殺樂陵王，元被閟隔，不得與家相知。宮闈內忽有飛語，帝令檢推，得後父兄書信，元蠻由是坐免官。後以齊亡入周氏宮中。隋文帝作相，放還山東。
《北齊書》曰：武成皇后胡氏，安定胡延之女。其母範陽盧道約女，初懷孕，有胡僧詣門曰：「此宅瓠蘆中有月。」既而生後。天保初，選爲長廣王妃。産後主日，鴞鳴於産帳上。武成崩，尊爲皇太后。
《北齊書》曰：後主皇后斛律氏，左丞相光之女也。初爲皇太子妃。後主受禪，立爲皇后。武平三年正月，生女，帝欲悅光，詐稱生男，爲之大赦。光誅，後廢在別宮，後令爲尼。
