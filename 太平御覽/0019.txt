《史記》曰：孝惠帝曾春出遊離宮，叔孫生曰：「古者有春嘗果，今方櫻桃熟，願陛下因取櫻桃獻宗廟。」上乃許之。諸果獻由此興也。
又曰：正月爲端月。〈端，首也。《春秋左傳》曰：履端於始。〉
又：《天官書》曰：明庶風居東方，明庶，明衆物盡出也。二月律中夾鐘者，言萬物陰陽相夾厠也。其於十二子爲卯，卯之爲言萬物茂也。其 於十母爲甲乙，甲者，萬物剖孚甲而出也，乙者，言萬物生軋軋也。南至於氐，氐者，言萬物皆至也。
又曰：漢武帝以正月上辛，祠太一甘泉，以昏祠到明而終，常有流星經於祠壇上，使童子童女七十人俱歌，春歌青陽，夏歌朱明，秋歌西皓，〈西方少昊。〉冬歌玄冥。
《漢書》曰：孟春之月，群居者將散，行人振木鐸徇於路，以采詩獻之。太師比其音聲以聞於天子。
又曰：王溫舒事張湯爲酷吏，及爲河內太守，及春，溫舒頓足曰：「嗟呼！令冬益展一月，足了吾事矣。」其不愛人如此也。
又曰：宣帝時，魏相奏請明經通知陰陽者四人，各主一時，時至明言所職以和陰陽，如高祖時，令謁者趙堯舉春，李辭舉夏，倪陽舉秋，貢禹 舉冬之類。宣帝從之。
《東觀漢記》曰：章帝行幸，敕御史司空，道橋所過曆樹木，方春月無得有所伐，輅車可引避也。
《後漢書》曰：張奐爲武威太守，其俗多妖忌，凡二月五日産子及與父母同月者，悉殺之。奐示以義方，嚴加賞罰，風俗遂改，百姓爲立祠。
又曰：章帝建初三年正月，祀五帝於明堂，遂登靈台，望雲物，赦天下。
又曰：元初二年春正月詔曰：「今人有産子者，後無算三歲；諸懷妊者，賜月養穀，復其夫勿算一歲。著以爲令。
又詔三公曰：方春生養，萬物莩甲，宜助萌芽，以育時物。其令有司，罪非殊死，且勿案驗。
又丙午詔曰：畿內七十已上，暮春赴京師，將行養老之禮。
又曰：王莽上書曰：夫三皇象春，五帝象夏，三王象秋，五伯象冬。皇王，德運也。伯者，繼空續乏以成歷數，故其道駁。
謝承《後漢書》曰：鄭弘爲臨淮太守；春行，有兩白鹿隨車夾轂而行。弘後爲太尉。
《續漢書》曰：太守常以春行縣，所至縣勸人農桑，振救乏絕。第五倫爲太守，因春行見鄭弘，奇之，署督郵。〈鄭弘時爲鄒嗇夫。〉
又《律曆志》曰：日行東陸謂之春。
《魏略》曰：孟康爲弘農守清平，領群吏二百餘人，涉春遣休，常四分遣一分，無宿諾。
《晉書》曰：郭黁，〈奴郎反。〉西平人也，少明於 《易》，仕郡主簿。張天錫末年，符氏每有西伐之問，太守趙凝使黁筮之。黁曰：「若郡內二月十五日失囚者，東軍當至，涼祚必終。」凝乃申條屬縣。至十五日， 鮮卑折握送馬於凝，凝怒其非駿，幽之廄內。鮮卑懼而夜遁。凝以告黁，黁曰：「是也。國家將亡，弗可復振。」
《春秋繁露》曰：春，喜氣故生。
又曰：春之猶言偆偆者，〈音蠢，又凝准反。〉喜樂 之貌也。
《春秋元命包》曰：春者，神明推移，精華結紐。〈神明猶陰陽也。 相推，使物精華結成紐，結，要也。〉
又曰：春含名出位，東方動，春明達，〈春之言蠢，東之言動，合此 名以自明自達也。〉六合俱生，萬物應節，〈雖於時爲春，以其蠢動無節， 應此時節也。〉五行幷起，各以名利，〈自六合俱生，以通五行，各有陰陽 交合，故能然也。〉其精青龍，龍之言萌也，〈獸之妙莫若龍，故就青萌以 名之。〉陰中之陽也。
《老子》曰：衆人熙熙，若享太牢，如登春台。
《莊子》曰：夫春氣發而百草生，正得秋而萬寶成。夫春與秋豈無得而然哉？天道已行矣。〈春秋主生成，皆得自然之道，故不爲。〉
又曰：春夏先，秋冬後，四時之序也。萬物化而萌，區有壯，盛衰之殺，變化之流也。
又曰：舜以天下讓善卷。善卷曰：「予立於宇宙之中，冬日衣皮，毛，夏日衣葛絺，春耕夏種，形足以勞動，秋收冬斂，身足以休食，日出而 作，日入而息，逍遙於天地之間，而心意自得，吾何以天下爲哉？」
《文子》曰：政失於春，歲星盈縮，不居其常。春政不失，禾黍滋。
又曰：因春而生，因秋而殺，所生不德，所殺不怨，則幾於道矣。
《尸子》曰：翔風，瑞風也，一名景風，一名惠風。春爲發生，夏爲長贏，秋爲收成，冬爲安寧。〈《爾雅》以爲四時之別名也。〉
又曰：春爲忠也，東方爲春，春動也。是故鳥獸孕，榮華生，萬物遂，忠之至也。
《鶡冠子》曰：斗柄指東，天下皆春。
《列子》曰：荊之南有冥靈者，五百歲爲春，五百歲爲秋。上古有大椿者，以八千歲爲春，八千歲爲秋。
《管子》曰：孟春之朝，君自聽朝，論爵賞。
《管子》曰：鄰人謂展禽曰：「魯聘夫子，夫子三黜，無憂色何？」展禽曰：「春風鼓，百草敷蔚，吾不知其茂；秋霜降，百草零落，吾不知 其枯。枯茂非四時之悲欣，榮辱非吾心之憂喜。」
《淮南子》曰：何謂五星？東方木也，其帝太昊，〈太昊，庖牜羲氏 王天下號也。死托於東方帝也。〉其佐勾芒，執規而治春。〈《漢書》：魏 相上書，太昊乘震，執規治春。〉
又曰：日，陽之主也，是故春則群獸除。〈除冬毛，微墮也。〉
又曰：太陽治春，則欲行柔惠溫涼。〈木德人也，故柔涼也。〉
又曰：春爲規，規之爲度也，轉而不復，圓而不垸，〈復，遏也。 垸，轉也。〉復而不縱，廣大以寬，感動有理，發通有紀，優優簡簡，百怨不起，〈優優，簡簡，寬舒之貌也。〉規度不失，生氣乃理。〈氣類理達。〉
又曰：六合，孟春與孟秋合，孟春始盈，孟秋始縮。〈盈，長也。 縮，短也。〉故正月失政，七月涼風不至。
又曰：仲春始出，仲秋始內。〈出，二月播種；內，八月始收斂。〉
又曰：春肅秋榮，冬雷夏霜，皆賊氣之所生。
又曰：四時者，春生夏長，秋收冬藏，取與有節，出入有時，開闔張歙，不失其序。〈歙，讀曰翕。〉
又曰：春女悲，秋士哀，知物化矣。〈《周禮》：仲春之月，令媒氏 會男女，女當外成於夫家，骨肉相離，故女悲。秋金氣用事，戰士執兵，勝敗若化，故士哀也。〉
又曰：孟春之月，東宮御女青色，衣青采，鼓琴瑟，〈春王東方，故 處東宮也。琴瑟木也。春木生，故鼓。〉其兵矛，〈有鋒銳，以萬物鑽地如 生也。〉其畜羊。〈羊，木土之母，故蓄之也。〉二月官 倉，其樹杏；〈二月播種，故官倉也。杏有核在中，象陰在內，陽在外也，故其樹杏也。〉三 月官鄉，其樹李。〈三月析民戶口，故言鄉也。李亦有核，說與杏同。〉
又曰：季春三月，豐隆乃出，將其雨也，〈豐隆，雷也。〉至 秋三月，地氣不藏，乃收其殺，百蟲蟄伏，靜居閉戶，〈殺氣安靜。〉青女 乃出，以降霜雪。〈青女天神，青天玉女，主霜雪也。〉十二時之氣，以至 於仲春二月之夕，乃布收其藏而閉其寒，〈收斂其所藏而出布之，閉其陰塞全不得發泄 也。〉女夷鼓歌，以司天和，以長百穀禽獸草木。〈女夷主春夏，養長之中 也。〉
蔡邕《月令章句》曰：季春戴鵀降於桑。
又曰：仲春之月，天子獻羔開冰。
又曰：仲春玄鳥至。玄鳥，燕也。
崔實《四人月令》曰：二月祠太社之日，薦韭卵於祖禰。
《五行志》曰：於《易》震在東方，爲春，爲木者也。兌在西方，爲秋，爲金。離在南方，爲夏，爲火。坎在北方，爲冬，爲水。春與秋日夜 分，寒暑平，是以金木之氣易以相變。故貌傷則致秋陰常雨，言傷則致春陽常旱也。至於冬夏，日夜相反，〈謂夏日長夜短，冬日短夜長。〉寒暑殊絕，水火之氣不得相幷，故視傷常燠，聽傷常寒者，其氣然也。
又曰：夾鍾言陰夾助太蔟，宣四方之氣而出鐘物也。位於卯，在二月。
《東陽記》曰：山南有春草岩，出龍鬚，多藥物。
《西京雜記》曰：賈佩蘭云：「在宮時，正月上辰出池邊盥濯，食蓬餌，以去妖邪。」
《荊州記》曰：陸凱與路曄爲友，在江南寄梅花一枝，詣長安與曄，幷贈詩云：「折花奉秦使，寄與隴頭人。江南無所有，聊寄一枝春。」
《荊州歲時記》曰：正月夜多鬼鳥度，家家槌床打戶，捩狗耳，滅燈燭以禳之。《雲中記》云：此鳥名姑獲，一名天帝女，一名隱飛鳥，一名 夜行游女，好取人女子養之，有小兒之家，即以血點其衣以爲志，故世人名爲鬼鳥。荊州彌多，斯言信矣。
又曰：正月未日夜，蘆苣火照井厠中，百鬼走。
《博物志》曰：宋國有田夫，常衣黂〈分袞反。〉縕， 僅以過冬，暨春東作，自曝於日，不知天下之有廣廈奧室，綿纊狐貉。顧謂其妻曰：「背日之暄，人莫知者，以獻吾君，將有賞。」
《臨海異物志》曰：鵙鴂一名田鵑，春三月鳴，晝夜不止。音聲常自呼，俗言取梅子塗其口，兩邊皆赤，上天自言乞恩，至當梅子熟，鳴乃得 止耳。
又曰：春風甘露，生育萬物。
《呂氏春秋》曰：天行不信，不能成歲；地安不信，草木不茂；春風不信，其華不盛，果實不生。
又曰：仲春之月，玄鳥至之日，以太牢祀於高禖。蔡邕曰：高禖，神名也。
又曰：仲春之月，先雷三日，奮鐸以令於兆民曰：「雷且發聲，有不戒其容止者，生子不備，必有凶災。〈不戒容止，謂以雷霆合房室之者，生子必有喑，躄凝狂之疾矣。〉耕者少舍。」〈皆耕在野，少有舍於都邑者也。〉
《晏子春秋》曰：齊景公夏遊獵，又起大台之役。晏子諫曰：「春夏起役、游獵，奪民農時，國家空虛，不可。」景公曰：吾聞相賢者國治， 臣忠者主逸，吾年無幾矣。〈言將老。〉欲遂吾所樂，卒〈即律反。〉吾所好，子其息矣。」晏子曰：「文王不敢盤於游田，故國昌而民安；楚靈 不廢乾溪之役，起章華之台，而民叛之。今君不思，將危社稷而爲諸侯笑。臣聞忠不避死，諫不違罪。君不聽臣，臣將逝矣。」景公曰：「惟惟」。〈惟惟，從其諫也。〉
楊子《法言》曰：或曰：「爲政先殺後教與？」曰：「於乎！」天先秋而後春乎？將先春而後秋乎？」
《梁元帝纂要》曰：春亦曰發生、芳春、青春、陽春、三春、九春；風曰陽風、暄風、柔風、惠風；景曰媚景、和景、韶景；時曰良時、嘉 時；辰曰良辰、嘉辰、芳辰；節曰芳節、嘉節、韶節、淑節；草曰弱草、芳草；木曰華木、華樹、芳林、芳樹；林曰茂林；鳥曰陽鳥、時鳥、陽禽、候鳥、時禽、好 禽。
《夏書》曰：龜人之職，凡攻龜用春時，各以其物入於龜室。〈六龜 各異室也。秋取龜，及萬物成也。攻，治也。治龜骨以春，是時幹，解不發傷也。〉上春釁龜，祭祀先卜。〈釁者，殺牲以血塗之也。鄭司農云：祭祀先卜者，卜其日與其牲。玄謂先始用卜筮者，言祭祀尊天地也。《世本》作日巠鹹作 筮卜，未聞其人也。是上春者，夏正建寅之月，《月令》孟冬雲釁祀龜策相互矣。秦以十月建亥爲歲者，則《月令》秦世之書，亦或欲以歲首釁龜耳。〉筮 人上春相筮。〈相謂更選擇其蓍龜，歲易者歟？〉
《周書時訓》曰：驚蟄二月節，桃始花。時訓云：桃若不花，是謂否塞。〈又雲倉庫災。〉鶬鶊鳴。時訓云：若不鳴，即下不從上。鷹化爲鳩。時訓云：若不化，即寇賊數起。春分二月 中，玄鳥至。時訓云：玄鳥不至，即婦人不娠。雷乃發聲。時訓云：雷不發聲，即諸侯失民。始電。時訓云：電若不見，即人無威振。
