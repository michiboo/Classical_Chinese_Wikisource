
《說文》曰：諺，傅言也。俗言曰諺。
《禮記·大學》曰：故諺有之：「人莫知其子之惡，莫知其苗之碩。」此謂身不修不可以齊其家。
《左傳·隱公》曰：滕侯、薛侯來朝，爭長。公使羽父請於薛侯曰：「周諺有之：山有木，工則度之；賓有禮，主則擇之。周之宗盟，異姓爲後。寡人若朝於薛，不敢與諸任齒。」
又曰：虞叔有玉，虞公求旃。弗獻，既而悔之。曰：「周諺有之，匹夫無罪，懷璧其罪。吾焉用此，其以賈禍也。」乃獻之。
又曰：楚子爲陳夏氏亂故，伐陳，殺夏徵舒，滅陳爲縣。申叔時使於齊，覆命不賀，王使讓之。對曰：「人有言曰：牽牛以蹊人之田，而奪之牛。牽牛以蹊者，信有罪矣；而奪之牛，罰已重矣。」
又曰：公孫歸父會楚子於宋。宋人使樂嬰齊告急於晉。晉侯欲救之。伯宗曰：「不可！古人有言曰：雖鞭之長，不及馬腹。天方授楚，未可與爭。雖晉之強，能違天乎？諺曰：高下在心，〈高下，猶屈申也。〉川澤納污，山藪藏疾，瑾瑜匿瑕。國君含垢，〈含，忍也。垢，恥也。〉天之道也。
又曰：韓厥曰：「古人有言曰：殺老牛莫之敢屍。而況君乎？」
又曰：梗陽人有獄，魏戊不能斷，以獄上。其大宗賂以女樂。魏子將受之。閻沒、女寬退朝，待於庭。饋入，召之。比置，三嘆。魏子曰：「吾聞諸諺曰：惟食忘憂。吾子置食之間三嘆，何也？」同辭而對曰：「食畢，願以小人之腹而爲君子之心，屬厭而已。」
又曰：晉侯假道於虞以伐虢，宮之奇諫曰：「虢，虞之表也。虢亡，虞必從之，諺所謂輔車相依，唇亡齒寒者，其虞虢之謂乎！」
《論語》曰：孔子曰：「周任有言曰：陳力就列，不能者止。」
《家語》：孔子曰：「里語云：相馬以車，相士以君。弗可廢也。」
《國語》曰：晉重耳過鄭，鄭文公無禮。叔詹曰：「若不禮，則殺之。諺曰：黍稷無成，不能爲榮。黍不能蕃蕪，稷不能蕃殖。所生不疑，維德之基。」公不聽。
又曰：景王將鑄無射，之大林。〈無射，鐘名也，其律中林鐘也。〉鐘成，伶人告和。景王謂泠州鳩曰：「鐘果和矣。」對曰：「未可知也。諺曰：衆心成城，衆口鑠金。」
《戰國策》曰：昔者萊莒好謀，陳蔡好詐，莒恃越而滅蔡，信晉而亡。語曰：「騏驥之衰也，駑馬先之；孟賁之倦也，女子勝之。」
又曰：莊辛謂楚王曰：「鄙諺雲，見兔而顧犬，未爲晚也；亡羊而補牢，未爲遲也。」
《史記》曰：鄙諺曰：「寧爲鶏口，無爲牛後。」
又曰：李將軍悛悛如鄙人，口不能道辭，及死，知與不知，皆爲盡哀。彼其忠實心誠信於士大夫也？諺曰「桃李不言，下自成蹊」，此言雖小，可以諭大。
又曰：諺曰：「千金之子，不死於市」，非空言也。
又曰：樗里子，滑稽多智，號曰「智囊」。秦人諺云：「力則任鄙，知則樗里。」
又曰：司馬相如諫武帝：「故鄙諺曰：家累千金者，坐不垂堂。此言雖小，可以喻大。」
《漢書》曰：季布爲任俠有名。楚人諺曰：「得黃金百斤，不如季布一諾。」
又曰：韋賢少子玄成，復以明經歷位至丞相，故鄒魯諺曰：「遺子黃金滿籝，不如一經。」
又曰：於定國決疑平法，罪疑從輕，加審慎之心。朝廷稱之曰：「張釋之爲廷尉，天下無冤人；於定國爲廷尉，人自以不冤。」
又曰：王莽篡立，後復上苻命者，莽盡誅之。時揚雄校書天祿閣，使者欲收雄。雄恐，乃從閣自投，幾死。京師爲之語曰：「惟寂惟寞，自投於閣；爰清爰靜，無作苻命。」
又曰：范增往說項梁曰：「夫秦滅六國，楚最無罪。自懷王入秦不反，楚人憐之至今，故南公稱：楚雖三戶，亡秦必楚。」
又曰：樓護，字君卿，與穀永俱爲五侯上客，長安號之曰：「穀子�筆札，樓君卿唇舌。」
又曰：成帝時，王吉子駿爲京兆尹，試以政事。先是，京兆有趙廣漢、張敞、王尊、王章，至駿皆有能名，故京師稱曰：「前有張、趙，後有三王。」
又曰：匡衡好學，諸儒爲之語曰：「無說《詩》，匡鼎來；匡說《詩》解人頤。」
又曰：少府五鹿充宗貴幸，爲《梁丘易》。玄帝好之，欲考其異同，令與諸《易》家論。充宗辯口，諸儒莫能抗。有薦朱雲者，召入，攝齋登堂，抗首而請，音動左右。故諸儒爲之語曰：「五鹿嶽嶽，朱雲折其角。」
又曰：文帝從霸陵，欲馳下峻阪，袁盎攬轡。上曰：「將軍怯耶？」盎曰：「臣聞千金子不垂堂，百金子不倚衡。」〈服虔曰：惜身不倚衡也。如淳曰：衡，樓殿邊棚楯。〉
又曰：杜欽，字子夏，少好經書，家富而目偏盲，故不好爲吏。茂陵杜業與欽同姓字，俱以才能稱於京師，故衣冠謂欽爲「盲杜子夏」以相別。欽惡以疾見詆，爲小冠，高廣材二寸，由是京師更謂欽爲「小冠杜子夏」，而業爲「大冠杜子夏」。
又曰：劉輔諫成帝立趙後，曰：「里語云：腐木不以爲柱，卑人不可以爲主。」
又曰：蕭育少與陳咸、朱博爲友，著聞當世。往者有王陽、貢公，故長安語云：「蕭、朱結綬，王、貢彈冠」，言其相薦達也。育與博後有隙，不能終，世以友爲難。
又曰：成帝爲太子，及即位，以張禹《論語》爲師，以上難數對己問經，爲《論語章句》獻之。諸儒爲之語曰：「欲爲《論》，念張文。」由是學者多從張氏，餘家浸微。
又曰：諸葛豐，玄帝擢爲司棣校尉，刺舉無所避，京師語曰：「間何闊，逢諸葛。」
又曰：王吉少時居長安，其東家有棗樹臨吉庭中，吉婦取以啖之，吉知而去婦。東家聞而欲伐樹，鄰里止之，因請吉還婦，爲之語曰：「東家有樹，王陽婦去；東家棗完，去婦復還。」
《東觀漢記》曰：陳忠上疏稱：語曰：「迎新千里，送故不出門。」
又曰：更始在長安中，爲之語曰：「灶下養，中郎將；爛羊胄，騎都尉；爛羊頭，關內侯。」
又曰：楊震少好學，受《歐陽尚書》於太常桓鬱，經明博覽，無不窮究。諸儒爲之語曰：「關西孔子楊伯起」。
又曰：明德馬後，時上欲封諸舅，外間白太后，曰：「吾自念親屬皆無柱石之功，俗語曰：時無赭，澆黃土。」
又曰：黃香，字文疆。京師號曰：「天下無雙，江夏黃童。」
又曰：戴馮爲侍中，京師語曰：「說不窮，戴侍中。」
《續漢書》曰：皇甫規歸，安定，鄉人有以貨買雁門太守者，亦還家，書刺謁規，規臥不迎。有頃曰：「王苻在門。」規驚遽而起，屣履出迎。時人爲之語曰：「徒見二千石，不如一縫掖。」
又曰：荀爽，字慈明，幼而好學，耽思經書，慶吊不行，徵命不應。潁川爲之語曰：「荀氏八龍，慈明無雙。」
又曰：陳蕃，字仲舉。諫桓帝曰：鄙諺言「盜不過五女門」，以女貧家也。今後宮之女，豈不貧國乎！」
又曰：楊政，字子行，少好學。京師語曰：「說經鏗鏗楊子行。」
范曄《後漢書》曰：井丹，字太春。通五經，善談論，京師語曰：「五經紛綸井太春。」
又曰：李固遺黃瓊書曰：「自生人以來，平代少而亂俗多，必待堯、舜之君，此爲治終無時矣。常聞語曰：者易缺，皎皎者易污。《陽春》之曲，和者必寡。」
謝承《後漢書》曰：宋弘宴見，上令主坐屏風後。上謂弘曰：「諺言貴易交，富易妻，人情乎？」弘曰：「貧賤之知不可忘，糟糠之妻不下堂。」上顧謂主曰：「事不諧矣。」
又曰：許慎，字叔重。性淳篤，少博學經籍，馬融常推敬之。時人爲之語曰「五經無雙許叔重」。
又曰：馬後履行節儉，事從簡約。馬廖慮以美業難終，上疏長樂宮，以勸成德政，長安語曰：「城中好高髻，四方且一尺；城中好廣眉，四方畫半額；城中好大袖，四方全匹帛。」斯言如戲，有切事實。
又曰：胡廣，字伯始。一爲司空。再作司徒。三在太尉。京師諺曰：「萬事不理，詣胡伯始。」
袁山松《後漢書》曰：桓帝時，京師稱曰：「李玄禮岩岩如玉山，陳仲舉軒軒如千里驥。」
又曰：桓帝時，南陽語曰：「朱公叔肅肅如松柏下風。」
又曰：公沙穆有六子，時人號曰：「公沙六龍，天下無雙。」
《蜀志》曰：馬良，字季常，襄陽宜城人。兄弟五人，幷有才名，鄉里爲之諺曰：「馬氏五常，白眉最良。」良眉中有白毛，故以稱之。
《晉書》曰：歐陽建，字堅石，世爲冀方碩族。雅有理思，才藻美贍，擅名北州。人爲之語曰：「渤海赫赫，歐陽堅石。」
又曰：王瑉，字季琰。少有才藝，善行書，名出其兄。時人爲之語曰：「法護非不佳，僧珍難爲兄。」僧珍，瑉小字也。
又曰：石苞，字仲容，渤海南皮人也。雅曠有智局，容儀偉麗，不修小節。故時人爲之語曰：「石仲容，姣無雙。」
又曰：衛�。琅琊王澄有高名，少所推服，每聞�言，輒嘆息絕倒。故時人爲之語曰：「衛�談道，平子絕倒。」
又曰：阮瞻見司徒王戎，戎問曰：「聖人貴名教，老、莊明自然，其旨同異？」瞻曰：「將無同。」戎諮嗟良久，即命辟之。時人謂之「三語掾」。
又曰：劉惔，字真長，沛國相人也。祖弘，字終嘏，光祿勛。弘兄粹，字純嘏，侍中。弟潢，字沖嘏，吏部尚書，幷有名中朝。時人語曰：「洛中雅雅有仁蹬。」
又曰：劉與，字慶孫。俊朗有才局，與琨幷尚書郭奕之甥，名著當時。京師爲之語曰：「洛中奕奕，慶孫、越石。」
又曰：裴秀，少好學，有風操。時人語曰：「後進領袖有裴秀。」
又曰：荀闓，字道明，亦有名稱。京都爲之語曰：「洛中英英荀道明。」
又《羊祜傳》曰：王衍嘗詣祜陳事，辭甚俊辯。祜不然之，衍拂衣而起。祜顧謂賓客曰：「王夷甫方以盛名處大位，然敗俗傷化，必此人也。」步闡之役，祜以軍法將斬王戎，故戎、衍幷憾之，每言論多毀祜。時人爲之語曰：「二王當國，羊公無德。」
又《趙王倫傳》云：張林等諸黨皆登卿將，幷列大封。其餘同謀者咸超階越次，不可勝紀，至於奴卒廝役亦加以爵位。每朝會，貂蟬盈坐，時人爲之諺曰：「貂不足，狗尾續。」
又曰：王坦之，字文度。弱冠與郗超俱有重名，時人爲之語曰：「盛德絕倫郗嘉賓，江東獨步王文度。」嘉賓，超小字也。
《魏書》曰：夏侯淵爲將，赴急疾，常出敵不意。故軍中語曰：「典軍校尉夏侯淵，三日五百六十千。」
《魏略》曰：韓暨、韓宣爲大鴻臚，稱職。語曰：「大鴻臚，小鴻臚，前後履行相曷如。」
又曰：賈洪，字叔業。好學有才，特精於《春秋左傳》，與馮翊、敬危才學最高。故衆人爲之語曰：「州中曄曄賈叔業，辯論洶洶敬文通。」
又曰：成都王潁伐長沙王�，募免奴爲軍，自稱四部司馬。市郭人素謬語奴爲尚，故里語曰：「三部司馬階下兵，四部司馬尚長明，欲知太平須石鱉鳴。」
又曰：太祖使盧洪、趙達撫軍，主刺舉，軍中語曰：「不畏曹公，但畏盧洪；曹公尚可，趙達殺我。」
《晉中興書》曰：褚齊，字季野。桓彝目之季野「皮里陽秋」。
又曰：薛兼、紀瞻、閔鴻、顧榮、賀循，同志友善，號曰「五俊」。
又曰：中宗渡江，王導群從，同心翼戴。時人語曰：「王與馬，共天下。」
又曰：杜預在內七年，損益不可勝數，朝野稱之，號曰：「杜武庫」，言無所不有。
《宋書》曰：顔竣，字士遜，爲吏部尚書。賓客喧訴，常歡笑答之。時人爲之語曰：「顔竣瞋而與人官，謝莊笑而不與人官。」
又曰：高祖壯士丁�午，有氣力。時人語曰：「勿跋扈，付丁�午。」
又曰：王玄謨禦下少恩，將士爲之語曰：「寧作年徒，不逐玄謨。」
《齊書》曰：長沙威王晃，代兄映爲寧朔將軍、淮南宣成二郡太守。初，沈攸之事起，晃便弓馬，多從武客，熏赫都街，時人爲之語曰：「煥煥蕭四傘。」
崔鴻《前秦錄》曰：梁讜，字伯言，博學有俊才，與弟熙俱以文藻清麗，見重一時。時人爲之語曰：「關東堂堂，二申兩房；未若二梁，瑰文綺章。」
崔鴻《前涼錄》曰：辛攀，字懷遠，隴西狄道人。父，尚書郎；兄鑒曠、弟寶迅，皆以才識知名。秦雄爲之語曰：「五龍一門，金友玉昆。」
《後魏書》曰：濟南王玄與從兄安豐王、中山王齊名。時人爲之語曰：「三王楚楚盡琳琅，未若濟南備圓方。」
又曰：靈太后幸左藏，賜諸臣。儀同、陳留公李崇，章武王融幷以所負多，顛僕於地，崇乃傷腰，融至損腳。時人爲之語曰：「陳留、章武，傷腰折股。貪人敗類，穢我明主矣。」
又曰：初，廣平人李波爲逋逃之藪，公私咸患。百姓爲之語曰：「李波小妹字雍容，褰裙逐馬如卷蓬，左射右射必疊雙。婦女尚如此，男子舟阝可逢！」刺史李安世設方略誘波及諸子侄三十餘人，斬於鄴市。
又曰：祖瑩與陳郡袁翻齊名秀出，時人爲之語曰：「京師楚楚袁與祖，洛中翩翩祖與袁。」
又曰：李謐，字永和。初師事小學博士孔。數年之後，還就謐請業。同門生爲之語曰：「青青成藍，藍謝青，師何常，在明經。」
《陳書》：張種少恬靜，居處雅正，不妄交遊，傍無造請，時人爲之語曰：「宋稱敷、演，梁則卷、充。清處學尚，種有其風。」
《隋書》：崔亻キ與屯頓丘李若俱見稱重，時人爲之語曰：「京師灼灼，崔亻キ、李若。」齊亡，歸鄉里，仕郡爲功曹。
又曰：何妥少聰明，時蘭陵蕭春亦俊才，住青陽巷，妥住白楊頭。時人爲之語曰：「世有兩俊，白楊何妥，青陽蕭。」其見美如此。
