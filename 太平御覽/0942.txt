
《易進卦驗》曰：立冬，燕雀入水為蛤。
《禮記·月令》曰：季秋之月，雀入大水為蛤。
《汲冢周書·王會》曰：東越海蛤。〈東越則海際。蛤，文蛤。〉
《三國典略》曰：周天和玄年夏，齊冀州人於蚌蛤中得瑤環一隻。
又曰：徐之才初遷豫章王綜國常侍，隨綜入北。有一人患足跟痛，諸醫咸莫能識。之才視之曰：「蛤精疾也，得之當由乘舡入海，垂腳水中。」疾者曰：「實曾如此。」之才為剖之，得蛤子二，大如榆莢。
《淮南子》曰：土龍致雨，燕雁代飛。〈燕春南而雁秋北也。〉蛤䖴珠龜，與月盛衰。
《呂氏春秋》曰：月者，群陰植稻。月望則蚌蛤實，群陰盈；月晦則蚌蛤虛，群陰湫。夫月形於天，而群陰化於淵。
《漢武帝內傳》曰：西王母云：「仙家之藥，有白水靈蛤。」
《汝南先賢傳》曰：周燮，字彥祖。好潛靖養志，惟典籍是樂。有先人草廬，廬有陂，魚蛤生焉。非身所耕，則不食也。
《南越志》曰：凡蛤之屬，開口，聞雷鳴，不復閉。
《雲南記》曰：新安蠻婦人於耳上懸金環子，聯貫瑟瑟，帖於髻側。又繞腰以螺蛤，聯穿系之，謂為珂珮。
《博物志》曰：東海有蛤，鳥常啖之，其肉消盡，殼起浮出，更薄在沙中岸邊，潮水往來碏薄，蕩白如雪。入藥最精，勝採取自死者。
崔豹《古今注》曰：島雁，常在河邊沙上食沙石，悉皆銷爛，惟食蛤不銷，隨其糞出。用以為藥，倍勝常者。
《本草經》曰：文蛤有文，味鹹無毒。主除陰蝕、惡瘡、五痔、九孔出血，生東海。
左思《賦》曰：蚌蛤珠胎，與月虧全。
《臨海水土物志》曰：蛺燮，似蛤，如𩷪大。
《臨海水土物志》曰：三蝬似蛤。
沈約《宋書》曰：廬陵王義真出為南豫州刺史，劉湛為長史。義真出時，居高祖憂，使帳下備膳，湛禁之。義真乃於齋內別立廚帳，會湛入，暖酒炙車螯。湛正色曰：「公當今不宜有此設！」義真曰：「且甚寒，一杯酒亦何傷？」酒既至，湛因起曰：「既不能以禮自處，又不能以禮處人！」
謝靈運《答弟書》曰：前月十二日至永嘉郡，蠣不如鄞縣，車螯亦不如北海。
《臨海水土物志》曰：移角，似車螯。角移不正，名曰移角。
《臨海水土物志》曰：姑勞，如車螯而殼薄。
《臨海水土物志》曰：羊蹄，似蚌，味似車螯，羅江小盧有之。
《宋書》曰：王融初為司徒法曹，詣王僧祐，因遇沉昭略，未相識。昭略屢顧眄，謂主人曰：「是何年少？」融殊不平，謂曰：「仆出於扶桑，入於暘谷，照曜天下，誰雲不知？而卿此問，何也？」昭略云：「不知許事，且食蛤蜊。」融曰：「物以群分，方以類聚。君長東隅，居然應嗜此族！」
《淮南子》曰：若士方卷龜殼而食蛤蜊。
《抱朴子》曰：若士所食，此必草也。又海中自有蛤蜊、螺蚌之類，未加煮，凡人所不能啖，況君子若士乎？
《臨海水土物志》曰：蘆雉，似蛤蜊，殼小薄耳。
《唐書》曰：玄和中，嶺南節度使崔詠卒。宰臣奏擬，皆不可。上謂裴度曰：「常有諫進海蚶、淡菜者，詞甚忠正，卿可求此人與之。」度出以訪人，或有言孔戣諫者。度即日以聞，乃命之。
《廣志》曰：巨延州以蚶與行估貨易。
《臨海水土物志》曰：蚶側徑四尺也。
盛弘之《荊州記》曰：始安郡駭鹿山，山上有石室，鑿內輒得骨，並獲蚶。
《嶺表錄異》曰：瓦屋子，蓋蚌蛤之類也。舊呼為蚶〈音憨。〉子，頃因盧鈞尚書作鎮，遂改為瓦屋子。以其殼上有稜如瓦壟，故名焉。殼中有肉，紫色而滿腹。廣人尤重之，多燒以薦酒，俗呼為天臠炙。吃多即壅氣，背膊煩疼，未測蒲熬性也。
《臨海水土物志》曰：烏頭似蚶。
《臨海水土物志》曰：下來𧍧，雖似烏頭，各自有種。
又曰：𧍧蛤有似烏頭。
《臨海水土物志》曰：越王，形似𧍧，殼赤，尾如人爪形。
《梁書》曰：何胤初侈於味，食必方丈。後稍欲去其甚者，猶食白魚、䱉脯、糖蟹。以為非見生物，擬食蚶蠣，使門下議之。學生鍾玩曰：「䱉之就脯，驟於屈伸；蟹之將糖，躁擾彌甚。仁人用意，深懷如怛。至於車螯蚶蠣，眉目內闕，慚渾沌之奇；獷殼外緘，非金人之慎。不悴不榮，曾草木之不若；無香無臭，與瓦礫其何算？故宜長充庖廚，永為口味？」竟陵王子良見玩議大怒。汝南周顒與胤書，勸令食菜。
《茅君內傳》曰：欲合九轉，先作沙拆。取東海左顧牡蠣凡六物，令分等，各搗三萬杵。
《異物志》曰：古賁灰，牡蠣殼。
《臨海水土物志》曰：蠣長七尺。
《南越志》曰：南土謂蠣為蠔甲，為牡蠣。合澗州圓蠣，土人重之，語曰：「合澗一蠣，雖不足豪，亦可以高也。」
《永嘉郡記》曰：樂成縣新溪口有蠣嶼，方圓數十畝，四面皆蠣，其味偏好。
謝靈運《游名山志》曰：新溪蠣味蘋允，有過紫溪者。
《嶺表錄異》曰：盧亭亭，盧循遺類也。循昔據廣州，既敗，余黨奔於海島野居，惟食蠔蠣，疊殼為牆壁。
又曰：蠔即牡蠣也。其初生海島邊，如拳石，四面漸長，有高一二丈者，巉岩如山。每一房內，蠔肉一片，隨其所生，前後大小不等。每潮來，諸蠔皆開房伺蟻，入即合之。海夷盧亭亭者，以斧楔取殼，燒以烈火，蠔即啟房，挑取其肉，貯以小竹筐，趁虛市以易醑米。〈盧亭好酒，以蠔肉換酒也。〉蠔肉大者醃為炙，小者炒食。肉中有滋味，食之即甚壅腸胃。
〈戶典切〉
《爾雅》曰：蜃小者曰珧。〈郭璞注曰：新燕蛤也，江東呼為蜆也。〉
《廣雅》曰：蟹，蚭〈音尼。〉也。其雄曰蜋螘，其雌曰轉帶。
《山海經》曰：大蟹在海中。〈蓋十里之蟹。〉又，女丑有大蟹。
《汲冢周書·王會》曰：成王時，海陽獻蟹。
《大戴禮》曰：蟹二螯八足，非鱣之穴而無所寄託者，心躁也。〈《孫卿子》同。〉
《禮記·檀公下》曰：成人有兄死而不為衰者，聞子皋將為成宰，遂為之衰。成人曰：「蠶則績，而蟹有筐；范則冠，而蟬緌；兄則死，子皋為之衰。」
《孝經援神契》曰：蟹二螯，兩端旁行。〈螯猶兵也。小蟲而欲兩端自衛，故使旁行也。〉
《晉書》曰：解系坐免官，以白衣還第，闔門自守。及張華、裴頠之被誅也，倫秀以宿憾收系兄弟。梁王彤救系等，倫怒曰：「我於死晷蟹且惡之，況此人兄弟輕我耶？此而可忍，孰不可忍！」彤苦爭之不得，遂害之。
又曰：劉聰左都水使者襄陵王攄，坐魚蟹不供，斬於東市。
《三國典略》曰：周永定玄年夏四月，齊主禁取蟹蛤之類，惟許私家捕魚。
《淮南子》曰：夫釋大道而任小數，無以異於使蟹捕鼠、蟾諸捕蚤，不足以禁奸塞邪，亂乃愈滋。〈以艾灼蟹筐上，內置穴中，乃熱走窮穴，適能擒一鼠。〉
又曰：磁石引鐵，蟹之敗漆，〈置蟹漆中，則漆敗也。〉雖在明知，弗能然也。
《抱朴子》曰：若蟹之化漆，麻之壞酒，此不可以理推者也。
又曰：山中稱無腹公子者，蟹也。
又曰：兵地生蟹者，宜急移軍。太一在主帳擲晷，不可攻也。
《郭子》曰：畢茂世云：「左手持蟹螯，一手持酒杯。拍浮酒池中，可了一生哉！」
《國語》曰：越王召范蠡而問焉，曰：「與子謀吳，子未可也；今其稻蟹食不遺種，其可乎？」范蠡對曰：「天應至矣，人事未也，勤須厲志。」
《世說》曰：蔡司徒渡江，見蟛蜞，大喜曰：「蟹有八足，加以二螯。」令烹之。既食，委頓吐下，方知非蟹。後向謝仁祖說此事，謝曰：「卿讀《爾雅》不熟，幾為《勸學》死！」〈劉孝標云：《大戴禮·勸學》篇曰：蟹八足二螯，非蛇蛆之穴無所寄託者，用心躁也。故《爾雅》云：螖小者勞，即彭螖也，似蟹而小。案，今彭蜞小於蟹而大於螖，《爾雅》所謂螖澤者也。然此三物，皆八足二鰲，狀甚相類。蔡謨不精其大小，食而致敝，故云讀《爾雅》不熟也。〉
《永嘉郡記》曰：安國縣有山鬼，形體如人，而一腳，裁長一尺許。好啖鹽，伐木人鹽輒偷將去。不甚畏人，人亦不敢伐木犯之，犯之即不利也。喜於山澗中取石蟹，同伐木人眠息，便十十五五出，就火邊跂石炙啖之。常有伐木人見其如此，未眠之前，痛燃石使熱，羅置火畔，便佯眠看之。須臾魑出，悉皆跂石，石熱灼之，跳梁叫呼，罵詈而去。此伐木人家，後被火燒委頓。
《博物志》曰：南海有水蟲名蒯，蛤之類也。其中有小蟹，大如榆莢。蒯開甲食，則蟹亦出食；蒯合甲，蟹亦還入。為蒯取以歸，始終死不相離。
又曰：蟹、漆相合成水。〈神仙服食方雲。〉
又曰：秋蟹毒者，尾叢可療。目相向者尤甚。
《玄申記》曰：天下之大物，北海之蟹。舉一螯能加於山，身故在死晷。
《淮南萬畢朮》曰：燒蟹致鼠。
《搜中記》曰：晉太康年中，會稽炕恫蜞及蟹皆化為鼠，其眾，復野為災，食稻。
《述異記》曰：出海口，北行六十里至騰嶼之南溪，有淡水清澈照底。有蟹焉，筐大如笠，腳長三尺。宋玄嘉中，章安縣民屠虎取此蟹食之，肥美過常。夢一少嫗語之曰：「汝啖我，知汝尋被啖不？」屠氏明日出行，為虎所食。余家人殯瘞之，虎又發棺啖之，肌體無遺。此水今猶有大蟹，莫敢復犯。
《廣五行記》曰：玄嘉中，富陽人姓王於瀆中作蟹斷。旦往視之，見一材頭，長二尺許，在斷中而裂開，蟹出都盡。乃治斷，出材岸上。明旦往之，見材復在斷中，而裂開如前。王又治斷出材，明晨往視，所見如初。王疑此材妖異，乃取籠中擔歸。去家一二里，聞籠中窣動聲。王生顧見向材段變成一物，人面猴身，一手一足，語王生曰：「我性嗜蟹，比實入破君斷食蟹，以此相負，望君恕我。我是山神，當相祐助。」王曰：「汝犯暴人，罪自應死，何以多言？」此物曰：「君何姓名？」頻問不已，王終不答。去家轉近，曰：「既不放我，又不告我姓名，當復何許？」王至家以火焚之。土俗謂之山𤢖，知人姓名則能為傷人耳。
又曰：軍行地無故生蟹，宜急移，吉。蟹魚之類，水失其性則有此孽。
《嶺南異物志》曰：常有行海得州渚，林木甚茂，乃維舟登岸，爨於水旁。半炊而林沒於水，遽斷其纜，乃得去。詳視之，大蟹也。
《嶺表錄異》曰：水蟹，螯殼內皆鹹水，自有味。廣人取之淡煮，吸其咸汁下酒。黃膏蟹，殼內有膏，如黃蘇，加以五味，和廄爆之，食亦有味。赤母蟹，殼內黃赤膏，如雞鴨子黃，肉白。以和膏實其殼中，淋以五味，蒙以細面，為蟹饆饠，珍美可尚。紅蟹，殼殷紅色，巨者可以裝為酒杯也。虎蟹，殼上有虎班，可裝為酒器，與紅蟹皆產瓊崖海邊。
《本草經》曰：蟹味鹹，治胸中邪氣、熱結痛。
《張敞集》曰：朱登為東海相，遺敞蟹，報書曰：「蘧伯玉受孔氏之賜，必及鄉。敞謹分斯貺於三老尊行者，曷敢獨烹之？」
