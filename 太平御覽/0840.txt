
《毛詩·駉頌·閟宮》曰：有稷有黍，有稻有秬。
《禮記·曲禮下》曰：凡祭宗廟，稷曰明粢。
又《內則》曰：豕宜稷。
《國語》曰：稷為稷，不能蕃殖。
《爾雅》曰：粢，稷也。〈郭璞注曰：今江東呼粟為粢也。孫炎曰：稷，粟也。〉
《說文》曰：稷，五穀之長也。
《山海經》曰：廣都之野，爰有膏稷。
《廣志》曰：破減稷、逼麥稷，此二者以四月熟。
《本草》曰：稷米，甘而無毒，益志氣，補不足。
《鄭氏婚禮謁文贊》曰：稷為天官。
盧毓《冀州論》曰：真定好稷，地產不為無珍也。
《歸藏》曰：《剝》，良人得其玉，小人得其粟。
《河圖說微》曰：蒼帝起，天雨粟也。
《說文》曰：粟，嘉穀實也。粟之為言續也。
《爾雅》曰：虋，赤苗；芑，白苗。〈虋，赤粱粟也。芑，白粱粟也。虋，音門。芑，音起。〉
《尚書·仲虺之誥》曰：肇我邦於有夏，若苗之有莠，若粟之有粃。〈孔安國注曰：始我商家國於夏世，欲見剪除，若莠生苗，粃在粟，恐被鋤治傷之也。〉
《毛詩》曰：握粟出卜，自何能穀？
又《小宛》曰：交交桑扈，率場啄粟。
《周禮·地官下》曰：倉人，掌粟入之藏。〈鄭玄注曰：九穀盡藏，以粟為主。〉
《禮記·曲禮上》曰：獻粟者執右契。〈契，券要。右，尊也。〉
《禮記·祭義》曰：父母既歿，必求仁者之粟以祀之，謂禮終。
《左傳·僖上》曰：冬，晉薦飢，乞糴於秦。秦輸粟於晉，自雍及絳相繼，命之曰泛舟之役。
又《襄元》曰：季文子卒，大夫入斂，無衣帛之妾，無食粟之馬。
又《襄六》曰：鄭子皮即位，於是鄭飢，而未及麥，民病。子皮以子展之命，餼國人粟戶一鍾。
又《昭六》曰：夏，會於黃父，謀王室也。〈王室有子朝亂，謀定之也。〉趙簡子令諸侯之大夫輸王粟。
《春秋佐助期》曰：粟神名許給，姓慶天。
又《說題辭》曰：高而平者為原。平者和，故宜粟。
又曰：粟助陽扶性，粟之為言續也。粟五變：一變而以陽生為苗；二變而秀，為禾；三變而粲然，謂之粟；四變入臼，米出甲；五變而蒸飯可食。〈宋均注曰：粟受五行氣而五變，故乃成可食。〉陽以一立為法，故粟積大一分，穗長一尺。文以七烈，精以五立，故其字「西米」為「粟」。「西」者，金所立；「米」者，陽精。故「西」字合「米」而為「粟」。〈宋均注曰：續為續陽生長也。受五行氣，故有變。〉
《春秋潛潭巴》曰：天雨粟，無德者興，有德者不祿。小人進，大臣辱。
《公羊傳·僖上》曰：秋，齊侯、宋公、江人、黃人會於陽穀。桓公曰：「無障穀，無貯粟。」〈何休注曰：有無相通。〉
《穀梁傳·莊公》曰：諸侯無粟，諸侯相歸。粟，正也。
《論語·雍也》曰：子華使於齊，冉有為其母請粟。子曰：「與之釜。」請益，曰：「與之庾。」原思為之宰，與之粟九百，辭。子曰：「無以與爾鄰里鄉黨乎？」
《周書》曰：神農之時天雨粟，神農耕而種之，作陶冶斤斧，破木為耜鋤耨，以墾草莽。然後五穀興，以助菓蓏之實。
《史記》曰：武王平殷亂，天下宗周。伯夷、叔齊恥之，義不食周粟。
又曰：宣曲任氏之先為督道倉吏。秦之敗，豪傑皆爭金玉，而任氏獨窖倉粟。楚、漢相拒滎陽，民不得耕種，米石至萬金，而豪傑金玉盡歸任氏，任氏以此起富。
又曰：漢興七十餘年之間，國家無事，非遇水旱之災，太倉之粟新陳相因，充溢露積於外，至腐敗不可食也。
又曰：文帝徙淮南王，道死。民歌曰：「一斗粟，尚可舂；一尺帛，尚可縫；兄弟兩人，不能相容！」
又《汲黯傳》曰：河內失火，上使黯往視之。還報曰：「河內人或父子相食。臣謹發河南倉粟以賑貧乏。」上賢而釋之。
《史記》曰：大將軍青遂至寘顏山趙信城，得匈奴積粟食軍，軍留一月而還，悉燒其城餘粟以歸。
《漢書》曰：酈食其說齊王曰：「漢英豪賢才，皆樂為之用，諸侯之兵四面而至，蜀漢之粟方船而下。」
又曰：公孫弘起家徒步為丞相，故人高賀從之，食以脫粟米飯，覆以布被。賀怨曰：「何用故人富貴為？脫粟布被，我自有之！」乃退。
又曰：主父偃諫伐匈奴，曰：「秦皇使天下飛芻免粟，起於東陲琅琊負海之郡，轉致北河，率三十鍾而致一石。」
又曰：秦將王離涉河圍巨鹿，章邯軍其南，築通道而輸之粟。
又曰：神農之教曰：「有石城十仞，湯池百步，帶甲百萬，而亡粟，弗能守。」〈《氾勝之書》又載。〉
又《東方朔傳》曰：侏儒長三尺，俸一囊粟，錢二百四十；臣長九尺餘，亦俸一囊粟，錢二百四十。侏儒飽欲死，臣朔飢欲死。
又曰：賈捐之上書曰：「武帝元狩六年，太倉之粟紅腐不可食。」
謝承《後漢書》曰：丹陽方儲，字聖明，曉風角占候，為章句。長民田還，置餘粟二石及刀鋤於田陌。明日求之，亡去。疑其鄰家，儲曰：「此人非偷。」自呼縣功曹，語曰：「君何取粟置家後積茭中？」功曹款服。
《後漢書》王符《潛夫論》曰：富貴則背親捐舊，喪其本心，朽貫千萬，而不忍賜人一錢，積粟腐倉，不忍貸人一升。
《後魏書》曰：任城王云為冀州刺史。雲留心政事，甚得下情。於是合城長吏請輸絹五尺、粟五升以報雲恩，高祖嘉之。
又曰：世祖引高允與論刑政，言甚稱旨。因問允曰：「萬機之務，何者為先？」是時多禁封良田，又京師游食者眾，允因言曰：「地方一里則為田三頃，若勤之則畝益三升，不勤則畝損三升。方百里損益數率為粟二百二十二萬斛，況以天下之廣乎？若公私有儲，雖遇飢年，復何憂哉？」世祖善之，遂除田禁。
又曰：韋{目出}，字尊顯，少有志業，年十八，辟州主簿。時屬歲儉，{目出}以家粟造粥以飼飢人，所活甚眾。
《後周書》曰：王羆為華州刺史。時關中大飢，徵稅民間穀食以供軍費，或隱匿者令遞相告，多被篣捶，以是人有逃散。惟羆信著於人，莫有隱者，得粟不少。
《唐書》曰：始平人宗士，負粟一石，委於大倉而去，云：「願少益軍國。」高祖嘉之，齎物百段。
《晉史》曰：高祖明而難犯，事多親決。嘗有店婦與軍士墾訴，無以自明。帝為鞠吏曰：「雖屬官，吾可市而代之。兩訟未分，何以為斷？可殺馬刳腸而視，其粟有則軍士誅，無則婦人死。」遂殺馬，馬腸無粟，因戮其婦。境內肅然，莫敢以欺。
《漢實錄》曰：王周性寬恕，不忤物情。初，刺信都，州城西橋敗，覆民租車。周曰：「橋梁不飾，予之過也。」乃還其所沉粟，出私財以修之。
《孔叢子》曰：子思居貧，其友饋之粟者，受二車焉。或獻樽酒束脩，子思曰：「為費而無當也。」或曰：「子取人粟而辭酒，是辭少而受多也！於義則無名，於分則不全，行之何也？」子思曰：「然伋不幸而貧於財，及至睏乏，將絕先人之祀。夫所以受粟，為周乏也。酒酺則所以飲讌也，方乏於食而乃飲燕，非義也。吾豈以為介哉？度義而行之。」
又曰：季桓子以粟十鍾餼夫子，夫子受而班門人之無者。子貢曰：「季孫以夫子貧，故致粟。今而施人，無乃乖彼意乎？」子曰：「吾受而不辭，為季孫之惠；受不為富惠於一人，豈若數百人哉？」
《管子》曰：桓公觀於野，曰：「何物可比君子之德？」隰朋曰：「粟可比君子之德。」管仲曰：「苗始出生也，{日旬}{日旬}〈音�〉乎以孺子，安之則安，不得則危，故命之曰禾，此可比君子。」桓公曰：「善」。
《晏子春秋》曰：北郭騷見晏子曰：「願托所以養母。」晏子分倉粟府金以遺之，辭金受粟。晏子見疑出奔。北郭子遂造公庭曰：「晏子，天下賢人。去齊，敵必來侵，臣見國之侵，不若死，請以頭白晏子！」因自殺。景公聞大駭，自追晏子。
又曰：寸之管無當，天下不能足粟。今齊國丈夫耕，女子織，夜以接日，不足以奉上；而君側雕文刻鏤之觀，此無當之管也！
《曾子》曰：曾子，魯君饋之粟，辭不受。使者曰：「子無求於人，人自致之。曰：」與人者驕人，受人者畏人。縱子不以是驕我，我能無畏乎？與富而畏人，不若貧而無屈。
《墨子》曰：世俗之君子，視義士不若視負粟者。今有人於此負粟，息於路側，欲起而不能，君子見之，無長少貴賤必起之何重故也。今為義之君子，奉承先王之道以語之，縱不說而行，又從而非毀之。則是世俗之君子，視義士不若視負粟者。
《莊子》曰：周家貧，貸粟於監河侯。侯曰：「待我得邑金，將貸子。」周作色曰：「周昨來，有呼周者。視轍中，有一鮒魚，曰：『我，東海之波臣也。君豈有斗升水活我哉？』周曰：『諾。我且南遊吳越，激西江之水迎子，可乎？』鮒魚曰：『不如早索我於枯魚之肆！』」
《呂氏春秋》曰：伍子胥諫吳王曰：「非吳喪越，越必喪吳。今將輸之粟，是長吾讎而豢吾仇也。」
又曰：飯之美者，玄山之禾、不周之粟、〈不周山，在崑崙山北。〉陽山之穄、南海之秬。〈崑崙之南，故曰陽山。穄，關西為之糜。秬，黑黍也。〉
《商君書》曰：金一兩生於境內，粟十二石於死境外；粟十二石生於境內，金一兩死於境外。國好生金於境內，則金、粟兩死，倉、府兩虛，國弱；好生粟於境內，金、粟兩生，倉、府兩實，國強。
《荀卿子》曰：仁、義、禮、智之於人也，譬之若貨、財、粟米之於家也，多有之者富，少有之者貧，至無有者窮。
《淮南子》曰：鬻棺者欲民之疾疫；畜粟者，欲歲之飢荒也。
又曰：黃帝治天下，力牧、太山稽輔之，狗彘吐菽粟於道路，而無分爭之心。
又曰：昔者蒼頡作書而天雨粟。〈高誘注曰：蒼頡始視鳥跡之文而造書者也。有書契則詐偽萌生，去本走未，棄耕作之業也，務錐刀之利，天知其將餓，故雨粟也。〉
又曰：量粟而舂，數米而飲，可以治家，而不可以治國。
又曰：馬不食脂、桑扈不啄粟，非廉也。
又曰：未嘗稼穡粟滿倉，未嘗桑蠶絲滿囊。得之不以道，用之橫。〈橫，放也。〉
又曰：粟得水而熟，甑得火而液。水中有火，火中有水。疾雷破石，陰陽相薄。〈自然之熱。〉
又曰：闔<廣盧>伐楚，五戰入郢，燒高府之粟。
《六韜》曰：武王入殷，發巨橋之粟以與殷民。
《說苑》曰：十粟為一分，十分為一寸。
又曰：墨子語禽滑氂曰：「今凶年，與子隋侯珠，又與子一鍾粟，子將何擇？」氂曰：「粟可耳。」〈亦具珠部。〉
又曰：高平王遣使者從魏文侯貸粟，文侯曰：「須吾租收邑粟至，乃得也。」使者曰：「臣初來時，見瀆中有魚，張口謂臣曰：『吾窮水魚，命在呼吸，可得灌乎？』臣謂之曰：『待吾南見河堤之君，決江河之水灌汝口。』魚曰：『謂命在須臾，乃須決淮之水？比至君還，必求吾於枯魚肆！』今高平貧窮，故遣從君貸速。乃須租收，大王必求臣於死人之墓。」
《風俗通》曰：燕太子丹仰嘆，天為雨粟。
《賈誼書》曰：鄒穆公有令：「食鳧雁者必以秕，無敢以粟！」於是倉無秕，而求易於民，二石粟得一石秕。民請曰：「秕食鳧雁，為無費也。今求秕於二石粟而易一石秕，食鳧雁則費甚矣！請以粟食之。」穆公曰：「去！非爾所知也！夫百姓朐牛而耕，暴背而芸，勤而不敢隋者，豈謂鳥獸哉？粟米，人之食也，奈何以其食養鳥？且汝知小計，而不知大害！」
《晁錯書》曰：利民欲者，莫如用爵致粟。能以粟拜爵者，皆民之有餘者也。
《氾勝之書》曰：欲知歲宜，以布囊盛粟等量埋於陰地。冬至後，取量最多者多種之。
《桓階別傳》曰：階為趙郡太守。路有遺粟一囊，耕者得之，舉以系樹。數日，其主聞，還取之。
《桂陽先賢畫贊》曰：成子，郴中人，能達鳥鳴。為郡主簿，與眾人俱坐，聞雀鳴而笑曰：「東市輦粟車覆，雀相呼往食之。」眾人遣視，信然。〈《益部蓍舊》又載。〉
王子年《拾遺記》曰：東極之東，有龍枝之粟。言其枝屈曲若游龍，食之善走。又有鳳冠粟，似鳳之冠，食者令人多力。有雲渠粟，叢生，葉似扶蕖，食之益顏色。粟莖赤黃，皆長二丈，千株叢生。
《博物志》曰：雁食粟，則翼垂不能飛。
《鄒子》曰：董仲舒三年不窺園，嘗乘馬，不覺牝牡。朱買臣貧賤之時孳孳修藝，不知雨之流粟，志在經傳也。
京房《易ビ占》曰：天雨粟，不肖者食祿，與三公易位。天雨稻黍者亡。天雨稻，大臣當誅。
《古今注》曰：武帝建元四年，天雨粟。宣帝地節三年，長安雨黑粟。元帝竟寧元年，南陽山郡縣雨粟，色青黑，味苦，大者如豆，小者如麻子，赤黃，味如麥。建初二年，九江壽春雨粟。光武建武二十年，清河廣川雨粟，大如莧實，色黑。
《吳氏本草》曰：陳粟，神農、黃帝苦，無毒，治痺熱渴，粟養腎氣。
杜寶《大業拾遺錄》曰：吏部侍郎楊恭仁欲改葬學士舒綽，曰：「此所擬之處，掘深五尺之外，亦有五穀。若得一穀，即是福德之地，公侯世世不絕。」恭仁即將綽向京，令人掘深七尺，得一穴，如五石甕大，有粟七八斗。此地經為粟田，蟻運粟下於此穴。當時朝野之士以綽為聖。
任昉《述異記》曰：光武興，洛陽斗粟萬錢，人死者相枕。漢末大飢，江淮間童謠曰：「大兵如市，人死如林。持金易粟，粟貴於金。」洛中謠云：「雖有千黃金，無如我斗粟。斗粟自可飽，千金何所直！」袁紹在冀州時，滿市黃金而無斗粟，餓者相食，人為之語：「虎豹之口，不如飢人。」劉備在荊州，粟與金同價。永嘉之亂，洛中飢荒，懷帝遣人觀市，珠玉金銀填委市門而我粟麥。袁宏上表云：「田畝由是丘墟，都市化為珠玉。」
又曰：晉末，荊州久雨，粟化為蟲，蟲害民。《春秋》雲「穀之飛為蟲」是也。中郎王義興表曰：「臣聞堯生神禾，而晉有蟲粟，陛下自以聖德何如也？」帝有慚色。
又曰：宋高祖之初，當晉末飢饉之後，既即位，而江表二千餘里野粟生焉。
又曰：淮南諸山石穀生，石上生穀也。袁安公云：」石穀，藥名，穗之尤小者是也！
《應翊像贊序》曰：赤眉賊攻其所居城，翊盡以私穀數十萬賑城中，於時粟斗數萬，不稱其仁。
