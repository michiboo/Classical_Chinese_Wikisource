
《唐書》曰：杜如晦少聰悟，精彩絕人。太宗引爲秦府兵曹，俄改陝州長史。房玄齡白太宗曰：「餘人不足惜，杜如晦聰明敏達，王佐之才。若大王守藩，無所用之。必欲經營四方，非此人莫可。」太宗乃請爲秦府掾，封延平縣男，補文館學士。貞觀初，爲右僕射。
又曰：李大亮，隋末爲賊所獲，同輩百餘人皆死。賊帥張弼見而異之，獨釋與語，遂定交於幕下。大亮旣貴，每懷張弼之恩。貞觀末，弼爲將作丞，自匿不言。大亮遇諸途，識之，持弼手而泣，悉推家産以遺弼。弼辭不受。大亮言於太宗曰：「臣有今日榮貴，乃張弼之恩力也。乞回遷臣之官爵以授之。」太宗即日以弼爲中郎將，俄遷代州都督。
又曰：岑文本初事蕭銑，江陵平，就授秘書郎兼直中書省。李靖驟稱其才，擢拜中書舍人，漸蒙恩遇。時顔師古諳練故事，長於文誥，時無迨者，冀復用之。太宗曰：「我自舉一人，公勿憂也。」乃以文本爲中書侍郎，專典樞密。
又曰：狄仁傑授汴州判佐，工部尚書閻立本黜陟河南。仁傑爲人誣告，立本驚謝曰：「仲尼觀過知人，足下可謂海曲之明珠、東南之遺寶。」特薦之，遷幷州法曹。
又曰：張柬之進士擢第，爲清源丞，年且七十餘。永昌初，自免。復應判策試畢，有傳柬之考，入下科。柬之嘆曰：「餘之命也。」乃委歸襄陽。時中書舍人劉允濟重考策，自下升甲科，爲天下第一，擢拜監察御史，累遷荊州長史。長安中，則天問狄仁傑曰：「朕要一好人任使，有乎？」仁傑對曰：「陛下則何任使？」則天曰：「朕方待以將相。」仁傑曰：「料陛下若求文章資歷，則今之幸相李嶠、蘇味道亦足爲文吏矣。豈非文士齷齪，思得大才以用之，以成天下之務者乎？」則天悅曰：「此心也。」仁傑曰：「荊州長史張柬之，其人雖老，真宰相材也。且久不遇，若用之，必盡忠於國家。」則天召以爲洛州司馬。他日，又求賢。仁傑曰：「臣前言張柬之，猶未用也。」則天曰：「已遷之矣。」仁傑曰：「臣薦之，請爲相也。今爲洛州司馬，非用之也。」乃遷秋官侍郎。及姚崇將赴靈武，則天令舉內外堪爲宰相者。崇曰：「張柬之沉厚有謀，能斷大事。且其人年老，惟陛下急用之。」登時召見，爲同鳳閣鸞台平章事，年已八十。與桓彥範、敬輝等誅二張，興復社稷，忠冠千古，功格皇天。
又曰：張嘉貞落拓有大志，亦不自異，亦不下人。自平鄉丞免歸鄉里，布衣環堵之中，蕭然自得。時人莫之知也。張循憲以御史出使，還次蒲州驛。循憲方復命，使務有不決者，意頗病之。問驛吏曰：「此有客乎？」驛吏以嘉貞對。循憲召以相見，諮以使事積時凝滯者，嘉貞隨機應之，莫不豁然。乃命草表，又出其意外。他日，則天以問循憲，具以實對，因請以己官讓與之。則天曰：「卿能讓賢美，朕豈無一官自進賢耶？」乃召見內殿，隔簾與語。嘉貞儀貌甚偉，神彩俊傑，則天甚異之。因奏曰：「臣生居草萊，目不睹朝廷之事。陛下過聽，引臣天庭，此萬代一遇也。然咫尺之間，若隔雲霧。臣恐君臣之道，有所未盡。」則天曰：「善。」遽命捲簾。翌日，拜監察御史。開元中，用之爲相。
又曰：薑皎薦源乾曜，玄宗見之，大悅，驟拜爲相。謂左右曰：「此人儀形莊肅，類蕭至忠。朕故用之。」左右曰：「至忠以犯逆死，陛下何故比之？」玄宗曰：「我爲社稷計，所以誅之。然其人信美才也。」
又曰：李少與鄉人翟讓聚衆爲盜，推李密爲主。言於密曰：「天下大亂，本爲饑苦。若得黎陽一倉，大事濟矣。」遂襲取之。時在饑餓，就食者數十萬人。魏徵、高季輔、杜正倫、郭孝恪輩客游，一見，便加禮敬，引之臥內，談論忘疲。及虎牢獲戴胄，亟相推薦，咸至大官。時稱有知人之鑒。
又曰：李義府僑居於蜀，袁天綱見而奇之，曰：「此郎貴極人臣，但壽不長耳。」因請舍之，托其子曰：「此子有七品相，願提拔之。」義府許諾，因問天綱壽幾何。對曰：「五十二。此外非所知也。」安撫使李大亮、侍中劉洎等連薦之，召見，拜監察御史，後位至宰相。
《白虎通》曰：「諸侯所以貢士於天子者，進賢稱善者也。天子躬求之者，貪義也。治國之道，本在得賢；得賢即治，失賢即亂。」
《孔叢子》曰：子高見齊王，王問誰可任臨淄宰。稱管穆焉。王曰：「穆也容貌陋，民不敬者。」子高答曰：「夫見敬在德，且臣所稱，其才也。君王聞晏子、趙文子乎？晏子長不過六尺，面貌醜惡，齊國之上下莫不宗焉。趙文子其身如不勝衣，其言如不出口，非但體陋，辭氣又訥；其相晉國以寧，諸侯敬服，皆德故也。以穆軀形方諸二子，猶悉賢之。昔臣嘗行臨淄市，見屠商焉，身長八尺，鬚髮如戟，面正紅白，市之男女，未有敬者，無德之故也。」王曰：「是所謂祖龍始者也。誠如先生之言。」於是乃以管穆爲臨淄宰。
《韓子》曰：趙武薦四十六人於其君。及武之死也，四十六人皆就賓位，無私德若此。武薦白屋之士六十餘家。
《戰國策》曰：淳于髡見七人於宣王。王曰：「子來也。寡人聞千里一士，是比肩相望；百世一聖，若隨踵而至者也。今子一日而見七士，不亦衆乎？」髡曰：「不然。夫鳥同翼者聚居，獸同足者俱行。今求茈葫、桔梗於沮澤，則累世不得一焉；若求之梁甫之陰，則連目。夫物有等。今髡，賢者之儔，王求士於髡，譬如挹水於河，而求火於燧也。」〈言易得也。〉
《國語》曰：文公使原季爲卿。〈原季趙衰。文公二年爲原大夫。〉辭曰：「夫三德者，偃之出也。〈三德：先披，先軫臣也。偃，狐偃也。三子皆偃所進。〉以德紀民，其章大矣，不可廢也。」使狐偃爲卿，辭曰：「毛之智賢於臣，其齒又長。〈毛，偃之兄。齒，年。〉毛也不在位，不敢聞命。」乃使狐毛將上軍，狐偃佐之。
又曰：趙宣子言韓獻子於靈公，以爲司馬。河曲之役，趙孟使人以其車乘幹行，〈秦與晉戰，在魯文十二年。〉獻子執而戮之。衆咸曰：「韓厥必不沒矣。其主朝升之而暮戮其車，其誰安之？」宣子召而禮之曰：「吾聞事君者比而不黨。夫周以舉義，比也；舉以其私，黨也。夫軍事無犯，犯而不隱，義也。吾言汝於君，懼汝不能也。舉之而不能，黨孰大焉！勉之。臨長晉國者，非汝其誰？勉之！」告諸大夫曰：「可賀我矣。吾舉厥也而中，吾乃今知免於罪矣。」〈免失舉之罪。〉
《韓詩外傳》曰：魏文侯之時，子質仕而獲罪焉。去而北游，謂簡主曰：「吾所樹朝廷之大夫半，所樹邊境之人亦半。今堂上之士惡我於明君，朝廷大夫中我於法，邊境之人劫我以兵，是以不復樹德於人。」簡主曰：「噫！子言過矣。春樹桃李，夏得陰其下，秋得食其實。春樹蒺藜，夏不得采其葉，秋得其刺焉。由此觀之，在所樹也。今子之所樹，其非人耳。」
《呂氏春秋》曰：管仲病，桓公往問之。曰：「仲父之病矣，〈言其病困。〉如漬甚，國人弗諱，寡人將誰屬國？」管仲對曰：「昔者臣盡力竭智，猶未足以知之也。今病在於朝夕之中，臣奚能言？」桓公曰：「此大事，願仲父教之寡人也。」管仲敬諾，曰：「誰欲相？」〈欲用誰相。〉公曰：「鮑叔牙可乎？」管仲對曰：「不可。夷吾善鮑叔牙。牙之爲人也，清廉潔直，視不己若者，不比於人；一聞人之過，終身不志。」勿己，則隰朋其可乎？「隰朋之爲人也，上志而下求，醜不若黃帝，而哀不己若者。〈自醜其德不如黃帝，又恕不若已也。〉其於國也，有不聞；〈不求聞而善，求在利國而已矣。〉其於物也，有不知也；〈物，事也。非事職不求知之。〉其於人也，有不見也。〈務在濟民不求見也。〉勿己，則隰朋可矣。」夫相，大官也。處大官者不欲小察，不欲小智。故曰大匠不斫，〈但規模而已，不復自斫削。〉大庖不豆，〈調和五味，不復自列。〉大虔不聞。
又曰：魏公叔座疾，惠王往問之。曰：「公叔之病甚矣，將奈社稷何？」對曰：「臣之庶子鞅者，願王以國聽之。若不能聽，勿使出境。」王不應。出謂左右曰：「豈不悲哉！夫以公叔之賢，今謂寡人必以國聽鞅，悖也。」公叔死，公孫鞅西遊秦，秦孝公聽之，秦果強，魏果弱。
又曰：百里奚之未遇時，至虢而虜，飯牛於秦，練以鬻五羖之皮。公孫披得，悅之，獻諸繆公。三日，請屬事焉。公曰：「買之五羊皮而臣之，無乃爲天下笑乎？」披曰：「信賢而任之，君之明也；讓賢而下之，臣之忠也。君爲明，臣爲忠，彼信賢也。境內將服，敬國且畏，夫誰暇笑哉？」用之，謀無不當，舉必有功。
《說苑》曰：田子方渡西河，遇翟黃乘軒車。子方曰：「子何以至此乎？」曰：「昔西河無守，臣進吳起；鄴無令，臣進西門豹；酌無令，臣進北門可；君欲攻中山，臣進樂羊；魏於天下難治，臣進李克。進此五大夫，爵位於此。」
又曰：子貢問孔子曰：「今之臣孰賢？」孔子曰：「齊有鮑叔，鄭有子皮。」子貢曰：「齊無管仲，鄭無子産者乎？」孔子曰：「吾聞鮑叔之進管仲，子皮之進子産；未聞管仲、子産有所進也。」
又曰：孟嘗君進客於齊王，三年不見用。故客反見曰：「不知臣之罪耶？君之過耶？」孟嘗君曰：「寡人聞縷因針而入，不因針而急；女因媒而嫁，不因媒而畜。夫子之才必薄矣，尚怨寡人哉？」客曰：「臣聞韓盧，天下疾狗也，見兔而指屬則不失兔，望見而放狗，非不能屬者罪。」於是孟嘗復屬齊王，王遂使爲相。
又曰：蘧伯玉使之楚，逢公子�濮水之上，接草而待，曰：「聞上士可以托邑，中士可以托辭，下士可以托才。三言固可得托也。」伯玉曰：「謹受命。」伯玉見楚王，使事畢，坐從容言士。王曰：「何國最多士？」伯玉曰：「楚多士。而楚不能用。」王曰：「是何言也？」伯玉曰：「子胥生於楚而吳善用之，賁皇生於楚而晉善用之。今者臣之來，逢子哲曰：『上士可以托邑，中士可以託言，下士可以托才。三言者固可得托。」於是楚王發使追公子哲濮水之上。子哲還，重於楚，伯玉之功也。
劉向《新序》曰：楚莊王罷朝而晏，樊姬問其故。莊王曰：「與賢相語，不知晏者也。」樊姬曰：「賢相爲誰？」王曰：「虞丘子。」樊姬掩口而笑，王乃問其故。曰：「虞丘子爲相數年，未嘗進一賢。不知賢，是不智；知而不進，是不忠。不忠不智，安得爲賢？」明日朝，王以樊姬之言告虞丘子。虞丘子稽首曰：「如姬之言。」於是辭位而進孫叔敖。叔敖相楚而莊王霸，樊姬之力。
《海內先賢傳》曰：潁川鍾皓，字季和，爲郡功曹。太丘長陳�爲西門亭長，皓深獨敬異，歲常禮待，與同分義。會辟公府，臨辭，太守問：「誰可代君？」曰：「府君欲得其人，西門亭長可用。」�卒爲海內高名之臣，歸以公相之位。
《三輔決錄》曰：潁陽游殷爲郡功曹，有童子張旣爲書佐，殷察畏之，具設賓饌，以子楚托之。後魏王以問，旣稱楚文武兼學，王遂以爲漢興郡。
《管輅別傳》曰：趙孔耀至冀州，見裴使君，問：「顔色何以清減！」孔耀曰：「體本無藥石之疾，然見清河內有一騏驥，拘系後廄歷年，去王良、伯樂百八十里，不得騁其足以起風塵，以此憔悴耳。」「使君言騏驥，今何所在？」孔耀言：「平原管輅，字公明，年三十六。雅性寬大，與世無忌。觀天則能同妙甘公、石申，俯覽同異則能齊司馬季主；游步道術，開神無窮；抱荊山之璞，懷衣光之寶，而爲清河郡所錄北黌文學，可爲痛心疾首者。」裴使君聞言悅，慨曰：「如此，便相爲取之。」旣檄召輅爲文學從事。一相見，清論終日，不覺罷倦。天時大熱，移床於廷前樹下，乃至鶏鳴。向晨，復出。再相見，便轉爲鉅鹿從事。三相見，轉爲治中。四相見，轉別駕。前至十月，舉爲秀才。
《文士傳》曰：張華薦成公綏曰：「竊見處士東郡成公綏，年二十五，字子安。體�璋之質，資不器之量，知深慮明，足以妙見。研思篤好，則仲舒之精，引之世貞斡，足以敦風篤俗。淵才達學，足以弘導世教。固逸倫之殊俊，搢紳之檢式也。」
荀爽《與郭叔都書》曰：陳季方才德秀出，超世逸郡，金相玉質，文章席美，終軍、賈誼誠無以加。宜遂貢之宰朝，盛其龍光。鹽車之驥，自非伯樂無以顯名；採光剖璞，自獨見寶，實爲足下利之。
孔融《薦禰衡表》曰：伏見處士平原禰衡，淑質貞亮，英才卓犖，初涉藝文，登堂睹奧。目所一見，輒傳於口；耳所一聞，不忘於心。性與道合，思若有神。若得龍躍天衢，奮翼�漢，足以明近署之多士，增四門之穆穆。
應璩《薦賁伯偉文》曰：璩聞景雲浮則應龍翔，治道明則雋�臻。是故《良哉》之歌，興於唐堯之世；《多士》之頌，形於周文之朝。竊見太子舍人賁琳字伯偉，稟性純和，體素清愨，宜授以千里之塗，任以列曹之職。
陸機《薦賀循、郭納表》曰：伏見武康令賀循，德量邃茂，才鑒清遠。丞陽令郭納，風度簡曠，器識朗拔。准其才望資品，循可尚書郎，納可太子洗馬。
又陸機《薦戴若思文》曰：蓋聞繁若登禦，然後高墉之功顯；孤竹在肆，然後降神之曲成。伏見處士廣陵戴淵，年三十，字若思，心智足以研幽，才鑒足以辨物。固窮樂志，無風塵之慕；砥節立行，有渫井之潔。誠東南之貴寶，聖朝之奇璞也。
楊方《爲虞領軍薦張道順文》曰：蓋聞驪龍之珠必沉紫泉之里，垂天之翼必翔青冥之表。竊見處士吳國張道順，天挺�璋，明達清秀，下筆掩雕龍之文，發言吐天之藻。慕西道之楊生，希北巷之顔回。若得清水淬其鋒鉞，砥礪其鍔，必騰躍天路，出覿聖世。
《琴操》曰：史魚者，衛靈公之相。時蘧伯玉執清廉之節，修仁義之方，史魚乃薦伯玉於靈公。公曰：「諾。」其後未用。史魚復入曰：「臣聞抱玉朝君，不如貢賢。夫國危者則思仁，思安者則急賢。公何嫌疑？」靈公謂史魚以庭褒虛飾，良久乃應之。史魚出，謂其子曰：「我薦伯玉於公，公以我言爲不信，將自殺以明之。我死後，勿厚斂也。用伯玉，乃斂。」語畢，進藥自殺。靈公聞之，曰：「痛哉，寡人謂史魚徒謙退、欲進士者也！不意乃至於身死。」臨喪，拜伯玉代史魚。公泣曰：「寡人負史魚，悔焉無及者也。」
