
《爾雅》曰：貔，白狐。其子，縠。〈郭璞注曰：一名執夷，虎豹之屬。縠，許卜切。〉
《說文》曰：貔，豹屬，出貉〈音陌。〉國。〈猛獸也。〉
《尚書》曰：如虎如貔，如熊如羆。
《毛詩》曰：獻其貔皮，赤豹黃羆。
《禮記·曲禮》曰：前有摯獸，則戴貔貅。
《莊子》曰：豐狐文貔，搏於山林，伏於岩穴，夜行晝居，求食江湖之上。
《韓子》曰：虎貔不用爪牙，與鼢鼠同威。
《毛詩草木蟲魚疏》曰：貔，似虎，或曰勢熊，一名執夷，一名白狐。其子為縠。遼東人謂之熊羆。
《說文》曰：熊獸似豕，山居冬蟄。
《詩義疏》曰：熊能攀緣上高樹，見人則顛倒投地而下。冬入穴而蟄，始春而出。
《孝經援神契》曰：赤熊見則奸宄自遠。
《本草經》曰：熊脂，一名熊白，味甘微溫，無毒，主治風痺。
《穆天子傳》曰：舂山，百獸所聚也，爰有赤豹熊羆。
《六韜》曰：文王囚羑里。散宜生受命而行。宛懷條途之山，有黃熊，得而獻於紂。
《左傳》曰：晉靈公使宰夫臑熊蹯不熟，殺之，置諸畚，載以過朝。
又曰：楚子將以商臣為太子令尹，子上諫之，不聽。又欲立王子職而黜商臣，商臣以宮甲圍成王。王請食熊蹯而死，竿育，王縊。
《史記》曰：趙簡子病，不知人。五日而寤，曰：「我之帝所，見一熊欲援我，帝命我射之，中熊，死。有當道者曰：帝令主君滅晉二卿，熊，其祖也。」
《漢書》曰：昌邑王賀在藩邸，見熊。以問左右，左右皆答不見。
又曰：孝玄帝馮昭儀。上幸虎圈斗獸。後宮皆坐，熊出圈，攀檻欲上殿，昭儀乃當熊而立。及左右格殺熊，上問人情驚懼，何故當熊。昭儀曰：「夫猛獸得人而止，妾恐熊至御坐，故身當之耳。」帝嗟嘆，以此倍敬重之。
《淮南子》曰：誠中之人樂而彶，〈彶，急也。忠信之人，自樂為之，非彶彶也。〉如鶚之好聲，熊之好經，夫有誰為務？
又曰：愛熊而食之鹽，愛獺而飲之酒，雖欲養之，非其道也。〈熊食鹽而死，獺飲酒而敗，故曰非其道也。〉
《周書·王會》曰：成王時，不屠何國獻青熊一。
《孟子》曰：魚我所欲也，熊掌亦我所欲也，二者不可得兼，舍魚而取熊掌也。儀者我所欲，生亦我所欲，二者不可得兼，捨生而取義。
《列子》曰：黃帝戰於阪泉，帥熊驅虎為前驅。
《纏子》曰：桀王天下，酒濁而殺廚人。紂王天下，熊蹯不熟而殺廚人。
《抱朴子》曰：《玉策記》稱熊壽五百歲，五百歲則能化。
《瑣語》曰：晉平公夢見赤熊窺屏，惡之，而有疾。使問子產，子產曰：「昔共工之御曰浮游，既敗於顓頊，自沒沉淮之淵。其色赤，其言善笑，其行善顧，其狀如熊。常為天王祟，見之堂上，則王天下者死；見堂下則邦人駭；見門，近臣憂；見庭，則無傷。窺君之屏，病而無傷，祭顓頊共工則瘳。」公如其言而疾間。
《魏略》曰：大秦國出玄熊赤螭。
《建武故事》曰：咸和七年，左右啟以米飴熊。上曰：「此無益而費於穀，且是惡獸，所不宜畜。」使遣打殺，以肉賜左右直人。
《異苑》曰：邵陵高平黃秀，以玄嘉三年入山，經月不還。其兒根生尋覓，見蹲空樹中，從頭至腰，毛色如熊。問其何故，答曰：「天謫如此，汝但自去。」生哀慟而歸。逾年，人見其形，盡為熊矣。
又曰：熊獸藏於山穴，穴里不得見穢及傷殘，見則舍穴自死。
《續搜神記》曰：晉昇平中，有人入山射鹿，忽墮一坎，ⅳ然深絕。內有數頭熊子。須臾，有一大熊來入，瞪視此人，人謂必以害己。良久，出藏果分與諸子，末後作一分，著此人前。人飢久，於是冒死取啖之。既轉相狎。熊母每且覓食果還，輒分此人，人賴以支命。後熊子大，其母一一負將出，子既盡，人分死坎中，窮無出路。熊母尋復還入，坐人邊，人解意，便抱熊之足，於是跳出，遂得無他。
又曰：熊無穴，居大樹孔中。東土呼熊為子路，以物擊樹，雲「子路可起」，於是便下。不呼則不動也。
《爾雅》曰：羆如熊，黃白文。〈郭璞注曰：似熊而長頭高腳，猛憨多力，能拔樹木。關西呼為豭羆。〉
《搜神契》曰：赤羆見，奸宄息。佞人離則出。
《山海經》曰：れ冢之山，其獸多羆。
《尚書·禹貢》曰：熊羆狐狸織皮。
《詩》曰：吉夢維何？維熊維羆，男子之祥。
《詩·蕩·韓奕》曰：獻其貔皮，赤豹黃羆。
《毛詩草木蟲魚疏》曰：黃羆，大如熊，脂如熊白而稍粗理。
《史記》曰：趙簡子疾，夢之帝所，聽鈞天之樂，次射殺熊，又有一羆來，亦殺之。天帝甚喜。
《晉書·載記》曰：符健字業，洪第三子也。初，母姜氏夢大羆而孕，長而勇果。
《北史》曰：齊神武遣韓軌、司馬子如從河東宵濟華州，襲王羆，羆不覺。比曉，軌眾已乘梯入城，羆尚臥未起，聞閣外匈匈有聲，便袒身露髻徒跣，持一白挺，大呼而詬曰：「老羆當道臥，獾子那敢過！」敵見驚退。
〈上音軋，下音庾〉
《爾雅》曰：猰窳，類𤠾虎，食人，迅走。〈𤠾，敕俱切。〉
《海內經》曰：猰窳龍首而蛇身人面，居於弱死晷，食人。
《山海經》曰：少咸之山獸，其狀如牛而赤身，人面馬足，名曰猰窳。其音如嬰兒，食人。
《淮南子》曰：堯時，猰窳為民害，堯乃使羿殺之。
《爾雅》曰：𤠾，似狸。〈郭璞曰：今𤠾虎大於虎豹，文如狸，山民呼𤠾虎大者為𤠾犴。〉
《搜神記》曰：江漢之域有𤠾人，其先，稟君之苗裔也。能化為虎。長沙所屬蠻縣痘贓居民，作檻捕虎，得一亭長，赤幘大冠，在檻中。問其故，亭長大怒曰：「昨忽被縣召，避雨，遂誤入此中。」於是即出之，乃化為虎上山。俗雲𤠾虎化為人，好著葛衣，其足無踵。虎有五指者皆是𤠾。
《爾雅》曰：貘，白豹也。〈郭璞注曰：似熊，小頭痺腳，黑白駁，能舐食銅鐵及竹、骨，骨節強直，中實少髓，皮辟溼。〉
《說文》曰：貘，似熊，黃色，出蜀。
《廣志》曰：貘大如驢，色蒼白。舐鐵消十觔。其皮溫煗。
《抱朴子》曰：劉子知二負之屍，東方生識啖鐵之獸，實賴鳥禹之書、大荒之籍矣。
《神異經》曰：西荒擲晷有人焉，頭如人，著百結敗衣，手足虎爪，名曰貘𧴑。〈音偽。〉伺人獨自，輒徃就人睡，先使捕虱，得臥而舌出槃地丈餘。燒大石投舌上，於是而死。
《周書》曰：正北空桐、橐駝、騊駼為獻。
《爾雅》曰：騊駼，馬。〈郭璞注曰：出《山海經》，其色青。〉
《說文》曰：騊駼，野馬之良也。
《史記》曰：匈奴奇畜則騊駼。〈《廣志》曰：騊駼，匈奴名馬也。〉
《山海經》曰：北海內有獸焉，其狀如馬，名曰騊駼。
《爾雅》曰：猩猩，小兒啼。〈今交趾封溪出猩猩，狀如貛㹠，聲似小兒啼。〉
《禮記》曰：猩猩能言，不離禽獸。
《春秋說題辭》曰：猩猩者，矜精者也，故能言，可使陽烈之類以檢下。〈宋均曰：矜，謂使人自矜在。精，審也。猩猩言說人善惡，是陽氣之烈好善，王者所以檢下也。〉
《廣志》曰：猩猩似狟，〈音丸。〉聲如兒啼，不聞其言。出交趾封溪縣。
《山海經》曰：有獸人面，名曰猩猩。
又曰：猩猩知人名，其為獸，如豕而人面。
《山海經贊》曰：猩猩似狐，走立行伏，懷木捅遠，少辛明目。
《華陽國志》曰：永昌郡有猩猩，能言，其血可以染朱罽。
《孫卿子》曰：猩猩能言笑，亦二足，無毛。而君子啜其羹，食其肉。故人非以二足無毛，以知禮也。
《呂氏春秋》曰：伊尹說曰：「肉之美者，猩猩之唇。」
《淮南萬畢朮》曰：歸終知來，猩猩知徃。〈注曰：歸終、猩猩，並神獸。〉
《括地圖》曰：猩猩人面豕身，知人名。
《蜀志》曰：封溪縣有獸曰猩猩，體似豬，面似人，音作小兒啼聲。既能語，又知人姓名。人知以酒取之，猩猩覺，初暫常之，得其味甘而飲之，終見羈纓也。
酈善長注《水經》曰：西蜀封溪縣猩猩，人面獸形，能言語。
《南方草物狀》曰：猩猩之獸，生在野中。狀如犭屯子，民人捕取。交阯、武平、興古有之。
晉郭璞《猩猩贊》曰：能言之獸，是謂猩猩。厥狀似獾，號音若嬰。自然知徃，頗測物情。
《爾雅》曰：𥜿𥜿，如人，被髮迅走，食人。
《說文》曰：𥜿𥜿，人身反踵，笑即上唇掩其目。一名梟羊，北方謂之土螻。
《山海經》曰：𥜿𥜿如人面，唇黑，身有毛，反踵，見人則笑，笑則上唇掩目。交廣及南康山中有，大者丈餘，俗呼為山都。
《山海經圖贊》曰：𥜿𥜿怪獸，被髮操竹。獲人則笑，唇蓋其目。終亦號咷，反為我戮。
《吳都賦》曰：猩猩啼而就擒，𥜿𥜿笑而被格。
《十洲記》曰：炎州有風生獸，似豹，青色，大如猩猩。燒之不世，斫刺不入。以鐵椎鍛其頭乃死。以其口向風，須臾活。以石上菖蒲塞蒲扒即死。取其腦，菊華和服之，盡十斤，壽五百歲。
《南州異物記》曰：風母獸，一名平猴，狀如猴，無毛，赤目。若行逢人，便叩頭，狀如懼罪自乞。人若撾打之，愜然世地，無復氣息。小得風吹，須臾能起。
《抱朴子·內篇》曰：風生獸，似豹，青色，大如猩猩，生南海大林中。張取積薪數車以燒之，薪盡，此獸在灰中不然，其毛不焦，斫刺不入，打之如皮囊。以錐鎪其頭數十乃死。
《嶺南異物志》曰：風猩如猿猴而小，晝日卷伏不能動，夜則騰躍甚疾。好食蜘蛛蟲。打殺，以口向風復活，惟破腦不復生矣。以酒浸，愈風疾。南人相傳，雲此獸常持一小杖，遇物則指，飛走悉不能去。人有得之者，所指必有獲。夷人施罟網，既得其獸，不復見其杖，杖之數百，乃肯為人取。或雲邕州首領寧洄得之，洄資產巨萬，僮伎數百，洄甚秘其事。
《說文》曰：犴，胡地野狗也。
《異物志》曰：犴，猿屬，頭形正方，發長尺餘，皆蒼色，大類似人。欲有所視，輒搖頭，兩手被髮；不爾，則復障其兩目。衣毛皤皤，若被狐裘。木居洄藏，密向乃得見耳。
《爾雅》曰：西方有比肩獸，與邛邛、矩【足虛】比焉，其名曰蹶。
《說苑·復恩》曰：孔子曰：北方有獸，其名曰蹶，前足鼠，後足兔。是獸也，甚矣，其愛蛩蛩、巨虛也。食得甘草，必齧以遺蛩蛩、巨虛。蛩蛩、巨虛見人剿憒，必負蹶以走。蹶非性心愛蛩蛩、巨虛也，為假足也。二獸者亦非性心愛蹶也，為其得甘草而遺之故也。
