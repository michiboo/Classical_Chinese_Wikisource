
《周禮·地官·調人》曰：調人，掌司萬民之難而諧和之。〈馬融曰：難，謂相與爲仇也。〉凡和難：父之仇，避諸海外；兄弟之仇，避諸千里之外；從父兄弟之仇，不同國；君之仇視父，師長之仇視兄弟；交友之仇視從父兄弟。
《禮記》曰：子夏問於孔子曰：「居父母之仇，如之何？」夫子曰：「寢苫，枕幹，不仕，弗與共天下也。遇諸市朝，不反兵而鬥。」曰：「請問居昆弟之仇如之何？」曰：「仕，弗與共國。銜君命而使，雖遇之不鬥。」曰：「請問居從父昆弟之仇，如之何？」曰：「不爲魁。主人能，則執兵而陪其後。」
《左傳》曰：祁奚請老，晉侯問嗣焉。稱解狐，其仇也，將立之而卒。〈事具「薦舉」部。〉
又曰：齊高發帥師伐莒。〈莒不仕齊故也。〉莒子奔紀鄣。〈紀鄣，莒邑。〉使孫書〈孫書，陳無，宇子占也。〉伐之。初，莒有婦人，莒子殺其夫，已爲嫠婦。及老，托於紀鄣，紡焉以度而去之，〈曰紡糸盧連所以度城而藏之。〉以待外攻者。及師至，則投諸外。〈投繩城外隨之而出。〉或獻諸子占。子占使師夜縋而登。〈緣繩登城也。〉登者六十人，縋絕，師鼓譟。城上之人亦噪。莒共公懼，啓西門而出。齊入紀。〈《傳》言：怨不在天。〉
又曰：吳伐越，越子勾踐禦之，陣於李靈姑浮以戈擊闔廬，傷將指，取其一履。〈其大足指見斬遂失履，姑浮取之也。〉還，卒於陘，去李七里。夫差使人立於庭，苟出入，必謂己曰：「夫差，而忘越王之殺汝父乎？」則對曰：「惟，不敢忘！」三年乃報越也。
又曰：五年春，晉圍柏人，士吉射奔齊。初，范氏之臣王生惡張柳朔，言諸昭子，使爲柏人。〈令柳朔爲柏人宰也。昭子，范吉射也。〉昭子曰：「夫非而仇乎？」對曰：「私仇不及公，好不廢過，惡不去善，義之經也。臣敢違之。」及范氏出，〈柏人奔齊。〉張柳朔謂其子：「爾從主，勉之。我將止死，王生授我矣。」〈授我以死節也。〉
《公羊傳》曰：齊哀公享乎周，紀侯譖之。襄公將復仇乎紀。「遠祖九世矣，九世猶可以復仇乎？」「雖百代可也。」「家亦可乎？」曰：「不可。」「國何以可？」「國君一體也，先君之恥猶今君之恥也。」
《戰國策》曰：晉畢陽之孫豫讓，始事範中行氏，不說，去而就知伯，知伯寵之。及三晉分知氏，趙襄子最怨知伯，而漆其頭以爲飲器。讓遁逃山中，曰：「嗟乎！士爲知己者死，女爲悅己者容。吾其報知氏之仇矣！」乃變姓名，爲刑人，入宮塗厠，欲以刺襄子。襄子如厠，心動，執問塗者。讓刃其曰：「欲爲知伯報仇！」左右欲殺之，襄子曰：「彼義士也！吾謹避之耳。知伯已死，無後，而其臣報仇，此天下之賢人也。」卒釋之。讓又漆身爲癩，滅須去眉，自刑以變其容，爲乞人而往乞。其妻不識，曰：「狀貌不似吾夫，其音何類吾夫之甚也！」又吞炭爲啞變其音。有謂之曰：「子之道甚難而無功。謂子有志，則然矣；謂子知，則否。以子之才而善事襄子，襄子必近子，子之得近而行所欲，此甚易而功必成。」讓乃笑而應之曰：「是爲先知報後知，爲故君賊新君，大亂君臣之義者，無此矣！凡吾所謂此者，以明君臣之義，非從易也。且夫委質而事人，而求弒之，懷二心以事君也。吾所爲難，亦將以愧天下後世人臣懷二心者。」頃之，襄子當出，讓伏所當過橋下。襄子至橋而馬驚。襄子曰：「此必豫讓也！」使人問之，果讓。於是襄子數讓曰：「子不嚐事範中行氏乎？知伯滅范中行氏，而子不爲報仇，反委質事知伯。知伯已死，子獨何爲報之深也？」讓曰：「臣事範中行氏，中行氏以衆人遇我，我故衆人報之；知伯以國士遇我，我故國士報之。」襄子乃喟然泣曰：「嗟乎豫子！豫子爲知伯，名既成矣。寡人舍子，亦以足矣。子自爲計。」使兵環之，讓曰：「臣聞明主不掩人之義，忠臣以死爲名。君前以寬舍臣，天下莫不稱君之賢。今日之事，臣故伏誅，然願請君之衣而擊之，則死不恨。非所望也，敢布腹心！」於是，襄子義之，乃使使者持衣與讓。讓拔劍三躍，擊之曰：「可以報知伯矣！」遂伏劍而死。死之日，趙國之士聞之皆爲涕泣。
《史記》曰：秦昭王聞魏齊在平原君所，欲爲範雎必報其仇，乃佯爲好書遺平原君曰：「願與君爲布衣之交，十日飲也。」
又曰：項梁殺人，與項籍避仇吳中。吳中賢大夫皆出項梁下。
又曰：留侯張良者，其先韓人也。秦滅韓，良家僮三百人，弟死不葬，悉以家財求客刺秦王，爲韓報仇，以大父五代相韓故。乃變姓名，之東海，得力士，以鐵椎椎秦始皇，中其副車。
又曰：河東李文，故嘗與張湯有隙，已而爲御史中丞。湯有所愛史魯謁居，知文與湯弗平，使人上飛變告文奸事，事下湯，湯治，論殺文。
袁山松《後漢書》曰：蘇謙，字仲讓，爲郡督郵。李駿爲美陽令，貪暴。謙案，得其贓。謙遷金城太守，治有異跡，延熙九年至京師。暠時爲司隸，收謙誣陷之，死獄中。謙子不韋，字公先，變名姓，以家財求劍客，邀暠不得。暠之大司農，乃於司農府旁買舍，夜爲地突入暠室中，暠�出，不值，破其臥具。暠大怖，棘屋，上以板，棧地而臥，一宿數徙。不韋乃至魏郡掘暠父冢，斬級以祭父墓。〈級，首。〉
又曰：樂府左延年《秦女休行》曰：「始出上西門，遙望秦氏家。秦氏有好女，自名曰女休。女休年十五，爲宗行報仇。左執白陽刀，右據宛景矛。仇家東南僵，女休西上山。上山四五里，關吏不得休。女休前置辭：生爲燕王婦，今爲詔獄囚。刀矛未及下，攏�童擊鼓赦書下。」
《東觀漢記》曰：海曲有呂母者，子爲縣吏，犯小罪，宰論殺之。呂母怨宰，密聚客，規以報仇。母家素豐，資産數百萬，乃益釀醇酒，買刀劍衣服。少年來沽者，皆貰與之，視其乏者，輒假衣裘，不問多少。少年欲相與償之，呂母泣曰：「縣宰枉殺吾子，欲爲報怨耳，諸君寧肯哀之乎？」少年許諾，相聚得數十百人。因與呂母入海，自稱將軍，遂破海曲，執縣宰殺之，以祭其冢也。
又曰：趙喜，字伯陽，南宛人也。少有節操。從兄爲人所殺，無子。喜十五，常思欲報之，乃挾兵結客，後遂往復仇。而仇家皆疾病，無相拒者。喜以因疾病殺，非仁者心，且釋之而去，顧謂仇曰：「爾曹若健，遠相避也。」後病癒，悉自縛詣喜，不與相見，後竟殺之。
又曰：周黨，字伯況，太原人。至長安游學。初，鄉佐嘗衆中辱黨父，黨懷之。後讀《春秋》，聞復仇之義，更輟講而還，與鄉佐克日交刃。黨爲其所傷，困頓。鄉佐服義，輿歸養之，數月方蘇，既悟而去。整身修志，州里稱其高也。
又曰：申屠蟠同郡緱氏女玉爲父報仇，殺夫氏之黨，吏執玉以告外黃令梁配，欲論殺玉。蟠時年十五，爲諸生，進諫曰：「玉之節義足以感無恥之孫，激忍辱之子。不遭明時，當表旌廬墓，況在清聽，而不加哀矜！」配善其言，乃爲讞得減死論。鄉人稱美之。
又曰：酒泉龐涓母者，趙氏之女，字娥。父爲同縣人所殺，而娥兄弟三人，俱疾物故。仇乃喜而自賀，以爲莫已報也。娥陰懷感憤，乃潛備刀兵，常推車以候仇家，十餘年不能得。後遇於都亭，刺殺之，因詣縣自首，曰：「父仇已報，請就刑戮。」福富長尹喜義之，解印綬欲與俱亡。娥不肯去曰：「怨塞身死，妾之明分。結罪治獄，君之常理。何敢苟生，以枉公法！」後遇赦得免。州郡表其閭。太常張奐嘉嘆，以束帛禮之。
又曰：彭寵故舊渤海趙寬妻子家屬依託寵居，寬仇家趙伯有好奴，以賕寵。寵貪之，爲盡殺寬家屬。寵之悖德不仁貪狠如此！
又曰：郅惲友人董子張病，將終，惲候之。子張視惲，噓欷不能言，惲曰：「吾知子不悲天命，痛仇不復也。」惲即起將客遮仇人，取其頭以示子張，子張見而氣絕。惲即詣縣，以狀自首。
《漢書》曰：原涉與新豐富人祈大伯友，大伯同母弟王游公素嫉涉，時爲縣門下掾，說尹公曰：「君以守令辱原涉如是，一旦真令至，君復單車歸爲府史，涉刺客如�，殺人皆不知主民，可爲寒心。今爲君計，莫若條奏其舊惡，君必得真令如此，涉亦不敢怨矣。」尹公如其計，王莽果以尹公爲真令。涉由此怨王游公，遂殺游公父及子，斷兩頭去。
謝承《後漢書》曰：橋玄遷齊國相。郡有孝子爲父報仇，系臨淄獄，玄湣其至孝，欲上讞減罪。縣令路芝酷烈苛暴，因殺之，懼玄收錄，佩印綬欲走。玄自以爲深負孝子，捕得芝，束縛藉械以還，笞殺以謝孝子冤魂。
范曄《後漢書》曰：劉鯉，更始子也，得幸於劉輔。鯉怨劉盆子害其父，因輔結客，殺盆子兄故式侯恭，輔坐系詔獄，三日乃得釋。
《魏志》曰：楊阿若，後名豐，字伯陽。少游俠，常以報仇解怨爲事。至建安中，太守徐揖誅郡中強族黃氏。時黃昂得脫在外，乃募衆得千餘以攻揖。揖城守豐時在外，以昂爲不義，乃捐妻子入南羌中，合衆得千餘騎。昂獨走出羌，捕得之，豐遂殺之。
又曰：韓暨，字公至。同縣豪右陳茂，譖暨父兄，幾致大辟。暨陽不以爲言，庸賃積資，陰結死士，遂追尋擒茂，以首祭父墓，由是顯名。
又曰：典韋形貌魁梧，膂力過人，好節俠。襄邑劉氏與雎陽李禮爲仇，韋爲報之。禮故富春長，備怨甚謹。韋乘車載鶏酒，僞爲候者，門開，懷匕首入殺禮，幷殺其妻，徐出取車。
《吳志》曰：孫翊之妻徐氏甚美，賊嬀覽殺翊，悉取其嬪妾而復欲逼徐氏，恐違之見害。時月垂竟，乃使人謂覽，乞至晦日設祭除服，覽許之。徐氏遂潛使親信者語翊舊所委任將孫高、傅嬰二人俱白逼己之狀，欲徵立計以求助焉。高、嬰等聞之，涕泣言舊蒙翊恩，許之，乃密結翊平時所侍養二十餘人，以徐氏之言語之，仍皆盟誓合謀。至晦日，徐氏遂設祭除服，熏衣沐浴，內施帷帳以候覽焉。大小怪其如此，無不淒愴。覽密遣偵之，無復疑慮。徐氏乃命高、嬰輩羅住戶外，使人報覽，言已除凶畢，覽遂盛飾而入，徐氏出拜戶外。覽才下拜，徐氏即呼：「二君可起！」高、嬰等齊出，即時殺覽。徐氏卻服絰，使持覽首以祭墓。舉軍震駭，以爲神。
韋昭《吳書》曰：聊緯怨甘寧殺其父操。寧常避統，不與相見。孫權亦命統不得仇之。嘗於呂蒙舍會，酒酣，統乃以刀舞。寧起曰：「寧能雙戟舞。」蒙曰：「寧雖能，未若蒙之力也。」因操刀持楯，以身分之。
王隱《晉書》曰：趙誘爲杜曾所害，誘子胤斬曾，食其肝肺。
又曰：桓溫父被害之時，溫年十五，枕戈泣血，密欲報仇。經年方知，乃提刀直進，手刃仇人，由是名重當時。
又曰：龔壯，字子偉。值惠懷末，天下大亂，李特爲寇，壯父、叔幷爲特所害。壯欲報仇，會李壽鎮漢中，壽時與李期有嫌，壯因說壽討期。壽然之，遂帥衆還討。期，特孫也，故壯假以復仇。壽既捷，因欲官，壯誓不仕。
又曰：沈充敗於吳興。吳興人吳儒，充之將也。充亡，失道，誤入儒家，誘內充重壁，因笑謂充曰：「三千戶侯也。」充曰：「封侯不足貪也。爾大義全我，我宗族必厚報；若必殺我，汝族滅矣。」儒遂殺之。充子勁，字世堅，即潛報仇，族滅吳氏。
沈約《宋書》曰：沈林子以仇仇未復，從高祖克京城，進平都邑。時年十八，身長七尺五寸。仇沈預慮林子爲害，常被甲持戈。至是林子與兄田子還東報仇。五月夏節直入，斬預首，男女無長幼悉屠之，以預首祭父、祖墓。
孫嚴《宋書》曰：宋越爲蠻所殺，其仇嘗出郡，越白日於市口刺殺之。太守夏侯穆嘉之，擢爲隊主。
《後魏書》曰：淳于誕，字靈遠。年十二，隨父向揚州。父於路爲盜所害。誕雖童稚，而哀感奮發，傾資結客，旬朔之內，遂得復仇，由是州里嘆異之。
又曰：孫益德，其母爲人所害。益德童幼爲母復仇。還家，哭於殯以待縣官。高祖、文明太后以其幼而孝決，又不逃罪，特免之。
《梁書》曰：張景仁，廣平人也。父天監初，爲同縣韋法所殺。景仁時年八歲，及長，志在復仇。普通七年，遇法分田渚，乃斬其首，以祭父墓。事竟，詣郡，自縛乞依刑法。太守蔡天起上言，乃下教褒美之，原其罪。下屬長蠲其一戶租調，以旌孝行。
《唐書》曰：絳州孝女衛氏，字無忌，夏縣人也。初，其父爲鄉人衛長則所殺。無忌時年六歲，母又嫁，更無弟兄。及長，常思復仇。無忌從伯嘗設宴爲樂，長則時亦預坐，無忌以搏擊殺之。既而詣吏，稱：「父仇既報，請就刑戮。」巡察大使黃門侍郎褚遂良以聞，太宗嘉其孝烈，特令免罪，給傅乘徙於雍州，幷給田宅，仍令州縣以禮嫁之。
