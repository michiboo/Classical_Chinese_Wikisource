
《太上經》曰：思神、錄氣，習法、登階，名之爲齋。
太極真人曰：齋莫過乎靈寶，其法高妙，不宣於世。仙聖口訣，秘而不書。太一齋法，玄之又玄。
《指教經》曰：奉道不齋戒，如無燭夜行，失道自苦耳。
《太真科》曰：修三守一齋爲本基，學道以齋戒爲本。太上所重，老氏所營，仙真所賴。
又曰：道士能日中一食，不餐穢惡。隨月齋戒，晝夜不怠。不害一切，拔度錡奚，當得至道。
又曰：道士修經習業，以《道德》二篇爲先，齋戒授之，度人濟己也。
又曰：救解父母疾病，當齋官露臺。齋中奏子午章，若到必感。
又曰：玄清玉皇之道，上皇天帝授太微天帝君、三元紫精君、真陽元老君，後以付太上道君，以傳金闕李君。李君傳太靈真人南嶽赤君，又紫元夫人以傳清靈王君。王君傳南嶽魏夫人，夫人傳楊君，使授許長史及掾。授授者齋戒七日。
又曰：衆真授道，先齋戒百日，或三十日，或十日。又當先告齋一日，以洗素心。三十年六傳，尋上經齋戒無如此者。行之四十年，太上迎以玉輪，登上清爲上真。
《三皇經》曰：凡齋戒三事，以定心口身之業也。
又曰：凡齋戒，講靈元譜大經，珮服內文，以成其道。
又曰：凡齋者，珮服三皇內文，以成隱顯之道。
《登真隱訣》曰：道齋謂之守靜，謂齋定其心，潔靜其體，在乎澄神遣務，檢隔內外心齋者也。
又曰：修道之人須齋戒，禮謝七世之愆。
又曰：上清每以吉日會五真，凡修道之人，當其吉日，思存吉事，心願飛仙，立德施惠，振救窮乏，此太上之事也。當須齋戒，遣諸雜念，密處靜室。
《真誥》曰：齋戒不可雜處，必亂正道也。凡甲寅庚申之日，是屍鬼競亂，精神躁穢之日。當齋戒不寢，遣諸可欲。凡五卯之日，常當齋戒，入室東向，必拜在神念氣，�意所陳。
又曰：漢建安中，左慈聞句曲山在金陵，通峨眉羅浮，故度較邪之。遂齋戒三月而登此山，乃得其門入。茅君授以三種神芝，宿啓功儀，曰：「捧香仙女下衛齋戒之人。」
又曰：太極真人授太上口訣，千歲五傳，依隱書之制，齋戒五日，乃授立約。
《珠囊》曰：凡入五嶽，以甲子上旬之日沐浴，齋戒七日乃行。若名山有芝英奇藥者，奉之作素奏丹書其文，乞登仙度世，飛行上清。再拜，放自鶏犬各一於石上而去，然後求芝英奇藥，所欲必獲。惡鬼老魅不敢試，人若學道不知此術，入山多厄。
《抱朴子》曰：家有三皇圖，先必齋戒百日，乃召致天地五嶽社稷之神，後聖君命清虛小有真人撰集上仙真錄，總名爲上真正法，以懾萬邪。百年再授於人，須齋戒方得。
《三元品經》曰：學道之本，當先修中元。齋戒之法，贖罪謝過於太真，則書名玄圖。
《靈寶赤書》曰：元始五老諸天帝皇帝，以歲六齋之月，會於上三天靈都宮，元陽紫微之台，集算天元，推校運度。又雲︰紫微宮舊格丹書白素，齋戒百日誦之。
《太素玉錄經》曰：齋戒存思，誦習此經。精進無怠，神通智達，位爲太素真人。
《大平經》曰：真人云︰人之精神，常居空閑之處，不居污濁之間也。欲思還神，皆當齋戒香室中，百病自除。不齋戒則精神不肯返人也。皆上天共訴人，所以人病積多，死者不絕。
《八素奔辰訣》曰：七曜五星，審識形色，見之早晚，於庭伺之。若晦冥之夕，皆於寢室存念，齋戒修行，如存奔日月之法。日中赤氣紫芒者，爲曜靈九神華芒也。月中黃氣白光，八朗之芒，是爲月華夜精，道人皆知。服日月之氣，而吸九華靈芒，能修存奔日月之道。安妃授楊君書二卷，皆是奇法。日月之道，甚多高妙。
《上清金闕靈書》曰：太上之吉會日者，高真集宴慶獻之日也。回元者，太上之更始日也。甲子陰陽之首氣，月晦改度之初萌，故爲新日也。不知此日者，不得解罪除過，不得刻簡上真。當須齋戒，於是日思存吉事，此回元訣也。
又曰：《黃庭內景經》一名《太上琴心文》，又名《大帝金書》扶葉大帝君宮中盡誦此經。金簡刻書之，故曰金書。又名《東華玉篇》。東華者，方諸宮名，東海青童君所居也。其中仙曹多齋戒誦詠，刻玉書之。
又曰：太極左真人曲素訣辭，一名《九天鳳氣玄丘大真書》。太上授太極左真人，真人傳東海方諸宮青童大君，使傳道士宿有名應神仙真人者。珮之二十年，得見三元君齋戒青金之誓，以代盟約。
《八道秘言》曰：欲行九真之法者，齋戒靜室，至須專寂心禱，飛仙上登紫庭。
又曰：九天鳳氣玄丘真書，玄都丈人仙科授珮，齋戒三日，珮之者得仙。
《道德經序訣》曰：尹喜知紫氣西邁，齋戒相見道真。及老子度關，授二篇經義。
《靈書經》曰：十部妙經，金字玉簡，諸天真仙齋戒月日，上詣玉京誦其文。
《威儀經》曰：齋戒景福，度人先爲，先人後己，與志玄同。一本行書曰，授靈寶赤書者，必先齋戒。
《東卿司命經》曰：先師王君昔見授《太上明堂玄真上經》，齋戒休糧，存念日月，咽服光芒之液。常密行之，此上真道也。太上玄真經先盟而後行，行之然後可聞玉珮金�之道耳。季偉者長齋三年，竭誠殫思，乃能得之。神光映身，然後授書，此真玄之道。要而不煩，吾常秘寶藏之囊肘，後以相示慎密者也。好道者欲求神山，宜先齋戒登山。昔左慈齋戒三月，拜禮靈山，竭誠三年，然後二茅君引前。
又曰：《黃庭內景玉經》曰：「扶桑太帝君命賜穀神王傳南嶽夫人，授授齋戒九日。」
又曰：《三元真一經》，金闕帝君所守，東海小童以傳涓子，涓子傳蘇君，蘇君傳周君。授授齋百日，或五十日，或三十日，或七日。四十年傳一人，十人止。後聖道君命清靈小有天王修集上仙真錄總名，紫元夫人傳王君，王君傳南嶽魏夫人，夫人傳楊君，楊君傳許掾，授授齋三日，或七日。鳳真之文，大上授太極左真人，真人傳東海方諸君、青童君，此亦衆真相傳，授授齋三日，珮之九年，得見二元君於上清金闕。
又曰：《太上智惠經》太上付上相。又紫元夫人傳王君，而王君傳南真，南真傳楊君，今授許長史掾，授授齋戒五十日。
又曰：太丹隱書飛真之道，存想之法也。此蓋楊君止抄一經，誦以與長史耳，亦獨九真之龍書也，未見齋戒之法，不可遵行。《真誥》有朝大素法雲︰授洞決旋行，太丹隱書存三元洞房者，即謂此也，但不具耳。世有周咀堙注洞房事，亦是抄耳。此經語而注之，爲施修之法，未見真本而事旨不具。
《名山記》曰：大茅山有小穴口，石填之，但精心齋戒，可得而游，中茅山東亦有小穴，穴口如狗竇，劣容人入耳。愈入愈闊，外以磐石掩塞穴口，故餘小穿如杯大，使山靈守衛之。此磐石亦時開發，若勤懇齋戒，尋之得從而入，易於常洞口。好道者欲求神仙，宜預齋戒，則三茅君於句曲見之，授以要道。入洞門句曲，有五門，立志齋戒三月，靴η創逝者可入矣。
《九天經》曰：玉輔上宰齋戒建節，侍於太清。
《法輪經》曰：仙公齋戒，未及歲年而感召天真下降淨室。
又曰：念真齋戒，緘口慎言。
《靈寶大戒經》曰：不授大戒，徒爲長齋。
《四極明科經》曰：凡學上清之道，奉其宗師，入室齋戒。
《太上科》曰：凡經從師授，皆真官侍衛，須齋戒講誦。
《雌一五老經》曰：長修善行，日中乃飯，齋戒三年，乃得授《大洞真經》。
《太上丹簡墨錄》曰：道之去聖日己遠矣，傳寫科戒謬誤者衆。若有所疑，師不能解者，可齋戒一月，求靈應之審。靈仙感降，報語於人。
《傳授經》曰：齋者，簡素爲上，神先映身。
《集仙錄》曰：崑崙玄圃見正一真人，勤苦齋戒，讀經崇道。
《大霄琅書》曰：立三本書，一爲長鎮，一爲供齋，一爲研習者。常自隨所住室中，別置格上，躬自出入，勿使委非。其所寫經之時，須先齋戒。經中有圖，圖或別卷，各有侍官典圖。真吏請問經，曰：「道不存師，齋誦無感。」
《玉珮金�經》曰：衆真登太瓊台，齋戒三月。
《崆峒經》曰：太上道君齋戒於西那玉國羅浮之岳。
又曰：青精ㄒ飠乍方，太極真人傳王君，授授之際，齋戒十日，二千六百年傳十人。�牙玉方，王君傳南嶽魏夫人，齋戒五日，服之可以絕�，去屍蟲。王君游觀天下，詣龜山，齋二月。又齋戒三年，詣太素。還西城，又齋三月。授書周君，少遇中央黃老君游丹城，乞長生度世之道。授以上真之道，乃還，登常山石室中，齋戒念慮，久曆歲時，後仙去。
《道學傳》曰：左敦字尚隱，雲陽人。雲陽山即茅山也。敦所居山舍西五十里，有一石室，西南二里，復有一石室，皆容數十人。西南室，父老傳雲，有銅牛出，皆銅靷銅卷，相傳號爲銅室，曲入至深，立北通潢池，而洞崑崙。每三元齋戒之日，敦往二室祈禱，皆能彷彿真形。
又曰：陸修靜字元德，吳興人。太始七年，率衆建三元露齋。
《太真上蒼元上錄經》曰：凡有生之域，清少濁多，穢障相纏。行善不立，邪氣來侵，強魔守試。上學之人，齋戒存思，禁隔囂塵。非類之物，唐突去來，皆是穢濁。當擇日齋戒，珮破淹之符，以�玉清。
