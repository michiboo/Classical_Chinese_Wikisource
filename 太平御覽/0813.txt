
《左傳·僖中》曰：鄭伯朝楚，楚子與之金。既而悔之，與之盟曰：「無以鑄兵！」故以鑄三鍾。
《史記》曰：秦使徐福入海還，偽辭曰：「臣見海中大神，曰：『汝，秦王之神，薄得觀而不得取！』即從臣往蓬萊山，見芝城宮闕，有使者銅色而龍形，光上照天。」
又曰：秦始皇收天下兵，聚之咸陽，為銅鑄金人十二，各千石，置庭中。
又曰：張孟談、董安於之治晉陽也，公室之堂皆以練銅為柱。
又曰：趙襄子使廚人以銅斗擊代王，殺之，而取其地。
又曰：上使善相相鄧通，當貧餓死。文帝於是賜通蜀嚴道銅山，得自鑄錢。景帝立，有告通盜出徼鑄錢，盡沒入，一簪不得著，身寄死人家。
又曰：龍門、碣石多銅鐵。
《漢書》曰：武帝即位，好鬼神之事。李少君以卻老方見上。上有故銅器，問少君，少君曰：「此器齊桓公十年陳於伯寢。」已而案其刻，果齊桓公器。
又曰：黃帝釆首陽山銅，鑄鼎於荊山之下。
又曰：王莽夢長樂宮銅人五枚並起立，莽惡之，使尚方鐫滅銅人膺文。
又曰：吳有豫章郡銅山，招致天下人民亡命者盜鑄錢。
又曰：凡律度量衡用銅者，所以衕天下，齊風俗也。銅為物至精，不為燥溼寒暑變其節，不為風雨暴露改其形，介然有常，似於士君子之行，是以用銅也。
又曰：王莽天鳳四年八月，莽親之南郊，鑄作威斗。威斗者，以五色銅為之。
又曰：無雷國有銅。
華嶠《後漢書》曰：靈帝時，使掖庭令畢嵐鑄銅人四，列於蒼龍玄武闕外。
又曰：修玉堂殿，鑄銅人四，黃鐘四及天祿、蝦蟆。又鑄四出文錢。
范曄《後漢書》曰：馬援善別名馬。於交址得駱越銅鼓，乃鑄為馬式。
又曰：馬援徵南海，鑄銅柱於林邑國，以極漢南界。
又曰：崔烈納錢為司徒。久之不自安，從容問其子鈞曰：「吾居三公，於議者何如？」鈞曰：「大人少有英稱，歷位卿守，論者不謂當為三公。而今登其位，天下失望。」烈曰：「何為然也？」鈞曰：「論者嫌其銅臭。」烈怒，舉杖擊之。
又曰：薊子訓遁去，不知所止。後人復於長安東霸城見之，與老翁共磨娑銅人，相謂曰：「適見鑄此，而已近五百歲矣。」
《魏略》曰：明帝徙長安諸鍾ね、駱駝、銅人、承露槃，惟銅人不可致。住霸城，又鑄作銅人，列坐於司馬門外。
《吳志》曰：朱異口賦弩曰：「南嶽之干，鍾山之銅。應機命中，獲隼高墉。」
《晉書》曰：南陽王模督秦雍時，關中飢荒，百姓相啖，加以疾癘，盜賊公行。模力不能制，乃鑄銅人鍾鼎為釜器以易谷。議者非之。
崔鴻《十六國春秋·後趙錄》曰：石勒徙洛陽銅馬、翁仲二於襄國，列之永豐門。
《北史》曰：後魏明帝初，爾朱榮與從弟世隆密議廢立，乃以銅鑄孝文及咸陽王禧等五王子像。成，當奉為主，惟莊帝獨就。
《唐書》曰：開元中，許昌縣之唐祠，掘地得古銅樽，又隱起雙鯉篆書，文曰「宜子孫」。
又曰：開元十三年，宋州獻古銅鼎十九，及鍾、磬、甑、釜、樽、杓、槃、瓶各數四。時宋城尉晉日休，因板築，獲而獻之。
又曰：初，天寶中，天下州郡皆鑄銅，為玄宗擬其形容，首冠環焰，足承菡萏，與尊佛之像間列於殿堂，號為真容。及山東陷，率被熔毀，而恆州獨存。
又曰：文宗問宰臣曰：「幣輕錢重，如何？」宰臣楊嗣復曰：「此事已久，但且禁銅，不可遽變其法。法變，即必擾人。」李玨曰：「今請加爐鑄錢，他法不可。先有格令州府禁銅為器，當今以銅為器而不知禁。所病者，制敕一下，曾不經年，而州縣因循，所以制令相次，而視之為常。今自淮而南，至於江嶺，鼓鑄銅器，列而為肆。州縣不禁，市井之人逐錐刀之利，以緡范為他器鬻之，售利不啻數倍。是則禁銅之令，必在嚴切，斯其要也。」
又曰：五台山有金閣寺，鑄銅為瓦，塗金其上，照耀山谷，計錢巨億萬。
《淮南子》曰：銅英青。
又曰：銅不可以為弩。
《抱朴子》曰：吳時，發廣陵大冢，中有銅為人數十頭，皆長五尺。
又曰：《金簡記》云：「以五月丙子日中時，鑄五石，下其銅。五石：雄黃、丹砂、雌黃、礬石、曾青也。皆鑄粉之，以金華池漆之，內太一神鼎中，下以桂薪燒之。銅成，以銅炭冶之。取牡銅以為雄劍，取牝銅為雌劍。帶之以入河，則蛟龍、巨魚、水神不敢進也。欲知銅之牝、牡，當令童男童女，俱以水灌銅，以其在火中尚赤時也，則銅自分為兩段，有凸起者則牡銅也，凹陷者則牝銅也。」
又曰：山中夜見胡人，銅之精也。
《山海經》曰：昆吾之山，其上多赤銅。〈此山出金，色赤如火，以切玉如泥。周穆王時，西戎為兵獻，汲冢中得銅金劍一枚，長三尺五寸。故通以錫雜為兵器。〉
《帝王世紀》曰：紂作銅柱，令男女裸形緣之，落則妲已笑。
《國語》：管仲曰：「美金以鑄戟劍，試諸狗馬。惡金以鑄鋤、夷、斤、欘。」〈惡，粗。夷，平也，所以削草平地也，形似鉏而小。欘，斫也。〉
《廣雅》曰：白銅謂之鋈，赤銅謂之錫。
《漢武內傳》曰：上起神屋台，以銅為柱，黃金塗之。
《神異經》曰：入金山下四丈，得丹揚銅。〈張華曰：此銅與金相似。《典朮》曰：陶丹銅以為金也。〉
《賈誼書》曰：下不得鑄錢，則民反耕田矣。
《西京雜記》曰：高祖初入咸陽宮，周行庫藏，見銅人十二枚，坐皆高三尺，列在一筵上，琴、築、笙、竽皆有所執，皆綴花彩。儼然若生人。筵下有銅管，上口高數尺，出筵後。其一管內空，一管有繩，大如指。使一人吹管，一人紐繩，則琴築笙竽皆作聲音，與真樂不異。
虞喜《志林》曰：建武中，南郡男子獻銅鼓，背有銘。及吳時，江水中鍾上有百餘字，人莫有識者。
《地鏡圖》曰：草莖黃秀，下有銅器。
《士緯》曰：銅出於石，為鈴則小，鑄鍾則大。
《南中八郡志》曰：雲南舊有銀窟數十。劉禪時，歲常納貢。亡破以來，時往釆取，銀化為銅，不復中用。
《世語》曰：元康八年。陵雲台上生銅。
賈誼《鵩鳥賦》曰：陰陽為炭，萬物為銅。
張瑩《漢南記》曰：安帝見銅人，以問侍中張陵，對曰：「昔秦始皇時，有大人十二，身長五丈，履六尺，皆夷狄之服，見於臨洮，此天將亡秦之證。而始皇誤喜以為瑞，乃鑄銅人以為像。」上曰：「何以知之？」對曰：「臣見傳載，雲其人胸上有銘。」
《林邑記》曰：林邑王範文鑄銅為牛，銅屋行宮。
《荊州記》曰：衡陽重安縣有{田石}塘。故老相傳云：此塘中有銅神，今猶時聞銅聲。水轉變綠，魚為之死。
《武當山記》曰：山有石室，中有銅杖長七尺。
《越絕書》曰：赤堇之山破而出錫，若耶之谷涸而出銅，歐冶因為純鈞之劍。
《玄中記》曰：銅之精為童奴。
《嶺表異錄》曰：蠻夷之樂，有銅鼓焉。形如腰鼓，而一頭有面。鼓面圓二尺許，面與身連，全用銅鑄。其身遍有蟲魚花草之狀，通體均勻，厚二分已來，爐鑄之妙，實為奇巧。擊之響亮，不下鳴鼉。貞元年中，驃國進樂，有玉螺銅鼓。即知南蠻酋首之家，皆有此鼓也。咸通末，幽州張直方貶龔州刺史，到任後，修葺州城緣，掘土得一銅鼓，牽復載以歸京。到襄漢，以為無用之物，遂舍於延慶禪院，用代木魚。
《尚書》曰：華陽、黑水惟梁州，厥貢璆、鐵。
《尚書·說命》曰：若金用汝作礪。〈孔安國曰：鐵須礪以成利器。〉
《禮記·月令》曰：季春之月，命工師令百工審五庫之量，金鐵及革無或不良。
《左傳·昭七年》曰：晉趙鞅賦晉國一鼓鐵，以鑄刑鼎，著范宣子刑書。〈各出功力，共鼓石為鐵，一鼓而足之。〉
《春秋孔演圖》曰：八政不中則鐵飛。
《春秋繁露》曰：蒸石取鐵，非人意也；禍福所從生，亦非人意乎！
《廣雅》曰：鐵朴謂之礪。
《史記》曰：邯鄲郭縱以鐵冶成業，與王者埒富也。
又曰：卓氏、宛氏，以鐵冶致富。
《漢書·五行志》曰：武帝徵和二年，涿郡鐵官鑄鐵，消皆飛去。時劉屈釐為太守，後死象。
《漢書》曰：高祖又與功臣剖符作誓，丹書鐵契，藏之宗廟。
又曰：張良以家財求客刺秦王，得力士，為鐵椎重一百二十斤。秦始皇至博浪沙中，良與客俱擊秦皇帝。
又曰：張敞弟武拜為梁相。武曰：「當以柱後惠文冠彈治之耳！」〈應劭曰：柱，後以鐵為柱，本法官冠也。〉
又曰：成帝河平二年，沛郡鐵官治鐵，飛。
又曰：李尋說王根曰：「政感陰陽，猶鐵炭之低仰，見效可信者。」〈《天文志》曰：懸土炭也，以鐵易土耳。先冬夏至，懸鐵炭於衡各一端。冬陽氣至，炭仰而鐵低；夏至，炭低而鐵仰。〉
又曰：婼羌國有鐵，自化為兵。
范曄《後漢書》曰：赤眉降，徐宣等曰：「自今日得降，猶去虎口歸慈母！」世祖曰：「卿鐵中槍槍，庸中佼佼耳！」
又曰：公孫瓚徙鎮易京，慮有非常，乃居於高京，以鐵為門。
《魏略》曰：弁辰國出鐵，韓、獩皆從市之。諸市買皆用鐵，如中國用錢也。
王隱《晉書》曰：石苞，字仲容。初為縣吏，買鐵鄴市。市長沛國趙元儒見苞，異之，便與結交。
《晉陽秋》曰：肅慎土無鹽鐵。
《晉書》曰：林邑國王范逸死，奴文篡立。文日南西卷縣夷帥范雅奴也，嘗牧牛澗中，獲二鱧魚，化成鐵，用以為刀。刀成，乃對大石障而咒之，曰：「鱧魚變化，冶成雙刀。石障破者，是有神靈！」進斫之，石即瓦解。文知其神，乃懷之。
《晉書·載記》曰：赫連勃勃以「鐵伐」為氏，曰：「使我宗族子孫，剛銳如鐵，皆堪伐人也！」
《齊書》曰：高祖素儉約，後宮物器欄檻，以銅為飾者，並改以鐵。
《梁書》曰：康絢築浮山堰，將合，淮水漂沒，復決潰。眾患之，或謂：「江淮多蛟，能乘風雨決壞岸，其性惡鐵。」因是引東西二冶鐵器，大則釜鬲，小則钁鋤，數千萬斤，沉於堰所。
《後漢書》曰：崔挺為光州刺史。先是，州內少鐵器，用皆求之他境。挺表復鐵官，公私有賴。
《莊子》曰：金鐵蒙以大紲，載六驥之上，則致千里。
《淮南子》曰：上古之時，未有鐵器，磨蜃以耨。
又曰：鐵不可以為舟。
又曰：豐水之深十仞，不受塵埃。投金鐵焉，則形見於水。
《山海經》曰：克光之山、龍首之山，其陰多鐵。
《神異經》曰：南方有獸焉，角足大小形狀如水牛，皮毛黑如漆，食鐵飲水，其糞可為兵器，其利如鋼，名曰「齧鐵」。〈俗云：「咋鐵」。《玄黃經》曰：南方齧鐵，糞利如鋼，食鐵飲水，腹中不傷。〉
《河圖》曰：赤帝有女，訛鐵飛之異。
《新序》曰：公孫敖曰：「夫玉石金鐵，猶可琢磨，以為器用，而況於人！」
《論衡》曰：紂力能索鐵申鈎。
盧綝《四王起事》曰：張方請帝遷都，五千騎皆鐵纏槊。
《魏武故事》曰：領長史王必是吾鄉，披荊棘時吏，忠而勤事，心如鐵石。
《語林》曰：許玄度出都為弟婚。弟少愚，恐人嘲弄，玄度為解而獲免。真長笑曰：「許玄度為弟張十重鐵步障！」
《異苑》曰：楚王與群臣獵於雲夢，縱良犬，逐狡兔，三日而獲之。其腸似鐵，良工曰：可以為劍。
《十洲記》曰：流沙在西海中，上多山川積石，為昆吾石。治其石成鐵，作劍光明洞照如水精狀，割玉如切泥土。
《廣州記》曰：鄧平縣有鐵石。
《南方草物狀》曰：鐵出耽蘭州，裨夷莊船載鐵至扶南賣之。
《華陽國志》曰：公孫述廢銅錢，鑄鐵錢，百姓貨賣不行。
《晉起居注》曰：咸亨三年，惇煌上送金鋼，生金中，百淘不消，可以切玉，出天竺。
《玄中記》曰：金鋼出天竺大秦國，一名削玉刀，削玉如鐵刀削木大者，長尺許，小者如稻米。欲刻玉時，當作大金鐶，著手指，開其背如月以割玉，刀內環中以刻玉。
《南州異物志》曰：金鋼，石也。其狀如珠，堅利無匹。外國人好以飾玦環，服之能辟惡毒。
《南越志》曰：波羅基國出鋼珠，朗照幽夜。
《林邑記》曰：林邑王范明達獻金鋼指環。
《抱朴子》曰：扶南有金鋼，可以刻玉。體似紫石英，外國人名為千延。至於百丈底，著槃以鐵槌打之，不能傷。以羖羊角扣之，則漼然冰泮。
服虔《通俗文》曰：亂金謂之鉅。
《廣志》曰：鍮石似金，亦有與金雜者，淘之則分。
鍾會《芻蕘論》曰：夫莠生似禾，鍮石像金。
齊周舍謂沙門法雲曰：「孔子不飲盜泉之水，法師何以捉鍮石香爐？」答曰：「檀越既得戴纛，貧道何為不得執鍮？」
《唐書》曰：高宗上元元年，詔九品服淺碧，並鍮石帶八胯。
王子年《拾遺記》曰：石虎為四時浴台，皆用鍮石、珷玞為陡岸。
