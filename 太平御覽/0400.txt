
《禮記·檀弓》曰：夫子蚤作，負手曳杖，逍遙於門，歌曰：「泰山其頽乎！梁木其壞乎！哲人其萎乎！」既歌而入，當戶而坐。子貢聞之，曰：「泰山其頽，則吾將安仰？梁木其壞，哲人其萎，則吾將安放？夫子殆將病也？」遂趨而入。夫子曰：「賜！爾來何遲也！夏後氏殯於東階之上，則猶在阼也。殷人殯於兩楹之間，則與賓主夾之也。周人殯於西階之上，則猶賓之也。而丘也，殷人也。予疇昔之夜，夢坐奠於兩楹之間。夫明王不興，而天下其孰能宗予？予殆將死也。」蓋寢疾七日而沒。
《左傳·成公上》曰：晉侯夢大厲，被髮及地，搏膺而踴，呼曰：「殺余孫，不義。〈厲鬼，趙氏之先祖也。〉餘得請於帝矣！」壞大門及寢門而入。公懼，入於室。又壞戶。公覺，召桑田巫。巫言如夢。〈巫言鬼怒如公所夢。〉公曰：「何如？」曰：「不食新矣。」六月丙午，公欲麥，使甸人獻麥。將食，張，如厠，陷而卒。小臣有晨夢負公以登天，及日中，負晉侯出諸厠。遂以爲殉。
又《成公下》曰：晉楚將戰，呂錡夢射月，中之。退入於泥。占之曰：「姬姓，日也。異姓，月也。必楚王也。射而中之，退入於泥，亦必死矣。」及戰，射恭王，中目。王召養由基，與之兩矢，使射呂錡，中項伏韜。以一矢覆命。〈言一發而中之。〉
又《成下》曰：初聲伯夢涉洹，〈洹水出汲縣，林慮縣東北，至魏郡長樂縣入清水也。〉或與己瓊瑰，〈瓊玉、瑰珠也。〉食之。泣而爲瓊瑰，盈其懷。〈淚下化爲珠玉薄懷。〉從而歌曰：「濟洹之水，贈我以瓊瑰。歸乎！歸乎！瓊瑰盈吾懷乎！」懼不敢占也。還自鄭，至於狸而占之曰：「餘恐死，故不敢占也。今衆繁而從餘三年矣，而無傷也。」言之，至暮而卒。〈繁多也，傅誡數占夢。〉
又襄十八曰：齊侯伐我北鄙。中行獻子將伐齊，夢與厲公訟，弗勝，〈曆公，獻子所殺者。〉公以戈擊之，首墜於前，跪而戴之，奉之以走，見梗陽之巫皋。〈梗陽，晉邑也，在太原。巫皋，名也；夢幷見之。〉他日，見諸道，與之言，同。〈巫亦夢見獻子與厲公訟。〉巫曰：「今茲主必死。若有事於東方，則可以逞。」獻子許諾。
又昭四曰：初，穆子去叔孫氏，及庚宗，〈成十六年避僑如之難奔齊。庚宗，魯地。〉遇婦人，使私爲食而宿焉。�齊，夢天壓己，弗勝。〈穆子夢也。〉顧而見人，黑而上僂，深目而喙，號之曰「牛助餘」，乃勝之。及反魯，所宿庚宗之婦人獻以雉。〈獻穆子。〉問其姓，〈問有子不？〉對曰：餘子長矣，能奉雉而從我矣。」召而見之，則所夢也。未問其名，號之曰牛。曰：「惟。」皆召其徒，使視之，遂使爲竪。〈竪，官。傅言、從夢未必吉。〉
又哀上曰：初，曹人或夢衆君子立於社宮，而謀亡曹。曹叔振鐸請待公孫強，許之。〈振鐸，曹始祖也。〉旦而求之曹，無之。戒其子曰：「我死，爾聞公孫強爲政，必去之。」及曹伯陽即位，好田弋。曹鄙人公孫強好弋，獲白雁，獻之。且言田弋之說。因訪政事，大悅之。有寵，使爲司城以聽政。夢者之子乃行。強言霸說於曹伯，從之，乃背晉而攻宋。宋人伐曹，晉人不救而曹亡。
又哀下曰：衛侯夢於北宮，見人登昆吾之觀，〈衛有觀在古昆吾氏之虛。〉被髮北面而噪曰：「登此昆吾之虛，綿綿生之瓜。〈綿綿，瓜初生也。〉餘爲渾良夫，叫天無辜。」公親筮之，胥彌赦占之，〈赦，衛筮史。〉曰：「不害。」與之邑，寘之，而逃奔宋。〈言衛侯無道，卜人不敢以實對，懼騅而逃。〉
《國語》曰：晉獻公伐虢。虢公夢在廟有神人，面白毛，虎爪，執鉞立於西阿之下。公懼而走。神曰：「無走。帝命使晉襲於爾門。」公拜，稽首。覺，召使囂占之，對曰：「如君之言，則蓐收也。天之形神也。」公使囚之，且使國人賀夢。舟之僑告其族曰：「衆謂虢亡不久矣，吾今乃知之。外內無親，其誰救之。吾不忍俟。」將其族�於晉。六年，虢乃亡。
《史記》曰：始皇夢與海神鬥，如人狀。乃令人入海賫捕鉅魚具，而自以連弩候大魚出射之。遂幷〈音旁。〉海西。至平原津而病。
又曰：秦二世夢白虎嚙其左驂馬，殺之。問占夢人，曰：「涇水爲瑣攏」二世乃齋望夷宮。閻樂殺之。更立子嬰爲王。
又曰：初，趙盾在時夢見叔帶持要而哭，甚悲，已而笑，拊手而歌。盾卜之，兆絕而後好。趙史援占曰：「此甚惡，非君之身，乃君之子，然亦君之咎。」至趙翔被殺，下宮，及趙武，還故位。
《漢書》曰：昌邑王夢見青蠅之矢積殿東西階。王乃問龔遂，對曰：「營營青蠅，止於蕃，愷悌君子，無信讒言。陛下察之。」王終不改。
《續漢書》曰：鄭玄夢孔子造曰：「起，今年歲在辰，來年歲在巳。」既悟以讖占之，知命當終。有頃，寢疾而卒。
又曰：周盤字伯堅。朝會集諸生講論終日。因令其二子曰：「吾日者夢見先師東里先生，與我講於陰堂之奧。」既而，長嘆：「豈吾齒之盡乎！」其月望日，無病忽終。
《東觀漢記》曰：公孫述夢有人語之曰：「公子系十二爲期。」覺，語其妻。對曰：「朝聞道，夕死尚可，況十二乎！」
《魏志》曰：鄧艾字士載。初，艾當伐蜀，夢山上而有流水。以問彌虜護軍爰邵。邵曰：「案《易卦》，山上有水曰蹇。蹇，繇利西南，不利東北。孔子曰：蹇利西南，往有功也。不利東北，其道窮也。往必克蜀，殆不還乎。」艾憮然不樂。
又曰：文帝問周宣曰：「吾夢殿屋兩瓦墮地，化爲鴛鴦，此何謂耶？」宣對曰：「後宮當有暴死者。」帝曰：「吾詐卿耳。」宣對曰：「夫夢者，意耳。苟形言，便占吉凶。」言未卒而黃門令奏，宮人相殺。
《蜀志》曰：魏延字文長，義陽人。延夢頭上生角，以問占夢趙直。直詐延曰：「夫騏麟有角而不用，此不戰而賊自破之象也。」退而告人曰：「角之爲字，刀下用也。頭上用刀，其凶甚矣。」延後果誅。
又曰：關羽初出軍圍樊，夢豬嚙其足。語子平曰：「今年衰矣！」尋果被殺。
《晉書》曰：郭瑀，敦煌人也。苻氏之末，略陽王穆起兵酒泉以應。張大預遣使招瑀，瑀與同郡索嘏應之。穆後信讒欲誅嘏，瑀諫不從，旦夕祈死。夜夢乘青龍上至屋而止。寤而嘆曰：「龍飛在天，今止於屋。屋之爲字，屍下至也。龍飛至屍，吾其死也。古之君子不卒內寢，況吾正士乎！」遂還酒泉南山赤岩閣，飲氣而卒。
又曰：惠帝時，陸機爲長沙王�征河間王果。夜夢黑幕三重繞車，機擘出不得。明旦被殺。其日大風拔木，時人以爲陸氏之冤。
又曰：張華方晝臥，忽夢見屋壞。覺而惡之。是夜難作，稱召，華遂與裴俱被收。
又曰：僞趙石虎晝寢永安宮。夢群羊從東北負魚而來。鄴東北土高丈餘，魚羊滿其上。寤，乃問佛圖澄，曰：「不祥也，國其敗乎！」
又曰：溫嶠爲驃騎，鎮武昌。至牛渚磯，水深不可測，雲其下多怪。嶠遂毀犀角而照之，須臾見水族萬品。其夜，夢人謂嶠曰：「與君幽明道隔，何意相照？」嶠惡之。忽中風。至鎮，旬日而卒。
又曰：揚雄爲舂陽令，舉兵拒王敦。城陷，爲敦所擒。初，雄被執之日，其夜夢乘車掛肉其傍。占曰：「夫肉必有筋，斤也。車傍於斤，吾其戮乎？」尋爲王敦害之。
《續晉陽秋》曰：苻堅之遣慕容垂，侍中權翼諫不聽。於是翼乃夜私遣壯士，要路而擊之。垂是夜夢行路，路窮，顧見孔子墓傍墳有八。覺而心惡之，召占夢者占之，曰：「行路窮，道盡也，不可行。孔子名丘，八以配丘，此兵字，路必有伏兵。深宜慎之。」於是，垂遂別路而進，翼伏兵遂不擒之。
《前涼錄》曰：張駿，十二年五月，駿有疾。夢出遊，不識其處，見一玄龜，向之張口而言：「更九日當有嘉問。」遂經九日而卒。
《前趙錄》曰：劉曜末年，夢三人金面丹唇，東向逡巡，不言而退。曜拜履其跡。太史令任義曰：「三者，曆運之極。東爲震，王者之始次也。金爲兌，物衰落也。唇丹不言，事之畢也。逡巡揖讓，舍之道也。爲之拜者，屈伏於人。履跡而行，慎不出，疆兵必大起。」遠在三年，曜爲石勒所擒。
《前燕錄》曰：穆容俊夜夢石虎嚙其臂。覺，遂痛。惡之，曰：「死胡安敢夢生天子？」使掘之，數其罪，鞭其屍，投之漳水。俄，寢疾而死。
沈約《宋書》曰：少帝凶暴日甚，沈慶之猶盡言諫諍。遣慶之從子攸之賫藥賜慶之死，時年八十。初，慶之夢有人以兩匹絹與之，謂曰：「此絹足度。」慶之語人曰：「老子今年不免，兩匹八十尺也，度無盈餘矣！」
《後魏書》曰：玄熙於任城王澄薨前，夢有人告之曰：「任城當死。死後二百日外，君亦不免。若其不信，試看任城家。」熙夢中顧瞻任城第舍，四面墻崩無遺堵焉。熙惡之，覺而告所親。及熙之死，果如所夢。
又曰：崔浩構害李順，基萌已成。夜夢秉火順寢室，火作而順死。浩與室家群立而觀之。俄而，順弟息號哭而出曰：「此輩吾賊也！」以戈擊之，悉投於河。悟而惡之，以告館客馮景仁。景仁曰：「此真不善也！非復虛事。夫以火人，暴之極也。且兆始惡者終殃，積不善者無餘慶。厲階成矣，公其圖之。」浩曰：「吾方思之而不能悛。」至後而族。
《三國典略》曰：齊李鉉字寶鼎，渤海南皮人也。春夏務農，秋冬入學，經疏之多發自於鉉。嬰疾在床，夜夢孔子忿其廣爲疏例，系而捶之。既寤之後，其疏例焚。尋而病癒。
《齊書》曰：武帝初登位，夢金翅鳥下殿食小龍子無數，乃飛上天。及明，帝即位，誅高武子孫幷盡。明帝名鸞故也。
又曰：武帝時，雍州刺史張敬兒未貴，夢所居村社樹高數十丈。爲雍州，又夢社樹直上天。俄反，伏誅。
《梁書》曰：武帝初，沈約齊末建議廢齊和帝。後夢和帝以刀斷其舌，約大懼，召巫言，與夢同。竟憂卒。
《唐書》曰：太宗時，徐慶爲征遼判官。有一典不得姓名。慶在軍，忽夢己化爲羊，爲典所殺。覺，懼，流汗至曉。典判案，慶問曰：「汝夜有夢否？」典云：「夢公爲羊，某屠之。」由是，慶不食羊。則天時，慶至司農少卿、雍州司馬，時典已任大理獄丞。後慶被誣與內史令裴炎通謀，應接英公徐敬業揚州反，被執送大理。忽見丞押獄，慶流涕謂曰：「征遼之夢，今當應之。」及被戮，竟是丞引之。
又曰：杜牧知命年得病，自爲墓誌、祭文。又嘗夢告曰：「爾改名畢。」逾月，奴自家來告曰：「炊將熟而甑裂。」牧曰：「皆不祥也。」俄又夢書片紙曰：「皎皎白駒，在彼空谷。」寤而嘆曰：「此過隙也。吾生於角，昴畢於角，爲第八宮。吾之甚厄也。予自湖守遷舍人，木還於角足矣。」其年以疾終。
又曰：韋溫爲宣歙觀察使。明年，瘍生於首，謂愛婿張復魯曰：「予任校書郎時，夢二黃衣人賫苻來追，及將渡，一人續至曰：彼墳至大，功須萬日。遂不涉而寤。計今萬日矣，與公訣矣。」明日卒。
又曰：崔與尚書右丞盧藏用同配流，俱行。謂藏用曰：「家弟承恩或冀寬宥，因遲留不速進。行至荊州，夢於講堂照鏡。曰：「鏡者，明象。吾當爲人主所明也。」以告占夢人張申。申退曰：「講堂者，受法之所。鏡者，於文爲立見金，此非吉徵。」其日，追使至，縊於驛中。
《唐新語》曰：毋〈俱永切。〉直集賢，無何，以熱疾暴終。初夢著衣冠上北邙山，親友相送。及至山頂，回顧不見一人。意甚惡之。及卒，僚友送葬北邙山，咸如所夢。
《呂氏春秋》曰：齊莊公之時，有士曰賓卑聚。夢有壯士從而叱之，唾其面，惕然而寤。然夜坐不自快。明日召其友而告之曰：「吾年六十而無所挫辱，吾將索之，得之則可，不得將死之。」每朝立乎衢，三日不得，退而自殺。
桓譚《新論》曰：博士弟子韓生，連三夜有惡夢。以問人，人教晨起厠中祝之三旦，人告以爲祝詛捕治，數日死。
《玄晏春秋》曰：十二月乙丑夕，夢至京師。自廟出，見車騎甚衆。以物呈廟云：「誅大將軍。」曹爽寤以告梁析，析曰：「君欲曹人之夢乎？朝無公孫強。」予曰：「爽無叔振之請，苟失天機，敗離矣，何待於強？」
《益部耆舊記》曰：何ㄚ嘗夢井中生桑。以問占夢趙直，直曰：「桑非井中之物，然桑字四十下有八，君壽恐不過此。」後果如直言。
《管輅別傳》曰：輅見何尚書。何曰：「頃連夢青蠅數十，來在鼻上，驅之不肯去，何也？」輅曰：「夫鼻者，艮也。天中之山而蠅集之，位峻者危，輕豪者亡。」後遂被誅。
《搜神記》曰：吳時，嘉興徐伯始病，使道士呂石安神座。石有弟子戴本、王思二人，居住海鹽，伯始迎之以助。石晝臥，夢上天，北斗門下見外鞍馬三匹，云：「明日當以一迎石，一迎本，一迎思。」石夢覺，語本、思：「如此，死期至。可急還與家別。」不卒事而去。伯始怪而留之。曰：「懼不見家也。」間一日，三人同日死。
《續搜神記》曰：會稽謝奉與永嘉太守郭伯猷善。謝忽夢郭與人於浙江上爭摴蒱錢，爲水神所責。墮水死，己營理郭凶事。既覺，便往郭，許共圍棋。良久，謝云：「卿知吾來意不？」因說所夢。郭聞之悵然，云：「信與人爭，如卿所夢，何期太的□也。」須臾如厠，便倒氣絕。謝斷理之如所夢。
《異苑》曰：苻堅將欲南師也，夢葵生城內。明以問婦。婦曰：「若征軍遠行出，難爲將也。」堅又夢地東南傾，復以問。云：「江左不可平也。君無南行，必敗之應也。」堅不從，卒敗。
又曰：陳郡殷靈均，義熙中爲桂陽太守。夢人縛將去，形神乖散。復有一人云：「且置在作衡陽，當取之。」殷驚寤惆悵。永初三年，除衡陽郡，知冥理難避，辭，不免。尋寢疾而亡。
《述異記》曰：陶繼之爲秣陵令，殺劫。其中一人是大樂伎，不爲劫，而陶逼殺之。將死，曰：「我實不作劫，遂見枉殺。若有鬼，必自訴理。」少時，陶夢見此伎來云：「訴天得雪，今來相取。」遂跳入陶口中，仍落腹而倒。俄而，陶遂病死。
又曰：姚萇既殺苻堅，與苻登相拒於隴東。萇夜夢堅將天帝使者勒兵馳入萇營，以矛刺萇，正中其陰。萇驚覺，陰腫痛。明日遂死。
又曰：張駿有疾，夢出遊觀，不識其處。甘泉湧出，有一玄龜向駿張孔稍曰：「更九日，當有嘉問好消息。」忽然而覺。自書記之，封在筒中，人不知也。因寢疾，經九日而死。
《幽明錄》曰：魏武帝猜忌晉宣帝子非曹氏純臣。又嘗夢三匹馬在一槽中共食，意尤憎之。因召文明二帝告以所見，幷云：「防理自多，無爲橫慮。」帝然之。後果害族移器，悉如夢焉。
又曰：王丞相茂弘，夢人慾以百萬錢買大兒長豫。丞相甚惡之。潛爲祈禱者。備材作屋，得一窖錢，料之百萬億。大懼，一皆藏閉。俄而，長豫亡。
又曰：隴西秦嘉字士會，俊秀之士。婦曰徐淑，亦以才美流譽。桓帝時，嘉爲曹掾赴洛，淑歸寧於家。晝臥，流涕覆面。嫂怪問之，云：「�見嘉自說往津鄉亭病亡。二客俱留，一客守喪，一客賫書還，日中當至。」舉家大驚。書至，事事如夢。
《集異記》曰：陽平宋堇，善解夢。有孫氏求官，睡得夢雙鳳集其兩拳，以問堇。堇曰：「鳳皇非梧桐不棲，非竹實不食，卿當大凶，非苴杖即削杖也。」後孫氏果遭母喪。
又曰：張天錫在涼州，夢一綠色狗，形甚長，從城東南欲張。張床上避一匝，乃墮地。後苻堅遣狗長往破張，著綠地錦袍，從東南門入，皆如夢焉。
