
《左傳·成公上》曰：晉敗齊師，齊侯遂自徐關入，見保者，曰：「勉之，齊師敗矣。」避女子，〈使避君也。齊侯單還，婦人不知之也。〉女子曰：「君免乎？」曰：「免矣。」曰：「銳司徒免乎？」曰：「免矣。」曰：「苟君與吾父免矣，可若何！」乃奔。齊侯以爲有禮，既而問之，壁司徒之妻也。〈壁司徒，主壘壁。〉予之石窌。〈石窌，邑名。濟北盧縣東，有地名石窌。〉
《陳留風俗傳》曰：高祖與項氏戰，厄於延鄉，有翟母者免其難。故以延鄉爲封丘縣，以封翟母焉。
《後漢書》曰：崔篆母師氏能通經學、百家之言，王莽寵以殊禮，賜號義成夫人，金印紫綬，文軒丹轂，顯於新代。
《唐書》曰：魏衡妻王氏，梓州郪人也。武德初，薛仁杲舊將房企地侵掠梁部，因獲王氏，逼而妻之。後企地漸強盛，衡謀以城應賊，企地領衆將趨梁州，未至數十里，飲酒醉臥，王氏取其佩刀斬之，攜其首入城，賊衆乃散。高祖大悅，封爲崇義夫人。
又曰：咸亨中，燕山道總管右領軍大將軍李謹行大破高麗叛徒於瓠蘆河之西，俘獲數千人。自是平壤餘衆走投新羅。時謹行妻劉氏留在代奴城，高麗引鞂羯攻之，劉氏擐甲率衆守城，久之，賊乃退。上嘉其功，特封爲燕郡夫人。
又曰：鄒保英妻奚氏，不知何許人也。萬歲通天年中，契丹賊李盡忠來寇平州，保英時任刺史，領兵討擊。既而城孤援寡，勢將欲陷。奚氏乃率家僮及城內女丁相助固守，賊退。所司以聞，優制封爲誠節夫人。
又曰：王君㚟，上嘗於廣達樓引君㚟及妻夏氏設宴，賜以帛。夏氏亦有戰功，故特賞之，封爲武威郡夫人。
《五代史·晉史》曰：鎮州節度使安重榮妻彭城郡夫人劉氏，封魯國夫人；南陽郡夫人韓氏，封陳國夫人。重榮立二嫡妻，非禮也。朝廷幷命之，亦非制也。
《漢書》曰：武帝尊王太后母臧兒爲平原君。
《後漢書》曰：弘農人宰宣素性佞邪，欲取媚於梁冀，乃上言大將軍有周公之功，今既封諸子，則其妻宜爲邑君。詔遂封冀妻孫壽爲襄城君，兼食陽翟租，歲入五千萬，加賜赤紱，比長公主。〈長公子儀服同藩王。〉
又曰：安思閻皇后，追尊后母宗爲滎陽君。
《晉中興書》曰：肅祖太妃豫章恭惠君荀氏，初以微入宮，生肅祖。中宗以母賤，命虞妃母養肅祖，而出嫁荀爲馬氏妻。太寧元年，馬氏無疾而卒，肅祖迎母還宮養，稱建安君。追賜豫章君，謚曰恭惠。
《後魏書》曰：景明初世，追舅氏，封外祖母蓋氏爲清河郡君。
又曰：靈太后臨朝，以元乂妹，封乂妻新平君。後遷馮翊君。
《漢書》曰：王太后微時爲金王孫婦，婦生，在民間，蓋諱之也。武帝始立，韓嫣白之。帝曰：「何爲不蚤言？」乃車駕自往迎之。其家在長陵小市，直至其門，使左右入求之。家人驚恐，女逃匿床下，扶持出拜。帝下車泣曰：「大姊，何藏之深也？」載之長樂宮，與俱謁太后，太后垂涕，女亦悲泣。帝捧酒，前爲壽。錢千萬，奴婢三百人，公田百頃，甲第，以賜姊。太后謝曰：「爲帝費。」因賜湯沐邑，號修成君。
又曰：宣帝賜外祖母號爲博平君，以博平、蠡吾兩縣戶萬一千爲湯沐邑。
范曄《後漢書》曰：靈思何皇后，追封父真爲車騎將軍、舞陽宣德侯，後母興爲舞陽君。
《魏志》曰：文德郭皇后，安平廣宗人也。母董爲郡君。追改封父永爲灌津敬侯，世婦董爲常陽君。
又曰：青龍二年春，追謚後兄儼曰安城郭穆侯，封儼世婦劉爲東鄉君，又追封逸世婦張爲安嘉君。
又曰：明元郭皇后，西平人也。齊王即位，尊后皇太后，封太后母杜爲郃陽君。
又曰：明悼毛皇后，河內人。黃初中，以選入東宮，明帝時爲平原王進禦有寵，出入與同輿輦。追封后母夏氏爲野王君。
又曰：太始三年，詔曰：「漢文追崇靈文之號，武、宣有平原、博平之封，鹹所以奉尊尊之敬，廣親親之恩。宜追封故衛將軍景侯夫人羊氏爲平陽君也。」
臧榮緒《晉書》曰：武悼楊皇后廢在金墉城，與母高都君龐氏共止。高都君臨刑，後抱持號叫，不食而崩。
《晉中興書》曰：穆皇后庾氏，字文君，左將軍琛第三女。贈琛爲車騎將軍，母丘氏封安陽縣君，從母荀氏永宣縣君。
又曰：簡文順皇后王氏，字蘭始，驃騎將軍述之再從妹。追贈前夫人成氏東豐縣君，後夫人成氏東興君。
沈約《宋書》曰：孝穆趙皇后，諱安宗，下邳僮人也。父裔。永初二年，有司奏裔命婦孫可建昌縣君。
又曰：孝穆蕭皇后，名文壽，蘭陵人。父卓，初與裔俱贈金紫光祿大夫；妻下邳趙氏，封吳郡壽昌縣君。
《唐書》曰：古玄應妻高氏，固守飛狐縣城，卒免爲突厥所陷。下詔曰：「頃屬默啜攻城，鹹憂陷沒，丈夫固守，猶不能堅，婦人懷忠，不憚流矢，由茲感激，危城重安。如不褒昇，何以獎勸。古玄應妻可封爲徇忠縣君。」
又曰：衡方厚妻程氏。方厚，太和中任邕州都督府錄事參軍，爲招討使董昌齡誣枉殺之。方厚程氏力不能免，乃抑其哀，如非冤者，昌齡雅不疑慮，聽其歸喪。程氏故得以徒行詣闕，截耳於右銀台門，告夫被殺之冤。御史台鞫之得實，諫官亦有章疏，故昌齡再授譴逐。程氏，開成元年降敕曰：「乃者吏爲不道，虐殺爾夫。詣闕申冤，徒行萬里，崎嶇逼畏，濱於危亡。血誠既昭，幽憤果雪，雖古之烈婦，何以加焉。如聞孤孀無依，晝哭待盡，俾榮祿養，仍錫疏封，可武昌縣君。」
《英雄記》曰：董卓孫女名白，時尚未笄，封爲渭陽君，於郿城起壇，從廣二丈餘，高五六尺。使白乘金華青蓋車，都尉、中郎將、刺史二千石在郿者，各令乘軒簪筆，爲白導從之壇，上使兄子橫爲使者授印綬也。
潘岳《宜城宣君誄》曰：行成於已，名生於人，考終定謚，實曰宣君。祝宗蒞事，卿相奉引，輕車整駕，介士列陣，鸞輅依容，轀車升櫬。
《魏志》曰：卞隆以後父封睢陽鄉侯，隆妻王氏爲顯陽君。追封隆前妻劉氏爲仁慎鄉君，後親母故也。
又曰：甄儼孫女爲齊王皇后，後父已沒，封后母爲廣陽鄉君。
《晉書》曰：立皇后楊氏母太原龐氏爲安昌鄉君，追外曾祖母故司徒王郎夫人夏氏爲滎陽鄉君。
《晉中興書》曰：哀靖皇后王氏，字穆之，司徒左長史濛之女也。初爲琅瑘王妃，哀帝即位，拜爲皇后。追贈父濛金紫光祿大夫，封晉安縣侯，母愛氏爲安國鄉君也。
又曰：元敬皇后虞氏，字孟母，濟陽外黃人也。祖壽，撫軍大將軍掾。父豫，太傅參軍。中宗之爲琅瑘王，納後爲妃。豫妻王氏爲邢陽縣君，從母散騎常侍新野王罕妻爲平陽鄉君。
又曰：康獻皇后褚氏，太傅褒之女。封母謝氏爲潯陽縣君。
又曰：成帝皇后杜氏，陵陽京兆人也。母裴氏爲廣德縣高安鄉君，賜錢百萬，布二百匹。
又曰：穆章皇后何氏，字法倪，司空充之女。追贈父充光祿大夫，封晉興侯；母孔氏長樂鄉君。
又曰：王蘊以後父徵拜金紫光祿大夫，封建昌侯；母劉氏平樂君。
沈約《宋書》曰：武敬臧皇后，諱受，東莞人也。父俊，追贈金紫光祿大夫，妻高密叔孫氏遷永平鄉君。
《唐書》曰：獨孤武都謀叛王世充歸國，事覺，誅死。武都子師仁年始三歲，世充以其年幼不殺，使禁掌之。乳母王氏，號蘭英，請髡鉗，求入保養，世充許之。蘭英撫育提攜，備盡筋力。時喪亂年饑，人多餓死，蘭英扶路乞丐捃拾，遇有所得，便歸與師仁，蘭英唯啖土飲水而已。後詐採拾，乃竊師仁歸於京師，高祖嘉其義，下詔曰：「師仁乳母王氏，慈惠有聞，撫鞠無倦，提攜遺幼，背逆歸朝。宜有隆褒，以錫其號。可封永壽鄉君。」
《書序》曰：平王錫晉文侯秬鬯、圭瓚，作《文侯之命》。
《左傳》曰：王命尹氏策命晉文公爲侯伯。錫之大路之服、戎路之服、彤弓一、彤矢百、玈弓矢千、秬鬯一卣、虎賁三百人。
《左傳》曰：文元年，天王使榮叔來錫公命。杜預注曰：諸侯即位，天子錫以命珪合瑞爲信。若僖二十八年，「王賜晉侯命」，亦其比也。
又曰：襄十四年，王使劉定公賜齊靈公命，曰：「昔伯舅太公，佑我先王，股肱周室，師保萬民，世胙太師，以表東海。王室之不壞，繄伯舅是賴。餘今命汝環！〈環，齊靈公名也。〉茲帥舅氏之典，纂乃祖考，無忝乃舊勛。敬之哉！無廢朕命。」〈纂，繼也。因昏而加褒顯。傳言王室不能命有功。〉
《國語》曰：襄王使邵伯過及內史過賜晉惠公命，呂甥、卻芮相晉侯不敬，晉侯執玉卑，拜不稽首。內史過歸，以告王曰：「晉不亡，其君必無後。且呂、卻將不免。」王曰：「何故？」對曰：「《夏書》有之曰：衆非元後，何戴？後非衆，無以守邑。〈邑，國。〉在《湯誓》曰：餘一人有罪，無以爾萬方；萬方有罪，在予一人。〈在予一人，乃我教道之過。〉在《盤庚》曰：國之臧，則維汝衆；〈今《商書盤庚》是也。臧，善，國俗之善，則維汝衆，歸功於下也。〉國之不臧，則惟餘一人，是有逸罰。〈逸、過，罰，罪也。國俗之不善，則惟一人，是我有過，其罪當在我也。〉如是則長衆使人，不可不慎。人之所急在大事，〈大事，戎、祀也。〉先王知大事之必以衆濟，故祓除其心，〈被，拂也。〉以和惠人。考中度衷以蒞之，〈蒞，臨，考中省已之中心，以度人人之心，恕以臨之也。〉昭明物則以訓之，制義庶孚以行之。〈義宜庶衆孚信，當制立事，宜爲衆所信也。〉祓除其心，精也；〈精，潔。〉考中度衷，忠也；〈忠，恕也。〉昭明物則，禮也；制義庶孚，信也。然則長衆使人之道，非精不和，非忠不立，非禮不順，非信不行。今晉侯即位而背內外之賂，〈背外，不與秦也，背內，不與裏丕田也。〉虐其處者，〈殺裏丕之黨。〉棄其信；不敬王命，棄其禮；施其所惡，棄其忠；〈已所不欲，勿施於人。所惡於下，無以事上。今晉侯皆施之於人，故曰棄其忠也。〉以惡實心，棄其精。〈實，滿。〉四者皆棄，〈精、忠、禮、信。〉則遠不至而近不和矣，將何以守國？古者先王既有天下，又崇立上帝明神而敬事之，於是乎有朝日月以敬人事。〈禮，天子以春分朝日，以秋分夕月。〉諸侯春秋受職於王以臨其人，大夫、士曰恪位著〈中庭之左右曰位。門屏之間曰著也。〉以儆其官，庶人、工、商各守其業以共其上。猶恐有墜失也，故爲車服、旗章以旌之，爲班爵、貴賤以別之，爲令聞嘉譽以聲之。猶有散、遷、懈慢而著在刑辟，流在裔土，於是乎有蠻夷之國，有斧鉞、刀墨之人，而況可以淫縱其身乎？夫晉侯非嗣也，而得其位，〈嗣，適嗣也。〉亹亹怵惕，保位戒懼，猶曰未也。若將廣其心而遠其鄰，淩其人而卑其上，將何以固守？夫執玉卑，替其摯；拜不稽首，誣其王。摯替無鎮，誣王無人。夫天事恆象，任重享大者必速及，故晉侯誣王，人亦將誣之；欲替其鎮，人亦將替之。大臣享其祿，不諫而阿之，亦必及焉。」襄王三年而立晉侯，八年而隕於韓，十六年而晉人殺懷公，無胄；秦人殺子金、子公。〈子金，呂甥。子公，卻芮之子。〉
又曰：襄王使太宰文公及內史興錫晉文公命，上卿逆於境，晉侯郊勞，館諸宗廟，饋九牢，設庭燎。及期，命於武宮，設桑主，布機筵，太宰蒞之，晉侯端委以入。太宰以王命冕服，內史贊之，三命而後即冕服。既畢，賓、饗、贈、餞，如公命侯伯之禮，而加之以宴好。內史興歸，以告王曰：「晉，不可不善也。其君必霸，逆王命敬，奉禮義成。敬王命，順之道；成禮義，德之則。德以道諸侯，必歸之。且禮之所以觀忠、信、仁、義，忠所以分也，仁所以行也，信所以守也，義所以節也。忠分則均，仁行則報，信守則固，義節則度。分均無怨，行報無匱，守固不偷，節度不攜，若人不怨而財不匱，令不偷而動不攜，其何事不濟！中能應外，忠也；施三服義，仁也；守法不淫，信也；行禮不疚，義也。臣入晉境，四者不失，臣故曰：晉侯其能禮矣，王其善之！樹於有禮，艾人必豐。」王從之，使於晉者，道相逮。及惠後之難，王出在鄭，〈惠後，惠王之後，襄王繼母。陳嬀有寵，生子帶，將立子帶，未及而卒。子帶奔，齊王復之。又通於襄王之後隗氏，王廢隗氏。周大夫頽叔、姚子奉子帶以翟師伐周，王出適鄭，處於汜。事在魯僖二十四年。〉晉侯納之。襄王十六年，立晉文公。二十一年，以諸侯朝於衡雍，且獻楚捷，遂爲踐土之盟，於是乎始霸。
范曄《後漢書》曰：董昭等欲共進曹操爵國公，九錫備物，密以訪荀彧。彧曰：「曹公本興義兵以匡振漢朝，雖勛庸崇著，猶稟忠貞之節。君子愛人以德，不宜如此，」事遂寢。操心不能平。會南征孫權，彧勞軍於譙，表留彧。
《晉中興書》曰：烈宗沖幼，桓溫威震內外，人情噂沓，牙生同異。謝安與王坦之盡忠匡翼。溫諷朝廷欲爲九錫，使驍騎將軍袁宏具草。時溫已病篤，宏以呈安。安視，輒雲不好，更改之，使彌歷旬日。至於溫薨，錫命遂寢。
