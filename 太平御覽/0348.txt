
《釋名》曰：弩，怒也。有勢怒也。其柄曰臂，似人臂也。鈎弦者曰牙，似齒牙也。牙外曰郭，爲牙之規郭也。下曰縣刀，其形然也。合名之曰機，言如機之巧也，亦言如門戶樞機開闔有節也。
《說文》曰：洛陽名弩曰。〈許緣切。〉彀，弩也。廣，滿弓也。〈廣，音霍。〉
《古史考》曰：黃帝作弩。
《廣雅》曰：鉅黍弓，子弩。
《太公兵法》曰：弩之神名遠望。
《尚書》曰：若虞機張往省括於度，則釋。
《尚書帝命驗》曰：王弩發，驚天下。〈秦有往矢西流，往矢即弩星也。兵精主天下，見之而驚。西流，秦滅也。〉賤類出，高將下。〈賤類謂秦始皇也。呂不韋之妻孕身而秦襄王納之，生始皇。高，謂丞相趙高也。始皇出，趙高下，言天生之也。賤或爲賊。〉
《史記》曰：龐涓追孫臏，〈音鬢。〉臏量其行，暮當至馬陵。馬陵道狹而旁多阻險，可伏兵，乃大斫樹白而書：「龐涓死此下。」於是，令齊軍善射者萬弩夾道而伏，期日暮見火舉而俱發。龐涓夜至斫木下，見白書，乃鑽火燭之。讀書未畢，齊軍萬弩俱發，魏軍大亂。龐涓自知智窮兵敗，乃自剄曰：「遂成竪子之名。」
又曰：高祖厄於冒頓平城。天下歌曰：「平城之下亦誠苦，七日不食，不能彀弩。」〈彀，張也，音遘。〉
又曰：始皇葬驪山，令匠作機弩矢。有所穿近，輒射之。
又曰：蘇秦說韓王曰：「子、距黍射六百步之外。〈許愼曰：南方子蠻之弩皆善射。〉
又曰：蘇代遺穰侯書曰：「以天下攻齊，如以千鈞之弩決潰癰也。」
又曰：漢王臨廣武，數項羽十罪。項羽大怒，令伏弩射，中漢王。漢王傷胸，乃捫足曰：「虜中吾指。」
《漢書》曰：《李廣傳》曰：「廣爲匈奴所擊，廣身自以大黃射其裨將。」〈服虔曰：大黃，肩弩也。〉
又曰：申屠嘉，梁人也。以材官蹶張，〈如淳曰：材官皆多能腳踏強弩張之，故曰蹶張。律有蹶張生。〉從高帝擊項籍。
又曰：李陵至浚稽與單于相值，騎二萬圍陵。陵軍居兩山間，以大車爲營。陵引士出營外爲陣，前行持戟盾，後行持弓弩。虜見漢軍少，直前就營。陵搏戰攻之，千弩俱發，應弦而倒。
又曰：司馬相如爲中郎，建節邛笮。至蜀，太守以下郊迎，縣令負弩矢先驅，蜀人榮之。
又曰：霍去病爲驃騎將軍，過河東，河東太守郊迎，負弩先驅。
《續漢書》曰：虞詡爲武都太守。虜來攻城，詡出戰，使強弩射之，三發而三中，虜衆潰。〈謝承《後漢書》云：羌攻城也。〉
《東觀漢記》曰：耿恭在疏勒城，救兵不至。恭食盡窮困，士乃煮鎧弩食其筋革。恭與士推誠同死生，故無貳心。
《後漢書》曰：宋則子年十歲，與蒼頭共弩射。蒼頭弦斷，矢激誤中之，即死。奴叩頭就誅，則察而恕之。潁川荀爽深以爲美，時人亦服焉。
又曰：中平中，黃巾賊起，郡縣皆棄城而走。陳湣王寵有強弩數千張，出軍都亭。〈置軍營於國之都亭也。〉國人素聞王善射。不敢反叛，故陳獨得完，百姓歸之者衆十餘萬人。
又曰：陳湣王寵善弩射，十發十中，中皆同處。
華嶠《後漢書》曰：陳湣王寵射，善弩。其秘法以天覆地載，參連爲奇，又有三微三小，三微爲經，三小爲緯，經緯相將，萬勝之方，然要在機牙。其射至十發十中。
《魏氏春秋》曰：諸葛亮損益連弩，謂之元戎。以鐵爲矢，矢長八寸。一弩十矢俱發。
《吳志》曰：甘寧字興霸。巴郡臨江人也。〈《吳書》曰：寧本南陽人也。〉招合輕薄少年，爲之渠帥。群聚相隨，挾持弓弩，負毦〈音餌。〉帶鈴。民聞鈴聲，即知是寧也。
《吳錄》曰：松梁山山石開處，容數十丈高竹。弩不及其上。在灃州。
《晉書》曰：《嵇紹傳》云：「齊王冏被誅。初，兵交，紹奔散赴宮。有持弩在東閣下者，將射之。遇有殿中將兵蕭隆見紹姿容長者，疑非凡人，趣前拔箭，於此得免。
又曰：劉聰將趙染冤殺其長史魯徽。染寇北地，夢魯徽大怒，引弓射之，染驚悸而寤。旦攻城將，中弩而死。
又曰：孟�爲吳人所獲，將徙之臨海。�等志北歸，慮東徙轉遠。以吳人愛蜀側竹弩，言能作之。皓留付作部。後�逃至京都。
又曰：崔洪薦郤詵自代。詵後駁奏。洪曰：「我舉郤詵而反奏我，是挽弩自射。」
《晉陽秋》曰：初，高祖勒兵闕下，經曹爽門。爽帳下督嚴世引弩將射高祖，孫謙止之曰：「未可知。」三注三止。高祖車乃過。〈《世說》又載。〉
又曰：馬隆討涼州虜。隆募限腰引弩四十六鈞、弓限四鈞以上。隆捶扌剽懸弓弩，扌剽側閱試，自旦至中，得三千五百人。
《唐書》曰：李希烈旣陷汴州，乘勝東侵，連陷陳留、雍丘，頓軍寧陵，期下宋州，會食浙西。節度韓命王棲曜將強弩數千，夜入寧陵，希烈不之知。晨朝弩矢及希烈坐帳，希烈驚曰：「此江淮弩士，今入矣。」遂不敢東，希烈夜敗。
《晉諸公贊》曰：都官從事程偉案狀羊琇〈音酉。〉所犯狼籍，琇即遣家人持銅弩牙首入重法。時人皆謂琇有權智，世祖詔遷琇官。
《英雄記》曰：王匡字公節，太山人，以任俠聞。辟大將軍何進府使。匡於徐州發強弩五百，西詣京師。會進敗，匡還鄉。
又曰：袁紹擊公孫瓚，先令麴義領精兵八百，強弩千張以爲前登。
又曰：袁尚使審配守鄴城，曹操進軍攻鄴，生獲配。謂曰：「吾近行圍，弩何多也？」配曰：「猶恨其少。」
《日南傳》曰：南越王尉佗攻安陽。安陽王有神人睪〈音高。〉通爲安陽王治神弩一張，一發萬人死，三發殺三萬人。佗退，遣太子始降安陽。安陽不知通神人，遇無道理，通去。始有姿容端美，安陽王女眉珠悅其貌而通之。始與珠入庫盜鋸截神弩，亡歸報佗。佗出其非意。安陽王弩折兵挫，浮海奔竄。
《華陽國志》曰：秦襄王時有一白虎，常從郡游巴蜀，傷害千餘人。昭王乃重募有能殺虎者，賞邑萬家。閬中夷廖中能作白的之弩，乃登樓射殺白虎。昭王嘉之。以其夷不欲封，刻石盟要曰：「秦犯夷輸黃龍一雙，夷犯秦輸清酒一鍾。」夷人安之。
又曰：鄧芝征涪陵，見玄猿抱子在樹上。引弩射之中猿母，其子爲拔箭，以木葉塞瘡。芝乃嘆息曰：「嘻！吾違物之性，其將死矣。」投弩水中，芝後果死。
《會稽典錄》曰：鍾離權謂朱育曰：「大皇帝以中國多騎，欲以當之。然吳神鋒弩射三里貫洞，三四馬騎敢近之乎？」
《南越志》曰：龍川有營澗，嘗有銅弩牙流出水，皆以銀黃雕鏤。取之者，祀而後得。曾有取此牙逢風雨舉船淪沒。父老云：「越王弩營處也。」
《雜記》曰：東吳朝鴻臚卿張儼、議郎張純、鎮南將軍朱異三人，共詣驃騎將軍朱據。據曰：「三賢屈顧老鄙，相聞含甘須之明，懷終賈之才，相饑渴久矣。各爲賦一物，然後乃坐。」乃各賦所見。異賦弩曰：「南嶽之�，鍾山之銅。應機命中，射隼高墉。」
《吳越春秋》曰：陳音對越王曰：「弩生於弓，弓生於彈，彈生於古之孝子。臣聞楚琴氏以弓矢之勢，不足以威天下，遂乃橫弓著臂，施機設郭，加之以力。郭爲方城守臣子也，敖爲人君命所起也，關爲守禦撿去止也，錡〈音奇，又音蟻。〉爲侍從聽人主也，辭爲道路通所使也，弓爲將軍主重負也，弦爲軍師禦戰士也，矢爲飛容主教使也，金爲穿敵往不止也，衛爲副使正道里也，驃爲都尉執左右也。鳥不得飛，獸不得走，弩之所向，無不恐者。」王曰：「善。子之說弩也。願復聞正射之道。」陳音對曰：「臣聞射之道，左足縱，右足橫；左手若拊枝，右手若抱兒；右手發，左手不知。此正射持弩之道也。」
《戰國策》曰：蘇秦爲楚合從，說韓王曰：「天下之良弓、勁弩皆自韓出，射六百步之外。」
《文子》曰：狡兔得而獵犬烹，高鳥盡而強弩藏。
《尉繚子》曰：兵如植木，弩如羊角。
《愼子》曰：弩弱而槁者，乘於風也。身不肯而行合者，得助於衆也。
《淮南子》曰：烏號之弓，子之弩，〈南方子蠻夷柘弩皆善射也。〉不能無弦而射。越舼〈渠容切。〉蜀艇，〈舼，小艇。船大皆一木。〉不能無水而浮。
又曰：鉛不可以爲刀，銅不可以爲弩，鐵不可以爲弓，木不可以爲釜。
又曰：萬畢術云：「牛翁十四，可以強弩。」〈取牛翁十四枚，曲蟮白頸者二七，以三尺新布裹之活塗布著之，無令人見，用之拭弩令溫，引之校半力也。〉
《阮子》曰：世多善弩而拙於弓。弓無法准，故任巧由意；弩有法准，故易有善。
《抱朴子》曰：秋以弓弩在前。
太公《六韜》曰：陷堅陣，敗強敵，以大黃參連弩，大扶月車三十六乘，才士、強弩、矛戟爲翼。
《太公兵法》曰：神後加四仲者以爲明堂宮時。天一出遊八極之外，行竊冥之中，日照其前，月照其後，當此之時，天一自持玉弩，執法丞相刻不道者。
崔�《政論》曰：永平，建初之際，去戰未久，官兵勁利，有蔡太僕之弩，擅名天下。
《風俗通》曰：汲令應郴，〈一作「余祖父郴」。〉夏至日請主簿杜宣賜酒，時北壁上懸赤弩，照於杯中，見其形如蛇。宣惡之，然不敢不飲，因得胸腹病，攻治不差。郴後知之，過宣家問疾之由，以爲蛇入腹中。郴繞廳事思惟良久，顧懸弩曰：「此是乎？」乃扶宣來，於故處設酒，杯中致復有蛇。因謂宣曰：「北壁上弩影耳，非有他怪。」宣意解，病即瘳。
又曰：臧文仲家欲炊，而失釜及弓、弩，自行。
《十洲記》曰：續弦膠或名連金泥，此膠能屬連弓弩斷弦，連刀劍斷折之金。膠連，使人挽制，他處即斷，此終不復脫。天漢二年，帝事北海，祠恆山，西國王使至獻膠四兩、吉光毛裘。武帝受以付庫，不知膠裘二物之妙也。以上貢不奇，稽留使未遣之。帝幸華林苑，射虎而弩弦斷。使者從駕，因上膠一分，使口濡以續弦。帝驚，乃使武士數人對掣，終日不斷。膠青色如璧玉，吉光毛裘黃色，蓋神馬之類也。裘入水經月不沉，入火不焦，帝乃重之。厚賂使者而遣之。
趙公王琚〈音居。〉《教射經》曰：弩古有黃連、百竹、八檐、雙弓之號，今有絞車弩中，七百步攻城拔壘用之。擘張弩中，三百步步戰用之。馬弩中二百步馬戰用之。弩張遲，臨敵不過三發，所以戰陣不便於弩，非弩不利於戰。而將不明於弩也。不可雜於短兵，當別爲隊，攢箭注射，則前無立兵，對無橫陣。復以陣中張、陣外射，番次輪回，張而復出，射而復入，則弩不絕聲，敵無薄我。夫置弩必處其高，爭山奪水，守隘塞口，破驍陷果，非弩不克殺。《法令》曰：「張弩後，左廂丁字立，當弩八字立，高楦〈揎音宣。〉手，屈衫襟，左手承橦，右手迎上，當心看張。張有闊狹，左�┩右膊，還復當心安箭。高舉射敵，遠抬弩頭，敵近平身放敵在左右，回身放，敵在高上，挈腳放。放箭訖，唱殺，卻制拗曷尾覆弩還著地。」
《太白陰經·發弩圖篇》曰：弩者，怒也。言其聲勢威響如怒，故以名其弩也。穿剛達堅，自近及遠，守險塞口，破驍陷堅，非弩不克也。
後漢李尤《弩銘》曰：粵自近古，發意所睹。前聖制弓，後世造弩。機牙發矢，執破醜虜。克獲雖屢，猶不可常。忘戰者危，極武者傷。
魏陳琳《武軍賦》曰：弩則幽都筋角，恆山�。通肌暢骨，直矢輕弦，當鋒摧決，貫遐洞堅。
陸機《七導》曰：長角三倡，武士棋布。捺紫間之神機，審心中而後射。
《東觀漢記》云：朱初理馬援表曰：「羌反殺吏，惟狄道爲國堅守。然民饑餓，啖弩煮履，援救倒懸之急，存幾亡之城。」
蔡邕《幽州刺史議》曰：幽州突騎，冀州強弩，爲天下精兵。國家贍核，四方有事，未嘗不取辦於二州。
《暨艶集·雜移》曰：角弩旣調，射者又工，多獲鶉鳥，能無懇傷？
《文選》曰：機不虛椅。
又曰：虞機發，留。
又曰：良將勁弩，守要害之處。
《射雉賦》曰：擎牙亻玄鏃，心平望審。
又曰：黃間機張，鏃折毫芒。俯貫魴�與，仰落雙，魚不及竄，鳥不及翔。
又曰：彀金機馳，鳴鏑剪爵，毫落勁翮。
