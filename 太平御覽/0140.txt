
《後魏書》曰：宣武皇后于氏，太尉烈弟勁之女也。世宗始親政事，烈時爲領軍，總心膂之任，以嬪御未備，因左右諷諭，稱後有容德，世宗乃迎入爲貴人。時年十四，甚見寵愛，立爲皇后，謁於太廟。後靜默寬容，性不妒忌，生皇子昌，三歲夭沒。其後暴崩，宮禁事秘，莫能知悉，而世議歸咎於高夫人。葬永太陵，謚曰慎皇后。
《後魏書》曰：宣武高皇后，文昭弟偃之女也。世宗納爲貴嬪，生皇子，早夭；又生建德公主。後拜爲皇后，甚見禮重。性妒忌，宮人稀得進御。及肅宗即位，上尊號曰皇太后。尋爲尼，居瑤光寺，非大節慶，不得入宮中。建德公主始五六歲，靈太后恆置左右，撫愛之。神龜元年，太后出覲母武邑君。時天文有變，靈太后欲以太后當禍，是夜暴崩，天下怨之。喪還瑤光佛寺，葬殯皆以尼禮。世宗暮年，高后悍忌，嬪御有至帝崩不蒙侍接者。由是在洛二世，二十餘年，皇太子全育，惟肅宗而已。
《後魏書》曰：宣武靈皇后胡氏，安定臨涇人，司徒國珍之女。後母皇甫氏産後之日，赤光四照。京兆山北縣有趙胡者善於卜相，國珍往問之，胡云：「賢女有大貴之表，方爲天地母，生天地主。勿過三人知也。」後姑爲尼，能講道，世宗初，入講禁中。積數歲，諷左右稱後姿行，世宗聞之，乃召入掖庭，爲承華世婦。而椒庭之中，以國舊制，相與祈祝，皆願生諸王、公主，不願生太子也。惟後每謂夫人等言：「天子，豈可獨無兒子，何緣畏一身之死而令皇家不育冢嫡乎？」及肅宗在孕，同列猶以故事相恐，勸爲諸計。後固意確然，幽夜獨誓云：「但使所懷是男，次第當長子，子生身死，所不辭也。」既誕肅宗，進爲充華嬪。先是，世宗頗喪皇子，自以春秋長矣，深加慎護。爲擇乳母，皆取良家宜子者。養於別宮，皇后及充華嬪皆莫得而撫視焉。及肅宗踐祚，尊后爲皇太妃，後尊爲皇太后。臨朝聽政，猶稱殿下，令以行事。後改令稱詔，群臣上書曰陛下，自稱曰朕。太后以肅宗沖幼，未堪親祭，欲傍周禮夫人與君交獻之義，代行祭禮，訪尋故式。門下召禮官、博士議，以爲不可。而太后欲以帷幔自鄣，觀三公行事，重問侍中崔光。光便據漢和熹〈熹，音熙。〉鄧後薦祭故事，太后大悅，遂攝行祠祀。太后性聰悟，多才藝，姑既爲尼，幼相依託，略得佛經大義。親覽萬機，手筆斷決。幸西林園法流堂，命侍臣射，不能射者罰之。又自射針孔，中之。大悅，賜左右布帛有差。先是，太后敕造申訟車，時復御焉，出自雲龍大司馬門，從宮西而北，入自千秋門，以納冤訟。又親策孝秀、州郡計吏於朝堂。太后以肅宗幸華林園，宴群臣於都亭曲水，令王公以下賦七言詩。太后詩曰：「化光造物含氣貞。」肅宗詩曰：「恭己無爲賴慈英。」王公以下賜帛有差。太后父薨，百寮表請公除，太后不許。尋幸永寧寺，觀建剎於九級之基，僧尼士女赴者數萬人。後幸左藏，公主嬪女已下從者百餘人，皆令任力負布絹，即以賜之。尋幸闕口溫水，登鶏頭山，自射象牙簪，一發中之，敕示文武。時太后得志，逼幸清河王懌，淫亂肆情，爲天下所惡。領軍元叉、長秋卿劉騰等奉肅宗於顯陽殿，幽太后於北宮，於禁中殺懌。自劉騰死，叉又寬怠。太后與肅宗及高陽王雍爲計，解叉領軍。太后復臨朝，大赦，改元。自是朝政疏緩，威恩不立，天下牧守，所在貪惏。鄭儼寵私宮掖，勢傾海內；李神軌、徐紇幷見親侍。一二年中，位總禁要，手握王爵，輕重在心，宣淫於朝，爲四方之所厭穢。文武解體，所在亂逆，土崩魚爛，始於此矣。及武泰元年，爾朱榮稱兵渡河，太后盡召明帝六宮，皆令入道，太后亦自落髮，榮遣騎拘送太后及幼主河陰。太后對榮多所陳說，榮拂衣而起。太后及幼主幷沉於河水。太后妹馮翊君收瘞於雙靈寺，武帝時始葬以後禮，而追加謚焉。
又曰：靈太后頗事莊飾，數出遊幸。元順面諍曰：「禮，婦人夫喪，自稱未亡人，首去珠珥，衣不被彩。陛下母臨天下，年垂不惑，過修容飾，何以示後世？」靈太后慚而還入，召順，責曰：「千里相徵，豈欲衆見辱也？」順曰：「陛下盛服炫容，不畏天下所笑，何恥臣之一言乎！」
《後魏書》曰：孝明胡皇后，靈太后從兄冀州刺史盛之女也。靈太后欲榮重門族，故立爲皇后。肅宗頗有酒德，專嬖充華潘氏，及嬪御幷無過寵。太后爲肅宗選納，抑屈人流。時博陵崔孝芬女、范陽盧道約女、隴西李瓚等女，俱爲世婦。諸人訴訟，咸見忿責。武太初，後既入道，遂居於瑤光寺焉。
《後魏書》曰：孝武皇后高氏，齊神武長女也。帝見立，乃納爲後。及帝西幸關中，降爲彭城王妃。
《後魏書》曰：文帝文皇后乙弗氏，河南洛陽人也。其先世爲吐谷渾渠帥，居青海，號青海王。涼州平，後之高祖莫瑰擁部落入附，拜定州刺史，封西平公。自莫瑰後，三世尚公主，女乃多爲王妃，甚見貴重。父瑗，儀同三司、兗州刺史。母淮陽長公主，孝文之第四女也。後美容儀，少言笑，年數歲，父母異之，指示諸親曰：「生女何妨也，若此者，實勝男。」年十六，文帝納爲妃。及帝即位，以大統元年冊爲皇后。後性好節儉，蔬食故衣，珠玉羅綺絕於服玩。又仁恕，無嫉妒之心，帝益重之。生男女十二人，多早夭，惟太子及武都王戍存焉。時新都關中，務欲東討，蠕蠕寇邊，未遑北伐，故帝結婚以撫之。於是更納悼後，命後遜居別宮，出家爲尼。悼後猶懷猜忌，復徙後居秦州，依子秦州刺史武都王。帝雖限大計，恩好不忘，後密令養髮，有追還之意。然事秘禁，外無知之者。六年春，蠕蠕舉國渡河，前驅已過，而頗有言虜爲悼後之故興此役。帝曰：「豈有百萬之衆爲一女子舉也？雖然，致此物論，朕亦何顔以見將帥耶！」乃遣中常侍曹寵賫手敕令後自盡。後奉敕，揮淚謂寵曰：「願至尊享千萬歲，天下康寧，死無恨也。」因命武都王前，與之訣。遺語皇太子，辭皆淒愴，因慟哭久之。侍御咸垂涕失聲，莫能仰視。召僧設供，令侍婢數十人出家，手爲落髮。事畢，乃入室，引被入自覆而崩，年三十一。鑿麥積崖爲龕而葬，神柩將入，有二叢雲先入龕中，頃之，一滅一出，後號寂陵。及文帝山陵畢，手書雲萬歲後令後欲配饗。公卿乃議追謚曰文皇后，祔於太廟。廢帝時，合葬於永陵。
《後魏書》曰：文帝悼皇后郁久閭氏，蠕蠕主阿那瑰之長女。容貌端嚴，夙有成智。大統初，蠕蠕屢犯北邊，文帝乃與通好結婚，扶風王孚受使奉迎。蠕蠕俗以東爲貴，後之來，營幕戶席，一皆東向。車七百乘，馬萬匹，駝千頭。到黑鹽池，魏朝鹵簿文物始至。孚奏請正南面，後曰：「我未見魏王，故蠕蠕女也。魏仗向南，我自東面。」孚無以辭。四年正月，至京師，立爲皇后，時年十四。六年，後懷孕，將産，居於瑤華殿，聞上有狗吠聲，甚惡之。又見婦人盛飾來至後所，後謂左右曰：「此爲何人？」醫巫傍侍，悉無見者，時以爲文後之靈。産訖而崩，年十六，葬於少陵原。十七年，合葬永陵。當會橫橋北，後梓宮先至鹿苑，帝轀輬後來，將就次所，軸折不進。
《後魏書》曰：廢帝皇后宇文氏，周文帝女也。後初産之日，有雲氣滿室，芬氣久之。幼有風神，好陳列女圖，置之左右。周文曰：「每見此女，良慰人意。」廢帝之爲太子，納爲妃。及即位，爲皇后。志操明秀，帝深重之，專寵後宮，不置嬪御。帝既廢崩，後亦以忠於魏室罹禍。
《後魏書》曰：恭帝皇后若干氏，司空長樂公正惠之女也。有容色，恭帝納之爲妃。及即位，立爲皇后。後出家爲尼，在佛寺薨，竟無謚。
《後魏書》曰：孝靜高皇后，齊神武王之第二女也。天平四年，詔聘以爲皇后。王前後固辭，帝不許。興和初，詔侍中司空孫騰、司空公襄城王旭、兼尚書令司州牧西河王、兼太常卿及宗正卿元孝支等奉詔致禮，幷備宮官侍衛，以後駕迎於晉陽丞相第。五月，立爲皇后，大赦天下。齊受禪，降爲中山王妃。
《後周書》曰：文元皇后，魏孝武妹。初封平原公主，[木開]府張歡。遇後無禮，帝殺歡。改封後馮翊公主，以配太祖，生孝閔。薨，葬成陵。
《後周書》曰：文叱奴後，太祖爲丞相，納後爲姬，生高祖。高祖即位，後尊爲皇太后。建德三年三月己酉，崩。四月丁巳，葬永固陵。
《後周書》曰：閔元皇后，名胡摩，魏文帝第五女。初封晉安公主，湣帝爲洛陽公，尚焉。及踐祚，立爲皇后。帝被廢，後出俗爲尼。高祖誅晉公護，上帝尊號爲湣帝，以後爲孝湣皇后，號崇義宮。隋氏革命，出居裏第。大業十二年，殂。
《後周書》曰：明獨孤後，太保衛公信之長女也。帝在藩，納爲夫人。帝即位，立爲皇后，在位數日，崩。葬昭陵。世宗崩，與後葬之。
《後周書》曰：武阿史那後，突厥木杆可汗俟斤之女。突厥滅蠕蠕〈而恕反。〉後，盡有塞表之地，控弦十數萬，於是陵逼中原。太祖方與齊人爭衡，結以爲援。俟斤初欲以女配帝。保定五年二月，詔陳國公純等，備皇后文物及行殿，幷六宮已下一百二十人，至俟斤牙帳所，迎後。俟斤又許齊人以婚，將有異志。純等在彼累載，不得返命。會雷風大起，飄壞其穹廬等，旬日不止。俟斤大懼，以爲天譴〈去戰切〉，乃禮送後及純等設行殿，列羽儀，奉之以歸。高祖行親迎之禮。後有姿貌，善容止，高祖深敬焉。宣帝即位，尊爲天元上皇太后。隋開皇二年，殂，年三十一。隋文詔後葬孝陵。
《後周書》曰：武帝李後，名娥姿，楚人也。于謹平江陵，後家被籍沒。至長安，太祖以後賜高祖，幸之，生宣帝。宣帝即位，尊爲天元聖太后。宣帝崩，靜帝尊爲大帝太后。隋開皇初，出俗爲尼，改名常悲。薨，以尼禮葬於京城南。
《後周書》曰：宣帝楊後，名麗華，隋文帝長女。帝在東宮，高祖爲帝納後爲皇太子妃。宣政元年，立爲天元皇后。後性柔婉，不妒忌，四皇后及嬪御等咸愛而仰之。帝後昏暴滋甚，喜怒乖度。嘗譴後，欲加之罪，後進止詳閑，辭色不撓。帝大怒，遂賜後死，逼令引決。後母獨孤氏聞之，詣閣陳謝，叩頭流血，然後得免。帝崩，靜帝尊后爲皇太后，號弘聖皇太后。初，宣帝不豫，詔隋文帝入禁中侍疾。及大漸，劉昉、鄭譯等因矯詔以後父受遺輔政。後雖初不預謀，然以嗣主幼沖，恐權在他族，不利於己，聞昉、譯已行此詔，甚悅。後知父有異圖，意頗不平，形於言色。及行禪代，憤惋愈甚。隋文帝既不能譴責，心甚愧之。開皇六年，封后爲樂平公主。後又議奪其志，後誓不許，乃止。大業中，殂，葬定陵。
《後周書》曰：宣朱皇后，名滿月，吳人也。其家坐事，沒入東宮。帝爲太子，後被選掌衣服，召而幸之，遂生靜帝。靜帝立，尊爲天元太皇后。後本非良家子，年又大帝十歲，疏賤無寵。以靜帝之故，特尊崇之。宣帝崩，靜帝即位，尊爲太后。隋初，出俗爲尼，改名法淨。後殂，以尼禮葬之。
《後周書》曰：宣陳後，名月儀，自雲潁川人。大將軍山提之女。以選入宮，拜爲德妃。月餘，立爲天元左大皇后。帝崩，出俗爲尼，改名華光。父山提，本爾朱兆之隸。仕齊，爲特進、開府、謝陽王。高祖平齊，拜大將軍。以後父超授上柱國，除大宗伯。
《後周書》曰：宣元皇后，名樂尚，河南洛陽人，開府晟之第二女也。年十五，被選入宮，拜貴妃。後立爲天元右大皇后。宣帝崩，出俗爲尼，名華勝。父晟，少以元氏宗室拜開府。
《後周書》曰：宣尉遲皇后，名繁熾，蜀公回之孫女也。有美色，初適杞公亮之子西陽公溫，後以宗婦入朝，帝逼而幸之。後亮聞，謀逆。帝遂誅溫，追後入宮，立爲天元右大皇后。帝崩，出俗爲尼，改名華道。年四十殂。
《後周書》曰：靜帝司馬後，名令姬，柱國滎陽公消難之女。宣帝傳位於帝，納後爲皇后。隋文帝以後父消難擁衆奔陳，廢后爲庶人。後嫁爲隋司州刺史李丹妻。
《隋書》曰：文獻獨孤皇后，河南洛陽人，周大司馬河內公信之女也。信見高祖有奇表，故以後妻焉，時年十四。高祖與後相得，誓無異生之子。後初亦柔順恭孝，不失婦道。後姊爲周明帝後，長女爲周宣帝後，貴戚之盛，莫與爲比，而後每謙卑自守，世以爲賢。及周宣帝崩，高祖居禁中，總百揆，後使人謂高祖曰：「大事已然，騎獸之勢，必不得下，勉之！」高祖受禪，立爲皇后。性尤妒忌，上亦每事惟後言是用。後見諸王及朝士有妾孕者，必勸上斥之。時皇太子多內寵，妃元氏暴薨，後意太子愛妾適氏害之。由是風上竟廢太子，立晉王廣，皆後之謀也。仁壽二年八月甲子，月暈四重。己巳，太白犯軒轅。其夜，後崩於永安宮，時年五十，葬於太陵。
《隋書》曰：宣華夫人，陳宣帝之女也。性聰慧，姿貌無雙。及陳滅，配掖庭，後選入宮爲嬪。時獨孤皇后性妒，後宮罕得進御，唯陳氏有寵。晉王廣之在藩也，陰有奪宗之計，規爲內助，每致禮物，以取媚於陳氏。皇太子廢立之際，頗有力焉。及文獻皇后崩，進位爲貴人，專房擅寵，主斷內事，六宮莫與爲比。及上大漸，遺詔拜爲宣華夫人。煬帝嗣位之後，出居仙都宮。尋召入，歲餘而終，是年二十九。帝深悼之，爲製《神傷賦》。
《隋書》曰：煬帝蕭皇后，蕭明帝巋〈丘軌切。〉之女也。江南風俗，二月生子者不舉。後以二月生，由是季父岌收而養之。未幾，岌夫妻俱死，轉養舅氏張軻家。然軻甚貧窶〈具宇切〉，後躬親勞苦。煬帝之爲晉王，時高祖將爲王選妃於梁，遍占諸女，皆不吉。巋迎後於舅氏，令使者占之，曰：「吉。」於是遂策爲王妃。後性婉順，有智識，好學解屬文，頗知占候。高祖大善之，帝甚寵敬焉。及帝嗣位，詔立爲後。帝每游幸，未嘗不隨侍從。及宇文氏之亂，隨軍至聊城。化及敗，沒於竇建德。突厥處羅可汗遣使迎後於洺州，建德不敢留，遂入於虜庭。唐貞觀四年，滅突厥，乃以禮致之，歸於京師。
