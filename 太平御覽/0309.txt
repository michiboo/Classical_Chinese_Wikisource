
《後漢書》曰：吳漢討公孫述，乃進軍攻廣都，拔之。光武戒漢曰：「成都十餘萬衆，不可輕也。但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」漢乘利，遂自將步騎二萬餘進逼成都，去城十餘里，阻江北爲營，作浮橋，使副將劉尚將萬餘人屯於江南，相去二十餘里。帝聞大驚，使讓漢曰：「公旣輕敵深入，又與尚別營，事有緩急，不復相及。賊若出兵綴公，而大衆攻尚，尚破，公即破矣。急引兵還廣都。」詔書未到，述果使其將謝豐、袁吉攻漢，使別將攻尚。漢敗入壁，豐圍之。漢乃召諸將勵之曰：「今與劉尚二處受圍，勢旣不接，其禍難量。欲潛師就尚於江南，幷兵禦之。若能同心一力，人自爲戰，大功可立；如其不然，敗必無餘。成敗之機，在此舉也。」於是饗士秣馬，閉營三日不出，乃多掛幡旗，使煙火不絕，夜銜枚引兵與尚合軍。豐等不覺，明日，分兵拒水北，自將攻江南。漢悉兵迎戰，自晨至晡，遂大破之，斬謝豐、袁吉，獲甲首五千餘級。於是引還廣都，留尚拒述。帝報曰：「公還廣都，甚得其宜，述必不敢略尚而擊公也。〈略，猶過也。〉若先攻尚，公從廣都五十里悉步騎赴之，適當值其疲睏，破之必矣。」自是漢與述戰於廣都、成都之間，八戰八克。
又曰：涼州賊王國圍陳倉，不拔而去。皇甫嵩進兵擊之。董卓曰：「不可。兵法，窮寇勿追，歸衆勿迫。今我追國，是迫歸衆，追窮寇也。困獸猶鬥，蜂蠆有毒，況大衆乎？」嵩曰：「不然。前吾不擊，避其銳也。今而擊之，待其衰也。所擊疲師，非歸衆也。國衆且走，莫有鬥志。以整擊亂，非窮寇也。」遂獨進擊之，使卓爲後拒。連戰大破，斬首萬餘級，國走而死。
又曰：曹操擊陶謙，不能克，乃還。過拔取慮、睢陵、夏丘，皆屠之。殺男女數十萬人，鶏犬無餘，泗水爲之不流。
又曰：廉范遷雲中太守。會匈奴大入塞，烽火日通。故事，虜入過五千人，移書傍郡。吏欲傳檄求救，範不聽，自率士卒摧之。虜衆盛，範兵不敵。乃令軍中蓐食，晨往赴之，斬首數百級。
《續漢書》曰：耿字伯照，扶風人。少學詩禮。見郡督尉試騎士，建旗鼓，肄馳騁，由是心善將率。後上聞爲張步所攻。欲自往。陳俊曰：「步兵盛，可且閉營，待上至。」曰：「上且到，臣子當擊牛釃酒以待百官，反欲以賊虜遺君父耶？」遂合戰破之。
《蜀志》曰：夏侯淵敗，曹公爭漢中地，運米北山下，數千萬囊。黃忠以爲可取，趙雲遣兵隨忠取米。忠過期不還，�將數十人輕行出圍，迎視忠等。值曹公揚兵大出，�勢逼，且鬥且卻，入營更大開門，偃旗鼓。公軍至，疑有伏兵。�雷鼓，於後射公，公軍驚駭，自相蹂踐，墮漢水死者甚多。先主明旦自來至�營，圍視昨戰處，曰：「子龍一身都爲膽。」〈子龍，趙雲字也。〉作樂飲宴至暝。
《晉中興書》曰：桓溫步騎四萬，自江陵向關中，伐僞立荊州刺史郭敬，進擊青泥，皆破之。至於灞上，戎首多降，居民皆壺漿路側，耆老或泣曰：「不圖今日復見官軍！」兵帥苻健以五千人守長安小城，時運道艱難，而關中大饑，溫率衆還，詔遣侍中黃門慰勞，於襄陽犒軍。十一年，溫進征討大都督督司冀州諸軍事，委以專征之任。溫乃合衆治兵。七月，率衆伐羌。十月，溫次伊水。羌帥姚襄來逆，軍屯於北，遣使詣溫，奉身歸命，願敕前鋒小卻，當拜伏路左。溫答曰：「我自修復中原，展敬山陵，無豫君事，欲來相迫，何復求卻？」於是方軌齊進，襄率驍勇萬餘人距水前戰。溫命小弟沖及諸將奮擊，襄大敗奔北，自相殺害，死者數千，越北芒而奔走。溫屯故太極殿前，賊周成率衆降溫，徙入金墉，謁先帝諸陵，被侵毀者皆繕復之，選陵令守護。
又曰：謝玄進號冠軍將軍，加領徐州刺史，還於廣陵，以功封東興縣侯。八年玄至，苻堅傾國大出，衆號百萬。先遣苻融、慕容煒、張蚝、苻方四師至穎口，梁成、王先等守洛澗。詔加衛將軍安征討大都督。玄爲前鋒、都督徐、兗、青三州、揚州之晉陵、幽州之燕國諸軍事，與叔父征虜將軍石、從弟輔國將軍琰、西中郎將桓伊、龍驤將軍玄等拒之，衆凡八萬。玄先遣廣陵劉牢之五千人直指洛澗，即斬梁成及成弟�，步騎崩潰，爭赴淮水，斬首萬級，生擒五千餘人。十月，苻融進屯壽陽。玄與琰等選精銳八千人決戰肥水南，臨陣斬苻融，俘獲萬計，得僞輦及雲母車，其餘寶器山積，錦�數萬端，牛馬驢騾駱駝十萬匹。
又曰：苻堅率衆五十萬向壽春，謂融曰：「晉人若知朕來，便一時還南，固守長江，雖百萬之衆，無所用之。今秘吾來，令彼不知，彼顧江東，在此必當戰。若其潰敗，求守長江，不復可得，則吾事濟矣。」乃秘不言堅自來，於是以小將旗列屯淝北。晉征虜將軍謝石、冠軍將軍謝玄、輔國將軍謝琰、西中郎將桓伊等幷阻水南，一時涉渡淝水。融曰：「及吳未成列擊之，必克也。」堅曰：「不然。我長於步，彼便於水，今舍步入水，是以所短擊其所長，非良策矣。可須彼過水，一時擊之。彼旣背水，進退無術，乃可盡殺，然後船舫渡江，直指會稽觀禹朝萬國之處，不亦樂乎。」列陳以待晉軍。晉軍旣濟，戰於肥北。堅被重瘡，三軍潰亂。堅馳還長安。
《晉書》曰：劉毅溯江追桓玄，戰於崢嶸州。於時官軍數千，玄兵甚盛，而玄懼有敗衄，常漾輕舸於舫側，故其衆莫有鬥心。官軍乘風縱火，盡銳爭先，玄衆大潰。
又曰：將軍王敦反，兵至石頭，欲攻晉將劉隗。〈五罪切。〉其將杜弘曰：「劉隗死士衆多，未易可克，不如石頭。其守將周禮少恩，兵不爲之用，攻之必敗。禮敗，隗自走，」敦從之。禮果開城門納弘。諸將與敦戰，晉師大敗。
又曰：前秦苻堅率兵來伐，晉將軍謝石、謝玄拒之。堅遣其尚書朱序說石等，以衆盛，欲脅而降之。序謂石曰：「若秦百萬之衆皆至，則莫可以敵也。及其衆未集，宜在速戰。若挫其前鋒，可以得志。」晉將遣使請戰，許之。堅師列陣逼肥水。晉師不得度。晉將使謂堅將苻融曰：「君懸軍深入，置陣逼水，此持久之計，豈欲戰者乎？若小退師，令將士周旋，僕與君公緩轡而觀之，不亦美乎！」堅衆皆曰：「宜阻水，莫令得上。我衆彼寡，勢必萬全。」堅曰：「但卻軍，令得過，我以鐵騎向水，逼而殺之。不然，因其濟水而覆之。」於是麾軍卻陣，軍遂奔退，制之不可止。玄以八千精卒渡肥逼之。融馳騎略陣，馬倒被殺，軍遂大敗。晉師乘勝追擊，死者相枕。堅爲流矢所中，單騎遁走。
又《慕容超載記》曰：於是賀賴盧、公孫五樓爲地道出戰，王師不利。
崔鴻《十六國春秋》曰：前秦苻堅遣將呂光領兵伐龜茲。光軍其城南五里爲營，深溝高壘，廣設疑兵，以木爲人，被之以甲，羅之壘上。龜茲王帛純嬰城自守，乃傾國財寶，請諸國來救。溫宿、尉頭等國王，合七十餘萬衆以救之。胡便弓馬，善矛槊，鎧如連鎖，射不可入，衆甚憚之。諸將咸欲每營結陣按兵以拒之。光曰：「彼衆我寡，衆營又相遠，勢分力散，非良策也。」於是遷營相接，陣爲勾鎖之法，精騎爲游軍，彌縫其闕，戰於城西，大敗之。純遁走，王侯降者三十餘國。
又曰：西魏末，東魏遣將侯景、高敖曹等圍西魏將獨孤信於洛陽。東魏大將齊神武繼後。西魏大將周文帝率軍救信，進軍東。景等夜解圍去。及晨，周文率輕騎追之，至於河上。景等北據河橋，南屬邙山爲陣，與諸軍合戰。周文馬中流矢，驚逸，遂失之，因此軍中擾亂。都督李穆下馬授周文兵復振，於是大捷，斬高敖曹，虜其甲士萬五千，赴河死者以萬數。是日置陣旣大，首尾懸遠，從辰至未，戰數十合，氛霧四塞，莫能相知。獨孤信、李遠居右，趙貴、怡峰居左，戰幷不利，又不知周文所在，皆棄其率先歸開府。唐公等爲後軍，遇信等退，即與俱還。由是乃班師，洛陽亦失守。大軍至弘農，守將皆已棄城西走。
又曰：後魏末，賊莫折後熾所在寇掠州人。李賢率鄉兵與涇州刺史史寧討之，後熾列陣以待。賢謂寧曰：「賊聚結歲久，徒衆甚多，數州之人，皆爲其用，我若總爲一陣，幷力擊之，彼旣同惡相濟，理必總萃於我，勢旣不分，衆寡莫敵，我便救，首尾無以制之。今若令諸軍分爲數陣，多設旗鼓，掎角而前，以脅諸柵，以別統精兵直指後熾，按甲而待，莫與交鋒；後熾欲前，則懼我疑兵。令其進不得戰，退不得走，以俟其懈攻之，必破。後熾一敗，則衆柵不攻自拔矣。」寧不從，屢戰頻北。賢乃率數百騎徑入後熾營，收其妻子僮隸五百餘人，幷輜重等。屬後熾與寧戰勝，方欲追奔，忽與賢遇。乃棄寧與賢接戰，賊遂大敗，後熾單騎遁走。
《北史》曰：後魏孝文南伐齊，齊將陳顯達率衆拒戰。元嵩身備三仗，免胄直前，勇冠三軍，將士從之，顯達奔潰。帝大悅，曰：「任城康王大有德福，文武頓出其門，以功賜爵高平縣侯。」
《後周書》曰：天和六年，宇文憲帥衆二萬出自龍門。齊將新蔡王康德以憲兵至，潛軍宵遁。憲乃西歸，仍掘移汾水水南堡，復入於齊。人謂略不及遠，遂弛邊備。憲乃渡河攻其伏龍等四城，二日盡拔。又進攻張辟，克之，獲其軍實，夷其城壘。斛律明月時在華穀，不能救之，乃北攻姚襄城，陷之。時汾州又見圍日久，糧援路絕，遣柱國宇文盛運粟以饋之。憲自入兩乳穀，襲克齊相杜成，進軍姚襄，齊人嬰城固守，以爲汾州之援。齊平原王段孝先、蘭陵王高長恭引兵大至，憲命將士陣而待之。大將軍韓歡爲齊人所乘，遂以奔退。憲身自督戰，齊衆稍卻。會日暮，乃各收軍。
又曰：齊神武遂渡河逼華州，刺史王羆嚴守，知不可攻，涉洛，軍於許原西。太祖據渭南，征諸州兵皆會，乃召諸將，謂之曰：「高歡越山渡河，遠來至此，天亡之時也。吾欲擊之何如？」諸將咸以衆寡不敵，請待歡更西，以見其勢。太祖曰：「歡若得至咸陽，人情轉騷擾。今及其新至，便可擊之。」即造浮橋於渭，令軍人賫三日糧輕騎渡渭，輜重自渭南夾渭而西。冬十月壬辰至沙苑，距齊神武軍六十餘里。齊神武聞太祖至，引軍來會。癸巳旦，候騎告齊神武軍且至，望太祖軍少，竟馳而進，不爲行列，總萃於左。軍兵將交，太祖鳴鼓，士皆奮起，于謹等六軍與之合戰，李弼等率鐵騎橫擊之，絕其軍爲二，遂大破之，斬六千餘級，臨陣降者二萬餘人。
《通典》曰：後周末，隋文帝作相，輔少主。相州總管尉遲迥舉兵不從，隋文遣將韋孝寬討之。迥男惇率衆十萬入武德，軍於沁東拒之，與孝寬隔水相持。乃布兵二十餘里，麾軍小卻，欲待孝寬軍半度而擊之。孝寬因其卻，乃鳴鼓齊進，惇遂大敗。
又曰：後周末，隋文帝遣將韋孝寬率兵討尉遲迥於相州，軍進至州，迥悉出其卒十三萬，陣於城南。迥舊習軍旅，雖老猶被甲臨陣，其麾下三千兵皆關中人，爲之力戰。孝寬等軍失利而卻，鄴中士女觀者如堵，高熲與李詢乃整陣先犯觀者，因其擾而乘之，迥衆大敗，遂拔其城。
又曰：後漢末，曹公征張魯於漢中，使張遼與樂進、李典等將千餘人守合肥，教與護軍薛悌，署函邊曰：「賊至乃發。」俄而，吳主孫權率十萬衆圍合肥。乃共發教，教云：「若權至著，張、李將軍出戰；樂將軍守，護軍勿得與戰。」諸將皆疑。遼曰：「公征在外，比救至，敗我必矣。是以教及其未合逆擊之，折其盛勢，以安衆心，然後可守。成敗之機，在此一戰，諸君何疑？」李典亦與遼同。於是遼夜募敢死之士，得八百人，椎牛饗將士，明日大戰。平旦，遼披甲持戟，先登陷陣，殺數十人，斬二將，大呼自名，沖壘入，至權麾下。權大驚，衆不知所爲，走登高冢，以長戟自守。權不敢動，遙見所將衆少，乃聚圍遼。率左右麾，直前急擊，圍開，遼將麾下數十人得出，餘衆號呼曰：「將軍棄我乎？」遼復還突圍，拔出餘衆。權人馬皆披靡，〈披，匹靡反。〉無敢當者。自朝戰至日中，吳人奪氣，還修守備，衆心乃安，諸將咸服。權攻合肥十餘日，城不可拔，乃引退。遼率諸軍追擊之，幾復獲權。〈孫盛曰：夫兵固詭道，奇正相資，若將帥不知，則棄師之道也。至於合肥之守，懸弱無援，專任勇者則好戰生患，專任怯者則懼心難保。且彼衆我寡，心必懷貪墮，以致命之兵，擊貪墮之卒，其勢必勝，勝而後守必固。是以魏武雜選武力，參以同異，爲之密教，宜其用事。至是而應，若合符契，妙矣！〉
《北齊書》曰：慕容紹宗與侯景戰於渦陽，大破景軍，溺死於渦水，水不爲流。景走淮南。
