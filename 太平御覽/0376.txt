
《釋名》曰：心，纖也。所識纖微，無物不貫也。
《禮記·禮運》曰：欲惡者，心之大端也。人藏其心，不可測度也。美惡皆在其心，不見其色也。欲一以窮之，舍禮何以哉？
又《祭義》曰：致樂以治心，則易直子諒之心油然生矣。易直子諒之心生則樂；樂則安，安則久，久則天，天則神；天則不言而信，神則不怒而威。致樂，以治心者也。
又《緇衣》曰：子曰：「民以君爲心，君以民爲體。心莊則體舒，心肅則容敬。心好之，身必安之；君好之，民必欲之。心以體全，亦以體傷；君以民存，亦以民亡。」
又《大學》曰：欲修其，身者先正其心。
《左傳·莊公》曰：楚武王伐隨，入告夫人鄧曼曰：「餘心蕩矣。」鄧曼嘆曰：「王祿盡矣。盈而蕩，天之道也。故臨武事，將發大命，而蕩王心焉。若師徒無虧，王薨於行，國之福也。」王遂行，卒於槾〈音門。〉木之下。
又《昭公二十一年》曰：周景王鑄無射。泠州鳩曰：「王其以心疾死乎？」
《毛詩·柏舟》曰：我心匪石，不可轉也。我心匪席，不可卷也。
又《穀風》曰：習習谷風，以陰以雨；黽勉同心，不宜有怒。
又《小弁》曰：我心憂傷，惄焉如搗。
又《巧言》曰：他人有心，予忖度之。
《周易·上系》曰：二人同心，其利斷金。
《尚書·仲虺之誥》曰：以義制事，以禮制心。
又《太甲下》曰：有言逆於汝，心必求諸道。〈人以言拂違汝心，必以道義求其意，勿拒逆之。〉
又《說命》曰：啓乃心，沃朕心。
又《泰誓》曰：受有臣億萬，惟億萬心。〈人執異心不和諧。〉予有臣三千，惟一心。〈三千一心言同欲。〉
又曰：朝涉之脛，剖賢人之心。
又《酒誥》曰：誕惟厥縱淫逸於非彝，用燕喪威儀，民罔不[B242]傷心。
又《周官》曰：作德，心逸日休；作僞，心勞日拙。〈爲德直道而行，於心逸豫，而各日美；爲僞飾巧百端，於心勞苦，而事日拙不可爲。〉
《論語》曰：七十而縱心所欲，不逾矩。
又曰：回也，其心三月不違仁。
《史記》曰：吳公子季札初使北，過徐君，徐君好季札劍，口弗敢言。季札心知之，爲使上國，未獻。還至徐，徐君已死，於是乃解其寶劍，系之徐君冢樹而去。從者曰：「徐子已死，尚誰予乎？」季子曰：「不然。始吾心已許之，豈以死倍吾心哉！」
《戰國策》曰：蘇秦爲趙合從於楚威王，王曰：「秦，虎狼之國，不可親。寡人臥不安席，食不甘味，心搖搖然如懸旌無所終薄。」
《漢書·張耳傳》曰：上從東垣過柏人，欲宿，心動，帝曰：「柏人者，迫於人也！」不宿而去。
又《鄭崇傳》曰：尚書令趙彩碟諂，素害崇，知其見疏，因奏崇與宗族通，疑有奸，請治。上責崇曰：「君門如市，人何以欲禁切主上。」崇曰：「臣門如市，臣心如水。」
《東觀漢記》曰：許輔，平原人，爲縣門下小吏。縣令劉雄爲賊所攻，欲以矛刺雄，輔前叩頭，以身代雄。賊等遂戟刺輔，貫心洞背即死。東郡太守捕得賊，具以狀上，詔書傷痛之。
《蜀志》曰：劉琮聞曹公來征，遣使請降。先主在樊聞之，率衆南行，諸葛亮與友人徐庶幷從，爲曹公所追，獲庶母。庶辭先主而指其心曰：「本欲與將軍共圖王霸之業者，以此方寸之地也。今失老母，方寸亂矣，無益於事，請於此別。」遂詣曹公。
《晉書》曰：張華被誅。華曰：「臣先帝老臣，中心如丹。臣不愛死，懼王室之難，禍不可測也。」
又曰：阮咸與籍爲竹林之遊，太原郭弈、高爽爲衆所推，見咸而心醉，不覺嘆焉。
又曰：顧和。王導爲揚州，辟從事。月旦當朝，未入，停車門外。周顗遇之，和方擇虱，夷然不動。顗既過，顧指和心曰：「此中何所有？」和徐應曰：「此中最是難測地。」顗入，謂導曰：「卿州吏中有一令僕才。」導亦以爲然。
《齊書》曰：陸惠曉匪躬清恪，風神俊朗。何點每嘆曰：「惠曉心如明鏡，遇形觸物，無不朗然。」
又曰：南陽宋玄卿，有志行，早孤，爲祖母所養。祖母病，玄卿在遠輒心痛。大病則大痛，小病小痛，以此爲常。
《南史》曰：賀道養工下筮，經遇工歌女，人病死，爲筮之，曰：「此非死也，天帝召之歌耳。」乃以土塊加其心上，俄頃而蘇。
《唐書》曰：憲宗問宰臣爲理之要何先？裴對曰：「先正其心。」上深然之。
又曰：魏州節度使田布以牙將史憲誠離間三軍，度衆終不爲用，乃密表陳情，號哭拜授。其從事李石乃入啓父靈，抽刀刺心曰：「上以謝君父，下以示三軍。」言訖而絕。
又曰：昭宗龍紀玄年，杭州刺史錢Α攻宣州，下之，擒劉浩，剖心以祭周寶。
《國語》曰：觀其容而知其心矣。
又曰：諺曰：「衆心成城。」
《老子》曰：聖人無常心，以百姓心爲心。
《管子》曰：心之在體，君之位也。九竅之有職，官之分也。心處其道，九竅修理。故曰上離其道，下失其事。
《晏子春秋》曰：景公田於署梁，十八日不返，晏子往見，公曰：「夫子何遽，得無有故乎？」對曰：「國人皆以君安野而好獸。」公曰：「夫以獄訟不正，則太士子牛存焉；社稷宗廟不享，則太祝子游存矣；倉廩不實，申田存矣；國家之有餘不足騁乎，則吾子存焉。寡人有吾子，猶心有四支，故心得佚。」晏子曰：「若心有四支而得佚，則可令四支一日無心乎？」公罷田而返。
又曰：崔杼殺莊公，敢不盟者戟鈎其頸，劍承其心。晏子不與盟而出，上車，其僕將馳，晏子撫其手曰：「鹿生於山野，命懸於庖廚，嬰命有所懸矣！」成節而去。
又曰：一心可以事百君，百心不可以事一君。仲尼聞之曰：「小子記之：胩子以一心事百君。」
《文子》曰：心者，形之主也；神者，心之寶也。
《列子》曰：魯公扈、趙嬰齊同見扁鵲，鵲曰：「公扈志強而氣弱，足於謀而寡斷；嬰齊志弱而氣強，故少於慮而傷於專。若換汝之心，則均於善矣。」遂飲二人毒酒，迷死三日，剖胸探心，易而置之，救以神藥，既寤如初。於是公扈反嬰齊之室，而有其妻子，妻子不識。嬰齊反公扈之室，而有其妻子，妻子亦不識也。
又曰：龍叔謂文摯曰：「吾有疾，子能已乎？」文摯乃命龍叔背明而立，文摯從而向明理望之。既而曰：「噫！見子之心矣，方寸之地虛矣，幾聖人也！子心六孔通流，一孔不達〈舊說聖人心有七孔〉。今聖知爲病者，或由此乎？」
孟子曰：人皆知糞其田，莫知糞其心，糞田不過苗利得粟，糞心易行而得所欲。何謂糞心？博學多聞。何謂易行？一欲止淫。
又曰：見孺子入井，皆有惻隱之心，非子父母也。無此心者，非人也；無善惡之心，非人也。
《莊子》曰：孔子曰：「凡人心險于山川，難知於天。」
又曰：萬惡不可納於靈台。〈司馬注曰：心爲神聖之台。〉
又曰：至人之用心若鏡，〈郭象注曰：鑒物無錯。〉不將不迎，應而不藏。〈來即應，去即止。〉
《韓子》曰：西門豹性急，佩韋以自緩；已董安於心緩，佩弦以自急。
《子思子》曰：百心不可得一人，一心可得百人。
《孫卿子》曰：君子之學入乎耳，著乎心，布乎四支，動靜皆可爲法。
《公孫尼子》曰：心者，衆知之要，物皆求於心。
《淮南子》曰：夫心者，五藏之主也。所以制使四支，流行血氣，馳騁於是非之境，而出入於百事之門戶者是也。
《抱朴子》曰：昔西施心病，臥於道側，蘭麝芬芳，見者咸美其容。
《篤論》曰：杜怒，與宋瓘書曰：「吾年五十不見廢棄者，遭明達君子，亮其本心，若不見亮，便刳心著地，正數斤肉耳，何足有所明耶！」
《傅子》曰：心有管龠，須言而發。
又曰：人皆知滌其器，而莫知洗其心。
《異苑》曰：鄭玄師馬融，三載無聞，融鄙而遣還。玄過樹陰下假寐，夢見一父老以刀開其心，謂曰：「子何學矣？」於是寤而即反，遂精洞典籍。融嘆曰：「《詩》、《書》、《禮》、《易》，皆已東矣。」
《列女傳》曰：王子比干諫，紂以爲妖言，妲己謂曰：「吾聞聖人之心有七竅，竅有九毛。」遂剖視之。
《括地圖》曰：無咸民食土死即埋之，其心不朽，百年復生，去玉關四萬六千里。
《風俗通》曰：俗說無恙，無病也。凡人相問無病也。案《易傳》：上古露宿患恙蟲噬食人心，凡相訪，問曰：「無恙乎？」非謂病也。
《世說》曰：魏武云：「人慾危已，己輒心動。」因語所親小人曰：「汝懷刀密來我側，我必心動，使戮汝，但勿言，當厚相報。」懷刀者信焉，遂斬之。謀逆者挫氣。
又曰：簡文帝入華林園，顧謂左右曰：「會心處不必在遠，翳然林木，便自有濠梁想，覺魚鳥自來見親。」
《諸葛亮書》曰：吾心如秤，不能爲人作輕重。
《說文》曰：肝，火藏也。
《釋名》曰：肝，�也，於五行屬木，故其體狀有枝�也。凡物以木爲�也。
《樂動聲儀》曰：五藏肝仁，肝所以仁者何？肝，木之精也。仁者好生，東方者，陽也。萬物始生，故肝象木色而有枝葉。
《史記》曰：盜跖日殺不辜п，肝人之肉，暴戾恣雎，聚黨數千人，橫行天下，竟以壽終。
《漢書》曰：蒯通說韓信曰：「今劉項分爭，使人肝腦塗地，流離中野，不可勝數。」
又曰：息夫躬絕命辭曰：「涕泣流兮蘭，心結忄骨〈音骨〉兮傷肝。」
《魏末傳》曰：諸葛誕殺文欽。及城陷，欽子鴦虎先入，殺誕，啖其肝。
《續晉陽秋》曰：會稽太守謝琰拒孫恩，恩帳下都督張猛於後斫馬，琰墮地，遂殺之。高祖左里之捷生禽猛，送琰小子混，混刳肝，生食之。
崔鴻《十六國春秋·北涼錄》曰：馬權兄爲涼將綦母詡所殺。權後殺詡，食其肝。
《括地圖》曰：細民肝不朽，死八年復生，穴處，衣皮。
《莊子》曰：盜跖居太山，膾人肝而食之。
《呂氏春秋》曰：衛懿公有臣弘演，有所使。翟人攻衛，殺懿公，盡食其肉，獨舍其肝。弘演至，報使見肝，盡哀而止曰：「臣請爲衤暴。」〈音博〉「因自殺，先出其肝，內公之肝。」齊桓公聞之復衛。〈高誘注曰：衤暴，表也。〉
《賈子》曰：武王伐紂，紂鬥而死，棄之王門外。民蹈其腹，蹙其腎，踐其肺，履其肝。武王以幃守之，民褰而入，以石抵之者猶未止。
《唐書》曰：天寶三年，有星如月，墜於東南，墜後有聲。京師訛言：「官遣棖捕人肝以祭天狗。」人相恐，畿縣尤甚。發使安之。
《談藪》曰：徐擒好爲體語，嘗體一人病癰，曰：「朱血夜流，黃膿晝寫，斜看紫肺，正視紅肝。」
《說文》曰：肺，水藏也。
《釋名》曰：肺，勃也，其氣勃鬱也。
《毛詩·蕩·桑柔》曰：自有肺腸，俾民卒狂。
《博物志》曰：Α〈音留〉民其肺不朽，百年復生。
《白虎通》曰：肺所以義者何？肺者金之精，義者斷決西方，亦殺成萬物。故肺象金色，白繫於鼻。
《說文》曰：脾，金藏也。
《釋名》曰：脾，裨也，在胃下，裨助胃氣，主化�也。
陳思王《辯道論》曰：甘始論車師之西國，兒生，劈背出脾，欲其食少而努行也。
《白虎通》曰：脾之爲言幷也，所以幷積氣。
又曰：脾所以信何？脾者土之精，土尚任，養萬物，無所私，信之至也。故脾象土色黃，繫於舌。
《說文》曰：腎，水藏也。
《釋名》曰：腎屬水，主引水氣灌注諸脈也。
《尚書·盤庚》曰：今我其敷心腹腎腸，曆告爾百姓於朕志。〈布心腹，言輸誠於百姓以告志。〉
《文子》曰：腎主鼻。
《白虎通》曰：腎所以知何？腎者水之精；知者進止，無所疑惑，水亦進而不惑，北方水，故腎黑陰，故腎雙居。
《說文》曰：膽，連肝之府也。
《史記》曰：吳既赦越王勾踐返國，苦身焦思，置膽於坐，臥即仰飲膽曰：「汝忘會稽之恥乎？」
《魏志》曰：樂進字文謙，陽平衛國人。容貌短小，心膽烈，從太祖，爲帳下吏。
又曰：袁紹在黎陽，將南渡，時程昱有七百兵守鄄城。太祖使人告昱，欲益二千兵，昱不肯，曰：「袁紹擁十萬衆，自以所向無前，今見昱兵少，必不來攻。」太祖從之，紹果不往。太祖謂賈詡曰：「程昱之膽，過於賁育。」
又曰：袁紹既幷公孫瓚，兼四州地，衆十餘萬，諸將以爲不可敵。公曰：「紹志大而知小，色厲而膽薄，土地雖廣，糧食豐，�所以爲奉吾也。」
《吳志》曰：呂蒙病篤，孫權問曰：「卿如不起，誰可代者？」對曰：「朱然膽有餘，愚以爲可任。」蒙卒，權假朱然節，鎮江陵。
又曰：朱然長不過七尺，氣候分明，內行修潔，其所文彩，惟施軍器，餘皆質素，終日欽欽。常存戰場，臨急膽定，尤過絕人。
《管輅別傳》曰：輅年十五，琅琊太守單子春雅有才度，欲見輅，輅造之，客百餘人，有能言之士。輅謂子春曰：「府君名士，加有雄貴之姿，輅既年少，膽未堅剛，若欲相觀，懼失精神，請先飲三升清酒，然後而言。」子春大喜，酌三升，獨使飲之。於是輅與人人答對，言皆有餘。
《趙雲別傳》曰：�字子龍。先主入益州，�留守營。曹公爭漢中地，運米北山下，數千萬囊。黃忠以爲可取，過期不還，�將數十人出圍視忠。值曹公揚兵大出，雲爲前鋒所擊，且鬥且卻，公軍散走，已復合，雲陷敵，還入營，更大開門，偃旗息鼓。公疑雲有伏兵，引去。�鼓震，以戎弩於後射公軍，公軍驚駭，因相蹂踐，墮漢水死者甚多。先主明日自來視昨戰處，曰：「子龍一身都爲膽。」
《宋書》曰：太學生會稽魏淮，以才學爲王融所賞。既欲奉子良，而淮鼓成其事。太學生盧義、丘園賓竊相謂曰：「竟陵才弱，王中書無斷，敗在目中矣。」及融誅，召淮入，舍人省詰問，遂懼而死，舉體皆青。時人謂淮膽破。
《唐書》曰：武懿宗撫河北諸州。先是百姓有脅從賊者，後得歸來，懿宗以爲同反，盡生刳，取其膽，然後行刑，流血盈前，言笑自若。
又曰：孫思邈對盧昭鄰曰：「膽欲大而心欲小。」
黃帝《素問》曰：膽者，中心之官，斷決出焉。
《白虎通》曰：膽者肝之府，肝者木之精，主仁。仁者苦不忍，故以膽斷。是以仁者有勇，故膽斷也。肝膽異處何？以其相爲府也。肝者木精，木之爲言牧也。人怒，無不色青目振張者，是其效也。
《西京雜記》曰：秦有方鏡，廣四尺，高五尺九寸。表里有明，人直來，照之影則倒見；以手掩心而來，即見腸胃、瘟糯曆然。人有疾病，在內藏掩心照之，即知病之所在。女有邪心則膽張心動。秦始皇帝以照宮人，膽張心動者則殺之。
《世說》曰：姜維死時見剖，膽大如鬥。
《說文》曰：胃，�府也。
《釋名》曰：胃，圍也，受食物也。
《春秋玄命苞》曰：胃者，脾之府，主稟氣；胃者，�之委。故脾稟氣也。
《魏略》曰：陳思王精意著作，食飲損減，得反胃病也。
《物理論》曰：腹胃五藏之府，陶治之大化也。
《說文》曰：腸，大小腸也。
《釋名》曰：腸，暢也。暢胃氣，去滓穢也。
《史記》曰：聶政刺殺韓累，因自披面抉眼，自屠出腸，遂以死。
又曰：衛綰爲中郎將，郎官有譴，常蒙其罪，不與他將爭；有功，常讓他將。上以爲廉，忠實無他腸。
《後漢書》曰：董卓將兵擊韓遂，詔徵卓爲少府，不肯就，上書言：「所將湟中義從及秦胡兵牽挽臣車，使不得行。羌胡弊腸狗態，〈言羌胡心腸畢弊惡，情態如狗也。〉臣禁不能止。」
《魏略》曰：丁沖爲司隸校尉，後數歲，遇諸將飲，美不能止，醉，爛腸而死。
《吳書》曰：孫堅母懷堅，夢腸出繞吳昌門，寤而懼之，告鄰母，母曰：「安知非吉徵。」
《梁書》曰：王偉嘗爲侯景作檄，檄湘東王。及景敗，獲偉，王怒，釘其舌，抽其腸而死。
《抱朴子》曰：欲得長生腸中清，欲得不死腸無屎。
《白虎通》曰：大腸小腸，心之府也，主禮。禮有分理，腸亦大小相承受也。
王子年《拾遺錄》曰：北有浣腸之國，從口中引腸出，出而浣濯之，更遞易其五藏。浣畢，嘯傲而飛焉。
《楚辭·九章》曰：惟郢路之遼遠，腸一夕而九回。
《廣雅》曰：膀胱謂之脬。〈音胞〉
《釋名》曰：胞，𩎘〈步交切。〉也。𩎘，虛空之言也，主以虛承水汋也。或曰膀胱，言體短而橫廣也。
《春秋玄命苞》曰：膀胱者，肺之府也。肺者斷決，膀胱亦常張有勢，故膀胱決難也。
《說文》曰：�隹，尻也。〈�隹，音誰。〉
《釋名》曰：尻，寥也，所在寥牢深也。
《漢書》曰：文帝嘗夢欲上天，不能，有一黃頭郎推之上天，顧見其衣尻帶後穿。〈師古曰：衣尻帶後，謂衣當尻上，而居革帶之下處也。〉覺而之漸台，以夢中陰目求推者郎，見鄧通，其衣後穿，夢中所見也。召問其姓名，文帝甚悅，尊幸之。
王隱《晉書》曰：成都王攻洛，大駕幸北城。上觀看孟豺，軍人擘尻面天子。豺後降長沙王，以豺軍人辱帝，東市斬之。
《晉中興書》曰：胡毋輔之子謙之醉，與父語，常呼父字，輔之亦不怪也。常窺輔之，厲聲曰：「彥國老年，不得爲爾！將令我尻背東壁。」輔之遽呼入，與共飲酒。其爲放達如此。
京房《易妖占》曰：人生子無尻，國主以仇亡。
《淮南子》曰：北方人下尻。
