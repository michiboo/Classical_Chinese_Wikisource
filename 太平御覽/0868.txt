
《釋名》曰：火，化物也。亦言燬也，物入即皆毀壞也。
《易》曰：水流溼，火就燥。
又曰：風自火出，家人。〈由內以相成熾也。〉
又曰：天與火，同人，君子以類族辨物。〈君子小人各得所同。〉
又曰：火在天上，大有君子，以遏惡揚善，順天休命。〈大有，包容之象也。故遇惡揚善，成物之美，順夫天德休物之命。〉
又曰：燥萬物者，莫熯〈呼旱切〉乎火。
《書》曰：火炎昆崗，玉石俱焚。
又曰：惟女含德，不惕予一人，予若觀火。〈惕，懼也。觀，視也。我觀火者，喻刑罰可畏之也。〉
又曰：若火之燎於原，弗可向邇。〈火之燎於原，其炎熾之明，不可響近也。〉
又曰：五行：二曰火。火曰炎上。炎上作苦。
《詩》曰：叔在藪，火烈具舉。
《禮》曰：孟夏之月，盛德在火。
又曰：季春出火為焚也。〈謂焚菜也。凡出火，以火出。建辰之月，火始出。〉
又曰：火之於民也，尊而不親。
《左傳》曰：人火曰火，天火曰災。
又曰：兵猶火也，不戢，將自焚也。
又曰：火龍黼黻。〈火盡為龍。〉
又曰：古之火正，或食於心，或食於味，以出內火。是故味為鶉火，心為大火。〈謂火正之官，配食於火星也。建辰之月，鶉火星昏在南方，則令民放火。建戍之月，大火星伏在日下，夜不得見，則令民內火，禁放火也。〉陶唐氏之火正閼伯居商丘，〈閼伯，高幸氏之子也。《傳》曰：遷閼伯於商丘，主辰大火也，今為宋星。然則商丘在宋地也。〉祀大火而火紀時焉。〈謂出內火時也。〉相土因之，故商主大火。〈相土，契孫，商之祖也。始代閼伯之後，居商丘，祀大火也。〉
又曰：郯於云：「炎帝以火紀，故為火師而火名。」
又曰：昭公十七年，冬，有星孛於大辰，西及漢。〈夏之八月，辰星見，在天漢西。今孛星出辰西，光芒東及天漢。〉申須曰：〈申須，魯大夫。〉「彗，所以除舊布新也。天事恆象，〈天道恆以象穎告示人。〉今除於火，火出必布焉。諸侯其有火災乎！」〈今火向伏，故知當須火乃布散為災也。〉
《周禮》曰：春秋以木鐸修火禁。〈火星以春出，以秋入，因天時而以成。〉
又曰：亨人，掌供鼎鑊，以給水火之齊。〈鑊，所以煑肉及魚臘之器。既熟，乃脀於鼎。齊，多少之量。齊，音劑。〉
又曰：卜師，掌開龜，揚火以作龜，致其墨。〈揚火猶熾也。致其墨者，熟灼之，明其兆。〉
又曰：司掌行火之政令，四時變國火，以救時疾。〈行猶用也。變猶易也。鄭司農說以鄹子曰：春取榆柳之火，夏取棗杏之火，季夏取桑柘之火，秋取柞梄之火，冬取槐檀之火。〉季春出火，民咸從之。季秋內火，民亦如之。〈鄭司農云：以三月本時昏，心星見於辰上，使民出火。九本黃昏，心星伏在戍上，使民內火。故《春秋傳》曰：以出內火。〉時則施火令。〈焚菜之時。〉凡祭祀，則祭。〈報其為明之切，禮如祭爨。〉凡國失火，野焚菜，則有刑罰焉。〈野焚萊，民擅放火。〉
又曰：穴氏掌攻蟄獸，各以其物火之。〈蟄獸，熊羆之屬，冬藏者也。將攻之，必先燒其所食之物，放其穴，誘出之，乃可得之。〉以時獻其珍異皮革。
又曰：柞氏掌攻草木及林麓。〈林人所養者。山足曰麓。〉夏日至，令刊陽木而火之；冬日至，令剝陰木而水之。〈刊、剝，互言耳，皆謂所去。次地之皮生南為陽，木生北為陰。木，火之水之，則使其肄不生。〉若欲其化也，則春秋變其水火。〈化猶生也，謂時以種谷也。變其水火者，乃所火則水之，所水則火之，則其土和美。〉
又曰：秋官。司ピ氏掌以夫燧取明火於日。〈夫燧，陽燧也。〉
《史記》曰：燕攻即墨，田單乃收城中牛千頭，為絳繒衣，畫以五彩龍文，束兵於角，結火於尾，穿城而出，壯士銜枚隨其後。牛所觸輒死，壯士擊之，城上大噪，燕師大駭。
又曰：龐涓追孫臏量其行，暮當至馬陵。乃斫大樹白而書之曰：「龐涓死此下。」於是令齊軍萬弩夾道而伏，期曰：「暮見火舉而俱發。」龐涓夜至斫木下，見白書，乃鑽火燭之，讀其書未畢，齊軍萬弩俱發，龐涓大敗。
又曰：蘇代謂魏王曰：「夫以地事秦，猶抱薪救火，薪不盡，火不滅也。
又曰：顏叔子獨居一室，夜雨，比舍屋崩，有女子投之。叔子令秉燭，燭盡，乃徹屋草續之。至明不亂。
又曰：武王既渡河，有火自上復於王屋，流為烏，其色赤。
《漢書》曰：項羽西屠咸陽，燒其宮室，火三月不滅。
又曰：孝平後，王莽女，有節操。及漢兵誅莽，燔燒未央宮，後曰：「何面目見漢家。」因自投火而死。
又曰：漢兵圍王莽，城中少年房朱、張魚等恐見虜掠，私燒作室門，呼曰：「反虜王莽，何不出降！」火及掖庭，莽避火宣室前殿，火輒隨之。
又曰：陳勝、吳廣夜篝火狐鳴，呼曰：「大楚興，陳勝王。」
《郡國志》曰：連渾府遙火山而有火井，深不可見底。炎氣上升，常若微電。
以草爨之，則煙騰火發。其山似火，從地而發，故名熒台。
《東觀漢記》曰：梁鴻牧豕長安上林苑中。失火，延及人家。問所燒財物，悉推豕償之。其主言少，鴻願以身傭作，躬執其勤。
又曰：長沙有義士古初，遭父喪未葬。鄰人火起，及初舍，棺不可移，冒火伏棺上，火乃滅。
又曰：廉範字叔度，為蜀郡太守。成都地迫屋狹，百姓夜作，以供衣食。又禁火，民覆蔽之，失火者日屬。范乃令夜作，但使儲水，百姓皆悅。歌曰：「廉叔度，來何暮，不禁火，民安作，昔日無襦今五袴。
《魏略》曰：秦伯出獵，至於咸陽。有火流下，化為白雀，銜綠丹書，集於公車。
《吳志》曰：張昭，字子布。孫權以公孫淵稱藩，遣張珍、許晏至遼東，拜淵為燕王。昭諫權，權不從。昭忿稱疾不朝，權恨之，土塞其門，昭又於內以土封之。淵果殺珍、晏，權數慰謝昭，昭固不起。權因出，過其門呼昭，昭辭病篤。權燒其門，欲以恐之，昭更閉戶。權使人滅火，往問良久，昭諸子扶昭起，權載以還宮。
《晉書》曰：愍懷太子字熙祖，惠帝長子也。宮中嘗夜失火，武帝登樓望之，太子時年五歲，牽帝裾入暗中。帝問其故，太子曰：「暮夜倉卒，宜備非常，不宜令昭見人主也。」由是奇之。
又曰：張華字茂先，武庫火，華懼因此變，作列兵，固守，然後救之。果累代之寶及漢高斬蛇劍、王莽頭、孔子履等盡焚焉。
又曰：韓康伯家貧窶。伯年數歲，至大寒，母方為作襦，令伯捉熨斗，而謂之曰：「且著襦，尋當作複禈。」伯曰：「不復須。」母問其故，對曰：「火在斗中，而柄尚熱，今既著襦，下亦當暖。」母甚異之。
又曰：王獻之常與兄徽之共在一室，忽然火發，徽之遽走出，不遑取履。獻之神色恬然，徐呼左右扶出。
又曰：郭璞，字景純。門人趙載，甞竊青囊書，未及讀，而為火所焚。
又曰：庾亮鎮武昌，夜半望見城內有數炬火從城上出，如大車狀，白布幔覆，與火俱出城東，北行至江乃滅。
又曰：佛圖澄嘗與石季龍升中臺，澄忽驚曰：「幽州當火災。」仍取酒噀之，久而笑曰：「救已得矣。」季龍遣驗，幽州雲「是日火從四門起，西南有黑雲來，驟雨滅之。雨亦頗有酒氣。」
又曰：嵇康從孫登游，三年，康問其所終，不答，康每嘆息。將別，謂曰：「先生竟無言乎？」登乃曰：「子識火乎？生而有光，不用其光，而果在於用光；人而有才，不用其才，而果在於用才。故用光在乎得薪，所以保其耀；用才在於識真，所以全其年。今子才多識寡，難乎免於今之世矣。子無求乎！」康不能用，果遭非命。
鄧粲《晉紀》曰：胡毋輔之過河南尹門下，將飲酒，使門卒王子博取火，子博曰：「卒也！惟不乏吾事，安能為人使！」輔之與語，嘆曰：「吾不及也！」因言於河南尹，以為功曹。
《晉中興書》曰：殷浩北伐，江逌為長史。逌取數百雞，以長繩連腳，皆系火，一時驅放，飛過塹，集羌營，皆燃焉。
《宋書》曰：周朗為廬陵內史，郡後荒蕪，頗多野獸。母薛氏欲見獵，朗乃合圍縱火，令母觀之。火逸燒郡廨，朗悉以秩米起屋，償所燒之限。
《梁書》曰：阮孝緒家貧無以爨，僮妾竊鄰人樵以繼火。孝緒知之，乃不食，更令撤屋而炊。
《後魏書》曰：祖瑩好學，以夜繼晝。父母恐其成疾，禁之。後燃火讀書，以衣被蔽塞窗戶，恐為家人所覺。
又曰：蕭鸞遣魯康祚侵太倉口。傅永以賊若夜來，必應於渡淮之所，以火記其淺處。永既設伏，乃密令人以瓠盛火，渡淮南岸當深處置之。教之云：「若有火起，即亦燃之。」其夜康祚等果親率領來斫永營，東西二伏夾擊之。康祚等奔趣淮水，火既競起，不能記其本濟之處，遂望永所置之火而爭渡焉。水深溺死、斬首者數千級。
《北齊書》曰：神武西徵，登鳳陵，命中外府司馬李義深、相府城局李士略共作檄文，皆辭，請以孫搴代。神武乃引搴入帳，自為吹火，催促之。搴神色安然，援筆立就。
又曰：文宣曾近出，令張曜居守。帝夜還，曜不時開門，勒兵嚴備。駐蹕門外，久之，催迫甚急。曜以夜深，須火至面識，門乃可開。於是獨出見帝，帝笑曰：「卿欲效郅君章也。」帝使曜前開門，然後入。
又曰：張亮守河陽，周文帝於上流放火船，欲燒河橋。亮乃備小艇百餘，皆載長鎖，鎖頭施釘。火船將至，即馳小艇以釘釘之，引鎖向岸。火船不得及，橋全，亮之功也。
《尚書大傳》曰：燧人為燧皇，以火紀物。火陽，尊，故托燧皇於天。
《春秋元命苞》曰：火之為言委隨也，故其字，人散二者為火也。
《韓詩外傳》曰：晉平公藏寶之台燒，救火三日三夜乃勝之。公子晏束帛而賀曰：「臣聞王者藏於天下，諸侯藏於百姓，農夫藏於庾，商賈藏於篋匱。今百姓乏於外而賦斂無已，昔桀、紂殘賊為天下戮，今皇天降災於皇台，是君之福也。」
《戰國策》曰：楚王游雲夢，野火之起也，若雲霓。
《吳越春秋》曰：越王思報吳，冬則抱氷，夏則握火。
《後趙錄》曰：石勒禁火。百鼓之後燃火者，鞭之一百；延火燒一家，斬五部都督。
《汝南先賢傳》曰：郭憲從南郊含酒東北三巽，云：「齊失火，以厭之。」後齊果上火事。
又曰：蔡君仲有至孝之心。母終，棺在堂，西舍失火，火將至，君仲伏屍號哭，火越向東家。
《陳留耆舊傳》曰：劉昆為江陵令。民有火災，昆向火叩頭，即沛然下雨。詔問「反風滅火，虎北渡河，何以致此？」昆曰：「偶然耳。」帝曰：「此長者之言耳。」
《鄭玄別傳》曰：玄年十七，在家見大風起，詣縣曰：「某時當有火災，宜祭禳，廣設禁備。」時火果起，而不為害。
《樊英別傳》曰：英隱於苑山，嘗有黑風從西方起，英謂學者曰：「成都市火甚盛。」因含水西向漱之，乃令記其日。後有客從蜀來者，雲是日有大火，有黑雲平旦從東起，須臾大雨，火遂得滅。
《葛仙公別傳》曰：公與客談話，時天寒，公謂客曰：「居貧不能得爐火，請作一大火。」公遂吐氣，火赫然從口而出。須臾，火滿室，坐客皆熱而脫衣也。
《列仙傳》曰：陶安公，六安冶師也。數行火，火一旦散上，紫色沖天。須臾，朱雀止冶上，曰：「安公安公，冶與天通。七月七日，迎汝以赤龍。」龍至，安公騎之東南而上。
又曰：欒巴為尚書，王會得酒，西向嗽，云：「成都失火，嗽而作雨。」驛至，果如其言。
又曰：寧封子，黃帝陶正，掌火，能作五色煙。
《列女傳》曰：梁節姑，其室失火，兄子與己子在內，欲取兄子，輒得己子，火盛不復得入。婦人曰：「梁國豈可戶告人曉耶！被不義之名，何面目以見兄弟家人哉！」遂赴火而死。
《搜神記》曰：麋竺嘗從洛歸，未至家數十里，見路次有好新婦從求寄載。行二十餘里，新婦謝竺曰：「我天使也，當往燒東海麋家。感君見載，故以相語。」竺因請之，曰：「不得不燒，君快去，我緩行，日中必火發。」竺乃急行達家，使出財物。日中，而火大發。
《玄中記》曰：南方有炎山焉，在扶南國之東，加營國之北，諸薄國之西。從四月而火生，十二月火滅。正月、二月、三月火不燃，山上但出雲氣，而草木生葉枝條。至四月火燃，草木葉落，如中國寒時草木葉落也。行人以正月、二月、三月行過此山下，取此木為薪，燃之無盡時；取其皮，績之為火浣布。
《十洲記》曰：炎洲在南海中，地方二千里，去岸九萬里。上有風生獸，似豹，青色，大如狸。張網取之，積薪數車以燒之，薪盡而此獸在火中不燃。以鐵椎鍛其頭十數下乃死，以其口向風，須臾便活而起，以石上菖蒲塞其鼻即死。取腦以菊花服之，盡十斤，得壽五百歲。又有火林山，山中有火獸，大始鼠，毛長三四寸，或赤或白。山可二百許里，晦夜見山林，乃此獸光火照人。乃取其獸毛，績以為布，名曰火浣布，國人服之。此布垢污，惟以火燒布兩食許，出振之，其垢即去，潔白如雪。
《述徵記》曰：北徵有張母墓。舊說張母是王氏妻，王家葬經數百載後開墓，而香火猶燃。其家奉之，稱清火道。
《英雄記》曰：周瑜鎮江夏，曹操欲從赤壁渡江南。無舡乘{竹渒}，沿漢水下至浦口，未即渡。瑜夜密使輕舡走舸百餘艘，艘有五十人施棹，人持炬火，持火者數千人，立於舡上，以萃於{竹渒}。至乃放火，火燃即回舡走去。須臾，燒數千{竹渒}。火起，火光照天，操乃夜去。
《齊地記》曰：東武有火生木，燒之不死，亦不損也。
