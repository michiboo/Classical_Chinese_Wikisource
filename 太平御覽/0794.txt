
《後漢書》曰：羌無弋爰劍者，秦厲公時，為秦所拘執，以為奴隸。不知爰劍何戎之別也，後得亡歸，而秦人追之急，藏於岩穴中得免。羌人云：爰劍初藏穴中，秦人焚之，有影象如虎為其蔽火，得以免死。既出，又與劓女遇於野，遂成夫婦。女恥其狀，被髮覆面，羌人因以為俗。遂俱亡入三河間。諸羌見爰劍被焚不死，怪其神，共畏事之，推以為豪。河、湟間少五穀，多禽獸，以射獵為事。爰劍教之田畜，遂見尊信，廬落種人依之者日益眾。羌人謂奴為無弋，爰劍嘗為奴隸，故因名之，其後世世為豪也。
又曰：爰劍曾孫忍時，秦獻公初立，欲復穆公之跡，兵臨渭首，滅狄獠戎。忍季父，畏秦之威，將其種人附落南出賜支河曲西數千里，與眾羌絕遠，不復交通。其後子孫分別，各自為種，任隨所之。或為牛種，越羌是也；或為白馬種，廣漢羌是也；或為參狼種，武都羌是也。忍及弟舞獨留湟中，並多娶妻婦，忍生九子為九種，舞生十七子為十七種，羌之興盛從此起矣。
又曰：忍子研立，時秦孝公雄強，威服羌戎。孝公使太子駟率戎狄九十二國朝周顯王。研豪健，故羌中號其後為研種。及秦始皇時，務並六國，以諸侯為事，兵不西行，故種人得以繁息。
又曰：武帝徵伐四夷，開地廣境，北卻匈奴，西逐諸羌，乃渡河、湟，築令居塞。初開河西，別置四郡，〈酒泉、武威、張掖、惇煌。〉通道玉門，隔絕羌胡，使南北不得交關。於是鄣塞亭燧出長城外數千里。
又曰：建武九年，隗囂死，司徒掾班彪上言：『今涼州部皆有降羌，羌胡被髮左衽，而與漢人雜處，習俗既異，言語不通，數為小吏黠民所見侵奪，窮恚無聊，故致反叛。夫蠻夷寇亂，皆為此也。舊制，益州部置蠻夷騎都尉，幽州部置領烏桓校尉，涼州部置護羌校尉，皆持節領護，理其怨結，歲時巡行，問所疾苦。又數遣使驛，通導動靜，使塞外羌夷為吏耳目，州郡因此可得警備。今宜復如舊，以明威防。」世祖從之，即以牛邯為護羌校尉。
又曰：燒何豪有婦人銅鉗者，年百餘歲，多智算，為種人所信向，皆從取計策焉。
又曰：龐參以失期軍敗抵罪，以馬賢代領校尉事。後遣任尚為中郎將，將羽林緹騎五營子弟三千五百人代班雄屯三輔。尚臨行，虞詡說尚曰：「使君頻奉國命，討逐寇賊，三州屯兵二十餘萬，民棄農桑，疲苦徭役，而未有功效，勞費日滋。若此出不克，誠為使君危之！」尚曰：「憂惶久矣，不知所如。」詡曰：「兵法弱不攻強，走不逐飛，自然之勢。今虜皆馬騎，日行數百里，來如風雨，去如絕弦，以步追之，勢不相及，所以曠而無功也。為使君計者，莫如罷諸郡兵，各令出錢數千，二人共市一馬，如此可舍甲冑，馳輕兵，以萬騎之眾，逐數千之眾，追尾掩截，其道自窮，便民利事，大功立矣！」尚大喜，即上言用其計，乃遣輕騎鈔擊杜季貢於丁奚城，斬首四百餘級，獲牛、馬、羊數千頭。
又曰：順帝永建元年，隴西種羌反叛，校尉馬賢將七千餘人擊之。戰於臨洮，斬首千餘級，餘皆率種人降，進封賢都鄉侯。自是涼州無事。至四年，尚書僕射虞詡上疏曰：「臣聞子孫以奉祖為孝，君上以安民為明，此高宗周宣所以上配湯、武也。《禹貢》：雍州之域，厥田惟上。且沃野千里，谷稼充積。又有龜玆、鹽池以為民利，〈上郡龜玆縣有鹽官，即雍州之域也。〉水草豐美，土宜產牧，牛馬銜尾，群羊塞道。北阻山河，乘厄據險，因渠以溉，水舂河漕，〈水舂，即水碓也。〉用功省而軍糧饒足。故孝武皇帝及世祖築朔方、西河，置上郡，皆為此也。而建元無妄之災，眾羌內潰，郡縣兵荒二十餘年，棄沃壤之饒，損自然之財，不可謂利；離河山之阻，守無險之處，難以為固。今三郡未復，園陵單外，〈園陵，謂長安諸園陵也。單外，謂無守固也。〉而公卿選懦，容頭過身，張解設難，但計所費，不圖其安。宜開聖德，考行所長。」書奏，帝乃復三郡，使謁者郭璜督促徙者，各歸舊縣，繕城郭，置侯驛。既而激河浚渠，為屯田，省內郡費歲一億計。遂令這定、北地、上郡及隴西、金城，常儲谷粟，令周數年。
又曰：順帝永和四年，以來機為并州剌史，劉秉為涼州刺史，並當之職。大將軍梁商謂機等曰：「戎狄荒服，蠻夷要服，言其荒忽無常。而統領之道，亦無常法，臨事制宜，略依其俗。今二君性素疾惡，欲分白明黑。孔子曰：人而不仁，疾之已甚，亂也。況戎狄乎！其務安羌胡，防其大故，忍其小過。」機等天性虐刻，遂不能從。到州之日，多所擾發。五年夏，雜種羌等遂反叛，攻金城，與西塞及湟中雜種羌大寇三輔，殺害長吏。機、秉並坐徵。
又曰：自爰劍後，子孫支分，凡百五十種。其九種在賜支河首以西，及在蜀、漢徼北。惟參狼在武都。其五十二種衰少，不能自立，分散為附落，或絕滅無後，或引而遠去。其八十九種，惟燒當種最強，勝兵十餘萬。其餘大者萬餘人，小者數千人，更相鈔盜，盛衰無常。
《後漢書》曰：湟中月氏胡，其先大月氏之別也。舊在張掖、酒泉地。月氏為匈奴冒頓所殺，余種分散，西逾蔥嶺。其羸弱者，南入山阻，依諸羌居止，遂與共婚姻。及驃騎將軍霍去病破匈奴，取西河地，開湟中，於是月氏來降，與漢民錯居。雖依附縣官，而首鼠兩端。其後漢兵戰斗，隨勢強弱。被服、飲食、言語略與羌同。亦以父名母姓為種，其大種有七。
《莊子》曰：羌人死，燔而揚其灰。
《風俗通》曰：羌本西戎卑賤者也。主牧羊，故「羌」字從「羊」、「人」，因以為號。無君臣上下，健者為豪，不能相一。種別群分，強者凌弱，轉相抄盜。男子戰死以為吉，病終者謂之凶。
范曄《西域論》曰：張奐盛稱：戎夷一氣所生，不宜誅盡，流血污野，傷和致妖。是何言之迂乎！羌雖外患，實深內疾，若攻之不根，是養痾於心腹也。〈根，謂盡其根本。〉
又曰：昔先王疆理九土，判別畿荒，知蠻貊殊性，難以道御，故斥遠諸華，薄其貢職，惟辭要而已。若二漢御戎之方，失其本矣。
《齊書》曰：氐楊氏與符氏同出略陽，漢世氐居仇池，地號百頃，建安中有百頃氐王是也。
又曰：仇池，四方壁立，自然有樓櫓卻敵狀，高並數丈。有二十二道，可攀緣而升。東西二門槃道可七里。上有岡阜泉源，氐於上平地立宮室、果園、食庫。無貴賤，皆為板屋土牆。所治處名洛谷。
又曰：宋文帝元嘉十九年，龍驤將軍裴方明等伐氐，克仇池。
《通典》曰：氐者，西戎之別種。則在廣漢西，君長數十，而白馬最大。或號青氐，或號白氐，或稱蚺氐，〈蚋，而占切。〉此蓋中國人即其服色而名之也。土地險阻，有麻、銅、漆、蜜、椒、蠟等。勇戇抵冒，貪貨死利。居於河地，一名仇池，方百頃，四面斗絕。數為邊寇，郡縣討之，則依固自守。其俗，語不與中國及羌胡同，各自有姓，如中國之姓；其服尚青，俗能織布。善田種，畜羊豕馬牛。婚姻六禮，知書疏，多知中國之語言。
又曰：漢武元封三年，氐人反，遣兵討破之，分徙酒泉郡。元鳳初復叛，遣大鴻臚國廣明討破之。
又曰：魏武之初，諸氐戎叛，乃令夏侯妙才討之，因徙武都之種於秦川，以御蜀虜。
《風俗通》曰：氐羌抵冒貪饕，至死好利，樂在山溪，本西南夷之別種，號曰白馬。孝武帝遣中郎將郭昌等引兵徵之，降服，以為武都郡。
晉華陰令江統《西戎論》曰：春秋之義，內諸夏而外夷狄。以其言論不通，贄幣不同，種類乖殊。或居絕域之外，山河之表，崎嶇險阻之地，與中國壤斷土隔，不相侵涉，賦役不及，正朔不加。故曰天子有道，守在四夷。
又曰：匈奴求守邊塞，而俟應陳其不可；單于屈膝未央，蕭望之議以不臣。是以有道之君，不攻夷狄也。
《北史》曰：車師國，一名前部，其王居交河城。後魏大武真君十一年，車師王車夷落遣使進薛直上書曰：「臣亡父，僻處塞外，仰慕天子威德，遣使奉獻，不空於歲，天子降念，賜遣甚厚。及臣繼立，不闕常貢，天子垂矜，亦不異前世。敢緣至恩，輒陳私懇。臣國自無諱所攻擊，經今八歲，人庶飢荒，無以存活。賊今攻臣急甚，不能自全，遂舍國東奔，三分免一，即日已到焉耆東界。思歸天闕，幸垂賑救。」於是下詔撫慰之，開焉耆倉給之。正平初，遣子入侍。自後每使朝貢。
《北史》曰：高昌者，車師前王之故地，東西二百里，南北五百里，四面多大山。以其地勢高敞，人庶昌盛，因名高昌。亦云：其地有漢時高昌壘，故以為國號。東去長安四千九百里。漢西域長史及戊巳校尉並居於此，晉以其地為高昌郡，張軌、呂光、沮渠蒙遜據河西，皆置太守以統之。
又曰：其國有八城。地多磧石。氣候溫暖，厥土良沃，穀麥一歲再熟，宜蠶，多五果，有草名羊刺，其上生蜜而味佳。出赤鹽，其味美。復有白鹽，其形如玉。高昌人取以為枕，貢之中國。
又曰：後魏文帝和平六年，高昌人立曲嘉為王。嘉宇靈鳳，金城榆中人。遣使獻珠、象、白黑貂裘、名馬、鹽枕等。宣武延昌中，以嘉為持節平西將軍、瓜州刺史。
又曰：後魏孝明熙平初，遣使朝貢獻，詔曰：「卿地隔關山，境接荒漠，頻請朝援，徙國內遷，雖來誠可嘉，於理未協。何者？彼之氓庶，是漢、魏遺黎。自晉氏不綱，因難播越，成家立國，世積已久，惡徙重遷，人懷戀舊。今若動之，恐異同之變，爰在肘腋，不得便如來表也。」
又曰：後魏孝明正光元年，遣使奉表，自以邊遐不習典誥，求借五經諸史，並請國子助教劉燮以為博士，明帝許之。
又曰：其國至隋城，周回一千八百四十步。於坐室畫魯哀公問政於孔子之像。
又曰：服飾，丈夫從胡法。婦人裙襦，頭上作髻。文字亦同華夏，兼用胡語，書有《毛詩》、《論語》、《孝經》。置學官，弟子以相教授。雖習讀之，而皆為胡語。賦稅則計田輸銀錢，無者輸布。
又曰：隋大業四年，遣使貢獻，帝待其使甚厚。明年，伯雅來朝，〈伯雅，高昌王名也。〉因從擊高麗。還，尚宗室女華容公主。八年冬歸蕃，下令國中曰：「先者以國邊荒境，被髮左衽。今大隋統御，宇宙平一，孤既沐浴和風，庶均大化，其庶人以上，皆宜解辮削衽。」帝聞而善之，下詔曰：「光祿大夫弁國公高昌王伯雅，本自諸華，世祚西壤。昔因多難，剪為胡服。自我皇隋平一宇宙，伯雅逾沙重阻，奉貢來庭，削衽曳裾，變夷從夏。可賜衣冠，仍頒製造之式。」
《唐書》曰：高昌有草名白疊，其實類繭，國人釆之，織以為布。
又曰：武德七年，其王文泰又獻狗，雌雄各一，高六寸，長尺餘，性甚惠，雲本出拂國。中國有拂狗，自此始也。
又曰：太宗嗣位，復貢玄狐裘。因賜其妻宇文氏花釵一具，宇文氏復貢玉槃也。
又曰：貞觀四年冬，宇文氏請預宗親，詔賜姓李氏，封長樂公主，書慰諭之。
又曰：貞觀十三年，文泰稱疾不朝，太宗命侯君集為交河道大總管，率左屯衛大將軍薛萬均，及突厥契之眾，步騎數萬眾以擊之。攻拔其城，虜男女七千餘口。文泰惶懼病死，子智盛嗣立，出城降君集。先是，其國童謠云：「高昌兵馬如霜雪，漢家兵馬如日月。日月照霜雪，回首自消滅。」文泰使人捕其初唱者，不能得。君集尋遣使告捷，太宗大悅，宴百寮，班賜各有差。曲赦高昌部內，欲以高昌為州縣，特進魏徵諫以為不便，太宗不從。遂以其地置西州，又置安西都護府，留兵以鎮之。
《後魏書》曰：吐谷渾慕容氏者，本遼西鮮卑，徒河步歸有二子，長曰吐谷渾，少曰若洛，代統部落，別為慕容氏。步歸之存貧，分戶百以給吐谷渾。渾與洛二部馬斗相傷，洛怒，謂渾曰：「何不分部，令相遠？」渾曰：「馬是畜耳，而何怒？及求別甚易，今當去汝萬里之外！」悔，謝留之，渾曰：「先公之世，卜筮當有二子享福，併流子孫。我是卑庶，理無並大。今以馬致隔，天所啟也。試驅馬令東，若還，我當隨去。」即令擁馬，皆悲鳴西走，遂西渡隴，止於甘松之南。追悔之，作《吐谷渾河干歌》。徒何以兄為河干也。逐水草廬帳而居，以肉酷為糧。渾死，其後以吐谷渾為氏。
又曰：阿豺立，自號沙州刺史。部內有黃沙，周回數百里，不生草木，因號沙州。
《梁書》曰：武帝天監十三年，其王休運籌遣使獻金裝馬腦鍾二口，又表於益州立九層佛寺，詔許焉。十五年，又遣使獻赤舞龍駒及方物。
《隋書》曰：其王以皂為帽，妻戴金花。其器械、衣服略與中國同。其王公貴人多戴冪，婦人裙襦，辮髪，綴以珠貝。國無常稅。殺人及盜馬者死，余坐則徵物以贖罪。風俗頗同突厥。有大麥、粟、豆。青海周回千餘里，中有小山。其俗，至冬輒放牝馬於其上，言得龍種。吐谷渾嘗得波斯草馬，放入海，因生驄駒，能日行千里，故時稱青海驄馬。
又曰：開皇十六年，以光化公主妻吐谷渾王伏允，上表欲稱公主為天后，上不許。
《唐書》曰：隋煬帝時，其王伏允來犯塞，煬帝親總六軍以討之。伏允以數千騎，潛於泥嶺而遁。其仙頭王率男女十餘萬口來降，煬帝立其質子順為王，送之本國。
又曰：貞觀九年，詔特進李靖為西海道大總管。時伏允太子順欲因此立功，由是遂降。乃詔曰：「吐谷渾擅相君長，竊據荒裔，志在凶德，政出權門，酋渠攜貳，種落怨憤，長惡不悛，野心彌熾，莫顧蕃臣之禮，曾無事上之節，篡竊疆場，虔劉兆庶，積惡既稔，天亡有徵。朕君監四海，含育萬類，一物失所，責深在予。所以爰命六軍，申玆九伐，義存活國，情非黷武。其子大寧王慕容順，隋氏之甥，忘懷明悟，長自中土，幸慕華風，爰見時機，深識逆順。以其愎諫違眾，獨陷迷途，遂誅邪臣，存玆大計。翻然改轍，代父歸罪，忠孝之美，深有可嘉。子能立功，足以補過，既往之釁，特宜原免。然其建國西鄙，已曆年代，既從廢絕，情所未忍，繼其宗祀，允歸令嗣。可封順為西平郡王，仍授趉〈九物切。〉胡呂鳥甘豆可汗。」
又曰：吐谷渾，自晉永嘉之末，始西度洮水，建國於群羌之故。至龍朔三年，為吐蕃所滅。
《北史》曰：波斯國，都宿利城，在忸蜜西，古條支國也。去代二萬四千二百二十八里，城方十里，戶十餘萬，河經其城中南流。土地平正，出金石、珊瑚、琥珀、車渠、馬腦，多大真珠、頗梨、琉璃、水精、瑟瑟、金剛、火齊、鑌鐵、銅、錫、硃砂、水銀、綾錦、疊、氍毹、、赤獐皮及鬱金、蘇合、青木等，香胡椒、畢撥、石蜜、千年棗、香附子、訶黎勒、無食子、鹽、綠雌黃等風物。氣候暑熱，家自藏冰。地多沙磧，引水溉灌。其五穀及鳥獸等，與中夏略同，惟無稻及黍稷。土出名馬、大驢及駝，往往有一日能行七百里，富室至有數千頭。又出白象、師子，大鳥，卵形如橐駝，有兩翼，飛而不能高，食草與肉，亦能啖人。其王姓波氏，名斯。坐金羊床，戴金花冠，衣錦袍、織成帔，飾以真珠、寶物。其俗丈夫剪發，戴白皮帽，貫頭衫，亦有巾帔，緣以織或錦；婦女之服，飾以金銀，仍貫五色珠，絡之於膊。王於其國內別有小牙十餘所，猶中國之離宮也。每年四月，出遊處之，十月乃還。王即位以後，擇諸子內賢者，密書其名，封之於庫，諸子及大臣皆莫之知也。王死，眾乃共發書，視之，其封內有名者即立以為王，餘子出，各就邊任，兄弟更不相見也。國人號王曰：「翳囋」，妃曰：「防步率」，王之諸子曰：「殺野」。
又曰：其刑法，重罪懸諸竿上射殺之。次則系獄，新王立，乃釋之。賦稅，則准地輸銀錢。
又曰：其俗以六月為歲首。尤重七月七日、十二月一日。其日，人庶以上，各相命召，設會作樂。
又曰：後魏孝明神龜中，其國遣使上書貢物，云：「大國天子，天之所生，願日出處常為漢中天子。波斯國王居和多千萬禮拜。」朝廷嘉納之。自此每使朝獻。
《唐書》曰：波斯伊嗣侯遣使獻一獸，名活褥蛇，形類鼠而色青，身長八、九寸、能入穴取鼠。
又曰：龍朔元年，詔遣隴州南田縣令王名遠充使西域，分置州縣。因列其地疾陵城為波斯都督府，授其王卑路斯為都督。是後數遣使貢獻。咸亨中，卑路斯自來入朝，高宗甚加恩賜，拜右武衛將軍。儀鳳三年，令吏部侍郎裴行儉將兵，冊送卑路斯還為波斯王。行儉以其路遠，至安西、碎葉而還。卑路斯獨返，不得入其國，漸為大食所侵，客於吐火羅國二十餘年，有部落數千人，後漸離散。至景龍二年，又來入朝，拜為左威衛將軍。無何病卒，其國遂滅，而部眾猶存。自開元七年至天寶六載，凡十遣使朝，並獻馬腦床。九載四月，獻大毛繡舞筵、長毛繡舞筵、無孔真珠等。
