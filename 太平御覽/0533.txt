
《尚書帝命驗》曰：帝者承天立府以尊天重象，〈象，五精之神也。天有五帝，集居太微，降精以生聖人，故帝者承天立五帝之府，是爲天府。〉赤曰文祖，〈赤帝怒之府名文祖。火精，光明文章之祖，故謂之文。周曰明堂。〉黃曰神鬥，〈黃帝含樞紐之府而名曰神鬥。鬥，主也。土精澄靜四行之主，故謂之神主。周曰太室。〉白曰顯記，〈白帝白招矩之府曰顯記法也。金精斷割萬物成，故記之，顯記。周曰總章。〉黑曰玄矩，〈黑帝汁光紀之府名曰玄矩。矩，法也。水精玄昧，能權輕重，故謂玄矩。周曰玄堂。〉蒼曰靈府。〈蒼帝威靈仰之府，名靈府。周曰青陽。〉
《周書·明堂》曰：明堂方百一十二尺，高四尺，階廣六尺三寸。室居中方百尺，室中方六十尺。東應門，南庫門，西皋門，北雉門。東方曰青陽，南方曰明堂，西方曰總章，北方曰玄堂，中央曰太廟。以左爲左個，右爲右個也。
又《程寤》曰：文王在翟，太姒夢見商之庭産棘，小子發取周棫庭之梓樹於闕間，化爲松柏棫柞，驚以告文王。文王曰召發於明堂，拜，告夢，受商之大命。
《毛詩·清廟·我將》曰：《我將》，祀文王於明堂也。
《周禮·冬官下·匠人》曰：夏後氏世室，堂修二七，廣四修一。殷人重屋，堂修七尋，堂崇三尺。周人明堂，度九尺之筵，東西九筵，南北七筵，堂崇一筵。〈世室者，宗廟也。修，南北之深也。夏度以步，令堂修十四步，其廣益以四分修之一，則廣十七步半也。重室者，王室正堂若大寢者，周則其廣九尋七丈三尺也。〉
《大戴禮·威德》曰：凡人民疾、六畜疾、五穀災者，生於天道不順；天道不順，生於明堂不飭；故有天災，則飭明堂。
又《威德》曰：明堂者，古有之。凡九室，一室而有四戶八牖，三十六戶，七十二牖。以蓋屋，上圓下方。明堂者，所以明諸侯尊卑也。外水名曰辟雍，列南蠻、東夷、北狄、西戎。
《禮記·明堂位》曰：昔者周公朝諸侯於明堂之位，〈周公攝王位，以明堂之禮儀朝諸侯也。不於宗廟，避王也。〉天子負斧，南向而立。〈天子，周公也。負之言背也。斧爲斧文屏風於戶牖之間，周公於前立焉。〉三公，中階之前，北面東上。諸侯之位，阼階之東，西面北上。諸伯之國，西階之西，東面北上。諸子之國，門東，北面東上。諸男之國，門西，北面東上。九夷之國，東門之外，西面北上。八蠻之國，南門之外，北面東上。六戎之國，西門之外，東面南上。五狄之國，北門之外，南面東上。九采之國，應門之外，北面東上。四塞，世告至。此周公明堂之位也。〈朝之禮不於此，周公權用之。〉
又《明堂位》曰：明堂也者，明諸侯之尊卑也。〈朝於此，所以正儀辨等也。〉昔殷紂亂天下，脯鬼侯以饗諸侯，〈以人肉爲薦羞，惡之甚也。〉是以周公相武王以伐紂。武王崩，成王幼弱，周公踐天子之位以治天下。六年，朝諸侯於明堂，制禮作樂，頒度量，而天下大服。
又《祭義》曰：祀乎明堂，所以教諸侯之孝也。
《禮記明堂陰陽錄》曰：明堂陰陽，王者之所以應天也。明堂之制，周旋以水，水行左旋以象天。內有太室，象紫宮。南出明堂，象太微。西出總章，象五潢。北出玄堂，象營室。東出青陽，象天市。上帝四時各治其宮。王者承天統物，亦於其方以聽國事。
《禮含文嘉》曰：明堂，所以通神靈、感天地、正四時。〈明堂者，八窗四達。窗通八卦之氣。布政之宮，在國之陽，面三室，四面十二，法十二月也。天子以孟春之月幸於南郊，總受十二月之政，遠藏於祖廟，月取一政，班於明堂也。諸侯以孟春之月朝於天子，受十二月之政，藏於祖廟，月取一政行之。閏月無常處，則閣門而居之。〉
《禮記外傳》曰：明堂，古者天子布政之宮，在國南十里之內、七里之外，黃帝享百神於明廷是也。〈南方陽明之地，因爲明堂，路寢宮室之制同。〉唐虞爲五府，〈府者聚也，合五帝之神祭之。〉夏謂太廟爲世室，〈世室，不毀之義。〉殷人謂路寢爲重屋，周人謂五府爲明堂。〈形制同，故手。〉夏後氏一堂之上爲五室，〈木室東北，火室東南，金室西南，水室西北，王室中央。〉南面三階。〈三面兩階，則九階矣。〉五室者，象地載五行也。五行生於四時，故每室四達，〈達，向也。四戶相對。〉一室八窗。〈夾戶之窗象八節。〉周人有圓屋。九月，大享五帝於明堂。〈即祖廟。〉心爲天子明堂。〈東方之宿大火謂之辰，即心星也。〉或以明堂獨以一室耳。
《孝經授神契》曰：明堂之制，東西九筵，筵長九尺也。明堂東西八十一尺，南北六十三尺，故謂之太室。
又曰：周之明堂，在國之陽三里之外、七里之內，在辰巳者也。
《春秋合成圖》曰：明堂在辰巳者，言在水火之際。辰，木也；巳，火也。木生數三，火成數七，故在三里之外、七里之內。
《漢書·郊祀志》曰：天子封太山。太山東北趾，古時有明堂處，處險不敞。上欲治明堂，奉高旁，未曉其制度。濟南人公玉帶上黃帝時明堂圖。明堂中有一殿，四面無壁，以茅蓋，通水，水圜宮垣，爲復道，上有樓，從西南入，名曰崑崙天。天子從之。
又曰：元始五年春正月，祭明堂，諸侯王列侯宗室子九百餘人助祭。畢，皆益戶賜爵及金帛，增秩補吏各有差。
《後漢書》曰：永平二年春正月辛未，宗祀光武於明堂。帝及公卿列侯始服冠冕衣裳玉佩糸句屨以行事。
《續漢書·祭祀志》曰：明帝即位，祀五帝於明堂。光武帝配，五帝坐位堂上，各處其方，黃帝在未，皆如南郊之位。光武帝位在青帝之南少退，西面牲犢各一，奏樂如南郊。
又《禮儀志》曰：明堂、五郊、宗廟、太社稷、六宗夕牲，皆以晝漏未盡十四刻初納，夜漏未盡七刻五刻初納，進熟獻，送神，還，有司告事畢。六宗燔燎，火大燃，有司告事畢。
蔡邕《禮樂志》曰：漢承秦滅學，庶事草創，明堂、辟雍，闕而未舉。武帝封禪，始立明堂於太山，猶不於京師。元始中，王莽輔政，庶績復古，乃起明堂、辟雍。
《宋書·禮志》曰：晉元帝紹命中興，依漢氏故事，宜享宗明堂祀之禮。江左不立明堂，故闕焉。
《齊書·禮志》曰：案《禮》及《孝經援神契》幷雲︰明堂有五室，天子每月聽朔布教，祭五帝之神，配以有功德之君。
《大戴禮》曰：明堂者，所以明諸侯尊卑也。
許慎《五經異義》曰：布政之宮，故稱明堂。明堂，盛貌也。
《周官·匠人》職稱：明堂有五宮。鄭玄雲︰周人明堂五室，帝一室也。
《齊書·禮志》曰：永明二年，祠部郎蔡履議：「郊與明堂，本宜異日。漢東京《禮儀志》『南郊禮畢，次北郊、明堂、高廟、世祖廟，謂之五供。蔡邕所據亦然。近世存省，故郊堂共日，來年郊祭，宜有定準。』」太學博士王祐議：「來年正月上辛，宜祭南郊；次辛，有事明堂；後辛，饗祀北郊。」
《隋書·禮儀志》曰：明堂在國之陽。梁初，依宋齊，其祀之法，猶依齊制。禮有不通者，武帝更與學者議之。先是，帝欲有改作，乃下制書，而與群臣切磋其義。制曰：「明堂准《大戴禮》九室八牖，三十六戶，以茅蓋屋，上圓下方。」鄭玄據《援神契》亦云︰「上圓下方。」又雲︰「八窗四達。」明堂之義，本是祭五帝神，九室之數，未見其理。若五堂而言，雖當五帝之數，向南則背汁光紀，向北則背赤怒，東向西向亦如此，於事殊未可安。
又《禮儀志》曰：明堂，後齊采《周官·考工記》爲五室。周采漢《三輔黃圖》爲九室，各存其制，而竟不立。
又《禮儀志》曰：隋將作大匠宇文愷依《月令》文，造明堂木樣，重檐復廟，五房四達，丈尺規矩，皆有準憑，以獻。高祖異之，命有司於郭內安業里爲規兆。方欲崇建，又命詳定，諸儒爭論，莫之能決。牛弘等又條經史正之重奏。時議旣多，久而不定，又議罷之。及大業中，愷又造《明堂議》及樣奏之。煬帝下其議，但令於霍山采木。而建都興役，其制遂寢。終隋代，祀五方上帝於明堂，恆以季秋，在雩壇上而祀，其用幣，各於其方。
《唐書》曰：永徽中詔曰：「朕聞合宮、靈府，創鴻規於上代；太室、總章，標茂範於中葉。雖復質文殊制，奢儉異時，然其立天中，作人極，布政施教，歸之一揆。朕嗣膺下武，丕承上烈，思所以答眷上靈，事遵孝養，而法宮曠禮，明堂寢構，永言大禮，朕甚懼焉。宜令所司與禮官、學士等考核故事，詳議得失。」於是太常博士柳宣依鄭玄義，以爲明堂之制，當爲五室。內直丞孔志約據《大戴禮》及盧植、蔡邕等議，以爲九室。秘書郎薛文思等各造明堂圖。
又曰：永徽中，令禮官、學士詳議明堂制度，久之不定。上乃內出九室樣，更令損益。群儒紛競，各執異議。于志寧等請爲九室，太常博士唐畛等請爲五室。上令所司於觀德殿依兩議張設，親與公卿觀之。上曰：「明堂之禮，自古有之。議者不同，未果營建。今設兩議，公等以何者爲宜？」閻立德對曰：「兩議不同，俱有典故。九室似暗，五室似明，取捨之宜，斷在聖慮。」上亦以五室爲便。議又不定，由是止。
又曰：垂拱二年，毀乾元殿，就其地創造明堂，凡高二百九十四尺，東西南北各廣三百尺。凡有三層：下層象四時，各隨方色；中層法十二辰，圓蓋，蓋上盤九龍捧之；上層法二十四氣，亦圖蓋亭，亭中有巨木十圍，上下通貫，刻木爲瓦，紵漆之。明堂之下施鐵渠，以爲辟雍之象，號爲萬象神宮。
又曰：證聖元年正月，明堂後佛堂火，延燒明堂。三年，又令重造如明堂，高廣如舊制，上施寶鳳，號爲通天宮也。
又曰：永昌元年正月，天后親享明堂。戊午，布政於明堂，頒九條以記於百官。已未，神皇禦明堂，饗群臣，賜縑練有差。自明堂成後，縱神都婦人及諸州老人入觀，兼賜酒食，至是日始止。
又曰：開元中，敕雲州置魏孝文帝祠堂一所，有司以時享祭。是州有魏故明堂遺跡，乃置廟於其跡焉。
《家語·觀周》：孔子觀乎明堂，睹乎四門之墉，有堯舜桀紂之象，而各有善惡之狀、興廢之誡焉。語襇周公相成王，抱之而負斧，南面朝諸侯之圖焉。
《晏子春秋》曰：明堂之制，土事不文，木事不鏤，示民知節也。
《尸子》曰：黃帝合宮，有虞氏曰總章，殷人曰陽館，周人曰明堂，此皆所以名休其善也。
《淮南子》曰：自古者明堂之制，〈明堂，太廟正室。〉下之潤濕，弗能及也；上之霧霜，弗能入也；四方之風，弗能襲也。
潁容《春秋釋例》曰：周公朝諸侯於明堂。太廟與明堂一體也。春秋人君將出，告於宗廟，反，行策勛、獻俘於廟。
《禮論》曰：或以爲明堂者，文王廟。周時德澤和洽，蒿茂大，以爲宮柱，名曰蒿宮。
《三輔黃圖》曰：孝武帝議立明堂於長安城南。許令裒等議曰按《五經》。
《禮傳記》曰：聖人之教，製作之象，所以法則天地，比類陰陽。以之宮室，本之太古，以昭令德。茅屋采椽，土階素輿，越席皮弁，蓋興於黃帝堯舜之代，是以三代修之也。
《黃圖》曰：明堂者，明天道之堂也。
蔡邕《禮樂志》曰：孝武帝封禪岱宗，立明堂於泰山汶上也。
許慎《五經異義》曰：明堂在國之陽，三里之外，七里之內，巳地就陽位也。
《釋名》曰：明堂，猶堂堂、高顯貌也。
《三禮圖》曰：明堂者，布政之宮。周制五室：東爲木室，南爲火室，西爲金室，北爲水室，土室在中。秦爲九室，十二階，各有所居。
趙曄《吳越春秋》曰：越王召范蠡問曰：「孤竊自志，欲以今日一登上明堂，布恩致令，以撫百姓。」
袁子《正論》曰：明堂、宗廟、太學，禮之大物也。事義不同而論者合以爲一，失之遠矣。
李尤《明堂銘》曰：布政之宮，上圓下方。體則天地，在國之陽。窗闥四設，流水洋洋。順節行儀，各居其房。春恤幼孤，夏進賢良，秋厲威武，冬謹關梁。
桓譚《新論》曰：王者造明堂、辟雍，所以承天化也。
班固《東都賦·明堂詩》曰：於昭明堂，明堂孔陽。聖皇宗祀，穆穆皇皇。上帝宴饗，五位時序。誰其配之？世祖光武。
晉紀贍《答秀才策》曰：周制明堂，所以宗其祖以配上帝，其正中皆太廟，以順天時、施令法也。
