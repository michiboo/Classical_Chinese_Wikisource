
韋昭《辨釋名》曰︰卿，慶也。言萬國皆慶賴之也。
《帝王世紀》曰︰九卿者，所以參三公也。
《白虎通》曰︰卿，章也，善明理也。
韋昭《辨釋名》曰︰漢置十二卿︰一曰太常，二曰太僕，三曰太衛尉，四曰光祿，五曰宗正，六曰執金吾，七曰大司農，八曰少府，九曰大鴻臚，十曰廷尉，十一曰大長秋，十二曰將作大匠。辨雲︰漢正卿九︰一曰太常，二曰光祿勛，三曰衛尉，四曰太僕，五曰廷尉，六曰鴻臚，七曰宗正，八曰司農，九曰少府，是爲九卿。
《通典》曰︰後漢九卿而分屬三司︰太常、光祿勛、衛尉，三卿幷太常所部；太僕卿、廷尉、大鴻臚，三卿幷司徒所部；宗正、大司農，少府，三卿幷司空所部。
《尚書·周官》曰︰六卿分職，各帥其屬，以倡九牧，阜成兆民。〈六卿各帥其屬官，大夫止治其所分之職，倡導九州牧伯，爲政大成兆民之性命。〉
《漢官儀》曰︰卿，中秩二千石，綬青，地桃花，三采。
又曰︰衣裳︰公侯華蟲，卿大夫藻火。
《左傳》曰︰齊侯使敬仲爲卿。辭曰︰「羈旅之臣，幸若獲宥，〈宥赤。〉及於寬政，赦其不閑於教訓而免於罪戾，弛於負擔，君之惠也，所獲多矣。敢辱高位，以速官謗。請以死告。」〈以死爲誓。〉
又曰︰卿非君命不越境。
又曰︰晉蒐於被廬。命趙衰爲卿，讓於先軫。〈杜預曰︰先軫，晉下軍之佐原軫。〉
《周禮》曰︰朝士掌外朝之法，左九棘，孤卿大夫位焉。〈樹棘以爲位者，取其赤心而外刺，象赤心三刺。〉
《春秋漢含孳》曰︰故三公象五嶽，九卿法河海。三公在天法三台，九卿法北斗。
《國語》曰︰晉悼公使張老爲卿，辭曰︰「臣不如魏絳。夫絳之智能治大官，其仁可以利公室。若在卿位，外內必平。」
《漢官》曰︰司馬安巧宦，四至九卿。
謝承《後漢書》曰︰李淑諫更始曰︰「夫三公，上應台宿；九卿，下括河內。」
《梁書》曰︰武帝天監七年，以太常卿加置宗正卿，以司農爲司農卿，三卿是爲春卿。加置太府卿，以少府爲少府卿，加置太僕卿，三卿是爲夏卿。以衛尉爲衛尉卿，廷尉爲廷尉卿，將作大匠爲大匠卿，三卿是爲秋卿。以光祿勛爲光祿卿，大鴻臚爲鴻臚卿，都水使者爲大舟卿，三卿是爲冬卿。凡十二卿皆置丞及功曹主簿。
《北齊書》曰︰以太常、光祿、衛尉、宗正、太僕、大理、鴻臚、司農、太府、是爲九寺。
《莊子》曰︰楚昭王迎屠羊說，以�之位。〈馬彪曰︰諸侯三卿皆執�。〉
《說苑》曰︰秦繆公使賈人載鹽於衛，賈人買百里奚，使將車至秦。繆公觀鹽，見百里奚牛肥，公問之，對曰︰「臣牛食之以時，使之不暴，是以肥也。」公知其君子，以爲上卿。
又曰︰九卿者，不失四時，通於溝渠，補堤防，種樹木，美五穀。如是舉以爲九卿之事，常在於德。
又曰︰齊桓公使管仲治國，對曰︰「賤不能臨貴。」桓公以爲上卿而國不治。對曰︰「貧不能使富。」桓公賜之齊市租一年而國不治。桓公曰︰「何故？」對曰︰「疏不能成近。」桓公立以爲仲父，國大安。孔子曰︰「管仲之貴，不得此權者，亦不能使其君面南而伯矣。」
《六典》曰︰太常卿之職，掌邦國禮樂、郊廟、社稷之事，以八署分而理焉。一曰郊社，二曰太廟，三曰諸陵，四曰太極，五曰鼓吹，六曰大醫，七曰太卜，八曰廩犧，總其屬，行其政令。
《尚書·堯典》曰︰伯夷，汝作秩宗，典朕三禮。
《周禮·春官》曰︰大宗伯一人，掌天地、神祗、人鬼之禮。
《史記》曰︰高祖滅秦，登尊號，群臣飲酒爭功，醉或怨妄呼，拔劍擊柱，上患之。於是，叔孫通進說。遂爲綿〈子悅切。〉野外，習之月餘，通曰︰「可試觀。」上使行禮。帝輦出房，百官執職傳警，引諸侯王以下次奉賀。莫不震恐肅敬。諸侯侍坐殿上，皆伏抑首，以尊卑起上壽。觴九行，謁者言︰「罷」。御史執法與不儀者趣輒引去。竟朝置酒，無敢喧嘩失禮者。於是高祖曰︰「吾今日乃知爲皇帝之貴也。」拜通太常，賜金五百斤。通因進言曰︰「諸弟子儒生隨臣久矣，與共爲儀，願陛下官之。」高帝悉以爲郎。通出，皆以五百斤金賜諸生。諸生曰︰「叔孫生聖人也，知當世務。」
《漢書》曰︰太常，古官雲︰伯夷秩宗，典三禮，欲令國家盛大，社稷常存，故稱太常。
又曰︰奉常官掌宗廟禮儀，有丞。景帝六年更名太常。
又曰︰杜業有才能，選爲太常，數言得失，不事權貴。
又曰︰宣帝地節四年，任官爲太常，坐盜茂陵園中物，免。
又曰︰武帝元鼎四年，ガ侯蕭壽成爲太常，坐犧牲不如令，論。
又曰︰孝武帝元朔元年，孔臧爲太常，坐南陵橋壞，衣冠道絕，免。
《東觀漢記》曰︰周澤少修高節，耿介特立，好學問，治《嚴氏春秋》，門徒數百人。隱居山野，不汲汲於時俗。拜太常，果敢，數有直言，朝廷嘉其清廉。
《後漢書》曰︰桓榮拜太常。榮初遭倉卒，與族人桓元卿同饑厄，而榮講誦不息。元卿嗤榮曰︰「但自苦氣力，何時復施用乎？」榮笑不應。及爲太常，元卿嘆曰︰「我農家子，豈意學之爲利乃若是哉！」乘輿嘗幸太常府，令榮坐，東西設几杖，會百官驃騎將軍東平王蒼以下及榮門生數百人，天子親自執業。既罷，悉以太官供具賜太常家。其恩禮若此。
又曰︰桓榮及子鬱，皆爲太常。初，榮受學章句，減其煩辭；後鬱又刪之。由是有桓君大小太常章句。
又曰︰靈帝欲以羊續爲太尉。時拜三公者，皆輸束園禮錢十萬，令中使督之，名爲「左騶」。〈騶，騎士也。〉其所之往，輒迎致禮敬，厚加贈賂。續乃坐使人於單席，舉袍以示之，曰︰「臣之所資，惟斯而已。」左騶白之，帝不悅，以此故不登位。而征爲太常。
又曰︰楊賜以病罷，居無何，拜太常，詔賜禦府衣一襲，〈衣單服具曰襲。〉所服冠、幘、綬、玉壺、革帶，金錯鈎佩。〈金錯，以金間錯其文。〉
《續後漢書》曰︰張奐字然明，拜太常卿。奐有清節，可否之間，強禦不敢奪也。賅覽群籍，古今詳備。
又《百官志》曰︰太常卿，每祭祀先奏禮儀；及行事，則贊天子。大射、養老、喪，皆奏其禮儀。秩比中二千石。
華嶠《後漢書》曰︰劉愷爲太常，論議常弘正大義，諸儒爲之語曰︰「難經伉伉劉太常。」
《魏志》曰︰和洽字士陽，汝南西平人。轉爲太常，清貧守約，至賣田宅以自給。明帝聞之，加賜�帛。
又曰︰常林從光祿勛爲太常，晉宣王以林鄉邑耆老，每爲之拜，或謂林曰︰「司馬公貴重，君宜止止之。」林曰︰「司馬公自欲敦長幼之序，以爲後生之法，貴非吾之所制也。」言者慚而宿宿。
又曰︰邢�字子升，時人稱「德行堂堂邢子升」，文帝以爲太常。
《晉書》曰︰鄭默字思元，遷太常。山濤欲舉一親爲博士，見默語曰︰「卿尹翁歸，令吾不敢復言。」謂其柔而能整也。
又曰︰張華爲太常。以太廟屋棟折，免官。
臧榮緒《晉書》曰︰咸熙五年詔曰︰「華表字偉容，清賢履道，內貞外順，歷位忠恪，言行不玷。其以表爲太常卿。」
《晉起居注》曰︰安帝三年，太常臨川王寶啓︰「府舍窄狹，不足移家，母鍾年高，違離靡寧，乞還第攝事。」詔聽之。
《晉中興書》曰︰蔡謨字道明，拜太常，咸康四年，臨軒，門下奏非祭祀宴饗則無設樂，謨奏宜有金石，顯宗納焉。臨軒作樂，自此始也。
又曰︰建元元年詔曰︰太常職典天地，兼掌宗廟，其爲任也，謂重矣。是以古今選建，未嘗不妙簡時望，兼之儒雅。會稽王叔履尚清虛，志道無倦，優游風議，朕所諮仰。其以王領太常，本官如故。」
又曰︰賀循字彥先，爲散騎常侍。元帝以賀循爲太常，而散騎常侍如故。循以九卿舊不如官，惟拜太常而已。中宗踐祚，下令曰︰「循冰清玉潔，行爲俗表，加以位處上卿，服物蓋身而已，屋裁庇風雨。孤常造廬，特以爲難其賜六尺床、席、褥幷錢二十萬，以表至德。」
《齊書》曰︰張瑰以雍州刺史拜太常，自謂閑職。武帝曰︰「卿輩未富貴，謂人不與，既富貴，復欲委去之。」瑰曰︰「陛下，禦臣等若養馬，無事就閑廄，有事復牽來。」帝猶怒，遂以爲散騎常侍。
《北齊書》曰︰趙彥深五歲，母傅氏謂之曰︰「家貧兒小，何以能濟？」彥深泣而立曰︰「若天哀矜，兒大當仰天報。」傅感其意，對之流涕。及彥深拜太常卿，還，不脫朝服，先入見母，跪陳幼小孤露，蒙訓得至於此，母子相泣久之，然後改服。
《後周書》曰︰長孫紹遠爲太常，廣召工人制樂器，土木絲竹，各得其宜。惟黃鍾不調，紹遠每以爲意。常因退朝，經韓使君佛寺前過，浮圖三層之上，有鳴鐸焉。忽聞其音，雅合宮調，取而配奏，方始克諧。
又曰︰斛斯征遷太常卿。自魏孝武西遷，雅樂廢缺，征博採遺逸，稽諸典故，創新改舊方，始備焉。又樂有錞〈音淳。〉於者，近代絕無此器，或有自蜀得之，皆莫之識。征見之曰︰「此錞於也。」衆弗之言。征遂依干寶《周禮注》以芒茼捋之，其聲極振，衆乃嘆服。征乃取以合樂焉。
又曰︰建六官，置大宗伯卿一人，掌邦禮以佐皇帝，和邦國，是爲春官。
《唐書》曰︰趙宗儒，長慶初爲太常。有《師子樂》，備五色之方，非會朝聘享不作。幼君荒誕，伶官縱肆，中人掌教坊者移牒取之。宗宰相，以宗儒懦怯不任事，改太子少師。
又曰︰崔拜太常卿。故事，太常卿初上，大閱《四部樂》於官署，觀者縱焉。自私第去帽親導母輿，公卿避之。又曰︰文宗以樂府之音，鄭、衛太甚，欲聞古樂，命王涯詢於舊工，取開元時重按之，名曰《�韶樂》。樂曲成，涯與太常丞李廊、少府監庾丞憲押樂工，獻於黎園亭。帝按之於會昌殿，上悅，賜涯等錦彩。
又曰︰竇誕爲太常，奏用音聲博士，皆爲太樂鼓吹。官僚於後彈胡琵琶，胡人白胡達、竹伯夷積勞計考，幷至太官。至是以聲伎入流品者，蓋以百數。
應劭《漢官》曰︰北海周澤爲太常，恆齋，其妻憐其年老瘦弱，窺內問之，澤大怒，以爲幹齋。掾吏扣頭爭之，不聽，遂收送詔獄，幷自劾。論者非其激發，諺曰︰「居代不諧爲太常妻，一歲三百六十日；三百五十九日齋，一日不齋醉如泥。既作事，復低迷。」
《漢官典職》曰︰惠帝改太常爲奉常，景帝復爲太常，蓋周官宗伯也。
《漢官解詁》曰︰太常，社稷、郊祀，事重職尊，故在九卿之首。
衛宏曰︰太常主導贊助祭，皆平冕，七旒，玄上纁下，華蟲七章，漢陵屬三輔，太常月一行。
《漢書》注顔師古曰︰「太常者，王之旌也，畫日月焉。王有大事，則建以行，禮官主奉持之，故曰奉常。後改曰太，尊大之義也。」
《齊職儀》曰︰太常卿一人，品第三，秩中二千石，銀章、青綬、進賢兩梁冠，絳朝服，佩水蒼玉。王朗雲︰「西京太常行陵，赤車千乘。」
《益部耆舊傳》曰︰趙典字仲經，爲太常，雖身處上卿而布被瓦器。
梁·陸陲《爲光祿讓太常表》曰︰昔者楚德方盛，叔敖濯衣；漢道克昌，王陽結綬。故拜命無辭，受爵不讓。況宗卿清重，曆選所難，漢晉已降，莫非素、範，辭爵則桓郁、張奮，讓封則丁鴻、劉愷。潘尼〈音夷〉之文雅純深，華表之從容退默。自此迄茲，風流繼軌，以臣況之，曾無等級。
陳·沈�冏《爲周弘正讓太常表》曰︰臣聞玉舄雕楹，不取材於蟠木；丹朱綉黼，豈襲冕於薜蘿。何則？適用各有其宜，朝野不可一指。叔孫之野外定禮，倍資典實；刁協之躬爲唱引，豈易其儀？倘九賓闕相，對禪失儀，責以司存，雲誰之咎？況南史執簡，轉見違才，君舉必書，尤難妄冒。
