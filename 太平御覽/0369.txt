
《釋名》曰：頸，徑也，徑挺而長也。
《說文》曰：頸，頭莖也。ㄕ，項也。
《河圖》曰：黑帝修頸。
《毛詩·碩人》曰：領如蝤蠐。〈領，頸也。〉
《禮鬥威儀》曰：君乘木而王，其民長頸。〈宋均曰：以青龍也。〉
《春秋玄命苞》曰：北方至寒，其人形短頸。〈短頸畏寒。〉
《傳》曰：晉伐齊，齊侯禦諸平陰。晉州綽射殖綽，中肩，兩矢夾ㄕ。〈ㄕ，頸也。〉
《史記》曰：范蠡遺大夫種書曰：「越王長頸鳥喙，可與共患難，不可與共樂。」
又曰：沛公軍至灞上，秦王子嬰以組系頸，降軹道傍。
《漢書》曰：張耳、陳餘相與爲刎頸之交。〈刎頸之交者，言托契深重，雖斷頸絕頭無所顧也。〉
又曰：周昌嘗燕入奏事，高帝方擁戚姬，昌還走。高帝逐得，騎昌項問曰：「我何如主也？」昌仰曰：「陛下即桀、紂主也。」
又曰：田取燕王女爲夫人，太后詔列侯宗室皆往賀。灌夫行酒，至臨汝侯灌賢，賢方與程不識耳語，夫無所發怒，乃駡賢。坐乃起更衣，稍稍去。竇嬰去，因戲〈音麾，招麾之令出也。〉夫。夫出，遂怒曰：「此吾驕灌夫罪也。」乃令騎留夫，夫不得出。籍福起爲謝，按夫項令謝，夫愈怒，不肯順。乃戲〈亦音麾〉騎令縛夫置傅舍。
《後漢書》曰：董宣既格殺明陽公主家蒼頭，帝使宣謝公主，宣不伏，上使人按其項於地，宣不肯起，因號爲「強項侯。」
《東觀漢記》曰：班超字仲升，常行遇見相工，工謂超曰：「燕頷虎頭，飛而食肉，此萬里封侯相。」
《魏書》曰：文帝既立爲嗣，喜，因抱辛毗頸曰：「辛君知吾喜不？」
《魏志》曰：丘儉使王傾至海上，海上人云：「得一破船，有生人，項有面，與語不曉，不食而死。」
《蜀志》曰：先主率其屬從校尉鄒靖討賊，因有功，除安喜尉。督郵以公事到縣，先主求謁，不通，直入縛督郵，杖二百，解綬系其頸著馬�〈五葬切。〉棄官亡命。
王隱《晉書》曰：杜預初伐吳，吳人知預病癭，每見大樹似癭者，輒以刀斬破白，題曰「杜預頸」。
《唐書》曰：屈突通或說歸降義軍，通泣曰：「吾蒙國重恩，曆事兩主，受人厚祿，安可逃難，惟死而已。」自摩其頸曰：「要當爲國家受人一刀耳。」
《家語》曰：孔子，其頸似皋陶。
《孔叢子》曰：子高游趙還魯，平原君客鄒文、李節與子高別，文、節流涕交頸，子高撫手而已。
《尸子》曰：禹長頸鳥喙。
《扶南傳》曰：毗塞國王，身長一丈二尺，頸長三尺，自古不死，莫知其年，知未然事，號爲「長頸王」。
繁欽《三胡賦》曰：�賓之胡，面象炙蝟頂，須如持囊。
《釋名》曰：肩，堅也。
《說文》曰：肩，也。
《春秋玄命苞》曰：文王龍顔阜肩。
《左傳·昭二十年》曰：衛公孟縶狎齊豹。初，齊鼻見宗魯於公孟〈薦達也。〉爲參乘焉。將作亂，而謂之曰：「公孟之不若子，所知也。勿與乘，吾將殺之。」對曰：「吾由子事公孟，今聞難而逃，是僭子也。〈使子言不信。〉子行事乎，吾將死之。」公孟有事於蓋獲之門外，宗魯參乘，齊氏用戈擊公孟，宗魯以背蔽之，斷肱，以中公孟之肩，皆殺之。
又《昭二十六年》：成大夫公孫朝告於齊曰：「孟氏，魯之敝室也。〈敝，壞也。〉用成已甚，弗能忍也，請息肩於齊。」齊師圍成。
又《定上》曰：楚子涉雎，〈七餘切。〉濟江，入於雲中〈雲夢澤也。〉王寢，盜攻之，以戈擊王。王孫由於以背受之，中肩。
《爾雅》曰：北方有比肩民焉，迭食而迭望。〈此即半體之人，各有一目、一鼻、一孔、一臂、一腳，亦由魚鳥之相舍也。〉
崔鴻《十六國春秋·後趙錄》曰：初，太式殿既成，圖畫自古賢聖忠臣烈士，是月皆變爲胡狀。旬餘，頭悉入肩中，惟冠忄介〈音介。〉彷彿微出，石虎大惡之。
《國語》曰：叔魚鳶肩，其母曰：「是必爲賄死。」
《莊子》曰：支離疏肩高於頂。
又曰：盧敖見若士，深目鳶肩。
《淮南子》曰：東方之人鳶肩，北方人大肩。
《梁冀別傳》曰：冀鳶肩，文傅曰：「趙壹肩高二尺，高自抗竦，爲鄉黨所擯。」
車頻《秦書》曰：苻堅生，肩背有赤色隱起，狀如篆文。
《洛神賦》曰：肩若削成。
《釋名》曰：胛，闔也。與胸脅背相會闔。
《說文》曰：，肩胛也。
《春秋玄命苞》曰：胛之爲言，附著也。如龍蟠虎伏，合附著也。
《吳越春秋》曰：專諸刺王僚，貫胛達背。
《釋名》曰：臂，裨也，在傍曰裨也。
《左傳·莊公》：初，公築台臨黨氏，見孟任，從之。，而以夫人言，許之。割臂盟公，生子般焉。
又《襄公》：公孫丁射尹公佗貫臂。
《春秋玄命苞》曰：湯臂四肘，是謂神剛。象月推移，以綏四方。
《史記》曰：吳起東出衛郭門，與其母決，嚙臂而盟曰：「起不爲卿相，不復入衛門。」果如其言。
《漢書》曰：李廣，隴西人，猿臂，善騎射。
又曰：陳湯擊郅支時，中寒病，臂不屈伸。湯入，有詔無拜。
又《王莽傳》曰：甄豐子尋，作苻命而誅。尋手理有「天子」字，莽解其臂入視，曰：「此一太子也，或曰一六子也。」明尋子父當戮死也。
又曰：劉歆上議曰：「武帝立五屬國，伐朝鮮，起玄菟、樂浪，以斷匈奴左臂；西伐大宛，結烏孫，以裂匈奴右臂。」
《續漢書》曰：單超，河南人。梁冀振動天下。延熹二年，皇后崩，帝呼單超等入謀誅冀，乃更召徐璜具瑗等五人，遂定其議。帝嚙超臂出血，以爲盟，冀及宗親黨與悉誅之。
《後漢書》曰：楊璇平蒼梧桂陽猾賊，荊州刺史趙凱，誣奏璇實非身破賊，而妄有其功。遂檻車徵璇。防禁嚴密，無由自訟，乃嚙臂出血，書衣爲章，具陳破賊形勢，以付子弟詣闕通之。詔原璇，更拜議郎，凱受誣人之罪。
《魏志》曰：太祖所乘馬，名絕影，流矢所中，幷中太祖右臂。
《吳志》曰：太史慈字子義，東來人也。長七尺，美須髯，猿臂善射。
《蜀志》曰：先主長七尺五寸，自顧見耳，垂臂下膝。
又曰：關�爲流矢所中，貫在右臂，陰雨常痛，伸臂與醫，刮骨去毒，血流盤器，而羽割炙引酒，言笑自若。
《晉書》曰：都官從事濟南劉享嘗奏何曾綺麗華飾，瑩牛蹄角。後曾辟享爲掾，因小事杖享破臂。
《晉中興書》曰：交州刺史王諒爲州人梁碩所圍，城陷。碩逼奪諒節，諒不與，碩遂斷諒右臂，諒正色曰：「死不畏，臂斷何有哉？」
崔鴻《十六國春秋·後趙錄》曰：石勒引李陽歡酣，宣陽臂笑視之曰：「卿雖老，臂中由有力，頗復與人鬥不？孤往日厭卿老拳，卿亦飽孤毒手。」
《後秦記》曰：姚襄垂臂過膝。
《三國典略》曰：陸法和進於巴陵，見王僧辯謂之曰：「貧道已卻侯景一臂，更何能爲，檀越宜即逐取侯景。」
《三國典略》曰：高歡營主尉景欲執爾朱兆，歡嚙臂止之。
《唐書》曰：高宗幸東都，太子於京師監國，因留薛玄超以侍太子。臨行，謂玄超曰：「朕之留卿，如去一臂，關西之事，悉以委卿。」
《列子》曰：甘蠅，古之善射者。飛衛學射於甘蠅。紀昌學射于飛衛，盡飛之術，計天下之敵己者，一人而已，乃謀殺飛衛。相遇於野，二人交射，矢鋒觸而墜於地，飛衛矢先窮，紀昌惟一。既發，飛衛以棘刺之端之而無饞攏於是二子泣而投弓，相拜於途，請爲父子。克臂以誓，不得告術於人也。
《莊子》曰：仲尼謂顔淵曰：「吾終身與汝交臂而失之，可不哀與！」
又曰：浸假而化予之左臂以吻鶏，予因以求時夜；浸假而化予之右臂以爲彈，予因以求鶏炙。
又曰：韓、魏相爭侵地，子華子見昭僖侯，昭僖有憂色。子華子曰：「今使天下書銘於君之前，曰：左手攫之則右手廢，右手攫之則左手廢。然而攫之必有天下。君攫之乎？」僖侯曰：「寡人不攫也。」子華子曰：「自是觀之，兩臂重於天下也，身又重兩臂，韓之輕於天下遠矣。」
《燕丹子》曰：荊軻拾瓦投蛙，太子令人奏奉盤金，軻用竭復進。軻曰：「非爲太子愛金也，但臂痛耳。」
《淮南子》曰：羿右臂長而善射。
《新序》曰：崔杼殺莊公。申蒯漁于海，將入死之。門者以告，崔杼令勿內。蒯曰：「汝疑我乎？」乃斷其左臂以與門者以示。杼陳八列，令其入，蒯拔劍呼天而鬥，殺七列，不及崔杼一列而死。
《白虎通》曰：湯臂二肘，是謂抑翼。攘去不義，萬民蕃息。
《瑣語》曰：晉師曠晝侍平公，鼓瑟，輟而笑曰：「齊君與嬖人戲，墜床傷臂。」公書記之，使問齊侯，果如其言。
《山海經》曰：長臂國人，捕魚水中，兩手各操一魚。
又曰：奇肱之國，其人惟有一臂。
劉欣期《交州記》曰：儋耳之東，人臂一骨。
《外國事》曰：大拳國人，猿臂長脅。
《西京雜記》曰：宣帝被收，系郡邸獄，臂上猶帶史良娣合綏宛轉，繩系寶鏡一枚。
《幽明錄》曰：有人相羊叔子父墓有帝王之氣，叔子於是乃自掘斷墓。後相者又云：「此墓由當出折臂三公。」叔子工騎乘，及爲襄陽縣督，盤馬落地，遂折臂。
《論衡》曰：書傅稱曾子孝，與母同氣。曾子出薪於野，客至而欲去，曾子母以右手扼左臂，曾子左臂立痛，即馳至，此虛也。臂痛，曾子臂亦痛；母死，曾子亦死乎？
《俗說》曰：釋道安生，便左臂上一肉，廣一寸許，著臂如釧，將可上下，時人謂之印手菩薩。
《楚辭》曰：九折臂而成醫。
《釋名》曰：腕者，言宛屈也。
《左傳·定下》曰：晉師將盟衛侯於專阝澤。〈專阝，音專。〉趙簡子曰：「群臣誰敢盟衛君者？」涉佗、成何曰：「我能盟之。」將歃，涉佗扌衛侯之手，及腕，衛侯怒。
《釋名》曰：腋，繹也，言可張翕尋繹也。
《說文》曰：胳，略下也。�去，腋下也。〈胳，音各。�去，香劫反，又去魚二切。〉
《漢書·五行志》曰：高後八年三月，祓霸上，還過軹道，見物如蒼狗，戟高後腋，忽不見。卜之，趙王如意爲崇。遂病腋下而崩。
《東觀漢記》曰：江革爲五官中郎將，將朝會，詔使虎賁迎送扶腋，寵遇甚厚。
孔融上書曰：先帝褒厚老臣，懼其殞越，是故扶接，助其氣力，三公刺腋。近爲憂之，非警戒也，雲備大臣，非其類也。
《神仙傳》曰：老子母感大流星而娠，懷之七十歲乃生，剖母左腋而出。
《釋名》曰：肘，注也，可隱注也。
《傳》曰：師陣於鞍，郤克傷於矢，曰：「餘病矣。」張侯曰：「自始合而矢貫餘手及肘。余折以禦，左輪朱殷，豈敢言病？吾子忍之。」
又曰：欒盈之亂，范鞅遇欒樂，曰：「樂免之，死將訟汝於天。」樂射之，不中。又注，則乘槐本而覆。或以戟鈎之，斷肘而死。
《春秋後語》曰：知伯率韓、魏之兵以伐趙襄子於晉陽，決晉水以灌晉陽之城，不沒者三板。知伯行水，魏桓子禦，韓康參乘。知伯曰：「吾不知水之可以亡人國，乃今知之。然汾水可以灌安邑，絳水可以灌平陽。」魏桓子肘韓康子，韓康子履桓子之足，接於車上。而知伯地分、身死、國亡，爲天下笑。
謝承《後漢書》曰：羊續爲南陽太守，志在矯俗，裳不下膝，彈琴出肘。
段龜龍《涼州記》曰：呂光左肘生肉印。及征西域，印內隱起文字曰「巨霸」也。
《莊子》曰：子貢往見原憲，憲杖策而應，正衿肘見。
又曰：支離叔與滑介叔觀於冥伯之丘，崑崙之墟，黃帝之所休。俄而，柳生於其左肘，其意蹶蹶然惡之。支離叔曰：「子惡之乎？」滑介叔曰：「亡，予何惡？生者，假借也。假之而生，生者，塵垢也。死生爲晝夜。且吾與子觀化，化及我，何惡哉？」
《呂氏春秋》曰：密子賤治單父，恐魯君聽讒，令己不得行術。將行，請迎史二人俱至單父，使其書。將書，密子掣其肘，書不善則怒。史患之，請歸，報魯君。魯君太息曰：「密子以此諫寡人。自今以去，單父非寡人有。」
