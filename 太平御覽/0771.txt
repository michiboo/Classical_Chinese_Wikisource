
《釋名》曰：二百斛以下曰艇，其形挺，一人二人所乘行者也。
《廣雅》曰：舼〈音邛。〉艇，舟也。
《淮南子》曰：越舼蜀艇，不能無水而行。
陸機《思歸賦》曰：棹河淵之輕艇。
《廣雅》曰：舴艋，舟也。
《臨海記》曰：西北有白鵠山，高三百丈。上有一舟，名舴艋。前頭有石鼓、石艇。世云：石鼓鳴，則土地寇亂。隆安初，此鼓屢鳴，果有孫恩賊。此處多山精水祟，不可輕陟。山下平地，便望見舴艋。民王志祭山神，求到鼓所，遂得至。捉扌追打鼓，閭里咸聞，如金玉之響，下山便病死。蓋登山召禍，擊鼓自殺也。
《異苑》曰：檀道濟，元嘉中鎮尋陽，入朝伏誅。濟未下時，有人施罟於柴桑江，收得大船，孔鑿若新。使匠作舴艋，云：「勿斫！」工人誤截兩頭，檀以為不祥，殺三巧手，欲以塞愆。匠違約，加斫，凶兆先遘矣。
《宋元嘉起居注》曰：有司奏云：「揚州刺史王弘上會稽從事韋詣解列先風，聞餘姚令何玢之造作平床一乘、舴艋一艘，精麗過常，用功兼倍，請免玢今官。」詔可其奏。
《論語》曰：「道不行，乘桴浮於海。從我者，其由與？」子路聞之，喜。
《東觀漢記》曰：吳漢教乘筏從江下巴郡，盜賊解散。張堪為陪義長，公孫述遣擊之。有同心士三千人，相謂曰：「張君養我曹，為今日也！」乃選習水三百人，斬竹為排渡水。
《英雄記》曰：曹操進軍至江上，欲從赤璧渡江。無船，作竹排，使部曲乘之。從漢水來下，出大江，注浦口，未即渡。周瑜又夜密使輕船走舸百艘燒排，操乃夜走。
《吳錄》曰：孫策欲渡江，船少，欲往便求策姑王氏，分命伐蘆為梁，以佐船渡人。
《吳錄·地理志》曰：蒼梧高要縣，郡下人避瘴氣，乘筏來停此。六月來，十月去，歲歲如此。
雷次宗《豫章記》曰：望蔡縣有一石室。入室十餘里，得水，廣數十步，清深不測。邊有筏竹。游者伐竹為筏過水。莫能究其源。出好鍾乳。
《淮南子》曰：方車越，乘桴入朝，欲無寵不可得也。〈許慎曰：桴，木筏。〉
《越絕書》曰：木客大冢者，勾踐之兄弟冢也。初，徙之琅邪，使樓船卒二千八百人伐松柏以為桴，故曰木客也。
《說文》曰：楫，舟棹也。
《書》曰：若濟巨川，用汝作舟楫。
《詩》曰：檜楫松舟。
《方言》曰：楫，或謂之橈，或謂之棹。
《吳越春秋》曰：子胥伐楚，因引軍襲鄭。治漁者之子在鄭，乃還。
《列女傳》曰：趙簡子南擊荊，至河津，津吏醉臥，不能渡。簡子怒，將殺之。津吏之女娟乃持楫而前走，曰：「妾父聞主君將渡，恐風波之起，水神動駭，故禱祝九江三淮之神，不勝杯杓余瀝，醉於此。君命之誅，願以微軀易父之死。」簡子將渡，用楫少一人。娟曰：「妾居河濟之間，重乎世習舟楫之事，願備員持楫。」簡子遂與渡。中流，吟《河激》之歌。簡子乃聘以為夫人。〈其母遽曰：河水激揚，濟之不易。〉
《淮南子》曰：七尺之楫動大船者，因水為資也；人君發一言之號而令行於民者，眾為資也。
《說苑》曰：襄城君始封之日，衣翠衣，帶玉鈎，履縞舄，立乎流水之上。大夫莊辛過而說之，曰：「願把君之手，其可乎？」襄城君作色不言。莊辛遷延，稱曰：「君獨不聞鄂君乘青翰之舟，張翠蓋，會鍾鼓之音，越人擁楫而歌，曰：『今夕何夕兮？搴州水流。今日何日兮？得與子同舟。山有木兮木有枝，心悅君兮君不知。』於是鄂君揄袂而擁之，舉繡被而覆之。」襄城君乃奉手進之。
楊子《法言》曰：灝灝〈音浩。〉於海濟，樓船之力也。航人無楫，如航何？〈李丸法曰：喻有民無禮樂治也。〉
《抱朴子》曰：瓊艘瑤楫，無涉川之用；金弧玉弦，無激矢之能。是以清潔而無政事者，非撥亂之器；儒雅而乏治略者，非翼亮之才。
左思《吳都賦》曰：篙工楫師，選自閩隅，翼御長風，狎玩靈胥。
《方言》曰：所以刺船謂之篙。
盛弘之《荊州記》曰：魚復縣瞿唐灘上，有神廟，先極靈驗。刺史二千石經過，皆不鳴鼓角，篙旅恐觸石有聲，乃以布裹篙頭。
王韶之《始興記》曰：含進公口下流有枯木，曰聖鼓。上下人以篙犯之者，皆虐。
喻益期《與韓豫章箋》曰：馬伏波昔開道，篙跡鑿石猶存。
《方言》曰：所以隱棹謂之槳。〈郭璞注曰：搖櫓小橛也。江東人又呼胡人也。〉
楊泉《五湖》曰：赤檜升棹，檀槳細堅。
《釋名》曰：在旁曰櫓。櫓，旅也，用旅力然後舟行也。
《吳志》曰：呂蒙襲關羽，至尋陽，盡伏精兵於艦𦪇中，役白衣搖櫓，作商賈服，晝夜兼行。至羽所，置屯候，盡收縛之。是故明不聞知，遂到南郡。
《釋名》曰：船尾曰舵，舵，拖也，在後見拖曳，且弼正船不使他戾也。
《方言》曰：船後曰舳，好舳制水也。〈今江東呼為軸也。〉
《孫放別傳》曰：庾公建學校，孫君年最幼，入為學生，班在諸生之後。公問：「君何獨居後？」答曰：「不見船舵耶？在後，所以正船。」
《尋陽記》曰：廬山西嶺有甘泉，曾見一舵從山嶺流下。此溪中人號為舵下溪。宣穆所遣人，見山湖中有敗艑，而後舵流下，信其不妄。
《孫綽子》曰：動而不乘不理，若泛舟而無舵。
趙壹《嫉邪賦》曰：奚異涉海之失舵，坐積薪而待燃？
張華《遊仙詩》曰：遊仙迫西極，弱水隔流沙。雲榜鼓霧舵，飄忽陵飛波。
《爾雅》曰：「泛泛楊舟，紼縭維之。」紼，𦆽也。縭，緌也。〈郭璞曰：索率，索也；緌，系。〉
《吳書》曰：甘寧住止，常以繒錦纜舟。去輒割棄以示奢。
《纂文》曰：竹索謂之笮，茅索謂之索。
《釋名》引舟者曰笮。笮，作也，起舟使動作也。
《漢鼓吹曲》曰：桂樹為君船，青絲為君笮，木蘭為君棹，黃金錯其間。
《釋名》曰：隨風張幔曰帆。帆，泛也，舟疾泛泛然也。
《韻集》曰：風，船張也。〈風，音凡，馬疾步也。義亦與帆同。〉
《長沙耆舊傳》曰：夏隆仕郡時，潘為南徵太守。遣隆修書致禮，飛帆中游，力所不及。隆乃於岸邊拔刀大呼，指為賊，因此被收。奇其以權變自通，解縛，賜以酒食。
《吳時外國傳》曰：從加那調州乘大伯舶，張七帆，時風一月余日，乃入秦，大秦國也。
《南州異物志》曰：外徼人隨舟大小，或作四帆，前後沓載之。有盧頭木葉，如牖形，長丈餘，織以為帆。其四帆不正，前向皆使邪移相聚，以取風吹。風後者激而相射，亦並得風力，若急則隨宜增減之。邪張相取風氣，而無高危之慮，故行不避迅風激波，所以能疾。
《永嘉記》云：郡有石帆，又有破石。傳雲古有神人，以破石半為帆，故名石帆。
《吳郡錄·海記》曰：海虞縣有穿山，下有洞穴，高十丈，廣十餘丈。山昔在海中，行侶舉帆從穴中過。
陸景《典語》曰：孤特與水軍一萬，從風舉帆，朝發海島，暮至杏渚。
《世說》曰：顧長康作殷荊州佐，請假還東。爾時例不給布帆，顧苦求之，然乃發。至破冢，便遭風，大敗。作箋與殷云：「地名破冢而出，行人安穩，布帆無恙。」
馬融《廣成頌》曰：然後方艅艎，連舼舟，張雲帆，施幬，靡颼風，陵迅流，發棹歌，從水謳。
郭璞《江賦》曰：鼓帆迅越，超張絕迥。倏忽數百，千里俄頃，飛廉無以希其蹤，渠黃不能及其景。
孫綽《望海賦》曰：若乃惟馨陳祈，祝不愧言。或適於東，或歸於西。商客齊暢，潮流往還。各資順勢，雙帆同懸。倏如繡驊背馳，拏〈奴加切。〉如交集絰軒。
《吳書》曰：孫和被黜之長沙，過蕪湖，有鵲銜薪巢帆檣。帆檣，官僚以為檣末傾危，非久安之像，遂以憂終。
郭璞《江賦》曰：舳艫相接，萬里連檣，泝洄沿流，或漁或商也。
《淮南子》曰：若糹完〈胡管切。〉之候風也。〈許慎曰：糹完，候風扇也，楚人謂之五兩。〉
《兵書》曰：凡候風法，以雞羽重八兩，建五重旗，取羽系其巔，立軍營中。
郭璞《江賦》曰：氣氛於清旭，覘五兩之動靜。
《明堂月令》曰：榜，舫人，習水者也。
司馬相如《上林賦》曰：榜人歌聲流喝。〈烏邁切。〉
《釋名》曰：船筌{慮}。
《釋名》曰：船前立柱曰桅。桅，巍也，巍巍高貌也。
《釋名》曰：舟中床以薦物者曰筌，言但有簀，如筌床也。其上板曰{慮}，言所覆眾慮也。
《魏略》曰：沐並，字德信，少有志氣。吳將朱然圍樊城，遣兵於硯山，斫牂柯材。兵作食，先熟者呼共食，後熟者曰：「不也。」呼者曰：「汝欲作沐德信耶？」其名乃播異域，雖華夏，不知者以為前世人也。
《華陽國志》曰：楚頃襄王遣將軍莊喬，泝沅水，出且〈千餘切。〉蘭，以伐夜郎。王㭬牂柯，繫船於且蘭。既克夜郎，而秦奪楚黔中地，無路得歸。遂留王之，號為莊王。以且蘭有㭬船牂柯處，因改其名為牂柯。
《異物志》曰：牂柯者，繫船筏也。其山在海中，小而高，以繫船筏也，俗人謂之越王牂柯。遠望甚小而高，不似山，望之以為一株樹在水中也。
《尋陽記》曰：郡西北有一松楊樹，枝條繁茂，垂陰數畝。傳雲陶桓公牂柯成此樹。
《豫章記》曰：新淦縣北二十五里曰封溪，今有聶友所伐梓系著牂柯處。昔聶友於此左右，夜照射，遇一白鹿，友遂射之。鹿帶箭走，友即躡跡追尋不得見，向箭著一梓樹，友即伐樹。數斧，便有血出而落之梯，隨復故創，不可得斷。友更多將手力復伐之，輦其梯而焚之，樹遂斷。斫以二板以還，系著渚下，以樟木為牂柯。後有船行遇風，船皆沒，惟友船獨全。尋看，乃向梓板夾扶其船，友大異之。後友在京都，此板於豫樟來至友許，輒有大喜。中更異梓板，至輒有憂。所用樟木為牂柯者，遂生為樹，今猶存。其木合抱，始倒植之，今枚條皆向下。〈板門中亦述其事。〉
《廣雅》曰：𣶉斗謂之臣。〈以之切。〉
《纂文》曰：杼水斗也。
