
《易·訟卦》曰：天與水違行訟，君子以作事謀始。
又《豐卦》曰：雷電皆至豐，君子以折獄致刑。
《詩》曰：蔽芾甘棠，勿剪勿伐，召伯所茇。〈箋雲︰茇，草舍也。夫召伯聽男女之訟，不重煩勞百姓，止舍於棠之下而聽斷焉。〉
又曰：《行露》，召伯聽訟也。
《周禮》曰：以兩造禁民訟，入束矢於朝，然後聽之。〈訟，謂以財貨相告者。造，至也。使訟者兩至，旣兩至使入束矢，乃治之也。不至不入束矢，則是自服不直者也。必入矢者，取其直也。詩云︰「其直如矢。」束矢，其百個與？〉以兩劑禁民獄，入鈞金三日，乃致於朝，然後聽之。〈獄，謂相告以罪名者。劑，今券書也。使獄者各賫券書，旣兩券書及使人鈞金，又三日，乃治之重刑也。不券書，不入金，則是自服不直者也。夫入金者，取其堅也。〉以嘉石平罷民，〈嘉石，文石也，樹之外朝門左。平，成也，成使善也。〉以肺石達窮民。〈肺石，赤石也。窮民，天之窮而無告也。〉凡遠近煢獨老幼之欲有復於上而其長弗達者，立於肺石三日，士聽其辭，以告於上而罪其長。
又曰：凡諸侯之獄訟，以邦典定之；〈邦典，六典也。〉凡卿大夫之獄訟，以邦法斷之；〈邦法，八法也。〉凡庶民之獄訟，以邦成紛之。〈邦成，謂若今時史事之比也。〉
又曰：以五刑聽萬民之獄訟，附於刑，用情訊之，至於旬，乃弊之。讀書則用法。〈附猶著也。訊，言也。用情理言之，冀有可以出之者，十日乃斷之。〉以五聲聽獄訟，求民情：一曰辭聽，〈觀其出言，不直則煩。〉二曰色聽，〈觀其顔色，不直則赧然。〉三曰氣聽，〈觀其氣息，不直則喘。〉四曰耳聽，〈觀其聽聆，不直則惑。〉五曰目聽。〈觀其眸子，視不直則毦然。〉
又曰：掌都家，聽其獄訟之辭，辯其死刑之罪而要之；三月而上獄訟於國。司寇聽其成於朝，群士司刑皆在，各麗其法，以議獄訟。〈成，平也。〉獄訟成，士師授中，書其刑煞之成與其聽獄訟者。
又曰：司刺：掌三刺、三宥、三赦之法，以贊司寇聽獄訟。一刺曰訊群臣，再刺曰訊群吏，三刺曰訊萬民；〈訊，言也。〉一宥曰不識，再宥曰過失，三宥曰遺忘。〈不識謂愚，民無所識，則宥之過失，若今時律過失煞人，不坐死也。玄謂識當也，若今仇仇當報甲，見乙識以爲甲而煞之者。過失，若舉刃欲斫伐而誤中人者。遺忘，若間帷薄忌有宰繕者而以兵矢投射也。〉
《禮》曰：分爭辯訟，非禮不決。
又曰：司寇正刑明辟，以聽獄訟，〈司寇，秋官卿，掌刑者。辟，罪也。〉必三刺〈以求民情，斷其獄訟之中。一曰訊群臣，二曰訊群吏，三曰訊萬民。〉有旨，無簡不聽，〈簡，誠也。有其意無其誠者不論以爲罪。〉附從輕，〈附，施刑也。求出之使從輕。〉赦從重。〈雖是罪可重，猶赦之。〉凡聽五刑之訟，必厚父子之親，立君臣之義以權之；〈權，平也。〉意論輕重之序，慎測淺深之量以別之；〈意，思念也。淺深，謂俱有罪本心有善惡。〉悉其聰明，致其忠愛，以盡之。〈盡其情也。〉
《傳》曰：王叔陳生與伯與爭政，〈二子，王卿士。〉王右伯與。〈右助也。〉王叔陳生怒而出奔。晉侯使士丐平王室，王叔與伯與訟焉。〈事曲直。〉王叔之宰與伯與之大夫瑕禽坐獄於王庭，士丐聽之。范宣子曰：「天子所右，寡君右亦之；所左，亦左之。」使王叔氏與伯與合要，王叔氏不能舉其契，王叔奔晉。
《論語》曰：子曰：「聽訟，吾猶人也。必也使無訟乎！」又曰：片言可以折獄者，其由也與？〈片讀爲半。片言謂單辭也。折，斷也。子路果取所知，言必直，故可令斷獄也。〉
又曰：孟氏使陽膚爲士師，〈士師，典獄之官。〉問於曾子。曾子曰：「上失其道，民散久矣。如得其情，則哀矜而勿喜。」
《漢書》曰：於定國飲酒，至數石不亂。冬月治獄，請讞，飲酒益精明。
《後漢書》曰：陳寵辟司徒鮑昱府。是時三府掾屬專尚交流，以不肯視事爲高。寵常非之，獨勤心物務，數爲昱陳當代便宜。昱高其能，轉爲辭曹，掌天下獄訟。〈《讀漢志》曰：三公掾屬二十四人，有辭曹主辭訟事也。〉其所平決，無不厭服衆心。時司徒辭訟久者數十年，事類混錯，易爲輕重，不良吏得生因緣。〈因緣謂依附以生輕重也。〉寵爲昱撰《辭訟比》七卷，決事科二條，皆以事類相從。昱奏上之。其後公府奉以爲法。
又曰：王渙爲洛陽令，以平正居身，得寬猛之宜。其冤嫌久訟，曆政所不斷，法理所難平者，莫不曲盡情詐，壓塞群疑。又能以譎數發レ奸服，〈譎詐數術也。〉京師稱嘆，以爲渙有神算。
又曰：法雄爲青州刺史，界內肅清。雄每行部，錄囚徒，察顔色知情僞，長吏不奉法，即解印去之。
《魏書》曰：廷尉高柔時，護軍營士竇禮近出不還，營以爲亡，表言逐捕，役其妻盈及男女爲官奴婢。盈連至州府稱冤自訟，莫有省者。乃辭詣廷尉。柔問曰：「汝何以知夫不亡？」盈垂泣對曰：「夫少單特，養一老嫗爲母，事甚恭謹。又哀兒女，撫視不離，非是輕狡不顧室家者也。」柔重問曰：「汝夫不與人有怨仇乎？」對曰：「夫良善。」「與人交錢財乎？」對曰：「嘗出錢與同營疏喙子文，久求不得。」時子�坐小事系獄，柔乃見子，問所坐。言次：「汝頗曾舉人錢不？」子曰：「自以單貧，初不敢舉人物也。」柔察子文色動，遂曰：「汝昔舉竇禮錢，何言不耶？」子文怪，知事露，應對不次。柔曰：「汝己煞禮，便宜早服。」子文於是叩頭具首煞禮本末、埋葬處所。柔便遣吏卒承子辭往掘得其屍。詔書復盈母子爲平人。
《晉書》曰：陸�爲浚儀令。�到官肅然，下不能欺，市無二價。人有見煞者，主名不立。�錄其妻，而無所問。十許日遣出，密令人隨後，謂曰：「不出十里，當有男子候之與語，便縛來。」旣而果然。問之具服，雲與此妻通，共史其夫，聞妻得出，欲與語。憚近縣，故遠相邀候。於是一縣稱爲神明。
又曰：鄧攸嘗詣鎮軍將軍賈混。混以人訟事示攸，使決之。攸不視曰：「孔子稱：『聽訟，吾猶人也。必也使無訟乎！』」混奇之，以女妻之矣。
又曰：符融仕符堅，爲司隸校尉。京兆人董豐游學，三年而返，宿妻家。妻爲賊所煞，妻兄疑豐煞之，送豐有司。豐不堪楚掠，自誣引煞妻。融察而疑之，問豐曰：「汝行往還，頗有怪異及卜筮否？」豐曰：「初將發，夜嘗夢乘馬南渡水，返而北渡水，馬停水中，鞭策不去。俯而視之，見兩日在於水下，馬左白而濕，右黑而燥。寤而心悸，竊以爲不詳。問筮者，筮者曰：『憂獄訟，遠三枕，避三沐。』旣至，妻爲具沐，夜授豐枕。豐記筮者之言，皆不從之。妻乃自沐，枕枕而寢。」融曰：「吾知之矣。馬左而濕，濕，水也；左水右馬，馮字；兩日，昌字也。其馮昌煞之。」乃獲昌，詰之。具首服，本與其妻謀煞董豐，期以新沐枕枕爲驗，乃誤中婦人也。
《宋書》曰：傅琰爲山陰令，有賣針賣糖嫗爭絲，各言己者，詣琰。琰掛而輕鞭之，有鐵悄，乃罰賣糖者。又有二老爭鶏。問何食，一雲食粟，一雲食豆。剖之見粟，罰言豆者。人畏如神明。
《後魏書》曰：辛祥爲幷州平北府司馬，會刺史喪，朝廷以其公清，遂越長史敕行州事。祥初在司馬，失白璧，還兵藥道顯被誣爲賊。官屬推處，咸以爲然。祥曰：「道顯面有悲色。察獄以色，其此之謂乎？」苦執申之，月餘，別獲貞賊。
又曰：李崇爲揚州刺史。先是，壽春縣人荀泰有子三歲，遇賊亡失，數年不知所在。後見在同縣人趙奉伯家。泰以狀告，各言己子，幷有鄰證，郡縣不能斷。崇曰：「此易知耳。」二父與兒各在別處，經禁首墚，然後遣人告之曰：「君兒偶患，向己暴死。有教解禁，可出奔哀也。」荀泰即號啕，悲不自勝。奉伯諮嗟而己，殊無痛意。察知之，乃以兒還泰，詰奉伯詐狀。奉伯乃款引雲︰「先亡一子，故妄認之。」
又曰：斐安祖弱冠，州辟主簿。民有兄弟爭財，詣州相訟。安祖召其兄弟，以禮義責讓之。此人兄弟明日相率謝罪，州內欽服之。
又曰：唐和爲內都大官，評決獄訟，不加捶楚，款獲實者甚多，世以是稱之。
又曰：司馬悅字慶宗，歷位豫州刺史。時有汝南上蔡董毛奴者，賫錢五千，死於道路。郡縣疑人張堤爲劫，又堤家得錢五千。堤懼掠，自誣言煞。至州，悅觀色，疑其不實。引見毛奴兄靈之謂曰：「煞人取錢，當時狼狽，應有所遺。得何物？」靈之曰：「惟得一刀削。」悅取視之，曰：「此非里巷所爲也。」乃召州內刀匠示之，屬有郭門者前曰：「此刀削門手所作，去歲賣與郭人董及祖。」悅收及祖詰之，及祖款引。靈之又於及祖身上得毛奴所著皂襦，及祖伏法。悅察獄，多此類也。
《後周書》曰：建德二年冬，帝聽訟於正武殿，自旦及夜，繼之以燭。
又曰：柳慶爲雍州別駕，有賈人持金二十斤詣京師交易。寄人停止，每欲出行，常自執管鑰。無何，緘閉不異而失之，謂是主人所竊。郡縣訊問主人，遂自誣服。慶聞而嘆之，乃召問賈人曰：「卿鑰恆置何處？」對曰：「恆自帶之。」慶曰：「頗與人同宿乎？與同飲乎？」曰：「日者曾與一沙門再度酣宴，醉而晝寢。」慶曰：「主人以痛自誣，非盜也。彼沙門乃貞盜耳。」即遣吏逮捕沙門，乃懷金逃匿。後捕得，盡獲所失之金。
又曰：柳慶，有胡家被劫，郡縣按察，莫知賊所。鄰近被囚系者甚多。慶以賊徒旣衆，似是烏合，旣非舊交，必相疑阻，可以詐求之，乃作匿名書，多榜官門曰：「我等共劫胡家，徒侶混雜，終恐泄露。今欲首，懼不免誅。若聽先首免罪，便欲來告。」慶乃復施免罪之榜。居二日，廣陽王欣家奴面縛自告榜下，因此推窮，盡獲黨與。慶守正明察，每嘆曰：「昔於公斷獄無私，辟高門以待封。儻斯言有驗，吾斯庶幾乎？」
又曰：蘇綽爲六條詔書，奏施行之。其一先修心，其二敦教化，其三盡地利，其四擢賢良，其五恤獄論，其六均賦役。文帝甚重之，常置諸座右。
《隋書》曰：韋鼎爲光州刺史，有人客游，通主人家之妾。及其還去，妾盜物於夜逃亡，尋於草中爲人所煞。主家知與妾通，因告客煞之。縣司鞫問，具得奸狀，因斷客辜。獄成，上於鼎，覽之，曰：「此客實奸而非煞也。乃某寺僧詆妾盜物，令奴煞之。贓在某處。」即放此客，遣掩僧，幷獲贓物。自是部內肅然，咸稱其有神。
又曰：辛公義爲牟州刺史，下車先至獄中，因露坐牢側，親自驗問。十餘日間，決斷咸盡，方還大廳。授領詞訟，皆不立文案，遣當直佐寮一人側坐誶問。事若不盡，應須禁者，公義即宿廳事，終不還閣。人或諫之曰：「此事有程，使君何自苦也？」答曰：「刺史無德可以導人，尚令百姓繫於囹圄，豈有禁人在獄而心自安乎？」罪人聞之，咸自款服。後有欲諍訟者，其鄉閭父老遽相曉曰：「此蓋小事，何忍勤勞使君。」訟者多兩讓而止。
《尚書大傳》曰：聽獄之術，大治有三：治必寬，寬之術歸於察，察之術歸於義。〈察猶審也。〉是故聽而不寬，是亂也。寬而不察，是慢也。古之聽獄者，言不越辭，辭不越情，情不越義。是故聽民之術，怒必思兼，怒小罪勿兼。〈怒，貴也，責因之罪必思義，謂思其辭，思其主。思義，重大罪求可以出之者也。〉
又曰：孔子如衛，人謂曰：「公甫不能聽獄。」〈公甫，魯大夫。〉孔子曰：「不知公甫之不能聽獄也。〈答而反之。〉公甫之聽獄也，有罪者懼，無罪者恥。民近禮矣。」
《春秋元命包》曰：樹棘槐，聽訟於其下。棘赤心有刺，言治人者原其心，不失赤，實事所以刺人，其情令各歸實。槐之言歸也，情見歸實也。
《山海經》曰：夏後啓之臣曰孟徐，是祠神於巴。人〈聽其獄訟，謂之神主。〉訟於孟徐之所，〈人斷之也。〉其衣有血者乃執之。
《會稽典錄》曰：郡署鍾離意北部督郵，烏程男子孫常，常弟烈分居，各得田半頃。烈死，歲饑，常稍以米粟給烈妻子，輒追計直作券，沒取其田。烈兒長大，訟常。掾史議皆曰：「烈孫兒遭餓，賴常升合長大成人，而更爭訟，非順孫也。」意獨曰：「常身爲遺父，當撫孤弱，是人道正義。稍以升合券取其田，懷挾奸路，貪利忘義。烈妻子雖以田與常，困迫之至，非私義也。請常田俾烈妻子。」於是衆議尾�奪意之理。
又曰：謝夷吾字堯卿，山陰人也。爲荊州刺史，行部到南魯縣，遇孝章皇帝巡狩，幸魯陽。上未常見刺史班秩，有詔敕夷吾入，傳錄見囚徒，誡長吏勿廢舊儀。上林西廂南面，夷吾處東，分帷以其中，夷吾省錄囚徒。有亭長奸部民者，縣言和姦。上意以爲吏奸民，何得言和。且觀刺夫決當云何。頃，夷吾呵之曰：「亭長，詔書朱幘之吏，職在禁奸，今爲惡之端，何得言和？」切讓三老孝悌，免長罪。其所決正一縣三百餘事，與上合。章帝嘆曰：「使諸州刺史盡如此者，朕不憂天下。」特遷鉅鹿太守。臨發，陛見，賜車馬劍帶，敕之曰：「鉅鹿劇郡，舊爲難治。以君有撥煩之才，故特授任，無毀前勞。」
張斐《律序》曰：情者，心也。心戚則動情，動於中而形於言。暢於四支，發於事業。是故奸人則心愧而面赤，內怖而色奪。
賈誼《新書》曰：梁嘗有疑獄，群臣半以不當，半以爲當罪。雖然，王亦疑。梁王曰：「陶朱公賢。」以而問曰：「梁有疑獄，吏半以爲不當，半以爲當。奈何？」朱公曰：「臣鄙民也，不知。家有二白璧，其澤相如也，然有其價：一者千金，一者五百金。」王曰：「徑與色澤相如也，一者千金，一者五百金，何也？」朱曰：「側而玩之，一者厚倍，是以千金。」梁王曰：「善。」故疑獄則從去，賞疑則從與。梁國大悅。〈《新序》同也。〉
《淮南子》曰：越王決獄不當，援刀自割，而戰士畢死，感於恩也。
又曰：秦始皇晝決獄，夜理書。
《說苑》曰：劭公述芝Ρ桑蠶時，不欲變民事，故不入邑中，舍乎甘棠之下，而聽斷焉。
《風俗通》曰：沛郡有富家公，資二千餘萬。小婦子年裁數歲，頃失其母，又無親近。其女不賢，公痛困思念，恐爭其財，兒必不全。因呼族人爲遺令書，悉以財屬女。但遺一劍雲︰「兒年十五，以還付之。」其後，又不肯與。兒詣郡，自言求劍。謹案：時太守，大司空何武也。得其辭，因錄女及婿，省其手書，顧謂掾吏曰：「女性強梁，婿復貪鄙，畏賊害其兒，又計小兒正得此，則不能全護，故且俾與女，內實寄之耳。不當以劍與之乎？夫劍者，亦所以決斷。限年十五者，智力足以自居。度此女婿必不復還其劍。當問縣官，縣官或能證察，得以見伸展。此凡庸何能用慮強遠如是哉？」悉奪取財以與子，曰：「弊女惡婿，溫飽十歲，亦以幸矣。」於是論者乃服。
又曰：臨淮有一人，持匹縑到市賣之，道遇雨，被戴。後人求共庇蔭。雨霽，當別，因共爭鬥，各雲我縑，詣府自言。太守薛宣劾實，兩人莫肯首服。宣曰：「縑直數百錢耳，何足紛紛自致縣官？」呼騎吏斷縑，各與半，使追聽之。後人曰：「授恩。」前撮之縑主稱怨。宣曰：「然固知其當爾也。」因詰責之，具服，悉俾本主。
又曰：潁川有富室，兄弟同屋，兩婦俱懷妊。大婦數月胎傷，因閉匿之。産期至，到乳舍，弟婦生男，夜因盜取。爭訟三年，州縣不能決。丞相黃霸出殿前，使卒抱兒去兩婦各十餘步，叱婦自往取之。長婦把持甚急，兒大啼；弟婦恐傷害之，因乃放與，而心甚淒愴。霸曰：「此弟婦子也。」責問大婦，乃伏也。
