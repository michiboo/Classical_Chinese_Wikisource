
《逸士傳》曰：堯讓天下於許由，由逃之。巢父聞而洗耳於池濱。樊堅字仲父，牽牛飲之，見巢父洗耳，乃驅牛而還，恥令牛飲其下流。
《關中記》曰：周玄年，老子之度關，令尹喜先敕門吏曰：「若有老公從東來，乘青牛薄板車者，勿聽過關。」其日，果見老公乘青牛車求度關。吏入白之，喜曰：「諾，道今來矣！我見聖人矣！」即帶印綬出迎，設弟子之禮。
楊泉《物理論》曰：武帝拜少翁為文成，歲余無效應。乃作帛以飲牛，陽言此牛有異應。殺而視之，得帛書。武帝識其手跡，其言妖怪，乃急窮竟其事，事急而首服。於是誅文成而隱其事。
《地鏡圖》曰：齊氣之見為牛。
《雲氣占》曰：趙雲如牛，北夷之氣如牛。
郭子橫《洞冥記》曰：玄封三年，大秦獻花蹄牛，高六尺，尾環繞角，生四耳。
又曰：玄封三年，大秦獻牛，善走多力。使輦銅石以起望仙宮，跡在石上，皆如花形。故陽關之外，有花牛津。
《英雄記》曰：董卓少常游羌中，與豪帥相結。後更歸耕於野，諸豪帥有來從之者，卓乃為殺耕牛與之共宴樂。
皇甫謐《高士傳》曰：民有牛暴管寧田者，寧為牽著涼處，自飲食，還牛主。主得牛，大慚。
《先賢行狀》曰：王烈字彥光，通識達人。時國中有盜牛者，牛主得之，盜者曰：「我邂逅迷惑，從今以後交閱過。子既已赦宥，幸無使王烈知之。」人有以告烈，烈以布一端遺之。間年中，行路老父擔重，有人代擔行數十里，欲至家，置之而去。問姓名，不以告。老父復行，失劍於路。有人行而遇之，欲置而去，懼後人得之，遂守之至暮。劍主還見之，即前擔人也。老父攬其袂曰：「子前跟吾擔，不得姓名。今子復守吾劍，未若子之仁者。請告吾姓名，吾將以告王烈。」乃語之而去。老父以告烈，烈曰：「世有仁人，吾未之見。」使人推之，乃昔時盜牛人也。
《廣州先賢傳》曰：羅威字德仁，南海番禺人。鄰家牛數入食其禾。既不可逐，乃為斷芻，多著牛家門中，不令人知，數數如此。牛主驚怪，不知為誰。陰廣求，乃覺是威。自後更相約率檢犢，不敢復侵威田。
《玄中記》曰：大月支及西胡有牛，名曰反牛。今日割取其肉三四斤，明日其肉已復，創即愈也。
又曰：萬歲樹精為青牛。漢桓嘗出遊河上，忽有一青牛從河中出，人驚走。太尉何公時為中尉將軍，有勇力，走逆牛。牛檻瀚，走還何，公以左手挽牛足，右手持斧斫牛頭而殺之。此青牛者，萬年之木也。
《嵩高記》云：山有大松或千歲，其精變為青牛。
《蜀王本紀》曰：秦惠王欲伐蜀，乃刻五石牛，置金其後。蜀人見之，以為牛能大便金，蜀王以為然。即發卒千人，使五丁力士拖牛成道。致三枚於成都。秦道得石牛力也。後遣丞相張儀等隨石牛道伐蜀也。
楊龍驤《洛陽記》曰：石牛在城西。石虎當衰，石牛夜喚，聲聞三十里。事奏虎，虎遣人打落牛兩耳及尾，以鐵釘釘四腳。今具存。
劉道真《錢塘記》曰：明聖湖有金牛，常有見者，神化莫測，遂以名湖。
《涼州異物志》曰：有水牛育於河中。
《鬱林異物志》曰：周留者，其實水牛，蒼毛豕身，角若擔矛，衛護其犢，與虎為讎。
又曰：周留牛，毛青大腹，銳頭青尾，其狀似豬。
《齊地記》曰：端慍牛島上，常以五月，海牛產乳。海牛形似牛而無角，騂色，虎聲，爪牙亦如虎。腳似鼉魚，尾似鯰魚，尾長尺餘。其皮甚軟，可供百用。牛見人奔入水，以杖擊鼻則得之。
史苓《武昌郡記》曰：武昌牛崗，古老相傳，雲有金牛出此。今半已崩破，坑大數十丈，牛因躍出，踐崗邊石，遺跡尚在。
常璩《華陽國志》曰：牛飲水者，昔程鄭於此飲牛，江為之竭，因以為名。
劉欣期《交州記》曰：九真居風山，夷人與一嫗向田，見金牛出食，斫得鼻鎖，長丈餘。後人徃徃見牛夜出，光曜數十里也。
盛弘之《荊州記》曰：燕尾洲南有龍、龐二洲，二洲之間，舊雲多異魚，而投罟揮網，輒便掛絕。有水客沉而視之，見有石牛二頭，常為網害，故網絕焉。
酈道玄注《水經》曰：陽城東八十里，有牧牛山，下有九十九泉，即滄河之上源也。耆舊云：山下本有百泉競發，有一神牛駭身，自山而降下飲泉竭，故山得其名。
裴氏《廣州記》曰：有石牛，每旱，殺牛以血和泥，泥石牛背，既畢則雨，洗牛背泥盡方止。
顧微《廣州記》曰：陽縣里民有一兒，年十五六，牧牛。牛忽舐此兒，隨所舐處，肉悉白淨而甚快，遂聽牛日日舐之。兒俄而病死，其家葬兒，殺此牛以供賓客。凡食此牛肉者，男女二十餘人悉變為虎。
竺法真《登羅山疏》曰：增成縣南有烈青洲，洲南又有牛潭，漁人見金牛常出水槃石上。義熙中，縣民張安釣此潭，於石上躡得金鎖，大如指，長數十尋，尋之不已。俄有物從死晷引之，力不能禁。以刀斫斷，惟得數尺，遂致大富。後義興周靈分亦好釣，常見此牛寢伏石上，旁有金鎖。徃掩之，得二丈許，遂以財雄為南江都尉。
祖台之《志怪》曰：荀晞為兗州鎮，去京師五百里。有貢晞珍異食者，欲貽都邑親貴。慮經信宿之間復鮮美，募有牛能日行數百里者，當厚賞之。有人進一牛，雲此一日行千里。晞乃命其丁車、善馭、書疏，發遣。旦發，日中到京師，取答書還，至一更始竟便達。晞以其駿快，筋骨必將有異，遂殺而觀之。亦無靈異，惟見雙筋如小竹大，自頭挾脊著肉里，故外不覺也。
又曰：陶太尉微時，喪當葬，家貧，親自營作磚。有一班牛，載磚已至，忽然失去。便自尋覓。忽於道中逢一老翁，問云：「君欲何所覓？」太尉具答。叟舉手指云：「向於山崗上見一牛眠山圩中，必是君牛。此牛所眠處，便好作墓安墳，當致極貴，小復亦當位極人臣，世為方岳矣。」又指一山云：「此山亦好，但不如向耳，亦當世出刺史也。」言訖便不復見。太尉墓之，皆如其言。
劉敬叔《異苑》曰：余以義熙十三年為長沙景王驃騎參軍，在西州得一黃牛，時將貨之，便晝夜銜草不食，流淚瘦瘠。
又曰：即墨有古冢。或發之，有金牛塞埏門，不可移動，犯之則殉也。
《異物志》曰：合浦牛如橐駝。案，項上有特骨，大如復斗。足健疾，其行如馬，日行三百里。
《列仙傳》曰：陽都女者，市上酤酒家女也。生而眉連耳，細而長。眾以為異，皆言此天人也。會犢子牽一黃犢來過，都女悅之，遂留相奉侍。都女隨犢子出取桃，一獸而反。
郭季產《集異記》曰：兗州人舡行，忽見水上有浮鎖。牽取，得數十許丈，乃得一白牛，與常牛尾，而形甚光鮮可愛。人知是神物，乃放之。牛於是入水，鎖亦隨去。
干寶《搜神記》曰：晉大興玄年，武陽太守王諒牛生子，一頭、八足兩尾，而共一腹。
又曰：武都故道有怒特祠，上生梓樹焉。秦文公二十七年，使人伐之，樹創隨合，經日不斷。文公乃益發卒，持斧者四十人，猶不斷。士疲還息，其一人傷足，不能去，臥樹下。聞鬼相與言勞乎攻戰。其一人曰：「何足為勞？」又曰：「秦公必將不休，如之何？」答曰：「秦公其如予何？」又曰：「赭衣，灰坌子，如之何？」默然無言。臥者以告。於是令工皆衣赭，隨斫創坌以灰，樹斷，化為牛。使騎擊之，不勝。或墮於地，髻解被髮，牛畏之，乃入水不敢出。故秦自是置旄頭騎。
劉義慶《幽明錄》曰：巴丘縣金崗以上三十里，世名黃金瀨。古有釣於潭，獲一金鎖，引之滿一舡。金牛出，聲貌奔壯，奮躍還潭，鎖久乃盡，釣人刀斫得數尺。故潭瀨取名。
又曰：桓玄時牛大疫。有一人食死牛肉，因得病亡，復生。雲初死時，見一人執將至天上，有一貴人問云：「此人何罪？」對曰：「此人坐食疫死牛肉。」貴人云：「今須牛以轉輸，肉以充百姓，何故復殺之？」催遣還。
又曰：桓玄在南郡國第居時，出詣殷荊州，於鵠穴逢一老公，驅青牛，形色怪異。桓即以所乘馬易牛，乘至零陵，駃疾非常。因思息駕飲牛，牛逕入水不出。桓遣人覘守經日，絕跡也。
又曰：玄嘉中，益州刺史吉翰遷為南徐州。陷甓蜀中載一青牛。每常自乘，恆於目前養視。翰遘疾多日，牛亦不肯食。及亡，牛流涕滂沱。吉氏喪未還都，先遣驅牛向宅，牛不肯行。知其異，即待喪。喪既下舡，便隨去。
又曰：桓沖鎮江陵。正會夕，當烹牛，牛忽熟視帳下都督甚久，目中泣下。都督咒之曰：「汝若能向我跪者，當啟活也。」牛應聲而拜，眾甚異之。都督復謂曰：「汝若須活，遍拜眾人者，直徃！」牛殞涕如雨，遂拜不止。值沖醉不得啟，遂殺牛。沖醉止得啟，沖聞之嘆息，都督痛加鞭罰。
又曰：護軍琅琊王華，有一牛，甚快。常乘之，齒已長。華後夢牛語之曰：「衰老不復堪苦載，載二人尚可，過此必死。」華謂偶爾夢，與三人同載，還府，此牛果死。
《神仙傳》曰：吳有徐隨，居丹徒。左慈過隨門下，有宿客六七欺慈云：「徐公不在。」慈去，客皆見牛在楊樹杪，車轂中皆生荊木，長一二丈。客懼，入報隨，隨曰：「此左公也。」遣追之。客乃逐慈，叩頭陳謝。客還，見牛故在弋，轂中亦無復荊木也。
郭義恭《廣志》曰：麒牛似鹿，又似牛，肉美皮溫，常幢葬濱也。〈滇音顛。〉
《宣驗記》云：天竺有僧，養一牛，日得三升乳。有一人乞乳，牛曰：「我前身為奴，偷法食，今生以乳饋之。所給有限，不可分外得也。」
《嶺表錄異》曰：自瓊至振多溪澗，澗中有石鱗次，水流其間。或相去二三尺，近似天設，可躡之而過。或有乘牛過者，牛皆促斂四蹄，跳躍而過，或收打隨流而下，見者皆以為笑。彼人諺曰：「跳石牛骨碌，好笑又好哭。」
又曰：瓊州不產驢馬，人多騎黃牛，亦飾以鞍韉，加之銜勒。可騎者即自小習其步驟，亦甚有穩快者。
