
《說文》曰：喜，不言而悅曰喜，從壴口。〈壴，音知句切。〉
《易》曰：上九，傾否。先否，後喜。
《尚書》曰：股肱喜哉，玄首起哉。
《毛詩》曰：風雨如晦，鶏鳴不已。既見君子，雲胡不喜。
又曰：我有嘉賓，中心喜之。
又曰：菁菁者莪，樂育才也。君子能長育人才，則天下喜樂之也。
《禮記》曰：樂者，音之所由生也，其本在人心之感於物。是故其喜心感者，其聲發以散。
又曰：人喜則斯陶，〈陶，鬱陶也。〉陶斯詠，詠斯搖。
又曰：何謂人情？喜怒哀樂愛惡欲七者，弗學而能也。
又曰：武王承命，興師誅商，萬國咸喜，軍發盟津，前歌後舞。
又曰：文王朝夕至於大寢之門外，問於內竪曰：「今日安否何如？」內竪曰：「今日安。」太子乃有喜色。
《左傳》曰：城濮之役，晉師三日榖，文公猶有憂色。左右曰：「有喜而憂，如有憂而喜乎？」公曰：「得臣猶在，憂未艾也。困獸猶鬥，況國相乎！」及楚殺子玉，〈子玉得臣。〉公喜而後可知也。
又曰：子産始知然明，問爲政焉。對曰：「視民如子。見不仁者誅之，如鷹鸇之逐鳥雀。」子産喜，以語子太叔，曰：「他日吾見蔑之面〈蔑，然明名。〉今吾見其心矣！」
又曰：公賜公衍羔裘使獻龍輔於齊侯。齊侯喜，與之陽穀。
又曰：吳將伐齊，越子率其衆以朝焉。吳人皆喜，惟子胥懼。曰：「是豢吳也！」吳王聞之，使賜之屬鏤以死。
又曰：鄭六卿餞韓宣子於郊。宣子曰：「二三君子請賦，起亦以知鄭志。」子賦《野有蔓草》。宣子曰：「孺子善哉！吾有望矣。」子㧕賦《蘀兮》。宣子喜曰：「鄭其庶乎！」
《公羊傳》曰：九月丁卯，子同生。子同者孰謂？謂莊公。何言乎子同生？喜有正也。此言喜有正何？久無正子也。
又曰：齊高子來盟。高子者何？齊大夫也。何以不稱使？我無君也。然則何以不名？喜之也。
《爾雅》曰：坎坎，僔僔，喜也。
《論語》曰：父母之年不可不知也。一則以喜，一則以懼。
又曰：上失其道，民散久矣。如得其情，則哀矜而勿喜。
又曰：子曰：「道不行，乘桴浮於海。從我者，其由也與？」子路聞之喜。
《尚書中候》曰：「維王既誅崇侯虎，諸侯貢，萬民咸喜。」〈鄭玄曰：王，文王也。貢，貢國異物色也。〉
《尚書大傳》曰：惟丙午，王還師。師乃皷譟，師乃慆，前歌後舞。〈鄭玄曰：慆，喜也。衆大喜前歌後舞也。〉
《春秋玄命苞》曰：兩口銜土爲喜。喜得明心。喜者爲憙，憙天心。〈宋均曰：心爲天王布政之宮，萬物須之乃盛，所以爲喜也。今於口間土移一畫之者，於字體安也，是爲兩口土也。喜得明明得所喜也。〉
《春秋繁露》曰：春之言，猶蠢也。蠢蠢者，喜樂之貌。
《國語》曰：伯宗朝，以喜歸。其妻曰：「子貌有喜，何也？」曰：「吾言於朝，諸大夫皆謂我知似陽子。〈知有似也。子陽，處父也。〉」對曰：「陽子華而不實，言而無謀，是以難及於身。子何喜焉？」
《戰國策》曰：呂他亡西周，之東周，盡輸西周之情於東周，東周大喜。
又曰：孟嘗君出行至楚，楚獻象牀。郢之登徒直送之，不欲往，見孟嘗門人公孫戊曰：「臣，郢之登徒，直送象牀。象牀之直千金，傷此若髪標賣妻，息不足以償。足下能使僕無行，先入有寶劍，願獻之。」戊曰：「諾。」入見孟嘗，曰：「五國所以皆致相印於君，以國事累君者，誠悅君之義，慕君之廉。今君至楚而受象牀，所未至國，將何以待君？」孟嘗曰：「善。」戊趨而出，孟嘗君曰：「今子舉足高，志之揚，何也？」戊曰：「臣有大喜三，重之以寶劍一。」孟嘗曰：「何謂也？」戊曰：「門下百數，莫敢入諫，臣入諫，一喜；諫而聽臣，二喜；諫而止君之過，三喜。」
《史記》曰：趙使藺相如賫璧西入秦。秦王坐章台見相如，相如奉璧。秦王大喜，傅璧以示美人及左右，左右皆呼萬歲。
又曰：孔子由大司寇攝行相事，有喜色，門人怪之。孔子曰：「非樂其貴，然喜下人得吾也。」
又曰：龍且與韓信夾濰水陣，信乃夜令人爲萬餘囊，滿盛沙，壅上流，引軍半渡，擊龍且，佯不勝，還走。龍且果喜曰：「固知韓信怯也。」追信渡水。信使人決壅囊，水大至，擊，殺龍且。
又曰：慶雲，喜氣也。
又曰：呂后謂高祖曰：「季所居之上，常有雲氣，故從往常得季。」高祖心喜。
又曰：邑中人民嘗懼出獵，任安爲人分麋鹿雉兔，衆人皆喜曰：「無傷也，任少卿分則平也。」
《漢書》曰：朱博爲左馮翊。長陵大姓尚方禁少時盜人妻，見斫，創著頰。博聞以它事召，視其面，果有瘢。博辟左右問方禁：「是何創？」禁自知情得，叩頭服狀。博笑曰：「大丈夫固時有是。博欲灑鄉恥，能自效不？」方禁且喜且懼，對曰：「必死！」博因親信之以爲耳目。
又曰：高祖入關，與父老約，法三章，民大喜也。
又曰：英布間行與隋何俱歸漢。王方踞牀洗，召布入見。布大怒，悔來，欲自死。就舍，張禦飲食從官如漢王居，布又大喜。
又曰：韓信投漢，蕭何等已數言上，不用，即亡。何聞信亡，不及以聞，自追之。人有言上曰：「丞相何亡。」上怒，如失左右手。居一二日，何來謁。上且怒且喜。
又曰：呂須嘗以陳平前爲高帝謀執樊噲，數讒平於呂后曰：「爲丞相，不治事，日飲醇酒，戲婦人。」平聞日益甚。太后聞之，私喜。
又曰：翟方進隨父至汝南，蔡父奇方進形貌，有封侯骨。方進既厭爲小吏，聞蔡父言，心喜。
又曰：匈奴單幼稍：「願婿漢氏以自親。」玄帝以後宮良家子王嬙字昭君賜單于，單于欣喜。
謝承《後漢書》曰：廬江毛義，家貧，以孝行稱。南陽張奉慕其名，往候之，坐定，而府檄�至，以義守令。義捧檄而入，喜動顔色。
《續漢書》曰：荀爽嘗謁李膺，因爲其禦。既還，喜曰：「今日乃得禦李君侯。」見慕如此。
《東觀漢記》曰：上謂鮑永曰：「我攻懷三日而兵不下，關東畏卿，且將故人往。」即拜永諫議大夫。至懷，謂太守曰：「足下所以堅不下者，未知孰是也？今聖主即位，天下以定，不降何待！」即開城降。上大喜，與永對食。
又曰：賈復北與五校戰於真定，大破之，復傷瘡甚，上驚。復病，尋愈，追及上，上見大喜。
又曰：梁鴻妻椎髻，著布衣，操作具而前。鴻大喜，曰：「此真梁鴻之妻也！」字之曰：「德曜孟光。」
又曰：上幸長祠、高廟十一陵，曆覽宮館舊處。會郡縣吏勞賜作樂者，有縣三老大言：「陛下入東都，臣望顔色容儀，類似先帝，臣一歡喜；百官嚴設如舊時，臣二歡喜；見吏賞賜，識先帝時事，臣三歡喜；陛下聽用直諫，默然受之，臣四歡喜；陛下至明，懲艾酷吏，視人如赤子，臣五歡喜；進賢用能，各得其所，臣六歡喜；天下太平，德合於堯，臣七歡喜。」
又曰：上以馮異爲孟津將軍，屯河上，擊走朱鮪，追至雒陽城門，環城一匝乃還。上聞之大喜，諸將皆賀。
又曰：郭�，字細侯，河南人。在幷州，素結恩德。行部，到河西美稷，有童兒數百，各騎竹馬，於道次迎拜。�問曰：「兒曹何自遠來？」對曰：「聞使君到，喜，故來奉迎。」
《魏志》曰：潁川戲志才，籌畫士也。太祖甚器之。早卒。太祖與荀書曰：「自志才亡後，莫可與計事者。汝、潁固多奇士，誰可以繼之？」薦郭嘉。召見，論天下事。太祖曰：「使孤成大業者，必此人也。」嘉出，亦喜曰：「真吾主矣。表爲司空軍謀。
《吳志》曰：曹公破走，魯肅選還，權大喜。肅將入閣拜，權起禮之，因謂曰：「孤持鞍下馬相迎，足以顯卿未？」肅趨進曰：「未也。」衆人聞之，無不愕然。就坐，徐舉鞭曰：「願至尊威德加乎四海，總括九州，克成帝業，更以安車蒲輪徵肅，始當顯耳。」權拊掌歡笑。
王隱《晉書》曰：石珩問袁甫：「壽春以西河以常旱？東何以恆水？」甫曰：「東是吳人新附，積憂成陰；西是中國新平，吳珍美人皆入，志盈心滿長歡，故旱。」
孫嚴《宋書》曰：劉宣，字萬壽，彭城人也。素曉天文，知晉室當復，又夢丸土服之，覺而喜曰：「丸者，桓也，桓既吞矣，吾當復本土乎？」
《齊書》曰：謝超宗詣東府，門自通，其日風慘，太祖謂四座曰：「此客至，使人不火自暖矣。」超宗既坐，飲酒數巡，辭氣橫出，太祖對之甚歡。
崔鴻《後秦錄》曰：秦末，ビ星見於東井。尹緯知秦將滅，心喜，踴躍向天再拜。
《唐書》：陸贄從幸山南，道途艱險，扈從不及，與帝相失。一夕不至，上喻軍士曰：「得贄者賞千金。」翌日，贄謁見，上喜形於顔色。其寵待如此。
《周書》曰：人有五氣，喜氣內畜，雖欲隱之，陽喜必見，喜色油然以出。
又曰：師曠見太子晉曰：「願聞一言。」王子應之曰：「吾聞太師將來，吾心甚喜；既已見子，喜而又懼。吾年甚少，見子而懾，盡忘吾度。」
《韓詩外傳》曰：曾子曰：「吾嘗仕爲吏，祿不過鍾、釜，尚猶欣欣而喜者，非以多也，樂其逮親也。」
張勃《吳錄》曰：長沙桓王在曆陽，遣書呼周瑜。瑜將兵五百人，船糧器杖，星夜馳赴。王大喜，執瑜手曰：「卿至，諧矣。」
又曰：吳王之女有所怨王者，遂自殺。王痛之，葬於昌門外，文石爲槨，高墳深池，珍玩人馬以徇葬。國人哀之。湛盧之劍夜飛去楚，楚昭王覺，劍在其牀首。昭王召風鬍子而問焉，對曰：「越獻劍於吳，名曰湛盧，人君有過則去，�他國。聞吳王葬女奢侈，以人從死，其必是也。」昭王大喜。
胡沖《吳曆》曰：太史慈，字子義，於神亭戰敗，爲孫策所執。策素聞其名，即解縛諮問進取之術。慈曰：「州郡新破，士卒離心，若倘分散，難復合聚；欲出宣恩安集，恐不合尊旨。」策長跪答曰：「誠本心所望也。明日日中，望君來還。」諸將皆疑，策曰：「太史子義，青州名士，以信義爲先，終不欺策。」明日，大會諸將，預設酒食，立竿視中而慈至，策大歡喜，常與參論軍事。
司馬彪《九州春秋》曰：曹公與袁紹相距，遣人招張綉。綉欲歸紹，賈詡勸綉歸曹公，綉曰：「紹強。又曹公與吾有仇，不可。」詡曰：「此乃所以宜從之也。夫有霸王之志者，固將釋大怨明德於四海也。」綉從之，歸曹公。曹公見之，喜，執詡手曰：「使我信重於天下者，君也。」
檀道鸞《續晉陽秋》曰：初，苻堅南寇，京師大震。謝玄入問討禦之方，謝安夷然無懼色。玄等既破賊，有驛書至，安方對客圍棋，看書既畢，攝放牀上，了無喜色，還棋如故。客問之，徐答云：「小兒輩遂已破賊。」客罷，還內過戶，安心喜甚，不覺屐齒之折。其矯情鎮物如此也。
太公《六韜》曰：因其所喜，以順其志。
又曰：文王拘里，求天下珍、怪而獻之，紂貪其幣，大喜，殺牛，而賜之。
《曹操別傳》曰：拜操典軍都尉，還譙、沛，士卒共叛，襲擊之。操得脫身亡走，竄平河，亭長舍，稱曹濟南處士。臥養足創八九日，謂亭長曰：「曹濟南雖敗，存亡未可知。公幸能以車牛相送，往還四五日，吾厚報公。」亭長乃以車牛送操，未至譙，數十里騎求操者多，操開帷示之，皆大喜，始悟是操。
《雷煥別傳》曰：張華以煥爲豐城令，得雙寶劍，乃送一劍與華，自留一劍。華得劍甚喜，曰：「此幹將也！」
《邴原別傳》曰：魏太祖爲司空，辟原署東閣祭酒。太祖北伐三郡，克單于，還，太祖曰：「孤返，鄴守諸君必將來迎。其不來者，獨邴祭酒耳！」言訖未久，而原先至。門下通謁，太祖大喜，攬履而起，遠出迎原曰：「賢者誠難則度！孤謂君將不能來，而遠自屈，誠副饑虛之心。」
《零陵先賢傳》曰：劉巴入益，益州牧劉璋見而驚喜，每有事諮問。璋遣法正迎劉備，巴諫曰：「備，雄人，入必有爲，不可內也。」既入，巴復諫曰：「若使備討張魯，是放虎于山林。」璋不聽。巴閉門稱疾。備攻成都，令軍中曰：「其有害巴者，誅及三族。」及得巴，甚喜。
《列異記》曰：華子魚爲諸生，寄宿人門外。主人婦夜生。頃兩吏詣門，便辟易卻，相謂曰：「公在此。」躊躇良久，一吏曰：「籍當定，奈何住？」乃前向子魚拜，相將入。入出幷行，共語曰：「當與幾歲？」一人曰：「當三歲。」子魚後故往視之，兒果已死。子魚喜曰：「我固當爲公。」後果爲太尉。
《西京雜記》曰：樊將軍噲問陸賈曰：「自古人君皆雲受命於天，雲有瑞應，豈有是乎？」賈應之曰：「有之。夫目得酒食，火花得錢財，鴉鵲噪則行人至，蜘蛛集而百事喜也。」
《晉朝雜事》曰：明帝入，幘不正，玄帝自爲正之，明帝大喜。
《莊子》曰：凡交，近則靡以信，遠則必忠之言。以言必，或傅之夫失傅。兩喜兩怒之言，天下之難者也。夫兩喜必多溢美之言，兩怒必多溢惡之言，凡溢之類，妄則信之。
《列子》曰：鄭人有薪於野者，遇駭鹿，從而擊之，斃。恐人之見也，遮藏諸隍中，覆之以蕉，不勝其喜。俄而，遺其所藏之處，遂以爲夢焉。
又曰：堯微服游於康衢，聞兒童謠曰：「立我蒸民，莫匪爾極。不識不知，順帝之則。」堯喜曰：「疇教爾爲此言？」童兒曰：「我聞之大夫。」問大夫，曰：「古詩也。」
《孟子》曰：魯欲使樂正子爲政，孟子聞之，喜而不寐。公孫醜曰：「奚爲喜？」曰：「其爲人也好善。」
又曰：子路，人告其過，則喜。
《抱朴子》曰：人主有道，國無粗政，則四七從度，五星不逆，日不蝕朔，月不薄望，霜不夏繁，雷不冬泄，嘉瑞幷臻，災厲寢滅，此則天喜也。
《呂氏春秋》曰：湯聞伊尹，使人請之有侁氏。有侁氏不可。伊尹亦欲歸湯。湯於是請取婦爲婚。有侁氏喜，以伊尹爲媵送女。
《顧子》曰：夫哀樂喜怒、愛憎欲懼，人之情也。當其哀也，則欲哭泣擗踴，遇其樂也，則欲歡笑鼓舞。
公孫尼子曰：君子怒則自說以和，喜則收之以正。
《楚辭》曰：師望在肆昌何識，鼓刀揚聲後乃喜。〈王逸曰：師，謂太公也。昌，文王也。後，亦文王也。〉
曹植《禮上表》曰：臣得去幽屏之城，獲覲百官之美，此一喜也；背茅茨之陋，登閶闔之闥，此二喜也；必以有靦之容，瞻見穆穆之顔，此三喜也；將以檮杌之質，稟受崇聖之訓，此四喜也。
