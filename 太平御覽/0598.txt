
《說文》曰：符，信也。漢制以竹，長六寸，分而相合。
《釋名》曰：符，付也。書所敕命於上，付使傳行之。
《文心雕龍》曰：符者，孚也。徵召防僞，事資中孚。三代玉瑞，漢世金竹。末代從省，代以書翰矣。
《史記》曰：秦昭王破趙長平，又進圍邯鄲。魏昭王之子無忌號信陵君，其姊爲趙惠文王弟平原君夫人。平原君數遺公子書，請救於魏。魏王使將軍晉鄙將十萬衆救趙，實持兩端以觀望。平原君使者相屬，謂公子曰：「今邯鄲旦暮降秦，魏救不至，獨不憐公子姊也？」公子患之，過候嬴問。屏人語曰：「嬴聞晉鄙兵符常在王臥內，而如姬最幸，力能竊之。嬴聞如姬父爲人所殺，公子使客斬其仇頭敬進如姬，姬爲公子死無所辭。公子誠一開口，以請如姬，姬必許諾。」公子從其計。如姬果盜晉鄙兵符與公子。遂矯魏王令，奪晉鄙兵進擊秦，秦軍遂解。
又曰：呂不韋說華陽夫人，請立子楚。夫人然之。承太子問，從容言子楚質於趙者絕賢，來往者皆稱譽之。乃涕泣曰：「妾幸得充後宮，不幸無子。願得子楚立以爲嫡嗣，以托妾身。」安國君許之。乃與夫人刻玉符，約以爲嫡。
《漢書》曰：文帝二年九月，初與郡守相爲銅虎竹使符。〈應邵曰：銀虎符第一至第五，國家當發兵，遣使者郡合符，符合乃聽之。竹使以箭五枚，長五寸，鐫刻篆書第一至第五。張晏曰：符以代古之圭璋，從簡易。〉終軍從濟南當詣博士，步入關，關吏與軍繻，〈張晏曰：繻音須。繻，符也。書帛裂而分之，若券契矣。臣瓚以爲漢出入關用傳，猶今之過所。〉軍棄繻而去。後爲使，建節東出關。關吏識之，曰：「此使者，乃前棄繻生也。」
《後漢書》曰：初，禁網尚簡，但以璽書發兵，未有虎符之信。杜詩上疏曰：「臣聞兵者國之兇器，聖人所慎。舊制發兵以虎符，其餘徵調，竹使而已。符策合會，取爲大信，所以明著國命，斂持威重也。間者，發兵但用璽書，或以詔令。如有奸人詐僞，無由知覺。愚以爲軍旅尚興，賊虜未殄，徵兵郡國，宜有重慎。可立虎符，以絕奸端。昔魏之公子，威傾鄰國，猶假兵符以解趙圍。若無如姬之仇，則其功不顯。事有煩而不可省，費而不得已，蓋謂此也。」書奏，從之。
《漢記》曰：延熹五年，長沙賊起，攻沒蒼梧，取銅虎符。太守甘定、刺史侯輔各奔出城。
又曰：郭丹字少卿，初之長安，買符以入函谷關。嘆曰：「丹不乘使者車，終不出關。」後果如本心。
赤眉欲立宗室，以木札符書曰「上將軍」，與兩空札置笥中。大集會三老、從事，令劉盆子等三人居中央。一人奉符，以年次探之。盆子最幼，探得將軍，三老等即皆稱臣。
《隋書》曰：高祖頒青龍符於東方總管、刺史，西方以騶虞，南方以朱雀，北方以玄武。又頒木魚符於總管、刺史，雌一雄一。又頒木魚符於外官五品已上。
煬帝顧謂樊子蓋曰：「朕遣越王留守東都，示以皇枝磐石。社稷大事終以委公，特宜持重甲五百人而後出，此亦勇夫重閉之義也。無賴不軌者，便誅鋤之。凡可以施行，無勞形跡。今爲公別造玉麟符以代銅獸。」
《列女傳》曰：楚昭貞姜者，齊侯之女，楚昭王之夫人也。〈昭王，平王子，昭王珍也。〉昭王出遊，留夫人漸台而上之去。〈漸台，水上之台。〉王聞江水大，遣使者迎夫人，忘持符。使者至，請，夫人曰：「王召宮人皆以符令，使者不持符，妾不敢從使者而行。」使者反取符未還，則大水至，台馳壞，夫人流而死。王曰：「嗟乎，夫守義死不爲苟，處約持信，以成其貞。」乃號曰「貞薑」。
《釋名》曰：券，綣也，相約束綣，綣爲限以別也；大書中央破別之。契，刻也，刻識其數也。
《說文》曰：券，契也。別之書以刀刻其旁也，故曰契也。
《漢書》曰：高祖微時，好酒及色。從王媼、武負貰酒，時飲醉臥。武負、王媼見其上有怪。高祖每酤留飲，酒仇數倍。及見怪，歲竟，兩家常折券棄責。〈以簡牘爲契券。旣不征索，故折毀之，棄其所負也。〉
《楚漢春秋》曰：高帝初，侯者皆書券曰：「使黃河如帶，泰山如礪，漢有宗廟，無絕世也。」
《東觀漢記》曰：樊重字君�，南陽人。家素富。外孫何氏兄弟爭財，重恥之，以田二頃解其忿。縣中稱美，推爲三老。年八十餘終。其所假貸人間數百萬，遺令焚削文契。債家聞者皆慚，爭往償之。諸子從敕，竟不肯受。
《晉書》曰：諸王官司徒吏應給職使者，每歲先計，偕文書上道。五十日宣敕，使使各手書書定，見破券。諸送迎者所受，郡別校數寫朱券爲簿集上。
《宋書》曰：顧綽，覬之子也。有私財甚豐，鄉里士庶多負債。覬之禁不能止。及覬之爲吳郡太守，出文券一大廚，悉令焚之，宣言遠近，皆不須還。綽嘆懊彌日。
《唐書》曰：太宗時，東謝渠帥來朝。東謝者，南蠻之別種也。在黔安之東，地方千里，其俗無文書，刻木爲約。
又曰：羅讓爲福建觀察使兼御史中丞，甚著仁惠。有以女奴遺讓者，讓問其所，因者曰：本某處家人，兄姊九人，皆爲官所賣，其留者惟老母耳。讓慘然焚其券書，以女奴歸其母。
《夢書》曰：券契爲有信，夢得券契，有信士也。
《文心雕龍》曰：契者，結也。上古純質，結繩執契。今羌胡征數負販，其遺風也。
又曰：券者，束也，明白約束。約束以備，情僞自形半分，故周稱判書。古有鐵券，以堅信誓。王褒髯奴，則券之諧也。
《戰國策》曰：孟嘗君使馮�收責於薛，曰：「責畢，市吾家所寡者。」馮�召民，畢集，以責賜民，因燒其券。還見孟嘗君曰：「君家所寡者，義也。臣竊矯命，舍責以賜民，此爲君市義也。」
魏子曰：仲尼無券契於天下，而德著於古今，善惡明也。
王褒《僮約》曰：蜀郡王子淵，以事到湔，寡婦楊惠舍。惠有夫時奴名便了，子淵倩奴行酤酒。便了拽大杖上冢顛曰：「大夫買便了時，但要守家，不要爲它人男子酤酒。」子淵大怒曰：「奴寧欲賣邪？」惠曰：「奴大忤人，人無欲者。」子淵即決買，券之。奴復曰：「欲使皆上券，不上券便不能爲也。」子淵曰：「諾。」券文曰：「神爵三年正月十五日，資中男子王子淵，從成都安志里女子楊惠買亡夫時戶下髯奴便了，決賈萬五千。奴當從百役使，不得有二言。晨起早掃，食了洗滌，浚渠縛落，鉏園斫陌，杜埤地，刻大枷，屈竹作杷，削治鹿盧。居當穿臼縛帚，栽芋鑿鬥，織履作粗，粘雀張烏，結網捕魚，種薑養羊，長育豚駒。二月春分，皮��種瓜作〈音昨〉。瓠別茄，披蔥，焚槎發芋。鶏鳴起舂，兼落三重，調治馬戶，滌杯整案，園中拔蒜，斫蘇切脯。飲酒裁得染唇漬口，不得傾杯覆鬥；用錢，推紡堊，販��索，綿亭，買席，往來都落，當爲婦女求脂澤；轉出旁蹉，牽犬販鵝；武都買茶，楊氏池中掘荷；入市不得夷蹲旁臥，惡言醜駡；〈��栟櫚也。皮可爲繩作也。音鑿。蜀土收芋皆窖藏之，至春乃發。馬戶，水門也。蜀每落流水養魚，欲食乃取之。紡堊，白雲善地。蹉，市名。武都縣出名茶，楊氏池出好。〉多作刀矛，持入益州，貨易牛羊，自教精慧，不得痴愚；持斧入山，斷�柔裁轅，若有餘殘，當作俎幾、木履及彘盤；焚薪作炭，{石}石薄岸，治舍蓋屋，削書伐牘，日暮欲歸，當送乾薪兩三束；四月當披，九月當獲，十月拔豆，掄麥窖芋，南安拾栗、采橘，持車載輳，多取蒲薴，益作繩索；雨墮無所，爲當編蔣、織薄，植種桃、李梨、柿、柘、桑，三丈一樹，八樹爲行，果類相從，從橫相當；果熟收斂，不得吮嘗；犬吠當起，驚告鄰里，棖門柱戶，上樓擊鼓，持盾曳矛，還落三周；勤心疾作，不得遨遊；奴老力索，種莞織席，事訖休息，當舂一石；夜半無事，浣衣當白；若有私錢，主給賓客，奴不得有奸私，事當關白，奴不聽教，當笞一百。」讀券文�訖，辭窮詐索，仡仡叩頭，兩手自縛，目淚下落，鼻涕長一尺。審如王大夫言，不如早歸黃土陌，蚯蚓鑽額。早知當爾，爲王大夫酤酒，真不敢作惡也。」〈�柔，車輞也。{石}石，竹籠盛石以薄岸也。豕盤，豬槽也。南安縣出В扌龠。麥，種麥也。十月民輸租載輳有利也。漢時官不禁報怨，民家皆作高樓致其上，有急則上樓，擊以告邑里令救助也。〉
石崇《奴券》曰：余元康之際，至在滎陽東住，聞主人公言聲大高。須臾，出趣吾車，曰：「公府當怪吾家嘵嘵邪？中買得一惡羝奴，名宜勤。身長九尺餘，力舉五千斤，挽五石力弓，百步射錢孔。言讀書，欲使便病。日食三斗米，不能奈何。」吾問公賣不，公喜，便下絹百匹。間謂吾曰：「吾胡王子，性好讀書。公府事一不上券，則不爲。」公府作券文曰：「取東海巨鹽，東齊羝羊，朝歌浦薦，八板<片兆>床；負之安邑，梨栗之鄉，常山細縑，趙國之編，許昌之總，沙房之綿。作車當取高平莢榆之轂，無尾髑髏之狀，太良白槐之輻，河東茱萸之輞。亂櫛桑轅，太山桑光，長安雙入白烏釘鎖，巧手出於上方。見好弓材，可斫千張。山陰青雲規，烏嗥柘桑。張金好墨，過市數蠡。幷市豪筆，備即寫書。嗥角幘道，金案玉碗。宜勒供筆，更作多辭。」乃斂吾絹而歸。
《邵氏家傳》曰：邵仲金好賑施。年八十一，臨卒，取其貸錢物書券，自於目前焚之，曰：「吾不能以德教子孫，不欲復以賄利累之。」及貸者還錢，子孫不受，曰：「不能光顯先人，豈可傷其義乎？」
《東觀漢記》曰：桓帝延熹八年，妖賊蓋登稱太皇帝，有璧二十，�五，鐵券十一。後伏誅。
《晉中興書》曰：初，閔帝在關中，與氐羌破鐵券，約不役使。
又曰：應詹督天門等郡。天門、武陵蠻幷反，詹誅其魁帥，餘皆當降。自元康以來，政令不洽，蠻懷化，數郡無憂。其後州郡所有敗，惟詹獨保之一境。
《三國典略》曰：梁任果降同。果字靜蠻，南安人也。世爲方隅豪族，仕於江左，志在立功。太祖嘉其遠來，待以優禮。後除始州刺史，封樂安公，賜以鐵券，聽世傳襲。
又曰：侯景圍台城，陳昕說範桃棒，令率所領二千人襲殺王偉、宋子仙，帶甲歸降，桃捧許之。使昕夜入官城，密啓梁主。梁主大悅，使命納之，幷鐫銀券賜桃捧，曰：「事定日當封汝爲河南王。即有景衆，幷給金帛女樂，以報元功。」而太子恐其詭詐，猶豫不決。
《隋書》曰：李穆累以軍功進爵爲伯。從太祖擊齊師於郎山，太祖臨陣墜馬，穆突圍而進，以馬策擊太祖而詈之，授以從倚，潰圍俱出。賊見其輕侮，謂太祖非貴人，遂緩之。以故得免。即而與穆相對泣，顧謂左右曰：「成我事者，其此人乎？」即令撫慰關中，所至克定，擢授武衛將軍，賜以鐵券，恕其十死。
又曰：越王侗立，以段達爲納言、右翊衛大將軍，攝禮部尚書，王世充亦納言、左翊衛大將軍、攝吏部尚書，元文都內史令、左驍衛大將軍，盧楚亦內史令，皇甫無逸兵部尚書、右武衛大將軍，郭文懿內史侍郎，長文黃門侍郎，委以機務，爲金書鐵券，藏之宮掖。於時洛陽稱段達等爲七貴。
《唐書》曰：李懷光旣解奉天之圍，不獲朝見，因大怒。德宗遣中使諭旨，加太慰，賜鐵券。懷光怒甚，投券於地曰：「凡人臣反則賜鐵券，今賜懷光，是使反也。」上遂幸梁州。
《釋名》曰：過所，至關津以示之。或曰：傳，傳也，轉移所在，識以爲信也。
《史記》曰：寧成爲右內史，外戚多毀成之短，抵罪髡鉗。是時，九卿罪死即死，少被刑。而成極刑，自以不復收，於是解脫，詐刻傳出關歸家。
《漢書》曰：文帝十三年，詔除關無用傳。張晏注曰：「傳，信也。若今過所。」李奇曰：「傳，也。」顔師古曰：「或用，或用繒帛。者，刻木爲合符。」
《魏略》曰：倉慈爲敦煌太守，胡欲詣國家，爲封過所。廷尉決事曰：「廷尉上廣平趙禮詣雒治病。博士弟子張策門人李臧賫過所詣洛。還，責禮冒名渡津。平裴諒議禮一歲半刑，策半歲刑。」
《晉令》曰：諸渡關及乘船筏上下經津者，皆有所寫一通，付關吏。
《齊諧記》曰：國步山有廟，又一亭。呂思與少婦投宿，失婦。思逐覓，見一大城，廳事一人，紗帽馮幾。左右競來擊之，思以刀斫，計當殺百餘人，餘者便乃大走。向人盡成死狸。看向廳事，乃是古始大冢。冢上穿，下甚明，見一群女子在冢里，見其婦如失性人，因抱出冢口，又入抱取於先女子，有數十。中有通身已生毛者，亦有毛腳、面成狸者。須臾天曉，將婦還亭。亭吏問之，具如此答。前後有失兒女者，零丁有數十。吏便斂此零丁，至冢口，迎此群女，隨家遠近而報之，各迎取。於此後一二年，廟無復靈。
戴良字文讓，失父，零丁曰：「敬白諸君行路者，敢告重罪自爲積，惡致災交天困我，今月七日失阿爹。念此酷毒可痛傷，當以重幣繒用相賞，請爲諸君說事狀：我父軀體與衆異，脊背傴僂卷如胾，唇吻參差不相值。此其庶形何能備？請復重陳其面：目鴟頭鵠頸獵狗，眼淚鼻涕相追逐，吻中含納無牙齒，食不能嚼左右蹉，似西域駱駝。請復重陳其形骸：爲人雖長甚細材，面目芒蒼如死灰，眼眶臼陷如米羹杯。」
