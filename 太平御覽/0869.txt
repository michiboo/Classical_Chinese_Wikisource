
《西京雜記》曰：惠帝七年夏，雷震南山，大木數千株，皆火燃至末。其下數十畝地，草皆焦黃。其後百許日，家人就其間得龍骨一具，鮫骨二具。
又曰：樊將軍噲問陸賈曰：「自古人君皆雲受命於天，雲有瑞應，豈有是乎？」賈曰：「有之。夫目則得酒食，火華則得錢財，故目則祝之，火華則拜之。況天下大寶、人君重位，非天命何以得之哉！」
《王子年拾遺記》曰：岱山東有員淵千里，孟夏之月，水騰沸，以金石投之，則爛如土矣。孟冬之月，稍焦涸，中有黃色煙從地出，起數丈，煙色萬變。山人掘之，入地數尺，得焦石如炭，或有碎火，如俗聞之火。有草名莽煌，葉圓如荷，去之十步，炙人衣服則焦，鳥獸不敢近也。刈以為席，冬彌溫，以枝相曆磨，則火出。
又曰：昔伯禹隨山浚川，起自積石，鑿龍門，至窒穴。初入窒穴之時，孔八尺，稍入，幽暗不可復行。禹乃負火而入，有黑蛇長十丈，頭有角，銜夜明之珠，以導於禹。
又曰：員嶠之山，一名環丘。有雲石，廣五百里，或四五十里。扣之片片，則蓊然雲出，俄而遍潤天下。有木名曰倚桑，煎椹以為蜜。亦有氷蠶，長七寸，黑色，角有鱗。以霜雪覆之，然後作繭，長一尺，其色五彩，織為文錦，入水而不濡，其質輕軟柔滑，以之投火，則經宿不燎。唐堯之世海人獻之。
又曰：始皇好神仙之事，求天下異朮。有宛渠之民，乘蠡舟，泛黑水，而至於雍部。始皇與之語及天初開之時，了如親見。始皇問曰：「聞子明於見遠，願聞其朮。」對曰：「臣之國，去咸池日沒之所九萬里焉，日月之所不照。以萬歲為夜，其晝則天豁然中開，闊數百丈，萬歲還合，則為一日也。及其為夜，琢燃石以代日光。此石出於然山，其土石皆自光明，鑽斬皆火出，大如栗，則輝曜一室。昔炎帝時火食國人獻此石也。」
又曰：申彌國去都萬里，有燧明國不識四時晝夜。其人不死，厭世而升天。國有火樹，名燧木，屈槃萬丈，雲霧出於中間，折枝相鑽，則火出矣。後世聖人，變腥臊之味，游日月之外，以食救萬物，乃至南垂，目此樹表，有鳥若，以口啄樹，粲然火出。聖人感焉，因取小枝以鑽火，號燧人氏，在庖羲之前，則火食起乎玆矣。
又曰：郅寄字君珍，喪親盡禮。去墓一百里，每夜行，常有鳥銜火以夾之。
《六韜》曰：軍不舉火，將亦不食。
《莊子》曰：木與木相摩則燃，金與火相守則流。陰陽錯行，則天地大駭，於是乎有雷有霆。水中有火，乃焚大槐。
又曰：利害相摩，生火甚多，〈內熱也。〉眾人焚和。〈眾人遺利則和，若利害存懷，則其和焚矣。〉
又曰：曾子居衛，袍無表，三日不舉火，十年不製衣。
又曰：孔子窮於陳、蔡之間，七日不火食。
又曰：指窮於為薪，火傳，〈窮，盡也。為薪，猶前薪也。前薪以指，指盡前薪，故火傳而不滅。〉不知其盡也。〈前火非後火，故為薪而火傳，火傳而命續，由夫養得其極也，世豈知其盡而更生哉？〉
又曰：以火救火，以水救水，名之曰益多。〈適不能救，乃更足以成彼之威。〉
又曰：山木自寇也，膏火自煎也。
又曰：馬血為燐，人血為野火。
又曰：堯讓天下於許由。許由曰：「日月出矣，而爝火不息，其於光也，不亦難乎！」
《列子》曰：趙襄子率徒十萬，狩於中山，籍芿〈音仍〉燔林，扇赫百里。有一人從石壁中出，從燼上下，眾謂鬼物。火過徐行而出，若無所經涉。襄子怪而留之，徐而察之：形色七竅，人也；氣息音聲，人也。問奚道而入火，其人曰：「奚物而謂石？奚物而謂火？」襄子曰：「向之來所出者，石也；而向之所涉者，火也。」其人曰：「不知也。」
《管子》曰：黃帝作鑽燧出火，以熟葷臊。
《韓子》曰：魯燒積澤，天北風，火南倚。恐燒國，哀公懼，自將眾趣而救火。左右無人，盡逐獸而不救火。乃召問仲尼，仲尼曰：「夫逐獸者樂而無罰；救火者苦而無賞，此火所以不救也。事急不及以罰，救火者盡賞之，則舉國不足以賞，於民請徒行罰。」乃下令曰：「不救火者，比降北之罪。」令下未遍，火已滅矣。
《淮南子》曰：火上尋，水下流。
又曰：南方，火也。其帝祝融，其佐朱明，執衡而治夏。其神為熒惑，其獸為朱鳥，其音徵，其日丙丁。
又曰：十一月水正而陰勝陽。陽氣為火，陰氣為水。水勝故夏至溼，〈通合反。〉火勝故冬至燥。燥故炭輕，溼故炭重。
又曰：練土生木，〈練，治也。〉練木生火，練火生雲〈雲，金氣也。〉，練雲生水，練水生土。
又曰：火熯則水滅之，金堅則火消之。
又曰：失火而遇雨，失火則不幸，遇雨則幸也，故禍中有福也。
又曰：槁竹有火，弗鑽不{難灬}；土中有水，弗掘無泉。〈掘猶窮也。{難灬}音然。〉
又曰：被蓑而救火，毀瀆而止水，乃愈益多。
又曰：畜火井中，操釣上山，揭斧入淵，欲得所求，難也。
又曰：甑得火而液，水中有火，火中有水。疾雷破石，陰陽相薄，自然之勢。
又曰：夫救火者汲水而趨之，或以甕瓴，或以盆盂，其方圓銳橢〈敕果反〉不同，盛水各異，其於滅火均也。
又曰：順風從火，紫芝與蕭艾俱死。〈蕭，蒿也。〉
又曰：今人放燒，或操火往益之，或雨者。皆未有功，而相去亦遠矣。
又曰：聖王之養民也，非求用之也，性不能已。若火之自熱，水之自寒，夫有何修焉？及恃其力、賴其功者，若救火舟中。〈言舟中之人同心救火，其用為易。〉
又曰：夫狂者之不能避水火之難而越溝瀆之險者，豈無形神氣志哉？然而用之異也。〈與人異也。〉
又曰：夫寒之與暖相反，大寒地坼水凝，火弗為衰其暑；大熱礫石流金，火弗為益其烈，寒暑之變，無損益於己，質有之也。
又曰：未嘗灼也，而不敢握火者，見其有所燒也；未嘗傷也，而不敢擢刃者，見其有所害也。
又曰：老槐生火，久血為燐，人弗怪也。〈血精在也，暴露百日則為燐，遙望若野火也。〉
又曰：炎帝紀火，死而為竈。〈炎帝，神農，以火帝王天下，死托祀於竈神。〉
《抱朴子》曰：案河洛之文，皆雲水火者，陰陽之餘氣也。夫言氣，則其不能生日月可知也。若水火是日月所生，亦何必盡如日月之方圓乎？今火出於陽燧而火不圓也，水出於方諸而水不方也。又陽燧可以取火於日而無取日於火之理，則日精之生火明矣；方諸可以取水於月而無取月於水之道，則月精之生水可知矣。
又曰：南海之中，蕭丘之上，有自生之火，火常以春起而秋滅。丘方千里，當火起之時，滿此丘上，純生一種木，火起正著此木。木雖為火，所著但小焦黑。人或得以為薪者，火著如常薪，但不成炭。炊熟則灌滅之，後復更用，如此無窮。又夷人取木華，績以為火浣布，木皮亦剝以灰煮為布，但不及華細好耳。白鼠大者重數斤，毛長三寸，居空木中，其毛亦可績為布。故火浣布有三種焉。
又曰：暗非火積，水非魚屬，然暗竭則火滅，水涸則魚死。伐木而寄生死，芟草而菟絲萎。
又曰：立夏日，服六壬六癸之符，或服飛霜之散，則不熱。幼伯子、王仲都，此二人衣之以重裘，曝之於夏日之中，周以十爐之火，口不稱熱，身不流汗，蓋用此方也。
《傅子》曰：管寧之遼東而歸，海中遇暴風，餘船皆破，惟寧船自若。夜晦，船人盡惑，莫知泊所。忽望見火光，趣之，得島，一無居人，又無火燼，行人咸異焉，以為神光之祐。皇甫謐曰：「積善之應也。」
《尸子》曰：燧人上觀星辰，下察五木，以為火也。
《陰符經》曰：火生於木，禍發必克。
《孫子兵法》曰：凡火攻有五：一曰火人，二曰火積，三曰火輜，四曰火庫，五曰火燧。
《呂氏春秋》曰：齊桓公使人告魯曰：「管夷吾，寡人之仇也，願生得之。」魯君許諾，乃使轉其拳，膠其目，置之匣中。至齊境，桓公使以朝車迎之，祓以火。〈火，所以祓除不祥也。，讀曰灌。〉
又曰：燕雀處一屋之下，自以為安。竈突決火，棟宇將焚，燕雀不知禍將至矣。
又曰：伊尹說湯五味，九沸九變，火為之紀。
《博物志》曰：燧人鑽木而造火。
又曰：臨邛有火併一所，縱廣五尺，深二三丈，在縣南百里。昔人以竹木投之以取火。諸葛丞相往觀視後，火轉盛。以盆著井上，煮鹽得鹽。後人以家燭火投井中，火即滅，迄今不復然也。
又曰：臨邛有火井，深六十餘丈，火光上出。人以筒盛火，行百餘里，猶可燃也。〈《蜀王本紀》亦同。〉
又曰：魏明帝世，河東有焦光者，裸而不衣，處火不焦，處寒不凍。
又曰：積油萬石，則自然生火。晉泰始中，武庫火，積油所致。
《南越志》曰：廣州有大樹，可以御火，山北謂之慎火，多種屋上以防火。南無霜雪，故成樹也。
《風俗通》曰：城門失火，殃及池魚。案百家書：宋城門失火，汲取池中水以沃之，魚悉露見，但就取之。〈說云：司門尉姓池，名魚，城門火，惇之，燒死，故云然耳。〉
又曰：臧仲英家欲炊而失釜，火從篋中起，衣服盡燒而篋不損。
《山海經》曰：符愚之山，其鳥名{昏鳥}〈音旻〉，其狀如翠而赤喙〈翠似燕而紺色。〉，可以衛火。〈畜之辟災。〉
又曰：翠山之上，其鳥多鸓〈音壘〉，其狀如鵲，赤黑而兩首，可以衛火。
又曰：{山弇}嵫之山，上多丹木，其葉如谷，其實如瓜，赤符而黑理，食之可以衛火。
又曰：帶山之上有獸焉，其狀如馬而一角，其名曰{日雚}〈音歡〉疏，可以衛火。
又曰：令丘之山，無草木，其上多火。
又曰：崌〈音居〉山之上有鳥焉，其狀如鴞而赤身白首，名曰竊脂，可以衛火。
又曰：西海之南，流沙之濱，赤水後，黑水前，有山名曰崑崙之丘，其外有炎火之山，投物即然。〈今扶南東萬里有耆蒲國，東復五千里有火山國，其雖霖雨，火常燃。火中有白鼠，常出山邊求食人。捕之，以毛作布。而今之火浣布，此類也。〉
又曰：厭火國人獸身黑色，火出其口中。〈言能吐火。〉
《神異經》曰：南荒外有火山焉，長四十里，廣四五里，其中生木，晝夜火燃，得暴風雨，火不滅，火中有鼠，重百斤，毛長七尺餘，細如絲，可以作布。
《新論》曰：漢元帝廣求方朮之士。漢中道人王仲都云：「但能忍寒暑耳。」以隆冬單衣於上林昆明池上，無變色；至夏大暑，使暴坐，環以十爐火，不汗出。
《三輔黃圖》曰：秦始皇葬驪山，六年之間，為項籍所發。放羊兒墜羊冢中，然火求羊，燒其槨藏。
魏武帝《明罰令》曰：聞太原、上黨、西河、雁門，冬至之後百五日皆絕火寒食，云為介子推。子胥沉江，吳人未有絕水之事，至於子推，獨為寒食，豈不偏乎？
《河圖挺佐輔》曰：伏羲禪於伯牛，錯木作火。
《春秋潛潭巴》曰：火從井出，有賢士從民間起。〈宋均注曰：火明，賢者，象賢者屈淵從井出。〉
《禮含文嘉》曰：燧人始鑽木取火，炮生為熟，令人無腹疾，遂天之意，故為燧人也。
陸景《典語》曰：沖風之摧枯枝，烈火之炎寒草，武王伐紂，勢然也。
《古今注》曰：宣帝地節元年，上郡沙中夜中有火如粟出，不熱。
又曰：陽燧，以銅為之，形如鏡，向日則火生，以艾炷承之得火也。
《瑣語》曰：智伯既敗，將出走，夢火見於西方。及夫出奔秦，又夢見於南方，遂奔楚也。
張衡《靈憲》曰：日匹火，月匹水，火則外光，水則含影。
《河圖·汴光篇》曰：陽精散而分佈為火。
《括地圖》曰：神丘有火穴，光照千里。
《笑林》曰：某甲夜暴疾，門人鑽火，其夜陰暗，未得火，催之急。門人忿然曰：「君責人亦大無道理，今暗如漆，何以不把火照我，當得覓鑽火具。」潘尼《箴》曰：夫水火者，所以佐理天地，清成大化也。在天則日月麗焉，在地則水火存焉。
