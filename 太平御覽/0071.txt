
《爾雅》曰：瀵水出尾下。〈瀵，敷問切。汾陰有水口如車輪，名爲瀵。尾猶底也。〉
《列子》曰：禹之治水而失塗，謬之一國，其名終北，不知際畔，無風雨霜露魚禽草木。國中有山名壺嶺，頂有穴，狀若圓環，名曰滋穴。有水湧出曰神瀵，臭過蘭椒，味過醪醴，一源分爲四，國人飲神瀵，力志平和，過則醉，經旬乃醒也。
《水經注》曰：漯水又南入山，瀑布飛梁懸河注壑，崩湍十許丈，謂之馬落山。
《幽明錄》曰：衡山三峰最爲竦桀，自非清霽素朝，不可望見。峰下有泉飛流如舒一匹絹，分映青林，直注山下，雖纖羅不動，其上翛翛恆淒清風也。
《臨海記》曰：郡西北有白鵠山，山有池水懸注，遙望見如倒掛白鵠，因以名山，上有深湖，湖中又有魚，如二百斛船大，長二丈許。
《羅浮山記》曰：羅嶺之南有瀑布，掛泉四十餘丈。
周景式《廬山記》曰：泉在黃龍南數里，即瀑布水也，土人謂之泉湖。其水出山腹，掛流三四百丈，飛湍於林峰表出，望之若懸索，注水處石悉成井，其深不測也。
何尚之《清暑殿賦》曰：深波奔上，瀑布懸下。
孫興公《天臺山賦》曰：赤城霞起以建標，瀑布飛流而界道。
竺法真《登羅山疏》曰：增城縣有石溝，深廣三丈，有兩瀑布皆同注此溝。相傳雲是仙人流杯池水。
《華陽國志》曰：邛都縣南有溫泉，冬夏長熱，其源可湯鶏豚，下流澡洗治宿病，餘多惡水，水神自司，不可穢污，及沉亂髮照面，使人惡疾。
《幽明錄》曰：始興靈水源有湯泉，每至霜雪，見其上蒸氣高數十丈，生物投之，須臾便熟。
《吳錄》曰：始興縣有始興山，山出溫泉，可以瀹鶏。
《山海經》曰：溫水出空峒山，山在臨汾，南入河，徑陽北也。
《幽明錄》曰：艾縣輔山有溫冷二泉，同出一山之足，兩泉發源相去數尺，熱泉可以瀹鶏，冷泉常若冰生。
《博物記》曰：不周山六川之水，溫如湯也。
《辛氏三秦記》曰：始皇生時，作閣道至驪山八十里，人行橋上，車行橋下，金石柱見存。西有溫泉，俗雲始皇與神女戲，不以禮，女唾之則生瘡，始皇怖謝，神女爲出溫泉，後人因洗浴。
《江乘地記》曰：東南三十五里有湯泉，半冷半溫，共同一壑。
盛弘之《荊州記》曰：新都縣有溫泉，冬月，未至數里，遙見白氣如煙，上下交映，狀如綺疏。又有車輪雙轅形，世人傳，昔有玉女乘車自投此泉，人時見女子姿儀光麗，往來倏忽。人造泉有一聲，則沸從下出，而不可止也。
又曰：棗陽縣界有溫泉，其下有田，資以浸灌，一年三熟。
王孚《安城記》曰：宜陽縣南鄉有溫泉焉，以生鶏卵投其中，熟如煮也。
伏琛《齊地記》曰：曲城東七十里有溫水，水如湯沸，可療百病，煮物無不熟也。
《水經注》曰：溫水出太一山，其水沸涌如湯。杜彥回曰，可治百病，水清則病癒，世濁則無驗。
《說文》曰：潢，積水池也。
《晏子春秋》曰：景公與晏子立曲潢之上，公望見齊國，問晏子曰：「後世孰將踐有齊者？」晏子對曰：「非賤臣之所敢議。」
《論語》曰：長沮、桀溺耦而耕，孔子過之，使子路問津焉。長沮曰：「夫執輿者爲誰？」子路曰：「爲孔丘。」曰：「是魯孔丘與？」曰：「是也。」曰：「是知津矣。」〈言數周流，自知津處。〉
《晉書》曰：雷煥卒，子華爲州從事，持劍行經延平津，忽於腰間躍出墮水，使人投水取之，不見劍，但見兩龍，各長數丈，蟠縈有文章，投者懼而返。須臾，光彩照水，波浪驚沸。
崔鴻《十六國春秋》曰：石虎起河橋於靈昌津，採石爲中濟，石無大小輒隨流，用功五百餘萬而終不成。虎遣散騎侍郎崔收沉璧中流告神，已，地震水流莫不傾壞，壓死者百餘人。虎甚怒，乃斬工匠，止作而還。
又曰：慕容德正月渡黎陽津，流澌冰合，鄴令韓軌言於德曰：「光武渡滹沱，澌冰自合；大王濟河，天橋自成。靈命所扶，徵兆已見。」德大悅，改黎陽津爲天橋津。
《郡國志》曰：陝州平陸縣小平津，張讓劫獻帝處。南岸有勾陳壘，武王伐紂，八百諸侯會處。
又曰：杜預造河橋於富平，即此也。
又曰：曹州離狐縣有延津，淡檯子羽投璧斷蛟處。
酈善長注《水經》曰：舊東郡白馬縣神馬亭，有神馬寺，去白馬津可二十許裏，東南去白馬縣故城可五十里。《開山圖》所謂白馬山也，山上常有白馬群行，悲鳴則河決，馳走則山崩。
又曰：呂望，東海人也，老而無遇，以釣幹周。呂望行年五十，賣食棘津，七十則屠牛朝歌，行年九十，身爲帝師。
又曰：弘農郡有竇津，說者鹹雲，漢武微行相穀遇辱，感竇其妻深識，既反，厚賚賞焉，賜以河津，令其鬻渡。今竇津是也。
又曰：雲中、定襄之間有津，曰君子濟。昔漢桓帝十三年，西幸榆中，東行代地，洛陽大賈賫金貨隨帝後行，夜迷失道，往投津長，津長送之渡河，賈人卒死，津長埋之。其子尋求父喪，發冢舉屍，資費一無所損，其子悉以金與之，津長不受。事聞於帝，帝曰：「君子也」。即名其津爲君子濟。
又曰：河水東北爲長壽津。
《述征記》曰：涼城至河壽津六十里，河之故瀆在焉。
《異苑》曰：石勒元初十一年，伐劉曜於洛陽，從大河南濟，時凍將合，軍至而冰自泮，舟楫無閡，遂生擒曜，謂是神靈之助，改名靈昌津。
《吳越春秋》曰：勾踐入吳，吳王遣之，越王伏不敢起，吳王遂引上車，范蠡爲執禦，至三津之上，仰天長嘆，淚下沾襟，曰：「嗟乎！孤厄也，不意復生渡此津！」
《釋名》曰：渚，遮也，能遮水從傍回也。
《詩》云：鴻飛遵渚，公歸無所，於汝信處。
又曰：魚潛在淵，或在於渚。
又曰：鳧鷖在渚，公屍來燕來處。
《廣雅》曰：渚，處也。
《晉書》曰：溫嶠至牛渚磯，水深不可測，世雲其下多怪物，嶠遂毀犀角而照之。須臾，見水族覆水，奇形異狀，或乘車馬赤衣者。嶠其夜夢人謂己曰：「與君幽明異路，何意相照也？」意甚惡之。嶠先有齒疾，至是拔之中風，至鎮未旬而卒。
又曰：殷羨，建元中爲豫章太守，去郡，郡人多附書一百餘封，行至江西石頭渚岸，以書擲水中，祝曰：「沉者自沉，浮者自浮，殷洪喬非是致書郵。」故時人號爲投書渚。
《吳興記》曰：烏程西風渚者，防風氏國也。
《幽明錄》曰：淮南牛渚津水極深，無可算計，人見一金牛，形甚瑰壯，以金爲鎖絆。
《文選》詩曰：雙燕遊蘭渚
《釋名》曰：潏，術也，堰使水鬱術也，魚梁水碓之類也。
《爾雅》曰：人所爲曰潏。〈犍爲舍人曰：人力水爲居止。〉
《釋名》曰：沚，止也，水可以止息其上也。〈《廣雅》同。〉
《詩》曰：溯回從之，宛在水中沚。
又曰：菁菁者莪，在彼中沚。
《傳》曰：澗溪沼沚之毛，潢污行潦之水，可薦於鬼神，可羞於王公。
《說文》曰：秦謂陵阜曰坻。
《釋名》曰：坻，遲也，能小遏水使流遲也。
賈誼《鵩鳥賦》曰：乘流爰逝兮，得坻則止。
《神仙傳》曰：河上公，漢景帝時結草爲庵於河之湄，常讀《老子》，帝不解《老子》，數事遣問，公不答。帝駕從之，公即躍身空中矣。
《說文》曰：濆，水涯也。
《詩》曰：汝墳，道化行也，文王之化行乎汝墳之國也。遵彼汝墳，伐其條枚。
又曰：彼汾沮洳，言采其莫。
《說文》曰：涘，水涯也。
《詩》曰：綿綿葛藟，在河之涘。
又曰：所謂伊人，在水之涘。
《釋名》曰：風吹水成文爲瀾。瀾，連也，波體轉流相及連也。小波曰淪，淪，倫也。水文相次有倫理也。
《詩》曰：有豕白蹢，烝涉波矣。
《魏志》曰：魏明帝至廣陵，臨江觀兵，見波濤洶湧，嘆曰：「此天所以限南北也。」遂歸。
又曰：徐宣從文帝於廣陵，六軍乘舟，風浪暴起，帝船回倒，宣時病在後，淩波獨前，群僚無至者，帝壯之，遷尚書。
《益都耆舊傳》曰：張霸爲會稽太守，入海捕賊，遭疾風晦冥，波水湧起，士卒驚白霸，霸曰：「無得恐，太守奉法追賊，風必不爲害。」須臾風靜波止。
《莊子》曰：孔子游乎與緇帷之林，休坐乎杏壇之上，有漁父者，孔子曰：「其聖人與？」乃下求之。漁父語訖刺船而去，延緣葦間，顔淵還車，子路授綏，孔子不顧，待水波定，不聞拿音，而後敢乘。〈拿，船棹也。〉
《淮南子》曰：武王伐紂，渡盟津，陽侯之波逆如擊，疾風晦冥，人馬不相見。於是，武王左操黃鉞，右執白旄，瞋目而麾之曰：「餘在，天下誰敢害吾意者！」於是風霽波罷。
又曰：楚國之人有乘船而遇大風者，波至而恐，自投於水。非不貪生而畏死，或恐死而忘生也。
《世說》曰：桓宣武在南州，與會稽王會於溧洲，於時漾舟江側，謝公亦在，狂風忽起，波浪鼓涌，非人力所制，桓有懼色，會稽王亦微異，惟謝公怡然自若。頃間風止，桓問謝曰：「向那得不懼？」謝徐笑答曰：「何有三才同盡理。」
《孔叢子》曰：子順謂韓王曰：「胡越之人同舟濟江，中流遇風波，其相救如左右手，所患同也。」
《廣雅》曰：陽侯，濤大波也。
《戰國策》曰：或謂公叔曰：「乘舟漏而不塞，則舟沉矣；塞漏舟而輕陽侯之波，則舟覆矣。今公自以辯於薛公，是塞漏舟而輕陽侯之波也。」
