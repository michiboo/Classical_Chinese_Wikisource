
《北史》曰：百濟之國者，其先蓋馬韓之屬也，出自夫餘王東明之後有仇台，篤於仁信，始立國於帶方故地。漢遼東太守公孫度以女妻之，遂為東夷強國。初以百家濟，因號「百濟」。其國東極新羅，北接高句麗，西、南俱限大海，東西四百五十里，南北九百里。其都曰居拔城，亦曰固麻城。其外更有五方：中方曰古沙城，東方曰得安城，南方曰久知下城，西方曰刀先城，北方曰熊津城。
又曰：百濟國王姓夫餘氏，號於羅瑕，百姓呼為鞬吉支，夏言並王也。王妻號於陸，夏言妃也。官有十六品，左平五人，一品達率，三十人，二品恩率，三品德率，四品杆率，五品奔率，六品已上冠飾銀華將德，七品紫帶施德，八品皂帶固德，九品赤帶季德，十品青帶對德，十一品文督，十二品皆黃帝武督，十三品左軍，十四品振武，十五品卷虞，十六品皆白帶。自恩率以下，官無常員，各有部分。其人飲食衣服，與高麗略同。若朝拜、祭祀，其冠兩箱加翅，戎事則不拜。拜謁之禮，以兩手據地為禮。婦人不加粉黛，女辮髪垂後，已出嫁則分為兩道，槃於頭上。衣似袍而袖微大。兵有弓箭刀槊，俗重騎射，兼愛墳史。有鼓、角、箜篌、箏、竽、篪、笛之樂，投壺、樗蒲、弄珠、握槊等戲，尤尚奕棋。行宋元嘉曆，以建寅月為歲首。賦稅以布絹絲麻及米等，量歲豐儉，差等輸之。其刑罰，反叛退軍及殺人者斬；盜者流，其贓兩倍徵之；婦犯奸，沒入夫家為婢。婚娶之禮，略同華俗。父母及夫死者，三年居服，余親則葬訖除之。土田下溼，氣候溫暖，人皆山居。有巨粟。其五穀雜果菜蔬及酒醴餚饌之屬，多同內地，維無駝騾羊鵝鴨。
又曰：百濟國中，大姓有八族：沙氏、燕人、刕〈音離。〉氏、真氏、解氏、骨氏、木氏、苩氏。其俗每以四仲月祭天及五帝之神，立其始祖仇台之廟於國城，歲四祠之。
又曰：隋開皇初，百濟王余昌遣使貢方物，拜上開府帶方郡公百濟王。平陳之歲，戰船漂至海東耽牟羅國。其船得還，經於百濟，昌資送甚厚，並遣使奉表賀陳平，文帝善之。八年，昌復使長史王辯那來獻方物，屬興遼東之役，奉表請為軍導。高麗頗知其事，兵侵其境。大業七年，帝親徵高麗，其王餘璋使國智牟來請軍期，帝遣尚書起居郎席律詣彼與相知。明年，六軍度遼，餘璋亦嚴兵於境，聲言助軍，實持兩端。尋與新羅有隙，每相戰爭。十年，復遣使朝貢。後天下亂，使命遂絕。
《南史》曰：晉義熙十三年，以百濟王餘映為使持節都督百濟諸軍事鎮東將軍百濟王。宋元嘉二年，詔兼謁者閭丘恩子兼副謁者丁敬子往宣旨慰勞。其後每歲遣使奉表獻方物。二十七年，上表求《易林》、《雜占》、腰弩，文帝並與之。梁天監中，進號徵東大將軍。尋為高麗所破，衰弱累年，遷居南韓地。普通二年，王余隆上表，陳累破高麗，今始與百濟通好，更為強國。五年，隆死，詔以其子明為百濟王。所都城曰固麻，謂邑曰擔魯，如中國之言郡縣也。其國有二十二擔魯，皆以子弟宗族分據之。其人形長，衣服潔淨。其國近倭，頗有文身者。言語、服章略與高麗同。呼帽曰冠，襦曰複衫，褲曰禈。其言參諸夏，亦秦韓之遺俗雲。中大通七年，累遣使獻方物，並請《涅盤》等經義、《毛詩》博士並工匠、畫師等，並給之。太清三年，遣使貢獻，及至，見城闕荒毀，並號慟涕泣。侯景怒，囚執之。景平，乃得還國。
《唐書》曰：百濟國王所居有東西兩城，所置內官，曰內臣佐平掌宣納事，內頭佐平掌庫藏事，內法佐平掌禮儀事，衛士佐平掌宿衛兵事，朝廷佐平掌刑獄事，兵官佐平掌在外兵馬事。其用法，叛逆者死，籍沒其家；殺人者，以奴婢三人贖罪；官人受財及盜者，三倍追贓，乃終身禁錮。凡諸賦稅及風土所產，多與高麗同。其王服大袖紫袍。青錦褲、烏羅冠，金花為飾，素皮帶、烏革履；官人盡緋為衣，銀花飾冠；庶人不得衣緋紫。歲時伏臘，同於中國。其書籍有五經、子、史。又表疏並依中華之法。其國西南海中有三島，其上出黃漆樹，似小榎而樹大，六月取其汁，漆器物，色如黃金，其光自奪目。
又曰：武德四年，百濟王扶餘璋遣使來獻果下馬。七年，又遣大臣奉表朝貢。高祖嘉其誠款，遣使就冊封為帶方郡王。百濟王自此歲遣朝貢，高祖勞撫甚厚，因訟高麗閉其道路，不許來通中國，詔遣朱子奢往和之。又與新羅世為仇敵，數相侵伐。貞觀元年，太宗賜其玉璽書，令即停兵革，璋因遣使奉表陳謝。雖外稱順命，內實相仇如故。十一年，遣使來朝，獻鐵甲雕斧。太宗優勞之，賜彩帛、錦袍等。
又曰：貞觀十六年，百濟王義慈興兵伐新羅四十餘城；又與高麗和親通好，謀欲取党項城，以絕新羅入朝之道。新羅遣使告急請救。太宗遣司農丞相里玄獎齎書告諭兩蕃，示以禍福。及太宗親徵高麗，百濟懷貳，乘虛襲破新羅七城。二十二年，又破其十餘城。數年之中，朝貢遂絕。高宗嗣位，始遣使朝貢。六年，新羅王金春秋上表，稱百濟與高麗、鞂鞨侵其北界，已沒三十餘城。顯慶五年，命左衛大將軍蘇定方統兵討之，大破其國，虜義慈及太子隆、小王孝演、偽將五十八人等，送於京師，上責而宥之。其國舊分為五部，統郡三十七、城二百、戶七十六萬，至是乃以其地分置熊津、馬韓、東明等五都督府，各統州縣，立其酋渠為都督、刺史及縣令，命右衛郎將王文度為熊津都督，總兵以鎮之。
又曰：百濟王義慈事親以孝行聞，友於兄弟，時人號「東海曾閔」。及至京，數日疾卒，贈金紫光祿大夫衛尉卿，特許其舊臣赴哭送，就孫皓、陳叔寶墓側葬之。
《後漢書》曰：夫餘國在玄菟北千里，南與高句麗、東與挹婁、西與鮮卑接，北有弱水，地方二千里，本獩地也。初，北夷橐離國王出行，其侍兒於後妊身，王遂欲殺之。侍兒曰：「前見天上有氣，如大雞子，來降我，因以有身。」王囚之，後遂生男。王令置於豕牢，豕以口氣噓之，不死，復徙於馬欄，馬亦如之。以為神，乃聽母收養，名曰東明。東明長而善射。王忌其猛，欲殺之。東明奔走，南至掩㴲〈音斯。〉水，以弓擊水，魚鱉皆聚浮水上，東明乘之得度，因至夫餘而王之焉。於東夷之域，最為平敞，土宜五穀，出名馬、赤玉、貂┊、大珠如酸棗。以員柵為城，有宮室、倉庫、牢獄。其人粗大強勇而謹厚，不為寇鈔。以弓矛為兵。以六畜名官，有馬加、牛加、狗加。其邑落皆主屬諸加。食飲用俎豆，會同、拜爵、洗爵，揖讓外降。以臘月祭天，大會連日，飲食歌舞，名曰迎鼓。是時斷刑獄，解囚徒。有軍事亦祭天，殺牛，以蹄占其吉凶。行人無晝夜，好歌吟，音聲不絕。其俗用刑嚴急，被誅者，皆沒其家人為奴婢；盜一責十二；男女淫皆殺之；尤惡妒婦，既殺復屍於山上。兄死妻嫂，死則有槨無棺。殺人殉葬，多者以百數。其王葬用玉匣，漢朝常預以王匣付玄菟，郡王死則迎取以葬焉。建武二十五年，夫餘王遣使奉貢，光武厚報答之，於是使命歲通。至安帝永初五年，夫餘王始將步騎七八千人寇鈔樂浪，殺傷吏人，後復歸附。永寧元年，乃遣嗣子尉仇台詣闕貢獻，天子賜尉仇台印綬金彩。順帝永和元年，其王來朝京師，帝作黃門鼓吹角牴戲以遣之。桓帝時亦朝貢。獻帝時求屬遼東雲。
《魏志》曰：夫餘本屬玄菟。其俗：有敵，諸加自戰，下戶俱擔糧飲食之；其死，夏月皆用冰，有槨無棺，停喪五月，以久為榮；其居喪，男女皆純白，婦人著布衣而去環珮，大體與中國相類。漢未，公孫度雄張海東，威服東夷，夫餘王尉仇台更屬遼東。時句麗、鮮卑強，度以夫餘在二虜之間，妻以宗女。正始中，幽州刺史母丘儉討句麗，遣玄菟太守王頎詣夫餘，王位居遣犬加郊迎，供軍糧。舊夫餘俗：水旱不調五穀不熟，輒歸咎於王，或言當易，或言當殺。其印文言「王之印」，國有故城名城，蓋本貊之地，而夫餘王其中，自謂亡人，抑有以也。
《晉書》曰：夫餘國，至太康六年為慕容所襲破，其王依慮自殺，子弟走保沃沮。武帝以何龕為護東夷校尉。明年，夫餘後王依羅遣使詣龕，求率見人還復舊國，遣督郵賈沈以送之，爾後每為掠。其種人賣於中國，帝又以官物贖還。禁市夫餘之口。自後無聞。
《秦書》曰：符堅建元十八年，新羅國王樓寒遣使衛頭獻美女。國在百濟東，其人多美髮，髮長丈餘。
又曰：符堅時，新羅國王樓寒遣使衛頭朝貢。堅曰：「卿言海東之事，與古不同，何也？」答曰：「亦猶中國，時代變革，名號改易。」
《南史》曰：「新羅，魏時曰新盧，宋時曰新羅，或曰斯羅。其國小，不能自通使聘。梁普通二年，王姓募名秦始，使使隨百濟奉獻方物。其俗呼城曰健牟羅，其邑在內曰啄評，在外曰邑勒，亦中國之言郡縣也。國有六家啄評，五十邑勒。邑勒土地肥美，宜植五穀，多桑麻，作縑布，服牛乘馬，男女有別。其官名有子賁旱支。壹旱支、齊旱支、謁旱支、壹吉支、奇貝旱支。其冠曰遺子，禮襦曰尉解，褲曰柯半，靴曰洗。其拜其行與高麗相類。無文字，刻木為信，語言待百濟而後通焉。
《北史》曰：新羅者，其先本辰韓種也。辰韓始有六國，後稍分為十二，新羅則〈先本辰韓種也，辰韓始一也。〉其一也，或稱魏。將毋丘儉討高麗，破之，奔沃沮，其後復歸故國，有留者遂為新羅，亦曰斯盧。其人雜，有華夏、高麗、百濟之屬，兼有沃沮、不耐、韓獩之地。其王本百濟人，自海逃入新羅，遂王其國。初附庸百濟，百濟徵高麗，不堪戎役，後相率歸之，遂致強盛。因襲百濟，附庸於迦羅國焉。
又曰：新羅王真平，以隋開皇十四年，遣使貢方物，文帝拜真平上開府樂浪郡公新羅王。其官有十七等，一曰伊罰干，貴如相國，次伊尺干，次迎干，破彌，次大阿尺，次阿尺干，次乙吉干，次涉咄干，次及伏干，次大奈摩干，次奈摩干，次大舍，次小舍，次吉士，次大烏，次小烏，次造位，外有郡縣。其文字、甲兵同於中國。選壯健者悉入軍，烽戍邏俱有屯管部伍。風俗刑政衣服略與高麗、百濟同。每月旦相賀，王設宴會，班齎群官，其日拜日月神主。八月十五日設樂，令官人射，賞以馬布。其有大事，則聚群官，詳議定之。服色尚畫素，婦人辮髪繞頭，以新彩及珠為飾。婚嫁禮惟酒食而已，輕重隨貧富。死有棺斂葬送，起墳陵。王及父母妻子喪，居服一年。田甚良沃，水陸兼種。其五穀果菜鳥獸物產略與華同。大業以來，歲遣朝貢。
《唐書》曰：新羅王所居曰金城，周七八里，衛兵三千人，設師子隊，文武官凡有十七等。武德四年，其王金真平遣使朝貢，高祖遣使，賜以璽書及畫屏風、錦彩。自此朝貢不絕。其食器用柳箱，亦以銅及瓦。國多金、朴兩姓，異姓不為婚。
又曰：貞觀五年，新羅遣使獻女樂二人，皆須發美色。太宗謂侍臣曰：「朕聞聲色之娛不如好德，且山川阻遠，懷土可知。近日林邑獻白鸚鵡，尚解思鄉，訴請還國，鳥猶如此，況人情乎？但憫其遠來，思戀親戚，宜付使者，聽其還家。
又曰：新羅王金真平安卒，無子，立其女善德為王。貞觀九年，遣使冊命善德為樂浪郡王。新羅王十七年，遣使上言：「高麗、百濟累相攻襲，亡失數十城，兩國連兵，意在滅臣社稷。謹遣陪臣歸命大國，乞偏師救助。」後太宗將親伐高麗，詔新羅纂集士馬應接大軍。新羅遣大臣領兵五萬入高麗南界，攻水口城，降之。
又曰：新羅王善德卒，立其妹真德為王。貞觀二十二年，真德遣其弟國相伊贊子金春秋及其子文正來朝。春秋請詣國學觀釋奠及講論，太宗因賜以所制溫湯及晉碑。並新撰《晉書》將歸國。
又曰：永徽元年，新羅王真德大破百濟之眾，遣其弟子法敏以聞。真德乃織錦作五言《太平頌》以獻，其詞曰：「大唐開洪業，巍巍皇猷昌。止戈戎衣定，修文繼百王。統天崇雨施，理物體含章。深仁諧日月，撫運邁陶唐。幡旗何赫赫，徵鼓何鍠鍠。外夷違命者，剪覆被天殃。淳風凝幽顯，遐邇竟呈祥。上時和玉燭，七耀巡萬方。維岳降宰輔，帝任忠與良。五三成一德，昭我家大唐。」帝嘉之，拜法敏為太府卿。
又曰：永徽六年，百濟與高麗、鞂鞨率兵侵新羅北界，其王春秋遣使上表求救。顯慶五年，命左武衛大將軍蘇定方為熊津道大總管，統水陸十萬，仍令春秋為嵎夷道行軍總管，與定方討平日濟，俘其王扶餘義慈來獻。自是新羅漸有高麗、百濟之地，其界益大，西至於海。
又曰：龍朔三年，詔以新羅國為雞林州都督，授其王金法敏為雞林都督。法敏卒，其子政明嗣位。垂拱二年，遣使來朝，因請《唐禮》一部，並雜文章。則天令寫《吉凶要禮》，並於《文館詞林》釆其詞涉規誡者，勒成五十卷以賜之。
又曰：開元二十五年，新羅王興光卒。玄宗遣左贊善大夫邢璹往弔祭，並冊其子承慶為新羅王。璹將發，上制詩序，太子以下及百寮咸賦詩以送之，謂璹曰：「新羅，號君子之國，頗知書記，有類中華。以卿涉學，善於講論，故選充此使。到彼宜闡揚經典，使知大國儒教之盛。」又聞其人多善弈棋，亦令善棋人率府兵曹楊季膺為之副。璹等至彼，大為蕃人所敬。其國棋者皆季膺之下，於是厚賂璹等金寶及藥物。
又曰：大曆七年，新羅王金乾運遣使金標石來賀正。八年，又遣使獻金銀牛、黃魚、牙綢、朝霞綢等。
又曰：元和三年，新羅王金重興遣使金力奇來朝。力奇上言：「貞元十六年，奉詔冊臣故主金俊邕為新羅王。母申氏為大妃，妻朴氏為王妃。冊使韋丹至中路而知俊邕薨，其冊卻回在中書省。今臣還國，伏請授臣以歸。」敕金俊邕等冊，宜令鴻臚寺於中書省受領，至寺宣授與金力奇，令奉歸國。仍賜其叔彥升門戟，令本國準例給與。
