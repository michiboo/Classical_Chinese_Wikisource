
《晉宮閣名》曰：華林園，芭蕉二株。
《南夷志》曰：南詔，土無食器，以芭蕉葉藉之。
《廣志》曰：芭蕉葅，或曰甘蕉莖，如荷芋，重皮相裹，大如盂升。葉廣二尺，長一丈。子有角。子長六七寸，或三四寸。生為行列，兩兩共對，若相抱形。剝其上皮，色黃白，味似蒲萄，甜而飽人。其根大如芋魁，大一石，青色。其莖解散如絲，織以為葛，謂之蕉葛。雖脆而好，色黃白，不如葛色。出交阯建安。
《南州異物志》曰：甘蕉，草類，望之如樹。株大者一圍餘，葉長一丈，或七八尺，廣尺餘、二尺許。花大，如酒杯形，色如芙蓉，著莖末。百餘子，大名為房，根似芋塊，大者如車轂。實隨華，每華一闔，各有六子，先後相次。子不俱生，花不俱落。此蕉有三種：一種子大如拇指，長而銳，有似羊角，名羊角蕉，味冣甘好，一種子大如雞卵，有似牛乳，味微減羊角蕉；一種大如耦子，長六七寸，形正方，少甘，味冣弱。其莖如芋，取以灰練之，可以紡績。
《異物志》曰：芭蕉，葉大如筵席，其莖如芋，取鑊煑之為絲，可紡績，女工以為絺綌，今交阯葛也。其內心如蒜鵠頭生，大如合柈。因為實房，一房有數十枚。其實皮赤如火，剖之中黑。剝其皮，食其肉，如蜜甚美。食之四五枚可飽，而餘滋味猶在齒牙間。一名甘蕉。
顧徽《廣州記》曰：甘蕉，與吳花實根葉不異，真是南土暖，不經霜凍，四時花葉展，其熟、其未熟時，亦苦澁也。
《南方草物狀》曰：蕉樹子，房相連累，甜美，亦可蜜藏。
《遊名山志》曰：赤巖山水石之間，惟有甘蕉林，高者十丈。
卞敬宗《甘蕉讚》曰：扶踈似樹，質則非木。
《吳錄·地理志》曰：始興有扶留藤，緣木而生，味辛，可以食檳榔。
《蜀記》曰：扶留木，根大如箸，視之似柳根。又有蛤，名古賁，生水中，取燒為灰，曰牡厲粉。先以檳榔着口中，又扶留長寸，古賁灰少許，同嚼之，除胷中惡氣。
《異物志》曰：古賁灰，牡厲灰也，與扶留、檳榔，三物合食而後善也。扶留藤，似木防已，扶留、檳榔，所生相去遠，為物甚異而相成，俗曰：「檳榔扶留，可以忘憂。」
《交州記》曰：扶留有三種：一名獲扶留，其根香美；一名南扶留，葉青味辛；一名扶留藤，味亦辛。
《廣志》曰：扶留藤，緣樹生，其花實即蒟也，可為醬。
左思《吳都賦》曰：石帆水松，東風扶留。
《說文》曰：齊人謂芋為莒。
《孝經援神契》曰：仲冬，昴星中，收莒芋。〈宋均曰：莒亦芋。〉
《廣雅》曰：藉如，水芋也，亦曰烏芋。
《漢書》曰：汝南郡有鴻隟大陂，翟方進為丞相，秦破之。郡中追怨，童謠曰：「壞陂誰？翟子威。飯我豆食羹芋魁。」
《漢書》曰：秦破趙，遷卓氏，曰：「吾聞岷山之沃野下有蹲鴟，至死不飢。」乃求遠遷，致之臨邛，至僮百人。
崔鴻《十六國春秋·蜀錄》曰：李雄剋成都，眾甚飢餒，乃將民就榖於郪，掘野芋而食之。
《南史·孝義傳》曰：鮮于文宗，漁陽人，年七歲喪父。父以種芋時亡，至明年芋時，對芋嗚咽，如此終身。
《氾勝之書》曰：區種芋法：區收三石。
《汝南先賢傳》曰：袁安，字召公，除陰平長。時年飢荒，民皆菜食租入不畢，安聽使輸芋，曰：「百姓飢困，長何得食榖？」先自引芋，吏皆從之。
《汝南先賢傳》曰：薛苞歸先人冢側種稻芋，稻以祭祀，芋以充飢。耽道說禮，玄虛無為。
《列仙傳》曰：酒客為梁丞，使民益種芋，三年當大餓，卒如其言，梁民不死。
《風土記》曰：慱土芋，蔓生，根如鵞鴨卵。
《華陽國志》曰：何隨，字季業，蜀郫人。母亡歸送，吏飢，輙取道側民芋，隨以帛繫其處，使足所取直。民相語曰：「聞何安漢清，民取糧，令為之償。」
《慱物志》曰：野芋，食之煞人。家芋，種之三年不收，後旅生，亦不可食。
《廣志》曰：凡十四芋：有君芋，大如魁；有車轂芋，有旁巨芋，有青邊芋。此四芋，魁大如瓶，少子，葉如繖蓋，緗色，紫莖，長丈餘，易熟，長味，芋之最善者也，莖可作羹臛。有蔓芋，緣支生，大者二三升。有雞子芋，色黃。有百果芋，畝收百斛。有卑芋，七月熟。有九面芋，大不美。有蒙控芋，有青芋，有曹芋，子皆不可食，莖可為葅。又有百子芋，出葉榆縣。有魁芋，無旁子，生永昌。
《本草經》曰：芋，土芝，八月採。
左思《蜀都賦》曰：瓜疇芋區。
《爾雅》曰：菱，厥{木麋}。〈郭璞注曰：今水中芰也。〉
《尚書大傳》曰：鉅野夌。〈鉅野，大野也，魯藪，今蜀山陽也。〉
《周書》曰：冬食菱藕。
《周禮·天官下》籩人職曰：加籩之實菱。
《國語》曰：屈到嗜芰，有疾，召其宗老而屬之，〈屈到，楚卿；宗老，家臣。〉曰：「祭我必以芰！」及祥，宗老將薦芰，屈建命去之〈建，屈到之子子木，〉，曰：「夫子不以私慾干國之典也。」
《漢書·循吏傳》曰：龔遂為渤海太守，勸民秋冬益蓄菓實菱芡。
謝承《後漢書》曰：袁閎父賀為彭城相，亡，閎到郡迎喪，飢食菱芡，渴飲行潦。
《梁書》曰：魚弘為湘東王鎮西司馬，述職西上，道中乏食，緣路採菱，作菱飯，給所部。弘度之所，後人覓一菱不得。又於窮洲之上，捕得獼猴數百，為脯，以供酒食。
《淮南子》曰：楚靈王作章華之臺，棄疾承民之怨而立公子比，百姓避而去之，乃食芰飲水，枕塊而死。
《呂氏春秋》曰：厲叔事莒閔公，自以為不知，而去居於海上，夏日則食菱芡，冬日則餐橡栗。
杜恕《篤論》曰：夫蓱之浮，與菱之浮相似也，菱植根，萍隨波。是以堯、舜嘆巧言之亂德，仲尼惡紫之奪朱。
《風俗通》曰：殿堂象東井形，刻作荷菱水物，所以厭火也。
《羅浮山記》曰：綏寧縣元龜淵中出菱，甚為甘旨。
《廣志》曰：鉅野大菱，大於常菱。淮漢以南，凶年以芰為蔬。
范汪《祠制》曰：孟秋之祭菱芡。
《楚辭》曰：制芰荷以為衣兮，集芙蓉以為裳。
左思《蜀都賦》曰：其沃嬴則有綠菱紅蓮。
潘岳《西征賦》曰：鳧躍鴻漸，唼喋菱芡。
郭璞《江賦》曰：忽忘夕而宵歸，詠採菱以叩舷。
曹植《九愁》曰：採菱華而結辭。
孫楚《論屈建文》曰：加籩之品，菱芰存焉。楚多陂塘，菱芰所生。父自嗜之而抑按。宰祝既毀，就養無方之禮，又失奉死如生之義，奪乎素欲，建何忍焉！
《周禮·天官下·籩人》職曰：加籩之實芡。
《漢書》曰：龔遂為渤海太守，勸民冬益蓄果實菱芡。
《淮南子》曰：貍頭愈鼠，雞頭已廔。〈音漏。鼠齧人創，狸愈之。廔，頸腫疾。雞頭，水中草，幽州謂之雁頭，亦愈廔。〉
崔豹《古今注》曰：芡，雞頭也，一名雁頭，一名菱。葉似荷而大，葉上蹙衂如沸。實有芒刺，其裏如珠，可以療飢止渴。
《方言》曰：䓈〈音役〉，芡，雞頭也。北燕謂之䓈，青徐淮泗之間謂之芡。
《說文》曰：芡，雞頭也。
《廣雅》曰：南楚江湘之間謂之雞頭，或謂之雁頭。
《本草經》曰：雞頭，一名雁實，生雷澤。
劉騊駼《玄根賦》曰：芳林臻臻，朱竹離離。菱芡吐榮，若攄錦而布繡。
《爾雅》曰：荷，芙蕖，其實蓮〈蓮謂房也。〉，其中的〈蓮中子也〉的中薏〈中心苦者也。〉。
《毛詩·陳·宛丘·澤陂》曰：彼澤之陂，有蒲與蓮。有美一人，碩大且卷。
《史記》曰：龜千歲，遊於蓮葉之上焉。
《吳時外國志》曰：大秦國有蓮藕雜菓。
《宋起居注》曰：元嘉十八年，有司奏：楊州刺史王濬解稱，州治後池有兩蓮駢生，雙房分體。又十六年，華林丞伍泳刺：雙蓮同幹，秀出華池。
《宋起居注》曰：泰始二年八月，嘉蓮雙葩並實，合跗同莖，生豫州鱧湖。又六年，雙蓮一蔕，生東宮玄圃池。
《三國典略》曰：齊主還鄴，高麗、新羅並遣使朝貢。先是，徐州蓮一莖兩蔕，占云：「異木連枝，遠人入欸。」斯其應也。
《北齊書》曰：後主武平中，特進侍中崔季舒宅中池內，蓮莖皆作胡人面，仍著鮮卑帽，俄而季舒見煞。
《三國典略》曰：周平齊，齊幼主、胡太后等並歸於長安。初，武成殂後有謠云：「千錢買菓園，中有芙蓉樹。破券不分明，蓮子隨他去。」調甚悲苦，至是應焉。
又曰：高緯所幸馮淑妃，名小憐也。
《後唐書》曰：監軍張承業，本朝舊人，權貴任事，人士脅肩低首候之，唯馬郁以滑稽侮狎。每賓僚宴集，承業出異方珍菓陳列於前，客無敢先嘗者，當郁前者，食必盡。承業私戒主膳者曰：「他日馬監至，唯以乾蓮子置前而已！」郁至，窺之，知其不可啖。異日，{革華}中置鐵錘，出以擊之。承業大笑，曰：「為公易饌，勿敗予桉！」
夏侯孝《芙蓉賦》曰：綠房翠葉，紫飾紅敷。黃螺圓出，垂甤散鬚。纓以金牙，點以素珠。
孫楚《蓮華賦》曰：攢聚星列，纖離相扶。皦若玄黎投幽夜，粲若鄧林飛鵷鶵。
《樂府歌》曰：江南可採蓮，蓮葉何田田！
《爾雅》曰：荷，芙蕖，其根藕。
《吳時外國志》曰：大秦國有蓮藕雜菓。
《齊書》曰：永明中，巴東王子響殺行事劉夤等。武帝聞之，謂群臣曰：「子響遂反。」戴僧靜大言曰：「諸王應自反，豈惟巴東！」武帝問其故，荅曰：「天王無罪，而一時被囚！一挺藕，一杯漿，皆諮籤師，籤師不在，則竟日忍渴。」
《唐史》曰：蘇州進藕，其冣上者名傷藕。或雲荷名，或雲葉甘為蟲所傷，或雲故傷其葉，以長其根。近多重臺荷蓋，蓮實中又生花，亦甚異也。
司馬相如《子虛賦》曰：咀嚼菱藕。
夏侯孝若《芙蓉賦》曰：咀菱藕於玄泉。
謝眺詩曰：秋藕折輕絲。
太平御覽卷第九百七十五
