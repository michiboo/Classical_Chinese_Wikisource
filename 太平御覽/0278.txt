
《史記》曰：李牧爲趙將，居雁門備匈奴。日擊牛饗士，謹烽火，多間諜。敢有捕虜者斬，王以爲怯，代之。匈奴數來，復使牧將，牧曰：「如前，乃敢奉令。」王許諾。數歲終無所得，後進百金之士五萬，彀弦者十萬，大破匈奴。
又曰：文帝時，匈奴大入朝那，殺北地都尉。〈音昂。〉帝以問馮唐：「安得廉頗、李牧爲將也？」唐對曰：「臣聞上古王者之遣將，跪而推轂，曰：閫以內者，寡人制之；閫以外者，將軍制之。軍功爵賞皆決於外，歸而奏之。此非虛言也。臣大父言李牧之爲趙將，居邊，軍市之租皆自用饗士，賞賜決於外，不從中禦也。委任而責成功，故李牧乃能得盡智能，選車千三百乘，彀騎萬三千匹，百金之士十萬，是以北逐單于，東破胡，滅淡林，西抑強秦，南支韓、魏。當是之時，趙幾霸。會趙王遷立，其母倡也。王遷立，乃用郭開讒，卒誅李牧，令顔聚代之。是以兵破士北，爲秦所滅。今臣竊聞魏尚爲雲中守，其軍市租盡以給士卒，出私養錢，五日一殺牛，饗賓客軍吏舍人，是以匈奴遠避，不近雲中之塞。虜嘗一入，尚率車騎擊之，所殺甚衆。夫士卒盡家人子，起田中從軍，安知尺籍伍符。終日力戰，斬首捕虜，上功莫府，一言不相應，文吏以法繩之。其賞不行，而吏奉法必用。臣愚，以爲陛下法太明，賞太輕，罰太重。且雲中守魏尚坐上功首虜差六級，陛下下之吏，削其爵，罰之。由此言之，陛下雖得廉頗、李牧，不能用。」文帝說，是日令馮唐持節赦魏尚，復以爲雲中守，而拜唐爲車騎都尉。
又曰：武帝以李廣爲未央衛尉，而程不識亦爲長樂衛尉。不識故與廣俱嘗屯邊，而廣行無部伍行陣，就善水草屯，舍止，人人自便，不擊刁斗以自衛。莫府省約束文籍事，然亦遠斥候，未嘗遇害。程不識正部曲行伍營陣、擊刀鬥，士吏理軍簿至明，軍不得休息，然亦未嘗遇害。不識曰：「李廣軍極簡易，然虜卒犯之，無以禁也；而其士卒亦佚樂，咸樂爲之死。我軍雖煩擾，然敵亦不得犯我。」是時漢邊郡李廣、程不識皆爲名將，然匈奴畏廣，士卒亦多樂從廣而苦程不識。
《漢書》曰：晃錯上言兵事曰：「自高後以來，隴西三困於匈奴，非隴西之民有勇怯，乃將吏之制巧拙異也。故兵法曰：有必勝之將，無必勝之民。繇此觀之，安邊境，立功名，在於良將，不可不擇也。」
又曰：趙充國奏曰：「從今盡三月，虜馬羸瘐，必不敢捐妻子於他種中，涉河而來爲寇。是臣之愚計，所以度虜且必瓦解其處，不戰而自破之策也。」
又曰：張安世長子千秋爲中郎將，將兵隨度遼將軍范明友擊烏桓。還，謁大將軍光，問千秋戰陣方略，山川形勢。千秋口對兵事，畫地成圖，無所忘失。
《後漢書》曰：竇憲懼誅，自求擊匈奴以贖死。會南單于請兵北伐，乃拜憲車騎將軍，金印紫綬，官屬依司空，〈依，准也。長一人，千石，掾屬二十九，令史及禦屬三十二人。見《續漢志》。〉以執金吾耿秉爲副，發北軍五校、〈漢有南北軍，北軍中侯一人，六百石，掌臨五營。〉黎陽、雍營、緣邊十二郡騎士，〈《漢官儀》曰：光武中興，以幽、冀、幷州兵騎克定天下，故於黎陽立營以謁者監之。又曰：扶風郡尉部在雍縣，以涼州近羌數犯三輔，將兵衛護，故俗稱雍營。〉及羌胡兵出塞。明年，憲與秉各將四千騎及南匈奴左谷蠡王師子〈獅子，其名也。〉萬騎出朔方鶏鹿塞，南單于屯屠河，〈屯屠河，單于名。〉將萬餘騎出滿夷穀，度遼將軍鄧鴻〈鄧禹少子。〉及緣邊義從羌胡八千騎，與左賢王安國萬騎出棝陽塞，〈棝陽在五原郡。棝音固。〉皆會涿郡山。憲分遣副校尉閻盤、司馬耿夔、耿譚將左谷蠡王師子、右呼衍王須訾等，〈呼衍其號，因以爲姓，匈奴貴種也。今呼延姓是其後。須訾，名。〉精騎萬餘，與北單于戰於稽落山，大破之，虜衆崩潰，單于遁走，追擊諸部，遂臨私渠北��海。〈匈奴中海名。〉斬名王已下萬三千級，獲生口馬牛羊橐駝百餘萬頭。於是溫犢須、日逐、溫吾、夫渠王抑�等八十一部率降者，前後二十餘萬人。憲、秉遂登燕然山，去塞三千餘里，刻石勒功，紀漢威德，令班固作銘。
又曰：馬援討五溪蠻，軍次下雋，〈下雋，縣名，屬長沙國，故城今辰州沅陵縣。雋音字兗反。〉有兩道可入，從壺頭則路近而水險，〈壺頭，山名也，今在辰州沅陵東。《武陵記》曰：此山頭與東海方壺山相似，神仙多所游集，因名壺頭山也。〉從充則塗夷而運遠〈充，縣名，屬武陵郡。充，音昌容反。〉帝初以爲疑。及軍至，耿舒欲從充道，援以爲棄日費糧，不如進壺頭，扌益其喉咽，〈扌益，持也。〉充賊自破。以事上之，帝從援策。三月，進營壺頭。賊乘高守隘，水疾，船不得上。會暑甚，士卒多疾死，援亦中病，遂困，乃穿岸爲室，以避炎氣。〈《武陵記》曰：壺頭山邊有石窟，即援所室也。室內有地如百斛船大，雲是援之餘靈也。〉賊每升險鼓譟，援輒曳足以觀之，左右哀其壯意，莫不爲之流涕。
又曰：初，馬援軍還，將至，故人多迎勞之，平陵人孟冀，名有計謀，於坐賀援，援謂之曰：「吾望子有善言，反同衆人耶？昔伏波將軍路博德開置七郡，裁封數百戶；〈《漢書》曰：平南越以爲南海、蒼梧、鬱林、合浦、交趾、九眞、日南、朱崖、儋耳九郡，今此言七郡，則與前書不同也。〉今我微勞，猥饗大縣，功薄賞厚，何以能長久乎？先生奚用相濟？」冀曰：愚不及。」援曰：「方今匈奴、烏桓尚擾北邊，欲自請擊之。男兒要當死於邊野，以馬革裹屍還葬耳，何能臥床上在兒女子手中耶？」冀曰：「諒爲烈士，當如此矣。」
又曰：鄧訓卒官，吏人羌胡愛惜，旦夕臨者日數千人。戎俗父母死，恥悲泣，皆騎馬歌呼。至聞訓卒，莫不吼號，或以刀自割，又殺其犬馬牛羊，曰：「鄧使君已死，我曹亦俱死耳。」前烏桓吏士皆奔走道路，〈訓往烏桓校尉時吏士也。〉至空城郭。吏執不聽，以狀白校尉徐傿。嘆息曰：「此義也。」〈傿音於建反。〉乃釋之。遂家家爲訓立祠，每有疾病，輒請禱求福。
又曰：竇固復出玉門，擊西域。詔耿秉及騎尉劉張皆去符傳以屬固，〈專將兵者幷有符傳擬合之取信。今去節者皆固之節度也。〉固遂破白山，降車師。
又曰：蔡肜使招呼鮮卑，示以財利。其大都護偏何〈鮮卑名也。〉遣使奉獻，願得歸化，肜慰納賞賜，稍復親附。其異種滿離、高句驪之屬，遂駱驛款塞，上貂裘好馬，帝輒倍其賞賜。其後偏何邑落諸豪幷歸義，願自效。肜曰：「審欲立功，當歸擊凶奴，斬送頭首乃信耳。」偏何等皆仰天指心曰：「必自效！」即擊匈奴左伊祑訾部，斬首二千餘級，持頭詣郡。其後歲歲相攻，輒送首級。
又曰：烏桓、鮮卑追思蔡肜無己，每朝賀京師，常過冢拜謁，仰天號泣乃去。遼東吏人爲立祠，四時奉祭焉。
又曰：耿恭以疏勒城旁有澗水可固，五月，乃引兵據之。七月，匈奴復攻，恭募先登數千人直馳之，胡騎散走，匈奴遂於城下擁絕澗水。恭於城中穿井十五丈不得水，吏士渴乏，笮馬糞汁而飲之。〈笮，謂壓笮也。〉恭仰嘆曰：「聞昔貳師將軍拔佩刀刺山，飛泉湧出；〈貳師，大宛中城名。昔武帝時，使李廣利代大宛至貳師城，因以爲號。〉今漢德神明，豈有窮哉！」乃整衣服向井再拜，爲吏士禱。有頃，水泉奔出，衆皆稱爲萬歲。乃令吏士揚水以示虜。
又曰：光武至薊，聞邯鄲兵方到，光武將欲南歸，召官屬計議。耿曰：「今兵從南來，不可南行。漁陽太守彭寵，公之邑人；〈寵，南陽宛人也。〉上谷太守，即父也。發此兩郡，控弦萬騎，邯鄲不足慮也。」光武官屬腹心皆不肯，曰：「死尚南首，奈何北行入囊中？」光武指曰：「是我北道主人也。」
又曰：耿夔爲大將軍左校尉。將騎八百，出居延塞，直奔北單于庭，於金微山斬閼氏、名王已下五千餘級，單于與數騎脫亡，盡獲其匈奴珍寶財畜，去塞五千餘里而還，自漢出師所未嘗至也。
又曰：班超在疏勒，將還中國，疏勒舉國憂恐。其都尉黎曰：「漢使棄我，我必復爲龜茲所滅耳。誠不忍見漢使去。」因以刀自剄。超還至於，王侯以下皆號泣曰：「依漢使如父母，誠不可去。」互抱超馬腳，不得所行。超恐于寘終不聽其東，又欲遂本志，乃更還疏勒。疏勒兩城自超去後，復降龜茲，而與尉頭連兵。〈尉頭國居尉頭谷，去長安八千六百五十里，南與疏勒接，衣服類烏孫也。〉超捕斬反者，擊破尉頭。
又曰：段破羌窮山深谷之中，斬其渠師以下萬九千級，獲牛馬騾驢氈裘廬帳什物不可勝數。
又曰：郭涼，字公文。氣力壯猛，雖武將，然通經書，多智略，尤曉邊事，有名北方。
又曰：張奐，前爲度遼將軍，與段爭擊羌，意不相平。及穎爲司隸，欲逐奐歸敦煌，將害之。奐憂懼，奏記謝曰：「小人不明，得過州將，千里委命，以情相歸。」
又曰：《劉焉傳》曰：「拜張魯鎮夷中郎將，領漢寧太守，通其貢獻。」
謝承《後漢書》曰：臧有�事才，達於從政，討賊有功，拜議郎。還京師，見太尉袁逢，問其西域諸國土地風俗，人物種數，具答，悉陳其狀，手畫地形。逢奇其才，嘆息言：「雖班固作《西域傳》，何以過此！」
《東觀漢記》曰：黃香爲尚書，曉習邊事，每行軍調度動，得事中。上知其勤，數加賞賜。
《魏志》曰：毋丘儉，字仲恭。有�策，爲幽州刺史、度遼將軍。儉以高句麗數叛，帥軍出玄菟討之。句驪王宮將步騎三萬，逆軍隨流水上，大戰，宮連敗走。遂束馬懸車，登九都山，斬獲首虜以千數。玄菟太守王頎過沃沮千餘里，至肅愼界，刻石記功，刊丸都之山。
《吳志》曰：孫歆，字公禮。爲邊將數十年，善養士卒，得其死力。將帥姓名，盡具識之，所問咸對。身長八尺，儀貌都雅。權歡悅曰：「吾久不見公禮，不圖進益乃如此。」
《後魏書》曰：韋珍。高祖初，蠻首桓誕歸款，以爲東荊州刺史。令珍爲使，與誕招慰諸蠻，珍自懸瓠西入三百餘里，至桐柏山，窮臨淮源，宣揚恩澤，莫不附降。淮源舊有祠堂，蠻俗恆用人祭之。珍乃曉告曰：「天地明靈，即是民之父母，豈有父母甘子肉味！自今已後，悉宜以酒脯代用。」群蠻從約，至今行之。凡所招降七萬餘戶，置郡縣而還。以奉使稱旨，除左將軍、樂陵鎮將，賜爵霸城子。
又曰：李崇行梁州刺史。時巴丘擾動，詔崇以將軍荊州刺史鎮上洛，敕發陝、秦二州兵送崇至。辭曰：「邊人失和，本怨刺史，奉詔代之，自然易帖。但須一宣詔旨而已，不勞發兵自防，使懷懼也。」高祖從之。
又曰：宇文測行綏州事。每歲河冰合後，突厥即來寇掠，於是常預遣居人入城堡以避之。測至，皆令安堵如舊，乃於要路數百處，幷多積柴，仍遠斥候，知其動靜，是年十二月，突厥從連穀入寇，至界數十里，測命積柴之處一時縱火。突厥謂有大軍至，懼而遁走，自相蹂踐，委棄雜畜及輜重不可勝數。測徐率所部收之，分給百姓。自是突厥不敢復至，測因請置戍兵以備之。
《隋書》曰：帝以薛世雄爲玉門道行軍大將軍，與突厥啓民可汗連兵擊伊吾。師次玉門，啓民可汗背約，兵不至，世雄孤軍度磧。伊吾初謂隋軍不能至，皆不設備，及聞世雄孤軍度磧，大懼，請降，詣軍門上牛酒。世雄遂於漢舊伊吾城東築城，號「新伊吾」，因留銀青光祿大夫王威，以甲卒千餘人戍之而還。天子大悅，進位正議大夫，賜物二千段。
《唐書》曰：馬總爲安南郡都護、總管經略使。總敦儒學，長於政術，在南海累年，清廉不撓，夷獠便之。於漢所立銅柱之處，以銅一千五百斤特鑄二柱，刻書唐德，以繼伏波之跡。
又曰：范希朝鎮振武。蕃落之俗，有長帥至，必效奇駝名馬，雖廉者猶曰當從俗，以致其歡。希朝一無所受。積十四年，皆保塞而不爲橫。
又曰：柳公綽爲太原尹、北都留守、河東節度觀察等使。是歲，北虜遣梅祿將軍李暢以馬萬匹來市，托雲入貢。所經州府，守帥假之禮分，嚴其兵備。留館則戒卒於外，懼其襲奪。太原故事，出兵逆之。暢及界上，公綽使牙將祖孝恭單馬勞問，待以修好之意。暢感義出涕，徐驅道中，不妄馳獵。及至，辟牙門，令譯引謁，宴以常禮。及市馬而還，不敢侵犯。陘北有沙陁部落，自九姓、六州皆畏避之。公綽至鎮，召其酋朱耶執宜，直抵�、朔塞下，治廢柵十一所，募兵三千付之，留屯塞上，以禦匈奴。其妻母來太原者，請梁國夫人以酒食問遺之。沙陀感之，深得其效。
梁吳均《邊城將》詩曰：僕本邊城將，馳射靈關下。箭禦雁門石，氣振武安瓦。玉標丹霞斂，金絡艶光馬。高旗入漢飛，長鞭曆地寫。
