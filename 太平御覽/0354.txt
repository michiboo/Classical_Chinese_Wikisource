
《通俗文》曰：矛丈八者謂之槊。
《晉書》曰：劉邁，毅之兄也。邁字伯群，少有才幹，爲殷仲堪中兵參軍。桓玄之在江陵，甚豪橫，士庶畏之，過於仲堪。玄曾於仲堪廳事前戲馬，以槊擬仲堪。邁時在坐，謂玄曰：「馬槊有餘，精理不足。」玄自以才雄冠世而心知外物，不許之。仲堪爲之失色。
《齊書》曰：長沙王晃。武帝常幸鍾山，晃從駕。以馬槊刺道邊枯櫱，上令左右數人引之，銀纏皆卷聚而矛肖不出。乃令晃復馳馬拔之，應手便去。每遠州獻駿馬，上輒令晃於華林中調試之。高帝常曰：「此我家任城也。」
《後魏書》曰：宋大千驍果善騎射，遷中散。至於朝賀之日，大千常著禦鎧盤馬殿庭，莫不嘆異。嘗從太宗獵，見虎在高崖上，大千持槊直前刺之，應手而死。
又曰：於栗，〈音低。〉代人也，從太祖田於白登山，見熊將數子，顧謂栗曰：「卿勇幹如此，寧能搏之乎？」對曰：「天地之性人爲貴，若搏之不勝，豈不虛斃壯士也。自可驅致御前，坐而制之。」尋皆禽獲。劉裕之伐姚泓也，栗慮其北擾，遂築壘河上，親自守焉。裕甚憚之，不敢前進。裕遺栗書，遠引孫權求討關羽之事，假道西上，題書曰：「黑槊公麾下。」栗以狀表聞，太宗許之，因授黑槊將軍。栗好持黑槊，以自В衛，裕望而異之，故有是號。累遷豫州刺史。
《續晉陽秋》曰：太尉伐羌，於濟口入河。索虜遣將鵝青步騎十萬於河北，聲雲救羌。太尉遣隊主丁�午〈音五。〉以車百乘五，北岸爲卻月陣，相去一步。車置七人，授以長白槊。〈音餌。〉
《三國典略》曰：文育小字猛奴，到都見太子詹事周舍。捨命兄子弘讓教之書計。文育謂弘讓曰：「誰能學此，取富貴但有大槊耳。」弘讓壯之，教之騎射。文育大悅。
又曰：羊侃字祖忻，嘗從梁主宴樂游苑。時少府啓兩刃槊成，長二丈四尺三寸。梁主因賜侃河南國紫騮馬命試之。侃執槊上馬，左右擊刺，特盡其妙，觀者登樹。梁主曰：「此樹必爲侍中折矣。」俄而果折，因號此槊爲「折樹槊。」
又曰：北齊安州刺史盧胄，入海島得一人脛，可長二丈，以爲槊，獻於神武。諸將咸莫能用，惟彭樂舉之。胄未幾遇疾，痛聲聞外，巫言海神爲祟，因此而卒。
《鄴城故事》曰：紫陌浮橋在城西北五里，案《鄴中記》云：趙王虎時，於此濟置紫陌宮。暨齊時，因修爲濟口，帝巡幸又向幷州。百官相餞，莫不至此而決別。迄今猶以爲渡口。齊文宣時西巡，百官辭於紫陌，使槊騎圍之曰：「我舉鞭一時刺殺。」淹留半日，文宣醉不能起。黃門侍郎連子暢進曰：「陛下如此，諸臣恐怖。」文宣曰：「大怖耶？若然，不須殺。」乃命解圍。
又曰：北齊文宣於臺上以槊刺都督尉子輝，應手而死。
《靈鬼志》曰：河間王顒旣敗於關中，有給使安甚壯健，常乘一赤馬，雋快非常，雙持二刀，皆長七尺，馳馬運刀，所向披靡。關西爲之歌曰：壟上健兒字陳安，頭小面狹腹中寬，丈八長槊左右盤。
《語林》曰：桓宣武與殷劉談不如甚，喚左右取黃皮�褶，〈音十。〉上馬持槊，數回，或向劉，或擬殷，意氣始得雄王。傅玄歌詩曰：「彎我繁弱弓，弄我丈八槊。一舉覆三軍，再舉殄戎貊。」
梁簡文帝《馬槊譜序》曰：馬槊爲用，雖非遠法，近代相傳，槊已成藝。鄧蔗縈魏後之庭，武而猶質；桓馬入丹陽之寺，雄而未巧。聊以餘暇，復撰斯法。搜采抑揚，斟酌煩簡。至如春亭落景，秋皋晚淨，青霜旦盡，密雨初晴。纖驪沃若，天馬半漢。盼金精而轉態，交流汗血；愛連乾而息影，不畏衣春。鏤衢與白刃爭輝，翠與紅塵俱動。足使武夫憤氣，觀者衝冠。巴童留玩，不待輕舟之楫；越女踟躕，無假如皋之箭。
《風俗通》曰：刻葦傷盜爲槍。
《宋元嘉起居注》曰：謝靈運《自理表》云：「及經山陰，防禦彰赫。彭排馬槍，斷截衢巷。」
《衛公兵法》曰：聽角聲第一聲絕，諸隊即一時散立；第二聲絕，諸隊一時捺槍、卷幡、張弓、拔刀；第三聲絕，諸隊一時舉槍；第四聲絕，諸隊一時籠槍，跪膝坐。
《唐書》曰：郯國公羅士信，容貌短小而驍勇絕倫。隋末賊起，士信始年十四，爲通守張須陀執衣。遇翟讓來寇，士信請自效。須陀小之曰：「汝形容未勝衣甲，何可入陣？」士信怒，重著二甲，左右雙�，躍而上馬。須陀壯之，遂將其衆擊賊於氵雍水之上。陣才列，士信執長槍立於馬上，馳至賊所，刺倒數人，斬一人首，擲於空中，用槍承之，戴以略陣。賊衆愕然莫敢逼者。士信乃棄策馳馬，爲十下而還。須陀因而奮擊。兵始接，賊師大潰。士信逐北，每殺一人，輒劓其鼻而懷之，每歸而數其鼻，以表殺賊之多少也。須陀大悅之，引置左右。每戰，須陀居前，士信爲副，賊無敢當者。
又曰：太宗每當大陣，望賊中驍將、銳士炫曜人馬、出入來去者，意頗怒之，輒命秦叔寶往取焉。叔寶應命躍馬負槍而進，必刺之萬衆之中，人馬俱倒。太宗因以是重之，叔寶亦以此頗自矜尚。貞觀以後，恆多疾病，每謂人曰：「吾少長戎馬，所經二百餘陣，屢中重瘡，計吾前後出血亦數斛矣，何能不病乎！」及卒，太宗甚傷惜久之。贈徐州都督，陪葬於昭陵。令所司於其塋內立石人馬，以旌戰之功焉。
又曰：哥舒翰爲別將。時吐蕃大寇邊，翰拒之於苦海。吐蕃之衆三道從山相續而下，翰持半段槍當其鋒逆擊之，無不摧靡。又擊其次軍，復走之。又擊其後軍，皆大破。由是知名。天寶六載，擢受右武衛將軍，仍充隴右節度使副都知、關西兵馬使、河源軍使。先是吐蕃每歲候麥秋即大掠，積石軍前後不能禦。至是翰使將王難德、楊景輝等潛領兵候蕃兵至，設伏以待之。吐蕃五千騎旣至，放馬脫甲，翰以城中率驍勇合伏兵馳擊之，殺略盡。百餘騎奔突得走，王難德追擊之，匹馬不還。翰嘗逐馬驚墜於河，立於水中，吐蕃三人擬槍力刺之，翰大叱之，賊驚駭，俱廢失槍而走。救騎至，賊便解散。翰有家臣曰左車，年十五，每隨翰入陣。翰善使槍，追賊及，以槍搭其肩而遏之，賊驚顧，翰從而刺其喉，皆剔高三五丈而墜。左車輒下馬斬其首，率以爲常。
又曰：王難得有膽力，善騎射。天寶元年正月，吐蕃大寇河源軍，難得以騎將爲軍鋒。贊普有子曰琅支都，恃其し悍，乘諳眞馬，寶鈿裝鞍，軍前求較鬥者，難得橫槍突往，刺殺之，斬其首，以其馬歸。虜衆無敢追者。軍使以聞，玄宗召至禦殿，問之。因令馳突作殺琅支都狀，壯之。衣以錦袍，拜左金吾衛羽林將軍。
《五代晉史》曰：梁將有王彥章者，勇力過人，常執鐵槍重百斤。所向辟易，莊宗畏之。
《釋名》曰：鋋，延也，達也。去此至彼之言也。
《方言》曰：矛，吳、揚、江淮、南楚、五湖之間，謂之鋋，或謂之鏦，其柄謂之鈐。
《東都賦》曰：戈鋋彗�。〈鋋，小矛也。〉
《釋名》曰：鈎鑲，兩頭曰鈎，中央曰鑲。或推鈎、推鑲，或鈎引，用之宜也。
《東觀漢記》曰：詔令賜鄧遵金蚩尤辟兵鈎一。
又曰：桓帝永興二年，光祿勛府吏舍夜壁下忽有氣，掘之，得玉，各有鈎長七寸三分，周五寸四分，身中皆有雕鏤。
《漢名臣奏》曰：丞相薛宣奏：漢興以求，深考古義，惟萬變之備，於是制宮室出入之儀，正輕重之冠。故司馬殿省門闥至五六重，周衛擊刁斗。近臣侍側尚不得著鈎帶入房。
《梁書》曰：吉士瞻初爲荊府城局參軍，浚池得一金革帶鈎。隱起鏤甚精巧，篆文曰：「錫爾金鈎，且公且侯。」士瞻取夏侯洋兄之女，女竊以與洋，洋喜佩之。及是革命，洋果封侯，而士瞻不錫茅土。
《列仙傳》曰：鈎弋夫人姓趙。病臥，左手拳。望氣者云：「東北有貴人氣，推而得夫人。」武帝發手得玉鈎，手亦舒，遂幸而生昭帝。後被害，殯之，屍不臭而香一月。
《三秦記》曰：藏鈎因鈎弋夫人，世人法之也。
《瑞應圖》曰：湯都於亳，有神人牽白狼，口銜銅鈎入湯庭。
《搜神記》曰：京兆長安有張氏者，晝獨處室，有鳩自外入。張氏惡之，披懷而祝曰：「鳩介來，爲我禍耶，飛上受塵；爲我福耶，來入我懷。」鳩翻入懷，以手探則不知鳩之所在，而得一金帶鈎焉。遂寶之。自是之後，子孫昌盛，有爲必偶，貨財萬倍。蜀客賈至長安中聞之，乃厚賂內婢，婢竊鈎以與蜀客。張氏失鈎，漸漸衰耗，而蜀客數罹難厄，不爲己利。或告之曰：「天命也，不可以力求。」於是以鈎反，張氏復昌。故關西稱「張氏傳鈎」雲。
《陳留風俗傳》曰：浚儀，周時梁伯所居國都。多池沼，時池中出神帶鈎，到今其民象而作之，號曰：「大梁氏鈎」焉。
《吳越春秋》曰：闔閭作金鈎，令曰：「能爲善鈎者賞之百金。」而有人貪賞之重，因殺其兩子，以血釁金，遂成二鈎，獻之闔閭，而詣宮門求賞。王曰：「爲鈎者多，而子獨求賞，何以異於衆人之鈎乎？」作者曰：「吾之作鈎者，貪王之賞，殺吾二子以成兩鈎。」以示之曰：「何者是也？」時王鈎甚衆，形體相類，不知所在。於是鈎師向鈎而哭，呼其兩子名曰：「吳鴻、泥稽，我在此！王不知汝之神也。」聲未絕於口，兩鈎俱飛著於父之胸。吳王大驚，乃賞之百金。
《夢書》曰：夢得鈎帶，憂約束也。鈎帶著身，約敕已也。持鈎帶脫，事決已也。
《莊子》曰：曲者中鈎。
《吳都賦》曰：吳鈎越棘。
魏文帝《與王朗書》曰：丕白：不愛江漢之珠，而愛巴蜀之鈎，此言難得之貴寶，不若易有賤物。
魏文帝《答劉備》曰：獲累紙之命，兼美之貺，他旣備善，雙鈎尤妙，前後之惠，非賢兄之貢，則執事之貽也。來若川流，聚成山積，其充匱笥、填府藏者，固已無數矣。
