
蕭子顯《齊書》曰：褚伯玉字元璩，吳郡錢塘人也。年十八，父爲之婚，婦入前門，伯玉從後門出。遂往剡，居瀑布山，時人比之王仲都。在山三十餘年，隔絕人物。王僧達爲吳郡，苦禮致之，伯玉不得已，停郡信宿，才交數言而退。寧朔將軍丘珍孫與僧達書曰：「聞褚先生出居貴館，此子滅影�棲，不事王侯，抗高木食，有年載矣。自非折節好賢，何以致之？望其還策之日，紆清塵，亦願助爲轡說。」答曰：「褚先生從白雲游舊矣。此子索然，惟朋松石。介於孤峰絕嶺者，積數十載。近故要其來此，冀慰日夜。比談討芝桂，借訪荔蘿。若己窺煙波臨滄洲矣，知君欲見之，輒當申譬。」太祖即位，手詔吳、會二郡以禮迎遣，又辭疾，上不欲違其志，敕於剡白石山立太平館居之。
又曰：明僧紹字承烈，平原鬲人也。隱長廣郡嶗山，詔征爲正員外郎，稱疾不就。其後與崔思祖書曰：「不食周粟而食周薇，古猶發議，在今寧得息談耶？」僧紹弟慶符爲青州刺史，罷任，僧紹隨歸住江乘攝山。太祖謂慶符曰：「卿兄高尚其事，亦堯之外臣，朕雖不相接，有時通夢。」乃遺僧竹根如意。
《南史》曰：郭希林，武昌人也。曾祖翻，晉世高尚不仕。希林少守家業，徵召一無所就。卒，子蒙亦隱居不仕。
又曰：辛普明字文達，少就關康之受業，至性過人。居貧，與兄共處一帳。兄亡，仍帳施靈，蚊甚多，通夕不得寢，而終不道侵螫。僑居會稽，會稽士子高其行，當葬兄，皆送金爲贈。後至者不復肯受，人問其故，答曰：「本以兄墓不周，故不逆親友之意。今實以足，豈可利亡者餘贈耶？」
又曰：杜京産字景齊，吳郡錢塘人也。父道鞠州從事，善彈棋。京産少恬靜，閑意榮宦，頗涉文義，專修黃老。會稽孔顗清剛有峻節，一見而爲交。郡命主簿，州辟從事，皆稱疾去。與同郡顧歡同契，始寧東山，開舍受學。齊建元中，武陵王曄爲會稽，齊高帝遣儒士劉入東爲曄講，故往與之游，曰：「杜生，當今之台尚也。」永明十年，孔�、陸澄、沈約表薦京産，征爲奉朝請，不至，於會稽聚徒教授。建武初，征員外散騎侍郎。京産曰：「莊生持釣，豈爲白璧所回？」辭疾不就。
又曰：孔道徽，會稽山陰人。守志業不仕，與杜京産友善。道徽父祐，至行通神，隱於四明山，嘗見穀中有數百斛錢，視之如瓦石。太守王僧虔與張緒書曰：「孔祐，敬康曾孫也，行動幽祗，德標松桂，引爲主簿，遂不可屈，此古之遺德也。」道徽少厲高行，能世其家風，隱居南山，終身不窺都邑。豫章王嶷爲揚州，辟西曹書佐，不至，鄉里宗慕之。
又曰：臧榮緒，京莞莒人也。少孤，躬自灌園，以供祭祀。母喪，掃灑堂宇，置筵席，朔望輒拜薦焉。甘珍未嘗先食。純篤好學，括東西晉爲一書紀、錄、志、傳一百一十卷，隱居京口教授。齊高帝爲揚州刺史，征榮緒爲主簿，不到。建元中，司徒褚彥回啓高帝，稱述其美，以置秘閣。榮緒謂人曰：「昔呂尚奉丹書，武王致齋降位，李、釋教誡，幷有禮敬之儀。」因甄明至道，乃著《拜五經序論》，常以宣尼庚子日生，其日陳五經拜之，自號披褐先生。又以飲酒亂德，言常爲誡。永明六年卒。初，榮緒與關康之俱隱在京口，時號爲二隱。
又曰：吳苞字天蓋，濮陽鄄城人也。儒學，善《三禮》及《老》、《莊》。宋泰始中，過江聚徒教學。冠黃葛巾，蔬食二十餘年。與劉俱於褚彥回宅講授。齊隆昌元年，征爲太學博士，不就。始安王遙光及江祐、徐孝嗣共爲立館於鍾山下教授，朝士多到門焉。當時稱其儒者，自劉以後，聚徒講授，惟苞一人而已。以壽終。
又曰：樓惠明字智遠，立性貞固，有道術。居金華山，舊多毒害，自惠明居之，無復辛螫之苦。藏名匿跡，人莫之知。宋明帝召，不至；齊高帝征，又不至。文惠太子在宮，苦延方至，仍又辭歸。俄自金華輕棹西下，及就路回之豐安。旬日，聞襖賊起，惟豐安獨全。時人以爲有先覺，齊武帝敕爲立館。
又曰：漁父者，不知姓名，亦不知何許人也。太康孫緬爲尋陽太守，落日逍遙渚際，見一輕舟，淩波隱顯。俄而漁父至，神韻蕭灑，垂綸長嘯。緬甚異之，乃問：「有魚賣乎？」漁父笑而答曰：「其釣非釣，寧賣魚者耶？」緬益怪焉，遂褰裳涉水，謂曰：「竊觀先生有道者也，終朝鼓，良亦勞止。吾聞黃金白璧，重利也；駟馬高蓋，榮勞也。方今王道文明，守在海外，隱鱗之士，靡然向風。子胡不贊緝熙之美，何晦其用若是也。」漁父曰：「僕山海狂人，不達世務，未辯貴賤，無論榮貴。」乃歌曰：「竹竿{�翟}々，河水悠悠；相忘爲樂，貪餌吞鈎；非夷非惠，聊以忘憂。」於是悠然鼓棹而去。
又曰：顧歡字景怡，吳興鹽官人也。家世寒賤，父祖幷爲農夫。歡獨好學，年六七歲，知推六甲。家貧，父使田中驅雀，歡作《黃雀賦》而歸。雀食稻過半，父怒，欲撻之，見賦乃止。鄉中有學舍，歡貧，無以受業，於舍壁後倚聽，無遺忘者。夕則燃松節讀書，或燃糠自照。及長，篤志不倦。聞吳興東遷，邵玄之能傳五經文句，假爲書師，從之受業。同郡顧凱之臨縣，見而異之，遣諸子與游。從豫章雷次宗諮玄儒諸義。母亡，水漿不入口，廬於墓次，遂隱不仕。於剡天臺山開館，聚徒受業者常近百人。歡早孤，讀詩至「哀哀父母，生我劬勞」，輒執書慟哭。由是受學者廢《蓼莪》篇，不復講焉。
又曰：蔡薈字休明，陳留人。清玩不與俗人交。李謂江學攵曰：「古人稱安貧清白曰夷，涅而不緇曰白。至如蔡休明者，可不謂之夷白乎？」
又曰：徐伯珍字文楚，東陽太末人也。少孤貧，學書無紙，常以竹箭、若葉、甘蕉及地上學書。山水暴出，漂溺宅舍，村鄰皆奔走，伯珍累床而坐，誦書不輟。叔父之與顔延之友善，還�蒙山，立精舍講授。伯珍往從學，積十年，究尋經史，游學者多依之。太守琅琊王曇生、吳郡張淹幷加禮，辟伯珍，應召便退。如此者凡十二焉。好釋氏老莊，兼明道術。歲嘗旱，伯珍筮之，如期而雨。舉動有禮，過曲木之下，趨而避之。早喪妻，晚不復重娶，自比曾參。宅南九里有山，伯珍移居之。階戶之間，木生皆連理；門前梓樹，一年便合抱；白雀一雙，棲其戶牖，論者以爲隱德之感也。
又曰：沈麟士字�禎，吳興武康人也。父虔之，宋樂安令。麟士幼而俊敏，年七歲，聽叔父岳言玄，賓散，言無所遺失。岳撫其肩曰：「若斯文不絕，其在爾乎？」及長，博通經史，有高尚之志。親亡，居喪盡禮，服闋忌日，輒涕泣彌旬。居貧，織簾誦書，口手不息，鄉里號爲織簾先生。嘗行路，鄰人認其所著屐。麟士曰：「是卿屐耶？」即跣而返。鄰人得屐，送前者還之。麟士笑而受之。宋文帝令何尚之抄撰五經，訪舉學士，縣以麟士應選。不得已，至都，尚之深相接。及去，尚之謂子偃曰：「山藪固多奇士。沈麟士，黃叔度之流也。汝師之。」麟士常苦無書，因游都下，曆觀四部畢，乃嘆曰：「古人亦何人哉！」少時，稱疾歸鄉，不與人物通。或勸之仕，答曰：「魚懸獸檻，天下一契；聖人玄悟，所以每履吉先。吾誠未能景行坐忘，何爲不希企日損？」乃作《玄散賦》以絕世。隱居吳差山講經，從學之士數百人，各營屋宇，依止其側。時爲之語曰：「吳差山中有賢士，開門教授居成市。」
又曰：諸葛璩罪褡玟，琅琊人也。世居京口。璩幼事徵士關康之，博涉經史。復師徵士臧榮緒。榮緒著《晉書》，稱璩有發レ之功，方之壺遂。齊建武初，江祀薦璩於明帝，言璩安貧守道，悅禮敦詩，如其簡退，可揚清厲俗，請辟爲議曹從事。帝許之。璩辭不赴。陳郡謝朓爲東海太守，下教揚其風概，餉�百斛。梁天監中舉秀才，不就。璩性勤於誨誘，後生就學者日至。居宅狹陋，無以容之，太守張友爲起講舍。璩處身清正，妻子不見喜慍之色，旦夕孜孜，講誦不輟，時人益以此宗之。
又曰：劉惠斐字宣文，彭城人也。少博學，能屬文，起家梁安成王法曹行參軍。嘗還都，途經尋陽，游於匡山，遇處士張孝秀，相得甚歡，遂有終焉之志。因不仕，居東林寺。又于山北構園一所，號曰：「離垢園」。時人因謂離垢先生，遠近欽慕之。簡文遺以機杖。論者雲︰自遠法師歿後，將二百年，始有張、劉之盛矣。
又曰：范元琰字伯�。居父憂時，哀慕盡禮，親黨異之。及長好學，博通經史，兼精佛義。祖母患癱，常自含吮。與人言，常恐傷物。居家不出城市，雖獨居如對賓客，見者莫不改容憚之。家貧，惟以園蔬爲業。嘗出行，見人盜其菘，元琰遽退走。母問其故，具以實答。問盜者爲誰，答曰：「向所退，畏其愧恥。今啓其名，願不泄也。」於是母子秘之。或有涉溝盜其筍者，元琰因伐林爲橋以度之。自是盜者大慚，一鄉無復草竊。齊建武初，征爲曹虎平西參軍，不至。於是始安王遙光爲揚州，謂徐孝嗣曰：「曹虎參軍，豈是禮賢之職？」欲以西曹書佐聘之。會遙光敗，不果，時人以爲恨。
《南史》曰：阮孝緒字士宗，尉氏人。父彥之誡曰：「宜思自勖，以庇爾躬。」答曰：「願追赤松子於滄海，逐許由於穹穀耳。」自是屏居一室，非晨昏定省，未嘗出戶外。外兄王宴貴顯，孝緒度必顛覆，聞其笳聲至門，乃穿籬逃迸。及宴誅，竟獲免。時中丞任�欲往見之，不肯。乃嘆曰：「其室雖邇，其人何遠！」自是欽慕風譽者莫不斂衽，望塵而息也。
又曰：陶弘景字通明，丹陽人。生十歲，讀葛洪《神仙傳》曰：「仰青雲，睹白日，不覺爲遠矣。」齊高祖作相，引爲侍讀。永明初，脫朝服掛神武門，上表辭祿，詔乃許之。居句容曲句山，自號華陽隱居。武帝即位，有吉凶徵討大事，皆使諮問，時人號爲山中宰相。預知梁祚覆沒，乃制詩曰：「夷甫任散誕，平叔坐論空，豈悟昭陽殿，遂作單于宮。」及侯景傾陷篡位，果在昭陽殿，皆如其言。大同初卒，年八十五。顔色不變，屋中有異香氣，累日氤氳，謚貞白先生。有《肘後方》、《枕中術》及《本草》。
又曰：沈顗顗，吳興人也。性有至介，常慕黃叔度、徐孺子之爲人，每獨處一室，罕見其面。從叔勃貴顯當朝，每還，吳賓客迎送填咽，顗送迎不出域。勃乃嘆曰：「吾乃今知貴不如賤也。」
梁書曰：何點字子�，廬江人也。點雖不出入城府，而遨遊於外，不簪不帶，駕柴車，躡草履，恣心所適，致醉而歸。士大夫多慕從之，時人謂之通隱。
《後周書》曰：韋�字敬遠，孝寬之兄也。志尚夷簡，淡於榮利。太祖經略王業，仄席求賢，備禮辟之，終不能起，彌加敬重。世宗即位，禮遇逾厚，敕有司日給河東酒一斗，號曰逍遙公。年七十而卒。
《陳書》曰：馬樞字要理，扶風人。初爲梁邵陵王綸學士。綸舉兵援台城，留書二萬卷寄樞，樞肆意尋覽將遍，乃喟然嘆曰：「吾聞貴爵位者以巢由爲桎梏，愛山林者以伊呂爲管庫。今乃稽諸史典，篤論其義，亦各從其所好。」乃隱於茆山，曰精洞。
