
《列女傳》曰：張氏妻者，丹陽魯輝之女，名潛。既適張氏，會其家門伏誅，以潛女弱姑老故，得不死。然資産沒官，單罄壁立，昏晨力作，供養甚謹。猶應配適士伍之限無妻者，國有常法。知終不免，每與姑言，有必死之志。姑曰：「夫亡改適，悠悠皆是，人當隨時之宜，何至於此？」潛曰：「悠悠之爲，非妾心也。」後至當配，果自經死。
又曰：代趙夫人者，趙襄子之姊也。襄子誘代王殺之，因舉兵平代取地而迎夫人，夫人曰：「吾受先君之命，事代之君，今代已亡，吾將奚歸？吾聞婦人之義無二夫，欲迎我何之？以弟慢夫非義，〈謂慢棄不爲立節。〉以夫怨弟非仁也。」自殺於磨笄之地。
又曰：沛王母，王陵之母也。陵始爲縣邑豪。〈豪，俊也。〉及高祖起沛，陵亦聚黨數千人，屬漢王。項羽與漢爲敵國，得陵母，置軍中，漢使至則東向坐陵母，欲以招陵。陵母私送使者泣曰：「爲老妾語陵：善事漢王，漢王長者也，必得天下。無以妾故，懷持二心。言妾已死也。」乃伏劍而死。
又曰：蜀朱叔賢妻者，張氏之女，字昭儀。賢爲郡督郵，軍襲郡城，城門閉，賢兄弟謀逾城出，事泄伏誅，乃配嫁。昭儀泣曰：「誅我夫而逼嫁我，此寧夫婦平生之願乎？」乃竊刀割咽而死。
又曰：巴趙娥者，趙萬之妻。郡縣遭亂，萬得足疾，不能行，爲賊所殺。賊欲將娥，娥守喪不去，賊舉矛指娥，欲以怖之。娥知賊必欲劫略，乃以身赴矛，貫心達背而死。
又曰：九江王孝謙妻者，同郡袁氏之女，字貴女，與母俱流移共止。孝謙好酒，凶悖，無子婿之禮。貴女每涕泣諫喻，不能匡改。母怨孝謙之爲，貴女輒悲哀不食，言於鄰人曰：「爲子致母於辱，非孝也；事無道之人，非義也。昔秋胡之妻，不忍見不義之人，我何爲於世間哉！」乃自殺。
又曰：沛周明都妻者，衛尉趙長平之女也，名阿。長平德行純粹，海內知之；阿少習儀訓，長閑婦道，而都驕淫暴躁，不式上命。都父衛謂阿曰：「新婦賢者女也，當以禮法匡婿。都之不改，新婦之過也。」阿既拜命，退謂左右曰：「我無樊、衛二姬之行，故君以責我，我言而不用，君必謂我不奉教，則罪在己。爲生如此，亦何願哉！」乃自殺。
劉向《列女傳》曰：楚昭貞姜者，齊侯之女，楚昭王之夫人也。昭王出遊，留夫人漸台之上而去。王聞江水大至，使者迎夫人，忘持苻，使者至，謂夫人出，夫人曰：「大王爲宮人約命，召宮人必以苻，今使者不持苻，妾不敢從使者而行。妾聞之矣，貞女之義不犯約，勇者不畏死，守節而已矣！妾知從使者必生，留必死也，然妾不敢棄約越義而求生。」水大至而死，乃號曰貞薑。
又曰：楚白貞姬者，楚白公勝之妻也。白公死，其妻紡績不嫁。吳王聞其美，使人操金百鎰、白璧一雙以娉焉。因以輜軿三十乘迎之，將以爲夫人。妻辭曰：「白公無恙之時，妾幸得充後宮，執箕帚、衣裳履、拂枕席爲妃。今白公不幸而死，妾願守其墳墓，奉其祠祠以終天年。今王賜金壁之聘、夫人之位，非遇妾之所。妾聞之，忠臣不借人以力，貞女不假人以色，豈獨事生若此哉，於死亦然！媲既不位，〈位，猶仁也。〉不能從死，今又去而嫁，不亦大甚乎？」遂辭娉而不行。吳王賢其節而有義，號曰楚白貞姬。
又曰：魯陶寡嬰者，魯陶門之女。少寡養幼孤，無強昆弟，紡績爲産。魯人或聞其義，將求焉。嬰聞之，恐不得免，乃作歌明己之不二也。其詩曰：「悲黃鵠之早寡兮，十年不雙；宛頸戢翼兮，不與衆同。時則非鳴兮，獨行煢煢；天命令然兮，愧獨永傷。感鳥慍己兮，淚下成行；嗚呼悲兮，死者不可忘。飛鳥尚然兮，何況貞良；雖有賢雄兮，終不重行。」魯人聞之曰：「斯女不可得也。」遂不敢復求之，嬰寡終身。
又曰：衛寡夫人者，齊侯之女也。嫁於衛，至城門，而衛君死。保母曰：「可以還矣。」女不聽，遂入，行三年之喪，畢，弟立謂曰：「衛，小國也，不容二庖，請願同庖，惟夫妻爲同庖。」夫人不聽，衛君乃使訴於齊，兄弟皆欲與後君，使人告女，女終不聽，乃作詩曰：「我心匪石，不可轉也，我心匪席，不可卷也。」
又曰：邵南申女者，申人之女也。既許嫁於豐，夫家禮不備而欲迎之。女蓋與其人言，以爲：夫婦者，人倫之始也；嫁娶者，所以傅重承業，繼續先祖，爲宗廟主。夫家輕禮違制，不可以行。遂不肯往。夫家訟之於理，致之於獄，女終以一物不具，一禮不備，守節持義，必死不往。而作詩曰：「雖速我訟，亦不女從。」言夫婦之禮不備足也。君子以爲得婦道之宜。〈與《詩說》小異，故再出。〉
又曰：蔡人之妻者，宋人女也。既嫁於蔡，夫有惡疾，其母將改嫁之。女曰：「夫之不幸，乃妾之不幸也，奈何去之？適人之道，壹與之醮，終身不改。夫不幸遇惡疾，不改其意，且夫采芣莒之草，雖甚臭惡，猶始於將采之，終於懷頡之，浸以益親，況於夫婦之道！」終不聽其母，而作《芣莒》之詩。
又曰：魯秋潔婦者，魯秋鬍子之妻也。秋鬍子既納之，五日而去官於陳，五年乃歸。未至家，見路傍有一美婦人，方採桑。秋鬍子下車謂曰：「苦暴採桑，吾行道遠，願托桑陰下餐。」婦人採桑不輟，秋鬍子謂曰：「力田不如逢年，力桑不如見郎，今吾有金，願與夫人。」曰：「嘻！夫採桑力作，紡績織以衣，食奉二親，研掾子而已矣，吾不願人之金也。收子之資，與子笥金。」秋胡還家，奉金遺母。母使人呼其婦，婦至，乃向採桑者。婦曰：「君辭家遠仕，五年方還，當乍驅揚塵疾至，今也乃悅道旁婦人，是忘母不孝，好色淫佚，是污行也。妾不忍見不義不孝之人，子改娶矣。妾亦不嫁。」遂去。東走，自投於河而死。
又曰：梁寡高行者，梁之寡婦，榮於色，敏於行，早寡不嫁。梁貴人爭欲取之，不能得。梁王聞之，使相娉焉。高行曰：「妾之夫不幸，先犬馬填溝壑，妾宜以身薦其棺槨，守養幼孤，不得專意。妾聞婦人之義，壹往不改，以全貞信之節。今忘死而趨生，是不信也；見貴而忘賤，是不貞也。棄義而從利，無以爲人。」乃援鏡操刀以割其鼻曰：「妾已刑矣。所以不死者，不忍幼嗣之重孤也。刑餘之人，殆可釋矣。」王高其節，乃復其身，號曰」梁高行」。
皇甫謐《列女傳》曰：天水薑敘母者，同郡楊阜之姑也。阜爲州吏，馬超殺刺史、太守，敘屯曆城，阜往見之，歔欷悲悵。敘曰：「何爲乃爾？」阜曰：「守城不能完，君亡不能死，何以視息於天下乎！君擁兵專制而無討賊之心，此趙盾所以書弒也。」敘母慨然，勒敘從阜計，遂起兵於鹵城。超聞之，襲曆城，得敘母，母駡之曰：「若背父之逆子，殺君之桀賊，天豈久容！若何不早死，敢以面目視人乎？」超即殺之。超敗，隴右平定，魏武令曰：「姜敘之母明知乃爾，雖楊敞之妻，蓋不過也。」
又曰：留子直妻者，曆陽人。漢末擾攘，隨夫之從父客居豫章。從父通郡牧族之妻，年少有色，太守客請以爲妻，守死不從。十餘日，客以還，太守夷殺之，臨死不變，口無言。郡吏及客憐之，更還救請。既得活，乃自割耳。久之，太守聞其夫在，遂還其妻。
又曰：下邳陳悝妻者，同郡吳氏之女。漢末喪亂，流寓東城，東城令戚奇欲北就呂布，焚城疊，虜人衆，聞女有容色，善史書，能彈琴瑟，遂殺悝，住車令僕者接女上車。女謂奇曰：「君隳壞都城，虜略士女，殺人之夫，欲以人婦爲妻，何酷逆之甚！願守志而死，不願無行而生。」遂自刎。奇猶有哀慚，殯葬乃去。
又曰：戎士陳南妻丹者，戴氏之女。美而早寡，事舅姑恭篤，同伍之人咸樂其賢色，求者甚多，守死不嫁。後之娉者告其軍主，軍主命之，知不得已，乃自經死。
《韓詩外傳》曰：魯公甫文伯死，其母不哭。季孫聞之曰：「公甫文伯之母，貞女也，子死不哭，必有方矣。」使人問焉，對曰：「昔是子也，吾使事仲尼，仲尼去魯，送之不出魯郡，贈之不以家珍；且吾聞君子貴義而賤利，是子病不見士來，視死不見士之流涕，死之日，宮女衰絰，從者十人，不足於士，而有餘於婦人，吾是以不哭。」
陳壽《益部耆舊傳》曰：廣漢德陽王上妻者，同縣袁氏女也，名福。年二十適上。舅姑既沒，復遭上喪，悲傷感切，不妄言笑。有二子，養育遺孤，執心純篤。及叔父湣其窮困，私以許張奉，掩迫合婚。其旦，計欲殺奉，恐禍及母、叔、孤兒，永棄死，仇必生，慷慨流涕，自殺而死。
《益部耆舊傳》曰：膣爲楊鳳珪妻者，蜀郡臨邛陳氏女也，名姬。珪早亡，時姬産子，適生六月，躬喪事，育幼孤。三年喪訖，兄弟宗親哀其子少年壯，謀議更配，以許蜀中豪姓。姬聞，仰天嘆息，引刀割咽，幾死。於是九族驚愕，遂敬從其節。
又曰：捷爲南安周繕紀妻者，同縣曹氏女也。名禁，字敬姬，年十七適周氏，二年而夫亡隕。時禁懷孕數月，後産子玄餘，喪事闋，遂移居，依託父母，欲必守義，育養孤弱。父湣其年少子稚，默以許同縣狐賓，遣車馬衣服來，欲迎禁，父乃告。禁勃然作色，淒愴言曰：「依近父母，本不圖此。」固流涕慷愾，乃自投舍後流水。於是舉家競赴救出，而氣息已絕，積二日一夜乃復蘇息，二親由是知其至誠，謝賓解婚。禁欷歔長嘆，乃更將子還，依夫第居止，潔身執操，非禮不動。
又曰：廣漢新都便敬妻者，同縣王氏女也，名和。年十七，適敬。敬亡，和肓養遺孤，闔門守節，不隨宗家宴樂嘉會，居理甚修。蜀郡何玉，因媒問和兄著取和，遂相聽許。著深曉其夫死子小，宜有改圖，加貧衰無以自立，何氏公族，必據福祚。和自陳說，斷計決分，守全孤弱。辭言未訖，慷慨涕淚，哀慟左右。然著終受玉幣，因欲迫脅。和乃斷耳示著，以信至見聽，請以死謝。舉宗敬重，哀其大義。
又曰：巴三貞者，閬中馬眇新妻義，西充國王玄憤妻姬，皆閬中人也；閬中趙蔓君妻華，西充國人也。姬早失夫，介然守操。中平五年，黃巾餘類延益州，賊帥趙蕃據閬中城，構迫衣冠，令人婦女爲質，義、姬、華等隨北入城。後賊類爭勢，攻破閬中，時人或死或奔，家室相失，義、姬、華隨類出城走。傅聞後賊，或構略婦女，於是三人自度窮迫，恐不免於據逼，乃相與自沉水而死。鄉黨聞之，莫不感傷，號曰」三貞」。
又曰：蜀郡廣都公乘士會妻者，同縣張氏女也。會早卒，年壯無嗣。欲有問者，親戚將以許之。發憤慷慨，斷發割耳，事姑盡禮，肅恭供養，養族子以承宗廟。〈《列女傳》爲熊氏女，斷發割耳同。〉
又曰：廣漢廖伯妻者，同縣殷氏女也，名紀。年十六適伯，伯早卒。紀性聰敏，達於詩書女傅，進退閑暇，又有美色。見貪，割面告誠，以全其節，曰：「求生害仁，仁者不爲，紀生見禮義，豈獨使古人擅名者哉！」因作詩三章，以風父母，而舉縣嘉其才麗。媒介滋繁，遂援刀釒貿，斷指明情。
《邵氏家傳》曰：虞建武都尉邵夫人，字伊膿，鴻臚之弟二女。夫人少而寡，虞氏及夫人之宗，哀夫人辛苦，欲更爲圖婚，然重夫人宿操，慮不可以非禮逼；亦知夫人潛佩刀，誓以必死，故不敢生意。夫人自以虞氏凶短，繼世無子，常獨處一室，絕書學，非祭祠墳墓不出，紡績輒貨以供祭，稱其多少，不求豐厚。
干寶《搜神記》曰：東越閩中有庸嶺，高數十里。其下北隰中有大蛇，長七八丈，大十圍，土俗常病，治都尉及屬城長吏多有死者。祭以牛羊，故不得禍。或與人夢，或下喻巫祝，欲得啖童女年十二三者，都尉令長幷共患之。然氣厲不息。共請求人家生婢子、有罪家女養之，八月朝祭送蛇，輒夜出吞噬之，累年如此，前後已用九女。爾時豫募賚未得。將樂縣李誕有六女，無男，其小女寄，應募欲行，父母不聽。寄曰：「父母無相，生女六人，雖有如無。無有緹縈濟父之亡，不能供養，消費衣食，生無所益，不如早亡，賣寄之身可得少錢。」父母終不聽。寄自潛發，不可禁止。寄乃行，請好劍及咋蛇犬，先作數石米糍，用蜜灌之，以置穴口。蛇夜便出，頭大如囷，目如三尺鏡，聞糍香氣，先啖食之，寄便放犬，犬就噬咋，寄從後斫得數創，蛇因踴出，至庭而死。寄入視其穴，得九女髑髏，悉舉出，緩步而歸。越王聞之，聘寄爲後，拜其父爲將樂令，母及姊皆有賜。自是東冶無復妖邪之物，其歌謠至今存焉。
杜預《女記》曰：二寡婦者，淑也、昺也。淑喪夫守寡，兄弟將嫁之，誓而不許，爲書曰：「蓋聞君子導人以德，矯俗以禮，是以烈士有不移之志，貞女無回二之行。淑雖婦人，竊慕殺身成義，死而後已。夙遘禍罰，喪其所天，男弱未冠，女幼未笄，是以黽勉求生，將欲長育二子，上奉祖宗之嗣，下繼祖稱之禮，然後覲於黃泉，永無慚色。仁兄德弟，既不能厲高節於弱志，發德明於暗昧，許我他人，逼我於上，乃命官人訟雲簡書。夫知者不可惑以事，仁者不可脅以死；晏嬰不以白刃臨頸改正直之辭，梁寡不以毀形之痛忘執節之義。高山景行，豈不思齊。計兄弟備托學門，不能匡我以道，博我以文，雖曰既學，吾謂之未也。」
祖沖之《述異記》曰：晉玄興末，魏郡民陳氏女，名琬，家在查浦，年十六。饑疫之歲，父母相系死沒，惟有一兄，傭賃自禍攏女容色甚艶，鄰中士庶，見其貧弱，競以金帛招要之。女立操貞，概未嘗有許。後值盧循之亂，賊衆將加淩逼，女厲然不回，遂以被害。
杜預《女記》曰：大女緱玉者，陳緱氏之女也。夫之從母兄弟殺其父，玉乃爲父報仇，其殺已至親，縛玉付吏獄，竟當行刑。有名士申屠子龍者，緱玉同縣人也，嘉其義勇，奏記於縣曰：「伏聞大女緱玉，爲父報仇，獄已決，不勝感悼之情，敢陳所聞。昔太原周黨感《春秋》義，辭師復仇，當時論者猶高其節。況玉女弱，耳無所聞，心無所激，內無同生之謀，外無交遊之助，直推父子之情，奮發怒之心，手刃刺仇，殭屍流血。當時聞之，人無勇怯莫不強膽增氣，輕身殉義，攘袂高談稱羨。今聞玉幽執牢檻，罪名已定，皆心低意沮，悵恨長嘆。蟠雖愚竪，以爲玉之節義，歷代未有，定足以感無恥之孤，激忍辱之子。假玉不值明時，尚望追旌閭墓，顯異後嗣，況事在清聽，不加八議，哀矜之貸，誠爲朝廷痛之。」〈申屠蟠，字子龍。〉
又曰：新野公主者，光武皇帝姊也。少有節行，姿容，嫁爲新野人鄧晨妻，生一男三女。王莽地黃三年，光武起兵攻破棘陽，至小長安，爲莽兵所敗。棄車走，時天大霧，還求室家，道得小妹伯姬，與共騎前行，復見新野公主，命使上馬，主以手麾上，曰：「行矣，文叔努力，早建大功，追斃藿至，不能相救，無爲兩沒也。」上駐馬，重呼之。主曰：「不駃馳，但志免我，更當三人死也，且急自脫，我身何在？」會追兵至，上遂驅馬而去，主即遇害。
裴啓《語林》曰：王經，少處貧苦，仕至二千石，其母語之：「汝本寒家兒，仕至二千石可止也。」經不能止，後爲尚書，助魏不忠於晉，被收，流涕辭母曰：「恨昔不從敕，以致今日。」母無戚容，謂曰：「汝爲子則孝，爲臣則忠，有何負哉！」
虞預《會稽典錄》曰：孟淑，上虞人也。父質，中郎將。淑年十七，當出適，聘禮既至，爲盜所劫。淑祖父操刃對戰，不敵，見害。淑思慕哀慟，憔悴毀形。以致盜由己，乃喟爾嘆曰：「微淑之身，禍誠不生，以身害祖，苟活何顔？」於是遂自經而死。
