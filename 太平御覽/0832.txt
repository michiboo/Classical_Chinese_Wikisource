
《王孫子》曰：趙簡子獵於晉陽之山，撫轡而嘆。董安於曰：「主君嘆，敢問何故？」簡子曰：「汝不知也，吾廄養食谷之馬以千數，官養多力之士日數百，欲以獵獸也，恐鄰國養賢以獵吾也。」
《慶子》曰：趙簡子田，鄭龍為右。有一野人，簡子曰：「龍下射彼，使無驚吾馬。」龍曰：「昔吾先君伐衛免曹，退為踐土之盟，不戮一人；吾子今一朝田，而曰必為我殺人，是虎狠殺人。」故將救之。簡子愀焉，曰：「不愛其身以活人者，可無從乎？」環車輟田，曰：「人之田也得獸，今吾田也得士。」
又曰：梁君出獵，見白雁群，下車，彀弩欲射之。道有行者不止，白雁群駭。梁君怒，欲射行者。其御公孫龍撫轡曰：「今主君以因白雁故而欲射殺人，無異於虎狼。」梁君援其手與歸，呼萬歲曰：「樂哉！今日獵也。人皆得獸，吾獨得善言。」
《尸子》曰：宓羲氏之世，天下多獸，故教民以獵也。
《韓子》曰：孟孫獵得麑，使秦西巴持之，其母隨而呼之。秦西巴不忍，而與其母。孟孫適至，求麑，對曰：「予不忍，而與其母。」孟孫大怒，逐之。居三月，復召為其子傅，曰：「夫子不忍於麑，且忍吾子乎？」
又曰：魏文侯與虞人期獵。明日，會天疾風，左右止侯，侯不聽，曰：「不可，疾風失信，吾不為。」遂犯風往，而罷虞人也。
《穆天子傳》曰：天子東田於澤，至於重璧之台，盛姬告病。
又曰：天子獵於滲澤，於是得白狐、玄貉焉，以祭於河宗。〈以將事於河宗，獲比，故用。〉
又曰：天子大饗王公諸侯王，勤七萃之士〈勤猶勞也。〉於羽陵之上，乃奏廣樂，六師之人翔畋於曠原。得獲無疆，鳥獸絕群。六師之人大畋九日，乃收皮效物，是載羽車。
《國語》曰：晉趙簡子田於螻，〈螻，晉軍囿。〉史黯聞之，以犬侍於門。〈黯，晉大夫史墨，時為簡子史，以田犬門君囿門也。〉簡子見之，曰：「何為？」曰：「有所得犬，欲試之玆囿。」〈玆山。〉簡子曰：「何為不告？」對曰：「君行，臣不從不順。〈言從，法臣從君。〉主將適螻，而麓不聞，〈麓，主君苑囿之官。《傳》曰：山林之木，衡麓守之。〉臣敢煩當日？」〈當日，直日也。宮主將之君囿，不煩麓以告君，臣亦不敢煩主之直日自白也。」〉簡子乃還。
《呂氏春秋》曰：齊有好獵者，久不得獸。所以不得，狗惡故也。欲得良狗，則家貧。乃還耕，還耕則家富，家富則有以求良狗，狗良則數得獸矣。非獨獵，事皆然。
《春秋後語》曰：魏信陵君嘗與王共博，於是北境舉烽火，傳言趙寇至。王釋博，欲召大臣議之。信陵君曰：「趙王獵耳，非為寇也。」復博如故。王恐，心不在博。居有頃，復從北方傳言：「趙王獵耳，非為寇也。」王大驚，曰：「公子何以知之？」對曰：「臣之客有能探趙王陰謀者，趙王所為，客輒以報臣。臣以此知之。」
《六韜》曰：文王畋於渭陽，見呂尚坐茅以漁。
《太公金匱》曰：紂常以六月獵於西土，發人逐禽。民諫曰：「天務覆施，地務長養。今盛夏發民逐禽，而元元命懸於野，民踐之，百日不食。」紂以為妖，殺之。
《新序》曰：晉文公出田逐獸，碭入大澤，迷不知所，為漁者送文公出澤。漁者曰：「鴻鵠乃保大海之中，厭而徙之小澤，則必有矢矰之憂。黿保於深淵，厭而出之淺渚，則必有羅網之憂。今君逐獸，碭入至此，何行之太遠也？君歸國，臣亦反漁所。」
又曰：晉文逐鹿而失之，問農夫老者曰：「吾鹿何在？」老者以足指曰：「如是行往。」公曰：「寡人問子，子以足指，何也？」老者振衣而起曰：「不意人君至此。虎豹之居也，厭閑而得近，故人得之；魚鱉之居也，厭深而得淺，故人亦得之；諸侯厭眾而亡其國，『惟鵲有巢，惟鳩居之。』今君不歸，人將居之」。於是文公恐而歸。
《新序》曰：晉文公畋於虢。還，見一老，問曰：「虢亡，何也？」對曰：「虢君斷，則不能用人也。」文公輟畋而歸。趙襄子曰：「其人安在？」公曰：「吾與來。」襄子曰：「君聽其言，不用其身。」文公乃召賞之。
《說苑》曰：楚莊王獵，大夫諫之，王曰：「吾就獵，求士也。榛薄刺虎，知其勇也；搏犀獲兕，知其勁也；罷畋而分所得，知其仁也。由此道得三士，可乎？」
又曰：晉平公有馳逐之車，錯以羽芝，會群臣觀焉。田差三過不顧。
《白虎通》曰：王者、諸侯所以田狩者，何也？為田除害，上以供宗廟，下以簡集士眾也。
蔡邕《月令章句》曰：季秋之月，天子乃教於田獵，閑肆五兵，因以順時取禽。其禮，將軍執晉鼓，師率執提，旅率執鼙，以教坐作進退徐疾之節。
《瑣語》曰：范獻子卜獵，占之曰：「君子得黿，小人遺寇。」獻子獵，無所得，而遺其冠。
《潛夫論》曰：昔有司原氏獵於中野，鹿東奔，司原從而噪之。西方之眾有逐狶者，聞司原之噪，竟舉音而和之。司原反復追之，乃得大狶，喜以為瑞。《陸子》曰：欲水之清則勿涉，欲草之茂則勿獵。
杜夷《幽求》曰：獵者嗜肉，不多於不獵；及其陵岡巒，赴溪嶺，而有遺身之志。
《語林》曰：夏少明在東國，不知名。聞裴逸民知人，乃裹糧寄載，入洛從之。未至家少許，見一人著黃皮褲褶，乘馬將獵，問曰：「裴逸民家遠近？」答曰：「君何以問？」夏曰：「聞其名知人，故從會稽來投之。」裴曰：「身是逸民，君明可更來。」明往，逸民果知之，用為西明門候，於此遂知名也。
《石勒別傳》曰：冬十一月大雪，平地三尺。勒主簿程朗諫，勒不從。出獵墜馬，顧左右曰：「不從主簿之言，而致墜馬。」賜朗絹百匹，以旌忠亮。
《續搜神記》曰：晉中興後，譙郡周子文家在晉陵。少時喜射獵，嘗入山。忽山岫間見一人，長五丈許，提弓箭，箭鏑頭廣二尺許，白如霜雪，忽出喚曰：「阿鼠！阿鼠！」子文不覺應曰：「諾。」此人牽弓滿鏑向子文，子文便失魂厭伏。
又曰：吳末，臨海人入山射獵，為舍住。夜中有一人長丈，著黃衣白帶，來謂射人曰：我有仇克，明日當戰，君可見助，當厚相報。」射人曰：「自欲助君，何以相別？」答曰：「明日食時，君可出溪邊，敵從北來，我南往應。白帶者我，黃帶者彼。」射人許之。明出，果聞岸北有聲，狀如風雨，草木四靡。視南亦爾。惟見二大蛇，長十餘丈，於溪中相遇，白蛇勢弱，人即引弩射之，黃蛇即死。日將暮，復見前人來辭謝，云：「住此一年獵，明年慎勿復來，來必為禍。」射人曰：「善。」遂停一年獵，所獲甚多，家致巨富。數年後，憶先山多肉，忘前言，復更往獵。見先白帶人語之言：「我語君勿復更來，不能見用。仇子已大，今必報君，非我所知。」射人聞之，甚怖，便欲走。乃見三烏衣人，皆長八尺，俱張口向之，射人即死。
《異苑》曰：慕容皝出畋，見一老父，曰：「此非獵所，王且還也。」皝明晨復去，值有白兔，馳馬射之，墜石而卒。
《世說》曰：孫盛為庾公記室參軍，從獵，將其子齊莊行。庾公不知，忽於獵場見齊莊，時七八歲，庾謂曰：「若亦復來耶。」應聲答曰：「所謂無小無大，從公於邁。」
又曰：桓南郡好獵，騁良馬，馳擊若飛。{霍又}飄所指，行陣不整。麇兔騰逸，參佐無不被擊。
《吳地記》曰：長洲在姑蘇南，太湖北岸，闔閭所游獵處也。吳主遣徐詳至魏，魏太祖謂詳曰：「孤比老，願濟橫江之津，與孫將軍游姑蘇之上，獵長洲之苑，吾志足矣。」詳對曰：「若越橫江而游姑蘇，是踵亡秦而躡夫差，恐天下之事去矣！」太祖大笑曰：「徐生無乃逆詐乎？」
《鄴中記》曰：石虎少時好游獵。後體壯大，不復乘馬。作獵輦，二十人擔之，如今之步輦。上安徘徊曲蓋，當坐處安轉關床。若射鳥獸，直有所向，關隨身而轉。虎善射，矢不虛發矣。
《襄陽耆舊記》曰：楚王好游獵之事，揚鑣馳逐乎華容之下，射鴻乎夏水之濱。
《說文》曰：矰，弋射矢也。
《毛詩·緇衣·女曰雞鳴》曰：將翱將翔，弋鳧與雁。〈《詩義問》曰：以繳系矢而射。〉弋言加之，與子宜之。
又《大雅·桑柔》曰：嗟爾明友，予豈不知而作？如彼飛蟲，時亦弋獲。
《禮記·月令》曰：季春之月，罼弋無出九門。〈蔡邕《章句》曰：繳射曰弋。〉
《左傳·襄公上》曰：曹伯陽好田弋，曹鄙人公孫強好弋，獲白雁而獻之，且言田弋之說。
《論語·述而》曰：子曰：「弋不射宿。」
《春秋後語》曰：楚頃襄王時，人有好以弱弓微繳加歸雁之上者。王聞之，召而問焉，對曰：「外臣之好射騏鴈羅籠，小矢之發也，何足為大王道哉？且楚國之大，因大王之賢，所弋非直此也！昔者三王以弋道德，五伯以弋戰國。夫秦、魏、燕、趙，王之騏鴈也；齊、魯、鄭者，青首也；鄒、費、郯、邵者，羅籠也。其餘不足射也。見鳥六雙，惟王何取？王若以聖人為弓，勇士為繳，時張而射之，此六雙者，可得而囊載也！其樂非特朝夕之樂也。」
《韓詩外傳》曰：齊景公出弋昭華之池，使顏涿聚主鳥而亡之。景公怒而欲殺之。晏子曰：「夫涿聚有死罪三，臣請以其罪數而誅之。」
《晉中興書》曰：桓名秀，豁第二子，代叔父沖為江州刺史。雖公門貴盛，不以榮爵嬰心，惟以弋釣為事。
《後魏書》曰：劉逖，字長子，聰明，好弋獵騎射，以行樂為事。
《吳越春秋》曰：樂野者，越王所弋獵處也，故曰樂野。
《管子》曰：國子弟之無上事、衣食不節、率子弟不田弋獵者，幾何人？〈既無上事，乃率子弟不田農，但弋獵也。〉
又曰：恆公弋在廩，管仲朝，公弛弓脫靬〈音汗〉而迎之，曰：「今天鴻鵠春北而秋南，而不失其時，惟有羽翼，以通其意於天下也。今孤之不得意於天下，皆非二子之憂也？」二子不對。
《列子》曰：蒲且子之弋，弱弓縴繳，乘風振之，連雙鶬於青雲之際，用心專也。
《韓子》曰：田子方問唐易鞠曰：「弋者何慎？」對曰：「鳥以數百目視子，子以二目御之，子謹周子廩。」田子方曰：「善。子加之弋，我加之國。」鄭長者聞之，曰：「子方知欲為廩，而未得所以為廩。夫虛無見者，廩也。」一曰：齊宣王問弋於唐易子曰：「弋者奚貴？」唐易子曰：「在於謹廩。」王曰：「何謂謹廩？」對曰：「鳥以數十目視人，人以二目視鳥，奈何其不謹廩也？故曰『在於謹廩』。然則為天下，何以為此廩？今人主以二目視一國，一國以萬目視人主，將何以自為謹廩乎？」
又曰：衛人有佐弋者，鳥至，因先以卷麾之，鳥驚而不可得也。
又曰：夫弩弱而矰高者，激於風也；身不肖而令行者，得助於眾也。
又曰：齊宣王問匡倩曰：「儒者弋乎？」匡倩對曰：「不。」曰：「何也？」「弋者從下害於上者也，是從下傷君也，儒者以為害義，故不弋。」
《淮南子》曰：蒲且子連鳥於百仞之上，弓良也。〈蒲且子，楚人，善射弋。〉
劉向《別錄》曰：有行過江上《弋雁賦》、《行弋賦》、《弋雌得雄賦》。
《法言》曰：鴻飛冥冥，弋者何篡？〈篡，取也。〉
《太玄經》曰：弋彼三飛，終日不歸。
嵇康《與山濤書》曰：弋釣草野，而吏卒守之，不得妄動，二不可也。
《周禮·夏官上·羅氏》曰：羅氏，掌烏鳥，〈烏謂卑居，鵲之屬。〉蠟則作羅襦。〈襦，細密之羅。襦，讀為襦有衣衤如之襦也。〉仲春，羅春鳥，獻鳩，以養國老。〈春鳥，蟄而始出者，若今南郡黃雀之屬矣。是時鷹化為鳩，與春變舊為新，宜以養老助生氣者耳。〉
《毛詩·國風》曰：有兔爰爰，雉離於羅。〈鳥網為羅。〉
又《小雅》曰：鴛鴦於飛，畢之羅之。
《爾雅》曰：鳥罟〈音古。〉謂之羅。〈羅，絡也。〉
《國語》曰：里革諫魯宣公曰：「鳥獸孕，水蟲成，獸虞於是乎焚罝羅。」
《列仙傳》曰：李仲甫夜臥床上，或為鵄鳥，跱架候北風，當飛渡南海。山上有羅得鴟，視之，仲甫也，向羅者笑。
《王子年拾遺記》曰：晉文公焚林以求介之推，有白鵶繞煙而噪，或集介之推之側，火不能焚。晉嘉之，於山數百里不復設羅網。
《幽明錄》曰：有一傖〈士行反。〉小兒放牛野中，伴輩數人，見一鬼依諸叢草間，處處設網，欲以捕人。設網後未竟，傖小兒竊取前網，仍以罨之，即縛得鬼。
《文子》曰：有鳥將來，張羅而待之。得鳥者，羅之一目。今為一目之羅，無得鳥焉。
《鶡冠子》曰：一目之羅，不可以得雀。
《闕子》曰：任公子冬羅鯉於山阿，眾人皆以為惑。既而鸇鶚擊黃雀，觸公子羅者千萬數。
劉楨《魯都賦》曰：長罼掩壑，大羅被澤。
《毛詩·關雎》曰：《兔罝》后妃之化也。《關雎》之化行，則莫不好德，賢人眾多也。肅肅兔罝，椓之丁丁，赳赳武夫，公侯干城。
《爾雅》曰：兔罟謂之罝。
顧譚《新言》曰：設罝於淵，施網於崗，欲民之慎，亦如此也，終無魚兔矣。
《物理論》曰：夫欲定天下而任小人，猶欲捕麋鹿而張兔罝。兔罝不能擊麋鹿，猶小人不能任大事。
《韓詩》曰：有兔爰爰，雉離干罦。
《爾雅》曰：罬謂之罦。罦，覆車也。〈今之翻車也，有兩轅，巾施骨以鋪鳥。展轉相解，廣異語。〉
《說文》曰：罦，覆車也。
《韓詩》曰：有兔爰爰，雉離於罿。〈薛君注曰：張羅車上曰罿也。〉
《爾雅》曰：繴謂之罿。罿，罬也。〈郭璞曰：今翻車也，有兩轅，中施羅捕鳥。〉
《說文》曰：罻，捕鳥也。
《禮記·王制》曰：鳩化為鷹，然後設罻羅。
《禮記·月令》曰：季春，罼醫無出國門。〈鄭玄曰：網小柄長謂之罼。醫，射者鳥息隱。〉
蔡邕《月令章句》曰：奄飛禽曰罼。
《說文》曰：罼，罔也。率，捕鳥罼，象絲網，上下其革柄也。
《爾雅》曰：縻罟謂之罞。〈郭璞注曰：冐其頭也。犍為舍人曰：縻有難制張罼也。〉
《爾雅》曰：彘罟謂之羉。〈羉，幕也。犍為舍人曰：彘剛惡齕人，故張網而羅之也。〉
《纂文》曰：磻，射石也。
《列內傳》曰：赤將子者，黃帝時人也，不食五穀而食百草華。至堯時，為木工，能隨風雨上下。時市中賣繳，亦謂之繳父。
《淮南子》曰：堯使羿繳大風於青丘之野。〈大風，鷙鳥也。青丘，東方也。〉
環濟《典略》曰：繳，綸也。綸於前，望飛鳥而射之。
《夢書》曰：夢橫繳，欲舉薦。
