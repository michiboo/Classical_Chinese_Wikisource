
《孫子》曰：用兵之道，校之以五計而索其情。〈索其勝負之情。索，搜索之義也。〉曰主孰有道？將孰有能？〈道德智能，主君也。先當校兩國之君主，知能否也。若荀息斷虞公貪而好寶，宮之奇懦，不能強諫。〉天地孰得？〈視兩軍所據，知誰得天時地利。〉法令孰行？〈設而不犯，犯而必誅。號出令知誰能施行也。〉兵衆孰強？士卒孰練？〈知誰兵器強盛，士卒簡練者，故王子曰：主不素習，當陣惶惑；將不素習，臨陣闍變是也。〉賞罰孰明？〈賞善罰惡知誰分明者也。賞無度則費而無恩，罰無度則戮而無威。〉吾以此知勝負矣。〈以上七事，料敵情知勝負所在。〉敵知吾卒之可用以擊之，不知敵之不可擊，勝之半也。知敵之可以擊，而不知吾卒之不可以擊，勝之半也。知敵之可以擊，知吾卒之可擊，而不知形之不可以戰，勝之半也。〈勝之半者，未可知也。〉故曰：知兵者動而不迷，舉而不頓。將不能料敵，以少合衆，以弱擊強，兵無選鋒，曰北。〈其勢若此，必走北之兵也。〉夫料敵制勝，計極險易，利害遠近，上將之道也。知此而用，戰者必勝；不知此而用，戰者必敗。夫惟無慮而易於敵者，必擒於人也。〈已無智慮而外易人者，必爲人擒。〉故策之而知得失之計，〈策度敵情，觀其所施，則計數知。〉候之而知動靜之理，〈喜怒動作，察其舉止，則精理可知也。故知動靜權變爲勝。〉形之而知死生之地，〈形相敵情，觀其所得而知之。〉角之而知不足有餘之處。〈角，量也。角量彼我軍馬之使，則長短可知。〉
又曰：兵者詭道，〈兵無常形，以詭詐爲道。〉故校之以五計而索其情。一曰度，二曰量，三曰數，四曰稱，五曰勝。〈勝敗之數，用兵之法，當此事稱量敵之情也。〉地生度，〈因地形度形勢。〉度生量，量生數，〈知其遠近廣狹，知其數量。〉數生稱，〈稱量敵與已。〉稱生勝。〈稱量人之故知其勢，勝負所在也。〉故勝兵若以鎰稱銖，敗兵若以銖稱鎰。〈輕不能相舉動也。〉勝之戰者，人也；若決水於千仞之溪者，形也。〈仞，七尺也。其勢疾也。〉
《左傳》曰：吳子入越，越子以甲盾五千，保於會稽。請行成，伍員曰：「不可。臣聞務德莫如滋，去疾莫如盡。違天而長仇，雖悔之，不可矣。」王不聽。退而告人曰：「二十年之外，吳其爲沼乎？」
又曰：吳師在陳，楚大夫皆懼。子西曰：「二三子恤不相睦，無患矣。昔闔廬食不貳味，居不重席，勤恤其民，而與之勞逸。今聞夫差次有台榭陂池焉，宿有妃嬙嬪御焉。視民如仇，而用之日新。夫差先自敗也已，安能敗我者也。」
又曰：楚子伐鄭，晉師救之。楚子北，師次於延阝。〈延阝，鄭北地。延阝音延。〉聞晉師濟河，楚子欲還。伍參言於楚子曰：晉之從政者新，未能行令。其佐先縠剛愎不仁，未肯用命，其三帥者專行不獲，〈欲專其所行而不得。〉聽而無上，衆誰適從？此行也，晉師必敗。」楚改乘轅而北之，次於管以待之，晉師在敖、高阝之間。〈敖，五勞反。高阝，許各反。〉晉魏錡求公族未得，〈欲爲公族大夫。〉而怒，欲敗晉師。請致師，不許。請使，許之。〈使，所吏反。〉遂往，請戰而還。趙旃求卿未得，挑戰不許。請召盟，許之。與魏錡皆命而往。卻克曰：「二憾往矣，弗備必敗。」隨會曰：「若二子怒楚，楚人乘我，喪師無日矣。〈乘，猶登也。〉不如備之。楚之無惡，除備而盟，何損於好？若以惡來，有備不敗。且雖諸侯相見，軍衛不徹，警也。」先縠不可。〈不設。〉隨會使鞏朔、韓穿帥七覆於敖前，〈帥，將也。覆爲伏兵七處。〉故上軍不敗。而中軍下軍皆敗績。
又曰：吳師伐楚州來，楚救之。吳人禦諸鍾離。楚將子瑕卒，楚師�。〈吳楚之間謂火滅爲�。軍之重主喪亡，故其軍人無復氣勢也。�，子廉反。〉吳將公子光曰：「諸侯從於楚者衆，而皆小國也。畏楚而不獲已，是以來。吾聞之，作事威克其愛，雖小必濟。〈克，勝也。軍事尚威。〉胡、沈之君幼而狂，〈性無常也。〉陳大夫嚙壯而頑，頓與許、蔡疾楚政。大將死，其師�，越爲帥，帥賤多寵，政令不壹。〈越非正聊也，軍多寵人，政令不一于越也。〉七國同役而不同心，〈工國：楚、頓、胡、沈、蔡、陳、許也。〉帥賤而不能整，無大威命，楚可敗也。先分師以犯胡、沈與陳，必先奔。諸侯之師乃搖心矣。諸侯乖亂，楚必大奔。請先者去備薄威，〈示之以不整以誘之。〉後者敦陳整旅。」〈敦，厚。〉吳子從之。戰於鶏父。〈音甫。〉吳子以罪人三千，先犯胡、沈與陳。〈囚徒不習戰，以示不整也。〉三國爭之。吳爲三軍以擊之其後：中軍從王，光帥右軍，掩餘帥左軍，吳之罪人或奔或止，三國亂。吳師擊之，敗，獲胡、沈之君及陳大夫。舍胡、沈之囚，使奔許與蔡、頓，曰：「吾君死矣！」師噪而從之，三國奔。〈三國：許、蔡、頓也。〉楚師大奔也。
又曰：晉侯將伐虢，大夫士曰：「不可。虢公驕，若驟得勝於我，必棄其民。〈棄民不養也。〉無衆而後伐之，欲禦我誰與？」夫禮樂慈愛，戰所蓄也。夫民讓事樂和，愛親哀喪而後可使也。〈上之使民，以義讓哀樂爲本，言不可以力強。〉虢弗蓄也，亟戰將饑。」〈言虢不蓄義讓而力戰也。〉後終爲晉所滅。
又曰：秦伯伐晉，晉將趙盾禦之。上軍佐臾駢曰：「秦不能久，請深壘固軍以待之。」秦人慾戰，秦伯謂士會曰：「若何而戰？」〈晉士會奔秦。〉對曰：「趙氏新出其屬曰臾駢，必實爲此謀，將以老我師也，〈臾駢，趙盾屬大夫，新出佐上軍。〉趙有側室曰穿，晉君之婿也，〈側室，枝子。〉有寵而弱，不在軍事，〈弱，年少又未嘗涉知軍之事。〉好勇而狂，且惡臾駢之佐上軍也。若使輕者隸焉，其可也。」〈隸，暫住而追退。〉秦軍掩晉上軍，趙穿追之，不及。〈上軍不動，趙穿獨追之。〉返，怒曰：「裹糧坐甲，固敵是求，敵至不擊，將何俟？」軍吏曰：「將有待也。」〈待可擊之。〉穿曰：「我不知謀，將獨出。」乃以其屬出。趙盾曰：「秦獲穿也，獲一卿矣。〈晉自有數位從聊者。〉秦以勝歸，我何以報？」乃皆出戰，交綏而退。〈《司馬法》曰：逐奔不遠，從綏不及。逐奔不遠則難誘，從綏不及則難陷。然則古名退軍爲綏，秦晉未能堅戰，短兵未致爭而兩退，故曰交綏也。〉
又曰：晉師伐楚。四月，甲午晦，楚晨壓晉軍而陣。晉大夫郤至曰：「楚有六間。〈古莧切〉其二卿相惡；〈子重、子反。〉王卒以舊；〈罷老不代。〉鄭陣而不整；〈不整例。〉蠻軍而不陣；〈蠻夷從楚者不結陣。〉陣不違晦：〈晦，月終，陰之盡也，故兵家以爲忌。〉在陣而囂，〈囂，嘩喧也。〉合而加囂，〈陣合宜靖而益其聲。〉各顧其後，莫有鬥心。舊不必良，以犯天忌。我必克之。」終敗楚於鄢陵。
《史記》曰：龐涓追孫臏，臏量其行，暮當至馬陵。道狹而旁多阻險，可伏兵，乃大斫樹白而書之曰：「龐涓死此下。」於是令齊軍善射者萬弩，夾道而伏，期曰：「見火起而俱發。」龐涓夜至斫樹下，見白書，乃鑽火燭之。讀書未畢，齊軍萬弩俱發，魏軍大亂。龐涓自知智窮兵敗，乃自刎，曰：「遂成竪子之名！」
又曰：漢王在漢中拜韓信爲大將，信因問王曰：「今東向爭權天下，豈非項王耶？」漢王曰：「然。」曰：「大王自料勇悍仁強，孰與項王？」漢王默然良久，曰：「不如也。」信再拜賀曰：「惟信亦以爲大王不如也。然臣嘗事之，請言項王之爲人也。項王喑惡叱咤，千人皆廢，〈暗，音陰。惡，烏路切。叱，尺粟切。咤，陟訝切。〉然不能任屬賢將，此特匹夫之勇耳。項王見人恭敬慈愛，語言句々，人有疾病，涕泣分食飲。至使人有功當封爵者，刻印元刂〈元刂，五元切。〉敝，忍不能與，此所謂婦人之仁也。項王雖霸天下而臣諸侯，不居關中而都彭城，背義帝之約，而以親愛王，諸侯不平。諸侯之見項王遷逐義帝置江南，亦皆歸逐其主而自王善地。項王所過，無不殘滅者，天下多怨，百姓不親附，特劫於威強耳。名雖爲霸，實失天下心。故曰其強易弱。今大王誠能反其道，任天下武勇，何所不誅！以天下城邑封功臣，何所不服！以義兵從思東歸之士，何所不克！且三秦王爲秦將，將秦子弟數歲矣，所殺亡不可勝計，又欺其衆降諸侯，至新安，項王詐坑秦降卒二十餘萬，惟獨邯、欣、翳得脫，〈章邯、司馬欣、董翳。〉秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害，除秦苛法，與秦民約，法三章耳，秦民無不欲得大王王秦者。於諸侯之約，大王當王關中，關中人咸知之。大王失職入漢中，秦人無不恨者。今大王舉而東，三秦可傳檄而定也。」於是漢王大喜，自以爲得信晚。遂聽信計，定秦滅項。
又曰：項籍圍漢王於滎陽城。久之，漢王患之，請割滎陽以西以和，項王不聽。漢王謂陳平曰：「天下紛紛，何時定乎？」陳平曰：「然。項王爲人，恭敬愛人，士之廉節好禮者多歸之。至於行賞功爵邑，重之，〈言愛惜之。〉士亦以此不附。今大王慢而少禮，士廉節者不來；然大王能饒人以爵邑，士之頑鈍嗜利無恥者亦多歸。漢王誠各去其兩短，襲其兩長，天下指麾可定矣。」
又曰：漢王與項籍約中分天下，漢王欲西歸，張良、陳平說曰：「漢有天下大半而諸侯皆附之，楚兵疲食盡，此天亡之時也。不因其饑而遂取之，今釋不取，所謂養虎自遺患也。」從之，終滅羽。
《漢書》曰：陳王拜項梁爲楚上柱國，梁自號武信君。乃使宋義於齊，道遇齊使者高陵君顯，〈張晏曰：顯，名。高陵，縣名也。〉曰：「公將見武信君乎？」曰：「然。」義曰：「臣論武信君軍必敗。公徐行則免，疾行及禍。」章邯夜銜枚擊楚，大破之定陶，梁死。宋義所遇齊使者高陵君顯見楚懷王曰：「宋義論武信君必敗，數日果破。未戰先見敗征，此可謂知兵矣。」召宋義與計事而悅之，因以爲上將。
又曰：西域都護爲烏孫兵所圍，上召陳湯問之。湯知：「烏孫瓦合，不能久攻。詘指計其日，不出五日，當有吉語聞。」果四日，軍書到言已解。
又曰：黥布反。帝召薛公問，對曰：「使布出於上計，東取吳，西取楚，幷齊取魯，傳檄燕、趙，固守其所，山東非漢之有也。出中計，東取吳，西取楚，幷韓取魏，據敖倉之粟，塞成皋之口，勝敗之數未可知也。出下計，東取吳，西取下蔡，歸重于越，身歸長沙，陛下高枕而臥，漢無事矣。」上曰：「是計將安出？」對曰：「必出下計。布故酈山之徒也，〈酈，音離。〉自致萬乘之主，此皆爲身，不顧後爲百姓萬代慮也。故曰出下計。」上自將，東擊布。布之初反，謂其將曰：「上老矣，厭兵，必不能來。使諸將，獨患淮陰、彭越，今皆已死，餘不足畏也。」故遂反。果如薛公籌之，東擊荊，荊王劉賈敗死。〈時賈都丹徒也。〉漢終破布。
《通典》曰：後漢末，曹公擊馬超。始賊每一部到，公輒有喜色。賊破之後，諸將問故，公答曰：「關中長遠，若賊各依險阻，征之，不一二年不可定也。今皆來集，其衆雖多，莫相歸服，軍無適主，一舉可滅，爲功差易，吾是以喜。」
又曰：後漢末，青州黃巾衆百餘萬人起兗州界，刺史劉岱欲擊之。鮑信諫曰：「今賊衆百萬，百姓皆震恐，士卒無鬥志，不可敵也。觀賊衆群輩相隨，軍無輜重，惟以抄掠爲資。今不若蓄士衆之力，先爲固守，使彼欲戰不得，攻則不能，其勢必離散，然後選精銳據其要害，擊之可破也。」岱不從，遂與戰，果爲所殺。〈劉岱違之而敗。〉
又曰：後漢末，荀攸從曹公征張綉，攸言曰：「綉與劉表相持爲強，然綉以游軍仰食，表不能供也。勢必離。不如緩軍以待之，可誘而致也。」不從，表果救之，軍不利。曹公謂攸曰：「不用君言至是。」〈曹公違之而敗。〉
又曰：後漢末，張遼屯長社，軍中有謀反者，夜驚起亂火，一軍盡擾。遼謂左右：「勿動！是不一營盡反，必有造變者，欲以動亂人耳。」乃令軍中不反者安陣，遼將親兵數十人中陣而立。有頃定，即得首謀者，殺之。〈張遼審計立擒賊首，亦同料敵之義。〉
又曰：後漢末，曹公征荊州，劉琮降，得其水軍及步軍，遂遺書孫權云：「今將水軍十八萬與將軍會獵於長州之苑。」將士聞之恐。權延見群下，問計，咸曰：「曹操託名漢相，挾天子以征四方，動以朝廷爲辭，今日拒之，事更不順。且將軍大勢可以拒操者，長江也。劉表理水軍，艨艟鬥艦千數，操悉俘以沿江，兼有步兵，水陸俱下，此則長江之險與我共之矣。而勢力衆寡。愚謂大計不如迎之。」權將周瑜曰：「操雖託名漢相，其實漢賊。將軍神武雄才，兼仗父兄遺烈，據有江東，地方千里，兵精足用，英豪樂業，尚當橫行天下，爲漢家除殘去穢。況操自送死，豈可迎之耶？請爲將軍籌之。使北土已安，操無內憂，能曠日持久，來爭疆埸，又能與我校勝負於船楫，可也。今北土旣未安，而加以馬超、韓遂在關西，爲操後患。且舍鞍馬，仗舟楫，與吳越爭衡，本非中國所長。又今盛寒，馬無蒿草，驅中國士衆遠涉江湖，不曾習水土，必生疾病。此數四者，用兵之患也，而操皆冒行之。瑜得請精兵三萬人，徑進夏口，保爲將軍破之。」權曰：「老賊欲廢漢自立久矣，但忌二袁、呂布、劉表與孤耳。今諸英雄已滅，惟孤尚存，孤與老賊勢不兩立。君言當擊，甚與孤合。」權拔刀斫前奏案曰：「諸將吏敢復言迎曹操者，與此案同！」果有赤壁之捷焉。
又曰：蜀大將諸葛亮悉衆十萬由斜穀出，始平，據武功五丈原。魏大將司馬宣王帥師拒之，與亮對於渭南。亮分兵屯田，爲久駐之本。耕者雜於渭濱，而百姓安堵，軍無私焉。屢使交書，復致巾幗婦人之飾以怒宣王，王亦屢表請戰。魏使衛尉辛毗仗節勒懿及軍吏以下不許出戰。薑維謂亮曰：彼無戰心。所以固請者，亦惑於衆耳。將在軍，君命有所不受，苟能制吾，豈千里請戰耶！」宣王使二千餘人就軍營東西角大聲稱「萬歲」。亮使問之，答曰：「吳朝有使至，請降。」亮謂曰：「計吳朝必無降法，卿是六十老翁，何煩詭誑如此？」懿與亮相持百餘日，亮卒于軍中。及軍退，懿追焉。亮長史楊儀結陣反旗鳴鼓，若將向懿者，懿遽退，不敢逼，經二日，乃行其營壘，曰：「天下奇才也。」懿乃追之，儀多布鐵蒺藜。懿使軍士二千人，著軟材平底木履前行，蒺藜悉著履。次馬步徑進，追至赤岸，方知審問，百姓爲之諺曰：「死諸葛走生仲達。」懿笑曰：「吾便料生，不便料死故也。」〈孔明料吳下降明矣。司馬不料亮死暗也。〉
《吳志》曰：魏使大司馬曹仁步騎數萬向濡須，僞欲東攻羨溪。朱桓分兵赴羨溪，仁軍進拒濡須。桓聞追羨溪，兵未到而仁奄至。諸將各懼，桓喻之曰：「凡兩軍交對，勝負在將，不在衆寡。兵法所以稱客倍而主人半者，謂俱在平原，無城池之守，又謂士衆勇怯齊等故耳。今任旣非智勇，又久涉，人馬罷困，桓與諸君共據高城，南臨大江，北陪山陵，以逸待勞，以主制客，此百戰百勝之勢。雖曹丕自來，尚不足憂，況仁等耶！」桓因偃旗鼓，外示虛弱，以誘仁，仁果遣其子太攻濡須，分遣將軍常雕、王雙等乘油船襲中州。桓自拒太，太燒營退，梟雕首，生虜雙，送武昌；臨陣及溺死者千餘人。
《十六國春秋》曰：前趙劉曜敗石勒將石季龍於高候，〈今絳州聞喜縣界也。〉遂圍洛陽。勒將親救，程遐等固諫曰：「劉曜乘勝，兵盛，難與爭鋒，金墉糧豐，攻之未可卒拔。曜軍千里，勢不可支久。不可親動，動無萬全，大業去矣。」勒大怒，按劍叱遐等出。召徐光而謂之曰：「劉曜乘高堆之勢，圍守洛陽，庸人之情皆謂其鋒不可當也。然曜帶甲十萬，攻一城而百日不克，師老卒殆，以我初銳擊之，可一戰而擒。若洛陽不守，曜必送死冀州，自河以北，席捲北向，吾事去矣。程遐等不欲吾親行，卿以爲何如？」光對曰：「劉曜乘高堆之勢，不能進臨襄國，更攻金墉，此其無能爲也。懸軍三時，無攻戰之利，若鸞旗親駕，必睹旌奔敗。定天下之計，在今一舉。」勒笑曰：「光之言是也。」使內外戒嚴，有諫者斬。命石堪、石聰、挑豹等各統見衆會滎陽，使石季龍進據石門，以左衛石邃都督中軍事，勒統步騎四萬赴金墉。勒謂徐光：「曜盛兵城皋間，上計也；阻洛水，其次也；坐守洛陽者成擒也。」勒諸軍至城皋。勒見曜無守軍，大悅，乃卷甲銜枚詭道兼路，出於鞏、訾之間。知曜陳其軍十餘萬人於城西，彌悅。勒入自宣門，升故太極前殿。季龍步卒三萬，自城北而西，攻其軍，石堪、石聰等各以精兵騎八千，城西而北，擊其前鋒，大戰於西陽門。勒躬貫甲冑，出自閶闔，夾擊之。曜軍大潰，於陣擒曜，以徇于軍也。
