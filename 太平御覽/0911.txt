
《易·說卦》曰：艮為鼠。
《春秋運斗樞》曰：玉衡星散而為鼠。
《說文》曰：鼠，穴蟲總名也。䶅〈下各切。〉鼠，出胡地。䶉，竹鼠也，如犬。鼨，〈音終。〉豹文鼠也。鼷，小鼠也。鼩，精鼩，〈其俱切。〉胡地風鼠也。鼢鼠，地中行，伯勞之所化也。䶄鼠，䶄令鼠也。〈䶄音萍。〉
《爾雅》曰：鼢鼠，〈地中行者。〉鼸鼠，〈以頰裹藏食。〉鼷鼠，〈有蟄毒者。〉鼶鼠，〈《夏小正》曰：鼬鼶則穴二者斯。〉鼬鼠，〈小鼬似鼦，赤黃色，大尾，啖鼠。江東呼為<鼠主>，音主。〉鼩鼠，〈音劬，小鼱鼩也。〉鼫鼠，〈形大如鼠，頭似兔，尾有毛，青黃色，好在田中食粟豆。閩中呼為<鼠勿>鼠。〉鼤鼠，鼨鼠，豹文鼮鼠，〈音廷，文彩如豹。〉<鼠臭>鼠。〈音狐覓切，似鼠而大，蒼黑色，在樹上。〉
又曰：鼯鼠，夷由。〈狀如小狐，似日旦乳，亦謂之蝙蝠，肉翅飛，飛生音如人呼。〉
《廣志》曰：白猿尾長白腹，善緣登，若家鼠小異者。鼢鼠，深目而短尾。苗鼠者，野鼠也，小而短尾。夭鼠，以皮為裘。今常名其裘為夭鹿裘。黃鼠，在田野鼠，為群害穀麥，善走，凡狗不得，惟鼠狼能得之。
《左傳》曰：齊侯將為臧紇田，〈與之邑。〉臧紇聞之，見齊侯。與之言伐晉，對曰：「多則多矣，抑君似鼠。夫鼠，晝伏夜動，不穴於寢廟，畏人故也。今君聞晉之亂，而後作焉，寧將事之，非鼠而何？」乃弗與田。
《詩》曰：誰謂鼠無牙？何以穿我墉？誰謂汝無家？何以速我訟？
又曰：《碩鼠》刺重斂也。碩鼠碩鼠，無食我黍。
又曰：《相鼠》，刺無禮也。衛文公能正其群臣，而刺在位承先君之化無禮儀也。相鼠有皮，人而無儀。人而無儀，不死何為？
《大戴禮》曰：正月田鼠出。田鼠者，鼸鼠也。
《詩義疏》曰：《爾雅》鼫鼠，許慎云：「五伎鼠也。」今之河東有石鼠，大能人立，交前兩腳於頭上跳，善鳴，食人禾稼，逐則走入樹空中。亦有五伎。或謂雀鼠。其形大，故云石鼠也。《詩》言其方物，宜謂此鼠非今之鼠也。又鼠不食禾苗，本又謂螻蛄為碩鼠，亦有五伎。古今工名蟲鳥，物異名同，故記已。
《史記》曰：李斯少時為郡小吏，見吏舍廁中鼠食不潔，近人犬，數驚恐之。入倉，見倉中鼠食積粟，居大廡下，無人壤戤憂。乃嘆曰：「人賢不肖譬如鼠，在所自處耳。」
又曰：張湯，杜陵人也。其父為長安丞，出，湯為守舍。還而鼠盜肉，其父怒，乃笞湯。湯掘得盜鼠及肉鞫掠，訊鞫論報，並取鼠與肉具獄磔堂下。其父見之，視其文辭，如老獄吏，大驚，遂使書獄。
《漢書》曰：右馮翊韓延壽有罪下獄，楊惲上書訟延壽。郎中丘常謂惲曰：「聞君侯訟韓馮翊，當得活乎？」惲曰：「事何容易！我不能自保。真人所謂鼠不容穴，銜窶藪故也。」
又曰：蘇武使匈奴，匈奴徙窩氨海上，掘野鼠草實而食之。
又曰：廣陵王胥將作亂，鼠舞王后庭。
又曰：燕刺王旦將作亂，鼠舞殿端門。
魚豢《魏略》曰：大秦國有辟毒鼠。
《魏志》曰：臧洪為袁紹所圍，糧乏，乃掘鼠而食之。
又曰：太祖時，用刑嚴重。太祖馬鞍在庫為鼠所齧，庫吏懼罪必死，議欲面縛首罪，猶慮不免其咎。鄧哀王哀沖謂曰：「庚三日中，然後自歸。」沖於是以刀穿單衣，如鼠齧者，謬為失意貌，有愁色。太祖問之，沖對曰：「世俗以為鼠齧衣者，其主不吉。今單衣見齧，是以憂戚。」太祖曰：「此妄言耳，無所苦也。」俄而庫吏以齧鞍聞，太祖笑曰：「衣在側尚齧，況馬鞍懸柱乎？」一無所問。
《晉陽春秋》曰：大興中，衡陽歐純作鼠市，四方丈餘，開四門，門有一木人。縱四五鼠於中，欲出門，木人輒以椎椎之。
《北史》曰：盧昶為散騎尚侍。時洛陽縣獲白鼠，昶奏以為案瑞典，外鎮刺史二千石令長不祗上命，刻暴，百姓怨嗟則白鼠至。因陳時政，多所勸誡。詔書褒美其意。
《三國典略》曰：齊將誅斛律光，有三鼠游於光寢，光每投食與之，一朝俱死床下。
《唐書》曰：吐蕃有草石速古芒，葉長二寸，狀如針蒿，每莖不過三四葉，其莖蔓，其花黃，其根連珠如麥門冬。有鼠長於常鼠，每二三十同一穴。至秋，鼠皆收此草為藏，多者至數石。俗亦掘草根食之而留給鼠糧。其國禁殺鼠，殺者輒加罪，俗亦襖戤不殺也。
《洞林》曰：鄉里人柳休祖婦病鼠瘺，積年不差。及藍莨命，令犢卻從吾乞卦。占得《頤》之《復》，案卦穎悅人師姓石者而治之，當以鼠出而愈者也。休祖兒歸，有一賤家奴姓石，自言由來能治此病，且灸其三處而止，婦尋差。有一老鼠，色正蒼黃，逕就其前，𨆘𨆘伏而不動，呼狗齧殺之，鼠頭上有灸處，病便差。
《玄中記》曰：百歲鼠化為神。
鄭氏《玄中記》曰：百歲之鼠化為蝙蝠。
京房《易飛候》曰：鼠舞國門，厥咎亡。鼠舞於庭，厥咎誅死。
《風角要占》曰：長居官厭盜法：七月以生鼠九枚，置籠中埋於地，稱九百斤土復，坎暑各二尺五寸，築之令堅固。
《地鏡圖》曰：青玉之象為女人，黃金之見為火及白鼠。
《百怪書》曰：鼠咋人衣領，有福。
《莊子》曰：且鳥高飛以避矰弋之患，鼷鼠深穴於神丘之下，以狽麇灌之患。
又曰：惠子相梁，莊子往見之。或謂惠子曰：「莊子來欲代子相。」於是惠子恐，搜於國中，三日三夜。莊子見之，曰：「南方有鳥，其名鵷雛，子知之乎？鵷雛發南海而飛渡北海，非梧桐不止，非竹實不食，非醴泉不飲。於是鴟得腐鼠，鵷雛過而仰視之，曰：『嚇！』今子欲以梁國相嚇我耶？」
又曰：鼴鼠飲河，不過滿腹。
《文子》曰：腐鼠在阼，燒香於堂。
《尹文子》曰：鄭人謂玉未理者為璞，周人謂鼠未臘者為璞。周人乃懷璞問鄭賈曰：「欲買璞否？」賈曰：「欲。」因出其璞，視之，乃鼠也，因謝不取。
《淮南子》曰：柳下惠見餳，曰：「可以養老。」盜跖見餳，曰：「可以粘鼠。」
又曰：孟賁探鼠穴，無時死，必噬其指，失其勢。〈孟賁勇士，為探鼠於穴，故曰失其勢。〉
又曰：季春之月，田鼠化為鴽。
《淮南萬畢朮》曰：狐目狸腦，鼠去其穴，〈以途鼠穴，即去。〉被髮向北，咒殺巫鼠。〈夜有巫，被髪北向，禹步，呪曰：老鼠不祥，過，自受其殃！〉
又曰：投鼠者機動，釣魚者浮抗。〈動，發也。發則得鼠。浮，釣浮也。抗，動也。動則得魚也。〉
又曰：虞氏者，梁富人也。登高樓臨大路，設樂陳酒，蒲博其上。游俠相隨行於樓下，博者射，朋張中友雨榻而笑，適鳶墮腐鼠而中游俠。俠相與語曰：「虞氏富人矣，常有輕人擲昃，乃辱我以腐鼠，請滅其家。」其夜乃攻於虞氏，大滅其家。此謂類而非也。
《抱朴子》曰：南海有白鼠，大者重數斤，毛長三寸，居空木中。其毛可績為布。
又曰：陳安世年十三，初為管叔本客，得道。叔本年七十，猶拜安世，曰：「得道者當師，吾不羞弟子之禮矣。死王樂生鼠，雖為帝王，死，不及生鼠。」
又曰：《玉策記》稱鼠壽三百歲，滿者則色白，善憑人而卜，名曰仲。仲能一年之中吉凶及千里外之事皆知也。
《典語》曰：狻犭盧之狗吠於朝門，社稷之鼠竄於官側。
《春秋後語》曰：趙惠文王二十九年，秦韓相攻，軍於閼與。〈上黨有閼與聚。閼，烏連反。與，音預。或音余。〉王召廉頗問曰：「可救不？」對曰：「道遠險狹，難救也。」又問樂乘，對曰：「如廉公言。」又問趙奢，趙奢對曰：「道遠險狹，譬兩鼠斗於穴中，將勇者勝。」王乃令奢救之。
《晏子春秋》曰：景公問晏子：治國何患？對曰：「社鼠者，不可薰之，不可灌之。君左右出賣寒熱，入則比周，此國之社鼠者也。」
《山海經》曰：丹燻之山有獸焉，其狀如鼠而兔首麋耳，以其尾飛，名曰耳鼠。可御百毒。
郭璞《山海經圖·飛鼠贊》曰：或以尾翔，或以髯陵，飛鼠鼓翰，倏然皆騰。固無常所，惟神所憑。
《本草》曰：鼷鼠，一名隱鼠，形如鼠大而無尾，黑色，長鼻。
《賈誼書》曰：鄙談云：欲投鼠而忌器。此善喻也。鼠近於器，尚憚不投，況貴大之臣近於帝王乎？
郭璞症《爾雅》曰：漢文帝宮中得一鼠，豹文，光彩熒熒。以問群臣，孝廉郎終軍答曰：「鼨鼠。」文帝賜縑。
東方朔《神異經》曰：北方有冰萬里，厚百丈，有鼷鼠在冰下出焉。其形如鼠，食草木，肉重千斤，可以作脯，食之已熱。〈除熱病也。〉其毛長可八尺，可為蓐，臥之可以卻寒。〈治風病也。〉其皮可以蒙鼓，其聲聞千里。有美尾，可來鼠。〈此鼠尾毛所在，鼠斬輒入此聚。〉
《說苑》曰：樑上鼠飽聞長者論。
《論衡》曰：人生天地，猶魚生泉，蟣虱於人，因氣而生。馬食鼠屎而腹脹，鼠子水，午火馬。金亦勝木，雞何不啄兔？火亦勝金，蛇何不食猴？
又曰：鼠踐一篋捐不食。
《慱物志》曰：鼠食巴豆，三年重三十斤。
束皙《發蒙記》曰：西域有火鼠之布，東海有不灰之木。
《語林》曰：簡文為撫軍時，所坐床氏坐塵，不聽左右掃去，見鼠行跡，視以為佳。
《異物志》曰：鼠母，頭腳似鼠，毛蒼口銳，大如水牛，而獨畏狗。水田時有水災，起於鼠。
《西域諸國志》曰：有鼠王國，鼠大如狗，著金鎖；小者如兔，或如此間鼠者。沙門過不咒願，白衣不祠祠，輒害人衣器。《異苑》云：「釋道安昔西方適見此俗。」諺云：「鼠得死人目睛則為王。」
干寶《搜神記》曰：晉太康中，會稽炕恫蜞及蟹皆化為鼠，大食稻為災。始成者有肉而無骨。
《幽明錄》曰：吳北寺終祚道人臥齋中，鼠從坎出，言終祚復數日必當死。終祚呼奴令買犬，鼠云：「亦不畏此也。但令犬入此戶，必死。」須臾壤炅，果然。終祚乃下聲語其奴曰：「明日市雇十擔水來。」鼠便已逆知之，云：「正欲水澆取我穴，周流無所不至。」竟日澆灌，了無所獲。密令奴更借三十人，鼠云：「吾上屋居，奈我何。」至時，處在屋上，奴名同，鼠云：「阿同盜二十萬錢。」試開庫，實如所言，奴亦叛去。終祚常為商賈，閉其戶而謂鼠曰：「汝正欲使我富耳。今遠行，勤守吾房中，勿令有所零失也。時桓玄在南州，禁殺牛甚急。終祚載數萬，竊買牛皮還東貨之，得二十萬。還，室猶閉，一無所失。怪亦絕。後遂富積二三千萬。
《列異傳》曰：中山王周南，正始中，為襄邑長。有鼠衣冠出廳事，語曰：「爾某日當死。」周南不應。至期復出，冠幘絳衣，語曰：「爾日中當死。」復不應。入復更出，日適中，鼠曰：「周南，汝不應，我死，我復何道？」遂顛蹶而死，即失衣冠，視如常鼠也。
《述異記》曰：宋車騎大將軍南譙王劉義宣鎮荊州，府吏蔡鐵者，其人善卜。公常在內齋見一白鼠，緣屋樑上。乃命左右射得之，內置函中。召鐵，既至，使卜函中何物。卜兆成，笑曰：「已具知矣。」公曰：「狀之。」鐵為之狀曰：「兌色之鼠，背明入戶，彎弧射之，絕其左股。鼠孕五子，三雄而兩雌。若不見信，剖腹而立知。」公乃使剖鼠腹，皆如鐵言也。賜錢一萬。
劉敬叔《異苑》曰：景平中，東陽大水，永康蔡喜夫避住南壟。夜有大鼠浮水而來，伏喜夫奴床角。奴恐而不犯，每以飯與之。水勢既退，喜夫既得返故居，鼠以前腳捧青紙裹三斤許珠著奴床前，啾啾如欲語也。
又曰：南陽趙度，少好朮藝。度有白米為鼠所盜，乃被頭把刀畫地作獄，四面開門，向東長嘯，群鼠俱到，咒之曰：「凡非啖者過。」惟止者十餘，乃剖腹看臟，有米在焉。
《竇氏家傳》云：竇攸治《爾雅》，舉孝廉為郎。世祖與百寮大會於靈台，得鼠，身如豹文，熒熒有光輝。問群臣，莫有知者，惟攸對曰：「此名𪕝鼠。」詔何以知之許，攸曰：「見《爾雅》。」詔案視書，果如攸言。賜帛百匹，詔諸臣子弟皆從受《爾雅》。
《許邁別傳》曰：邁小名映。有鼠齧映衣，乃作符召鼠，莫不畢至於中庭。映曰：「齧衣者留，不齧衣者去。」群鼠並去，惟一鼠獨住，伏於中庭而不敢動。
《梁州記》曰：仙人唐公房祠有碑一戍，廟北有大坑，碑文雲是其舊宅處，公房舉宅登仙，故為坑焉。山有易腸鼠，一月吐易其腸。束廣{微心}所謂唐鼠者也。〈《慱物志》曰：唐房升仙，雞犬去，惟以鼠惡不將。鼠自悔，一月三出腸。〉
劉欣期《交州記》曰：竹風鼠，如小狗子，食竹根。出封溪縣。
《秦州記》曰：乞佛虜乾歸，未移枹罕、金城。見鼠有數萬頭，將諸小鼠，各銜馬屎，群移而渡洮、麗二水，悉止枹罕。自是二年而乾歸徙焉。
《晉太康地記》曰：鳥鼠之山，在隴西首陽縣。穴入三四尺，鼠在內，鳥在外。
鄧德明《南康記》曰：南康山石室，號金堂，內金色，有金鼠時見也。
《金樓子》曰：齊鬱林王夜中與宦者共刺鼠，至曉夜，輒得被十籃。
又曰：晉寧縣境內出大鼠，鼠狀如牛，土人謂之偃鼠。天時將失，鼠則從山出遊畎畝，散落其毛，悉成小鼠，五稼必盡耗也。
後魏盧玄明《劇鼠賦》曰：嗟乎！在物最為可賤，毛骨莫充於賞，脂肉不登於俎膳。其為狀也。僭誤且吁，雎離睒〈上濫切。〉睗〈音釋。〉須似麥オ。半垂眼如豆角，中劈耳類槐葉。初生尾若杯酒余瀝。乃有老者，羸髖〈寬、申二音。〉𤴾瘠。偏多奸計，眾中無敵。社托忌器，妙解自惜。深藏厚閉，巧能推覓。或尋繩而下，或自地高擲。登機緣匱，蕩屝動弈，切切終朝，轟轟竟夕。是以詩人為辭，實雲其碩。盜干湯之珍俎，傾留髦之香澤。傷繡領之斜制，毀羅衣之重襞。曹舒由是獻規，張湯為之被謫。亦有閑居之士，倦遊之客，絕慶弔以養真素，屏左右而尋《詩》《易》。庭院肅清，房櫳虛寂。爾乃群鼠乘間，東西跳擲。或床上捋髭，或戶間出額。貌甚舒暇，情無畏惕。又領其黨與，欣欣奕奕，欹覆箱奩，騰踐茵席，共相悔慢，特無宜適，訝天壤之含弘，產此物其何益？
