
《說文》曰：市，買賣所也。
《周禮·天官下·內宰》曰：凡建國，佐後立市，設其次，置其敘，正其肆，陳其貨賄，出其度量淳制，祭之以陰禮。〈市朝者，君所以建國也。建國者必面朝後市，王立朝而後立市，陰陽相承之義。〉
又《地官下·司市》曰：司市掌市之治教、政刑、量度、禁令。〈量，豆區斗斛之屬。度，丈尺也。〉大市，日側而市，百族為主；朝市，朝時而市，商賈為主；夕市，夕時而市，販夫販婦為主。〈市，雜聚之處。言主者，謂其多。〉國君過市，則刑人赦；夫人過市，罰一幕；世子過市，罰一帟；命夫過市，罰一蓋；命婦過市，罰一帷。
又曰：司掌憲市之禁令，禁其斗囂者與其亂者、出入相陵犯者、以屬游飲食於市者。〈囂，喧也。鄭司農云：以屬游飲食，群飲食者。〉若不可禁，則搏而戮之。
又《秋官·掌戮》曰：凡殺人者踣諸市，肆之三日，刑盜於市。〈踣，殭屍也。肆猶申也，陳也。凡言刑盜，罪惡莫大焉。〉
《周禮·冬官·匠人》曰：左祖右社，面朝後市。〈王宮所居也。祖，宗廟。面猶鄉也，王宮當中經之途也。〉
《禮記·月令·仲秋》曰：是月也，易關市，來商旅，納貨賄，以便民事。四方來集，遠鄉皆至，則財不匱，上無乏用，百事乃遂。〈易關市，謂輕其稅，使民利之。商旅，賈客也。匱亦乏也。遂猶成也。〉
又《王制》曰：有圭璧金璋，不粥於市；命服命車，不粥於市；宗廟之器，不粥於市；犧牲，不粥於市；戎器，不粥於市；用器不中度，不粥於市；兵車不中度，不粥於市；布帛精粗不中數，幅廣狹不中量，不粥於市；奸色亂正色，不粥於市；錦文珠玉成器，不粥於市；衣服飲食，不粥於市；五穀不時，果實未熟，不粥於市；草木不中伐，不粥於市；〈伐之非時，不中用。〉禽獸魚鱉不中殺，不粥於市。〈殺之非時不中用。〉
又曰：命市納賈，以觀民之所好惡、志淫好辟。〈市，典市者。賈，謂物貴賤厚薄也。質則用物貴，淫則侈物貴，民之志淫邪，則其所好者不正。〉
又曰：爵人於朝，與士共之；刑人於市，與眾棄之。〈必共之者，所以審慎之也。《書》曰：古明德慎罰。〉
《左傳·文公》曰：夫人姜氏歸於齊，大歸也。〈惡視之母出姜也。嫌與有罪出者異，故復發傳。〉將行，哭而過市，曰：「天乎！仲為不道，殺嫡立庶。」市人皆哭，魯人謂之哀姜。
又《宣公上》曰：晉人獲秦諜，殺諸絳市，六日而蘇。
又《宣公下》曰：楚子使申舟聘於齊，不假道於宋，及宋，宋人殺之。楚子聞之，怒，投礻而起，履及於窒皇劍，及於寢門之外，車及蒲胥之市。秋，楚圍宋也。
又《昭公三年》曰：齊景公欲更晏子之宅，曰：「子之宅近市，湫隘囂塵，不可以居，〈湫，下；隘，小也。囂，聲；塵，土也。〉請更諸爽塏者。」〈爽，明。塏，燥。〉辭曰：「君之先臣容焉，〈先臣，晏子之先人。〉臣不足以嗣之，於臣侈矣。〈侈，奢也。〉且小人近市，朝夕得所求，小人之利也。敢煩里旅？」〈旅，眾也。不敢勞眾為己宅。〉公笑曰：「子近市，識貴賤乎？」對曰：「既利之，敢不識乎？」
又《昭公十九年》曰：「楚令尹子瑕言蹶由於楚子曰：「彼何罪？諺所謂『室於怒，市於色』者，楚之謂矣！〈言靈王恕吳子而執其弟，猶人忿於室家而作色於市人。〉舍前之忿可也。」乃歸蹶由。〈言楚子能用善言。〉
《毛詩·國風》曰：《東門之》，疾亂也。幽公淫荒，風化之所行，男女棄其舊業，亟會於道路，歌舞於市井爾。
又曰：《定之方中》，衛文公徙居楚丘，始建城市，而營宮室。
《論語比考讖》曰：從善繹繹，糹強負如歸市。〈爵不失德，故恥無道主，徒歸茂德之君。繹繹，相尋及之貌。〉
《古史考》曰：神農作市。高陽氏衰，市官不修。祝融修市。
《戰國策》曰：王孫假年十五，事閔王。王出走，失王之處。其母曰：「汝事王，王出走，汝不知其處，汝尚何歸？」王孫假乃入市中，曰：「淖齒亂齊，殺閔王，欲與我者袒右。」市人從者四百人，與之誅淖齒。
又曰：齊桓公宮中九市，管仲為三歸之家，以掩桓公之非也。
《漢書》曰：曹參相齊，使者召參去，屬其後相曰：「以齊獄市為寄，慎勿擾也。」後相曰：「治無大於此者乎？」參曰：「夫獄市者，所以並容也。今若擾之，奸人安所容乎？」
又曰：楚王戊與吳通謀，申公、白生二子諫不聽，乃胥靡之，〈應邵曰：《詩》云：「若此無罪，淪胥以鋪。」靡，刑名也。晉灼曰：胥，相也。亦靡隨。〉衣之赭衣，使杵臼雅舂於市。
又曰：尹翁歸，河東平陽人，曉習文法。大將軍霍光秉政，諸霍在平陽，奴客持兵入市斗變，吏不能禁。及翁歸之為市門吏，莫敢犯者。
又曰：何武兄弟五人，皆為郡吏，郡縣敬憚之。武弟顯家有市籍，租常不入，縣數負其課。市嗇夫求商辱捕顯家，顯怒，欲以吏事中商。武曰：「以吾家租賦繇役不眾為先奉公吏，不亦宜乎？」
又曰：「刺繡文，不如倚市門。」此言末業，貧者之資也。
又曰：司隸校尉解光奏王根「縱橫恣意，大治宮室，第中起土山立兩市，殿上赤墀，戶下青瑣」。
又曰：永平中，王尊為京兆尹，拊循貧弱，不私豪強。長安宿豪大猾東市賈萬城、西萬章、箭張禁、酒趙放，〈晉灼曰：箭張禁、酒趙放，此二人作酒、箭之家。〉尊以正法按誅，皆伏其辜。
又曰：人君不理，則畜賈游市，乘民之不給，百倍其本矣。
《後漢書》曰：寇恂為潁川太守。執金吾賈復在汝南，部將殺人於潁川，〈部將，謂軍部之下小將也。〉恂捕得系獄。時尚草創，軍營犯法，率多相容。恂乃戮之於市，復以為恥。
《東觀漢記》曰：樊君重治家產業，起治廬舍高樓閣，陂池灌注，竹木成林，六畜，雜果，檀漆桑麻，門成市。
又曰：江革客東海下邳，傭賃以養父母。下邳知其孝，市買輒與好善者，雖無錢，任貰與之。
又曰：光武以蔡遵為市令，上家人犯法，遵格殺之。
《東觀漢記》曰：閔仲叔客居安邑，老病家貧，不能買肉，日買一片豬肝，屠或不肯為斷也。安邑令出，敕市令，遂買得。仲叔怪問，其子道狀，乃嘆曰：「閔仲叔豈以口腹累安邑耶？」遂去之沛。
又曰：京兆尹閻興召第五倫署督鑄掾，領長安市，平銓衡，正斗斛。其後小民爭訟，輒云：「第五掾平市，無奸枉欺詐之巧。」
又曰：更始在長安，官爵多群小，里閭語曰：「使兒居市，決作者不能得傭，之市空返。」問何故，曰：「今日騎都尉往會日也。」猶是四方不復信向京師。
又曰：王郎起，上在薊，郎移檄購上。上令王霸至市中募人，將以擊郎。市人皆大笑，舉手揶揄之，霸慚而去。
又曰：竇融請孔奮置議曹掾，守姑臧長。天下擾亂，惟西河獨安，而姑臧稱為富邑，通貨胡羌，市日四合。每居縣者，不盈數日，輒致豐積。
謝承《後漢書》曰：王充家貧無書，常游洛陽市肆，閱所賣書，一見輒能誦憶，遂博通眾經。
又曰：張楷，字公超，隱居弘農山中。學者隨之，所居成市。後華陰山南遂有公超市。
《典略》曰：荊軻者，其先齊人也，與燕之狗屠及高漸離為友。軻嗜酒，日與狗屠飲於燕市，漸離擊築，荊軻和之而歌，相泣。
《魏略》曰：趙岐逃難，江淮海岱，靡所不曆。自匿姓名，賣餅北海市中。安丘孫嵩年二十，游市見岐，察非常人，乃停車問曰：「賣餅幾？」答曰：「賣餅三十。」嵩曰：「視子非賣者，當有怨者。」乃載岐歸家。
《魏志》曰：遼東送袁尚首，懸在馬市，牽招睹之悲感。
又曰：襄邑劉氏與睢陽李永為仇，典韋為報之。永故富春長，備衛甚謹。韋乘車載雞酒，偽為侯者，門開，懷匕首入，殺永，並殺其妻，徐出，取車上刀戟，步去。永居近市，一市盡駭，追者數百，莫敢近。
又曰：袁紹以董昭領魏郡。時郡界大亂，賊以萬數，遣使往來，交易市買，昭厚待之。因以為間，乘虛掩討，輒大克破之。
又曰：顏斐為京兆太守。青龍中，司馬宣王在長安立軍市，而軍中吏士多侵侮縣民。斐以白宣王，宣王乃發怒，召軍市候，便於斐前杖一百。時長安典農與斐共坐，以為斐宜謝，乃私推築斐。斐不肯謝，良久乃曰：「斐意觀明公受分陝之任，乃欲一齊眾庶，必非為不得明公意也。」宣王遂嚴將吏士。自是之後，軍營、郡縣各得其分。
又曰：梁習為并州刺史。鮮卑大人育延常為州所畏，一旦將其部落五十餘騎詣習求互市。習念：不聽則恐其怨；若聽到州下，又恐為所略。於是乃許往與會空城中交市。遂敕郡縣，自將治中已下軍往就之。市易未畢，而市吏收縛一胡。延騎皆驚，上馬彎弓，圍習數重，吏民惶怖，不知所施。習乃徐呼市吏，問縛胡意，而胡實侵民。習乃使譯呼延，延到，習責延曰：「汝胡自犯法，吏不侵汝，汝何為使諸騎驚駭耶？」遂斬之，余胡破膽，不敢動。
《吳志》曰：孫皓愛妾，或使人至市賤奪百姓財物。司市中郎將陳聲，素皓幸臣也，恃皓寵遇，繩之以法。妾以訴皓，皓大怒，假他事燒鋸斷聲頭，投其身於四望之下。
《晉書》曰：羊祜都督荊州，卒，而州人正市，聞祜卒，皆號慟罷市。
《宋書》曰：申坦坐法，當棄市，群臣為請莫得。將行刑，始興公沈慶之入市，抱坦慟哭，曰：「卿無罪，為朝廷所枉誅；我入市，亦當不久。」市官以白上，乃原生命系尚方，尋被宥。
蕭子顯《齊書》曰：帝於芳樂苑中立市，太官每旦進酒肉雜餚，使宮人屠酤。貴人潘氏為市令，帝為市魁執罰，爭者就潘氏決判。
《管子》曰：市者，貨之准也。是故百貨賤則百利得，百利得則百事治，百事治則百事用節矣。
又曰：百乘之國，中而立市，東西南北五十里；千乘之國，中而立市，東西南北百五十餘里。
又曰：桀放虎於市，以觀其驚。
《司馬法》曰：殺戮於市，威不善也；用賞於朝，戮於市，勸君子，懼小人也。
《列子》曰：昔齊有欲金者，清旦，衣冠而之市，適鬻金者之所，因攫其金而去。吏捕問之，對曰：「取金之時，不見人，徒見金。」
《孟子》曰：市廛不徵，則天下之商皆悅，願藏於市。〈廛，市宅也。〉
又曰：軻少貧，母將在墓間，識葬埋事；又徙在市側，軻知市井之利；又徙在習學所，遂識書禮之義。
《孫卿子》曰：賈精於市，不可以為市師。
《韓子》曰：鄭人有買履者，先自度其足，而置之其坐，至入市，而忘操之。已得履，乃曰：「吾忘持度。」反歸取之。及反，市罷，遂不得履。
又曰：衛嗣公使人為客，過市關。關市苛難之，因事關市以金，關吏乃舍之。嗣公謂關市曰：「某時客過，而予女金，因遣之。」關市乃大恐，而以嗣公為明察。
又曰：商太宰使少庶子之市，顧反，而問之曰：「何見於市？」對曰：「無見也。」太宰曰：「雖然，何見也？」對曰：「市南門之外，甚眾牛車，僅可以行耳。」太宰因戒使者：「無敢告人吾所問於女！」因召市吏，而誚之曰：「市門之外，何多牛矢？」市吏甚怪太宰知之疾也，乃聳懼。
又曰：龐敬，縣令也。遣市者行，而召公大夫而還之。〈公大夫亦遣為市。〉立有間，無以詔之，卒遣行。〈不命卒遣去，俱不測其由也。〉市者以為令與公大夫有言，不相信，以至無奸。
又曰：龐恭與太子質於邯鄲，謂魏王曰：「今一人言市有虎，王信之乎？」王曰：「不。」「二人言市有虎，王信之乎？」王曰：「不。」「三人言市有虎，王信之乎？」王曰：「寡人信之。」龐恭曰：「夫市之無虎也，明矣！然而三人言而成虎。今邯鄲之去魏也遠於市，議臣者過於三人，願王察之。」龐恭從邯鄲反，竟不得見。
《六韜》曰：武王伐殷，得二丈夫，而問之曰：「殷國將亡，亦有妖災乎？」其一人對曰：「殷君善治宮室，大者百里，中有九市。」〈《周書世紀》同。〉
《春秋後語》曰：初，廉頗之免於長平歸也，失勢，故人賓客盡去。及復用，客乃復至，頗謝遣之。客曰：「吁，君何見之晚也！天下市道交，君不知之耶？君有勢，我即進；君無勢，我即去。此固其理，君何怒焉？」
《春秋後語》曰：伍子胥橐載而出昭關，夜行晝伏，至於杜陵。無以飠胡其口，坐行匍匐，稽首肉袒，而鼓腹吹簫，乞食於吳市。
又曰：秦孝公使公孫鞅定法令。法令既具，恐人不信，乃立三丈之木於國都市南門，募民有能徙置北門者與十金。
又曰：蘇秦在齊，齊大夫多與爭寵，而使人刺之，不殊而走。〈殊，絕。〉齊王求賊不得。蘇秦將死，乃謂王曰：「臣死之後，王車裂臣，殉於市曰：蘇秦為燕作亂於齊。如此，則刺臣之賊必得矣。」齊王如其言，殺蘇秦者果自出，齊王因而誅之。
又曰：始皇初立，尊呂不韋為相國。時諸侯多辨士，知荀卿之徒著書布天下，不韋亦使其客著所聞，集論二十餘萬言，以為備天地萬物古今之重，號曰《呂氏春秋》。布咸陽市，懸千金其上，延諸侯游士賓客，有能增損改定一字者與千金。莫能有定者。
桓譚《新論》曰：扶風漆縣之亭部言，本大王所據。其民會日，相與為夜市；如不為，則有羞。
《風俗通》曰：市井。俗說市井者，言至市有所鬻賣，當於井上洗濯，令其物香潔，然後至市。
又曰：陳留太守泰山吳文章少孤，遭憂衰之世，與兄伯武相失別二十年。後會下邳市，爭計共斗，伯武毆文章，欲報擊之，心中惻愴，手不能舉，大自怪也，因投杖於地。觀者咸嗤笑之。還，相問，乃真兄弟也。
《列仙傳》曰：陰生者，長安中渭橋下乞兒也。常止於市中乞，市中厭苦，以糞灑之。長吏知之收系，著桎梏而續在市中乞。又欲殺之，乃去，灑者家室自壞，殺十餘人。長安中謠曰：「見乞兒，與美酒，可以免破家之咎。」
《神仙傳》曰：李阿者，蜀人也。傳世見之，不老如故。常乞於成都市，所得隨以與貧者。夜去朝還，市人莫知其宿處。
《漢名臣奏》曰：太尉屬應劭、司徒屬孫嵩、司空掾孔伷議，以鮮卑隔在漠北，犬羊為群，無君長之師，廬落之居，又其天性貪而無信，故自漢興至於玆，數犯障塞，吏民創楚，不與交關，惟至朝市，反成靡服，非畏威懷德，實玩中國珍異之故耳。
《三輔黃圖》曰：元始四年，起明堂、辟雍。長安城南北為會市，但列槐樹數百行為隊，無牆屋。又為方市門，周環列肆，商賈居之。都商亭在其外。
《漢宮殿疏》曰：交門市、〈在謂橋北頭也。〉李里市、〈在雍門東。〉交道亭市、〈在便橋東。〉細柳倉市。〈在細柳倉。〉
《華陽國志》曰：王長文，字德俊。陽愚，嘗絳衣絳帽，牽豬過市乞，人與語偽不聞。常騎牛週遊。
陸機《洛陽記》曰：三市：大市名金市，在大城中；馬市在城東，↓陽市在城南。
《衛傳》曰：少時乘白羊於洛陽市，舉市共觀，咸曰：「誰家壁人？」於是家門州黨遂號曰「璧人」。
《趙書》曰：豐國市五日一會。
《三秦記》曰：秦始皇作地市，與生死人交易，令云：「生人不得欺死者物。」市吏告始皇云：「死者陵生人，生人走入市門，斬斷馬脊。」故俗雲秦地市有斷馬。
山謙之《丹陽記》曰：京師四市：建康大市，孫權所立；建康東市，同時立；建康北市，永安中立；秣陵斗場市，隆安中發樂營人交易，因成市也。
