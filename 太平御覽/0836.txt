
崔鴻《十六國春秋·後趙錄》曰：趙王三年，得一鼎，容四升，中有大錢三十，文曰：「當千」、「當萬」。鼎銘十三字，篆不可曉，藏之於永豐倉。因此令私行錢，而民不樂，乃重立禁制，官賦至，皆取錢廛肆，故不行也。
《北史》曰：後魏元誕累遷齊州刺史，在州貪暴，大為人患。有沙門為誕釆藥還，見誕，問外消息，對曰：「惟聞王貪，願王早代。」誕曰：「齊州七萬家，吾至來，一家未得三斗錢，何得言貪也？」
《後魏書》曰：王昕為汝南王悅騎兵參軍。悅數散錢於地，令諸佐爭拾之，昕獨不拾。悅又散銀錢，以目昕，乃取其一。
又曰：高恭之，字道穆。時用錢稍薄，道穆表曰：「百姓之業，錢貨為本。救幣改鑄，王政所先。自頃以來，私鑄薄濫，官司糾繩，掛網非一。在市銅價，八十一文得銅一斤。私鑄薄錢，斤餘二百。既示之以深利，又隨之以重刑，得罪者雖多，奸鑄者彌眾。今錢徒有五銖之文，而無二銖之實，薄甚榆葉，上貫便破，置之水上殆欲不沉。此乃因循有漸，科防不切，朝廷失之，彼復何罪？昔漢文帝以五分錢小，改鑄四銖，至武帝復改三銖為半兩，此皆以大易小，以重代輕也。論今據古，宜改鑄大錢，文載年號，以記其始。則一斤所成止七十六文。銅價至賤，五十有餘，其中人工、食料、錫、炭、鉛、沙，縱復私營，不能自潤，直置無利，自應息心，無復嚴刑廣設也。以臣測之，必當錢貨永通，公私獲允。」後遂用楊侃計，鑄永安五銖錢。
《北齊書》曰：王則，元象初除洛州刺史。則性貪婪，在州取受非法，舊京諸像毀以鑄錢。於時世號「河陽錢」，皆出其家。
《後周書》曰：大象元年，初鑄永通萬國錢，以一當十，與五行大布並行。
《北史》曰：隋鄭譯自隆州徵還，帝令內史李德林立作詔書，復爵國公，位上柱國。高戲謂曰：「筆乾。」答曰：「出為方岳，杖策言歸，不得一錢，何以潤筆？」上大笑。
《唐書》曰：武德中，置錢監於洛、並、益等諸州。今上齊王元吉賜三爐鑄錢，右僕射裴寂一爐。敢有盜鑄者，身死，家口配沒。
又曰：高宗時，詔復開元通寶錢，其乾封所鑄錢，令所司貯納。初，開元錢之文，給事中歐陽詢制詞及書，時稱其工。其字合八分及篆、隸三體，其詞先上後下、次左後右讀之，及上反左回環，其義皆通。議者以乾封不通商賈，米帛翔踴；以開元錢輕重大小近古，最為折衷，百姓便之。
又曰：乾元中，李輔國奏：「內飛龍廄鑄銅鐘，投乾元新錢二文於爐中，而祈曰：「如聖躬萬福，國祚無疆，凶孽殄除，四方寧謐，則願不銷不鑠，一陰一陽，並見於外。」鍾成，一如所祈。」
又曰：崔衍居宣州十年，頗以勤儉，府庫盈溢。及穆贊代衍，宣州歲饉。贊遂以錢四十二萬代百姓之稅，故宣州人不流散。
又曰：元和中，王鍔奏請於當管蔚州界加置爐，鑄銅錢，漸廢錫錢。詔河東道：「自用錫錢以來，百姓不堪其弊。其蔚州鼓鑄，漸致銅錢，則公私之間，皆得充用。宜委所司子細計料量借錢本，積漸加至五爐。
又曰：李希烈既平，淮西節度使陳仙奇進錢一文，大小如開通之狀，文曰：「天下太平」。雲於希烈庭中得之。命宰臣召百寮遍視之。
《後唐書》曰：朱守殷奏：「於積善坊役所，得古文錢四百五十六，文曰『得一元寶』；四百四十，文『順天元寶』。」守殷進納。敕曰：「凡窺奇異，盡系休明。所獲錢文，式昭玄貺。得一者，佇歸於一統；順天者，式契於天心。道煥一時，事光千載。殊休繼出，信史必書，宜付史館。」
又曰：劉仁恭在幽州，以堇土為錢，令部人行使。聚銅錢於山上鑿穴藏之，為無窮之計。
《晉書》曰：右驍衛大將軍張，始在雍州，因春景舒和，出遊近郊，憩於大冢之上。忽有黃雀，銜一銅錢，置之而去。未幾，復於衙院晝臥，見二燕相鬥，皆各銜一錢落於首後。所獲三錢，嘗秘於巾箱，識者以為大富之徵。
又曰：天福三年敕：「先許鑄錢，仍令每一錢重二銖四黍，十錢重一兩者，切慮逐處闕銅，難依先定銖兩。宜令天下，無問公私，應有銅欲鑄錢者，一任取便，酌量輕重鑄造。因玆不得入錫並鐵，及令缺漏，不堪久遠行用。仍委鹽鐵司明行曉示誡約。」
《管子》曰：桓公請棧台之錢散諸城陽，鹿台之布散諸濟陰。
《商子》曰：今臣之所言，民無一日之繇，官無數錢之費，其弱晉而強秦，有過三戰之勝。
《韓子》曰：或令孺子懷錢挈壺甕往酤，而狗之，酒所以酸。
《呂氏春秋》曰：趙宣子見翳桑之下有臥餓人不能起。趙宣子命食之，拜受而不食。問其故，曰：「臣有母，請持以遺之。」宣子更賜之脯二束、錢一百。
《賈誼書》曰：銅不布，下不得釆銅，不得鑄錢，則民反耕田矣。
《鹽鐵論》曰：教與俗改，幣與世易。夏後以貝，周人以紫石，後世或金錢刀布。物極而衰，終始之運也。
又曰：古者市朝而無刀幣，各以所有易所無，抱布貿絲而已。後世則有龜貝金錢。
又曰：夫鑠金在爐，盜不顧；錢刀在路，匹婦撥之。
《論衡》曰：夫文章，豈徒調墨弄筆為英麗哉？載人行，傳人名。楊子《法言》，蜀富貴人齎錢十萬，願載一名，子云不聽。夫富人無仁義，正如圈中之鹿、欄中之牛，安得妄載？
又曰：手中無錢，而欲往市決貨，貨主問錢何在，曰：「無錢。」貨主必不與也。胸中無學，猶手中無錢也。
又曰：淮陽鑄偽錢，吏不能禁。汲黯為太守，不壞一爐，不刑一人，高枕安臥，淮陽政清。
郭子璜《洞冥記》曰：帝升望月台，有三青鴨化為三小童，皆著青綺文襦，各握鯨文大錢五枚，以置帝幾前，身止而影動，因名曰輕影錢。
《潛夫論》曰：諺曰：「痛不著身，言『忍之』；錢不出家，言『與之』。猶見朝廷有寇，而言『不足憂也。』」
《風俗通》曰：潁川黃子廉，每飲馬，輒投錢於水。
又曰：河南平陰寵儉，本魏郡鄴人，遭倉卒之世，失亡其父。時儉三四歲，弟在鏹釒保。母抱轉流客居。廬中鑿井，得錢千餘萬，遂巨富。行求老蒼頭。堂上作樂，奴在廚中竊言：「堂上老母，我婦也。」婢以告母，呼問事實，復為夫婦。時人為之語曰：「廬里龐公，鑿井得銅，買奴得翁。」
又曰：錢刀，俗說害中有利，利旁有刀。言人治生，卒多得錢財者，必有刀劍之禍也。案，《漢書》曰：「王莽造大錢，作契刀，錯刀，與五銖錢凡四品並行。」故稱錢刀也。
《列仙傳》曰：祝雞公，洛陽人，居屍鄉北山下，養雞百餘年。雞皆有名字，千餘頭，暮棲樹，晝四散，欲取，呼名即至。賣雞及子得千萬，輒置錢去。
《豫章烈士傳》曰：施陽，字季儒。為舒令，經江夏，遇賊劫奪陽物。賊去後，車上有五千錢，遣人追與。賊聞知陽，悉還其物。陽以付亭長。
《邴原別傳》曰：原字根矩，避地遼東。嘗行得遺錢，拾以系樹枝。此錢既不見取，而系錢者多。原問其故，答者謂之神樹。原惡由己而成淫祀，乃辯之。由是里中遂斂其錢，以為社供。
桓范《世論》曰：靈帝置西園之邸，賣爵，號曰禮錢。錢積如屋，封塗漆書。
杜恕《體論》曰：可以使鬼者，錢也；可以使神者，誠也。
《語林》曰：杜預道：「王武子有馬癖，和長輿有錢癖。」
《竹林七賢傳》曰：王戎女適裴氏，乏用，遣女為貸錢數萬文而未還。女歸，戎色不悅。女遽還錢，乃懌。
干寶《搜神記》曰：南方有蟲，其形若蟬而大，其子著草葉如蠶種。得子以歸，則母飛來就之。殺其母以塗錢，以其子塗貫，用錢貨市，旋則自還。故《淮南子朮》以之還，名曰青鳧。
《世說》曰：王武子私第近北邙山。於時人多地貴，濟好馬射，買地作埒，編錢布地竟埒。時人號為金埒。
又曰：郗公大聚斂，有錢數千萬。嘉賓甚不同，常朝旦問訊。郗家法：子弟不坐。因倚語移時，遂及錢貨事。郗公曰：「汝政當得錢耳！」乃一日開庫，任意用。郗公始謂正損數百萬許，嘉賓遂一日乞與人，都盡。郗公聞之，大驚不能已巳。
《俗說》曰：王子敬學王夷甫，呼錢為「阿堵物」。後既詔出，赴謝公主簿，過會下，與共擲散。當其夕，手自抱錢戲，竟明日。已後云：「何至須阿堵物？」
《葛仙公別傳》曰：取十錢，使人一一投井中。公井上以器呼錢，人見從井中一一飛出，入公器中。投人刻識之，所呼皆得是所投者。
《關令內傳》曰：關令尹喜，周大夫也，善於天文。登樓四望，見東極有紫氣，喜曰：「應有聖人經過。」果有老子過。喜設坐，行弟子之禮，老子時貧，謂徐甲曰：「雇錢一百。」與約，須達安息國，以黃金頓備錢還。甲既見老子方欲遠游，疑遂不還，乃作辭詣關令就老子求直。關令以辭呈老子，老子語甲曰：「前與汝約，至安息國頓以黃金相還。云何不能忍辱，便興辭訟乎？汝隨我已三百餘歲，汝命早應死，賴我太玄生符在汝身耳！」言畢，見符從甲口出，甲已成一聚白骨矣。尹喜為請，老子以符投之，甲立更生。喜即以見錢二百萬與甲，遣之。
《汝南先賢傳》曰：平輿閻敞，字子張，為郡五官掾。太守第五嘗被徵，以奉錢三十萬寄敞，敞埋置堂上。後嘗舉家病死，惟見孤孫九歲。嘗未死，語云：「吾有錢三十萬，寄掾閻敞。」孫長大來求，敞見之悲喜，取錢盡還之。孫曰：「祖惟言三十萬，今乃百三十，誠不敢當。」敞曰：「府君固謬言耳，郎君無疑之。」
《列異傳》曰：西河鮮子冀，建武中為清河太守，言出錢六百萬作屋，未成而死，趙高代之，計功用錢凡二百萬耳。五官黃秉、功曹劉商言是冀所自取，便表沒冀田宅、奴婢，妻子送日南。俄而白日冀鬼見，入府與商、秉等共計，校定餘錢二百萬，皆商等匿。冀乃表自烈付商，上詔還冀田宅。
《異苑》曰：桂陽臨武徐孫，太元中，江行，見岸有錢溢出，即輦著船中。須臾，悉變成土。
《異苑》又曰：剡縣陳婺妻少寡，與二兒為居。宅中先有古冢，姥母作茗，先以著墳上。息患之，曰：「枯墓何知？」欲掘除之，母苦禁乃止。夜即夢見一人，自說：「沒世以來三百餘載。謬蒙惠澤，賢二子恆欲見毀相賴保護。雖潛壤朽骨，敢忘翳桑之報？」姥霄竊述焉，明，負杖晨興，於外屋得錢十萬，似久埋而貫皆新。還告兒，兒並有慚色，自是設饌愈謹。
《幽明錄》曰：海陵民黃尋，先居家單貧。嘗因大風雨，散錢飛至其家，來觸籬援，誤落余處，拾而得之。尋後巨富，錢至數千萬。遂擅名於江表。
《三輔黃圖》曰：金寶一，銀寶二，龜寶三，貝寶四，布寶五，泉寶六，凡寶貨六種，卅八品，煩碎難行。乃羅本貨五百枚，為重十二斤，百姓安之。
闞駰《十三州志》曰：青州平原國，和帝延平九年，以封子懷王勝。風俗與舊齊同，然吏奸倍於他。民給衛士，吏賦狐肉，稍從假錢，積至萬餘。歲竟交代，吏無償意。衛士恨恚，取狐肉，沃以酒，從而咒之曰：「狐肉狐肉，尾斯尾斯，身軀雖小，錢多私之！」吏聞之恐，乃償之錢。
盛弘之《荊州記》曰：義熙十二年，有童子群浴南陽氵育水。忽岸邊有錢出如流沙，因競取之，手滿放地，尋復行去。乃以衫衣裹縛，各有所得。
王韶之《始興記》曰：勞口東岸有石四方，高百餘仞，其狀如台。父老相傳，此石，昔有三人伐木以作橋，於石頂戲，見數甕錢，共取半甕還。
劉道真《錢塘記》曰：防海大塘。郡議曹華信象家富，乃議立此塘，以防海水。信始開募，有致土石一斛，即與錢一斗。旬日之間，來者雲集。塘未成，而誦雲不復取，於是載土者皆棄置而去，塘以之成。既遏絕湖漁，一竟蒙利，縣遷治餘姚。王莽時，縣名泉亭，於是改為錢塘。百姓懷德，立碑塘所，至今猶在。
《地境圖》曰：錢銅之氣，望之如有青雲。
又曰：望錢，千萬以上如車，十萬之精如一素木，萬錢精蓋地如甕。
江津《上便宜》曰：夫錢之為物，無益飢寒之用，而儲之家，利其不朽。古今行之，蓋亦由此。又便交宜易，小市之宜，誠勝寸裂尺斷，破為大小也。過此以往，無所一用。軍國惟谷與帛，錢雖可積，未急寶也。
《殷仲堪集·太子令》曰：朝廷遂為吾營宮室，顧省不才，而大興役費，深用愧惕。冬氣已應，作者殊常寒苦。可使監殿舍人一月齎酒肉稱勞賜之。吾蒙月俸，錢上生塵，無所用之，可以供事。
晉魯褒《錢神論》曰：大矣哉！錢之為體，有乾坤之象。其積如山，其流如川。動靜有時，行藏有節。市井便易，不患耗折。故親如兄弟，字曰「孔方」。失之則貧弱，得之則富昌。無翼而飛，無足而走。解嚴毅之顏，開難發之口。錢多者居前，錢少者居後。
綦毋氏《論錢》曰：黃銅中方，叩頭對曰：「仆自西方庚幸，分土諸國，處處皆有，長沙、越，仆之所守。黃金為父，白銀為母，鉛為長男，錫為少婦。伊我初生，周末時也；景王尹世，大鑄玆也。貪人見我，如病得醫，飢饗太牢，未之喻也。」
成公綏《錢神論》曰：路中紛紛，行人悠悠，載馳載驅，惟錢是求。朱衣素帶，當途之士，愛我家兄，皆無能已。執我之手，托分終始，不計優劣，不論能否。賓客輻湊，門常如市。諺曰：「錢無耳，何可暗使？」豈虛也哉？
趙壹《疾邪賦》曰：文籍雖滿腹，不如一囊錢。
曹植《樂府歌》曰：巢、許蔑四海，商賈爭一錢。
《鄭氏婚禮謁文贊》曰：金錢為質，所曆長久。金取和明，錢用不止。
《周禮·地官下·司關》曰：司關，司貨賄之出入。
《後漢書》曰：樊重，字君雲，世善農稼，好貨殖。重性溫厚，有法度。三世共財，子孫朝夕禮敬，常若公家。其營理產業，物無所棄，課役童隸，各得其宜。故能上下戮力，財利歲倍。
《管子》曰：倉廩實，知禮節。國用足，則遠者來。衣食足，則知榮辱矣！不務天時，則財不生；不務地利，則倉不盈。
又曰：桀有天下而用不足，湯有土七十里而用有餘。天非獨為湯雨粟，地非獨為湯出財物。
《尸子》曰：農夫比粟，商賈比財，烈士比義。
《列子》曰：端木子貢之世也，籍其先貲，家累萬金。放意所好，生民所欲，無不為也。庖廚之下不絕煙火，堂廡之上不絕聲樂。行年六十，乃棄其家事，都散庫藏；及其死也，無埋瘞之資。
《孫卿子》曰：仁義禮智之於人也，譬若財貨粟米之於家也，多有者富，少有者貧，至無有者窮。
《文子》曰：使信士分財，不如探籌；使廉士守財，不如閉戶。羽翼美，傷其骨；枝葉茂害其根，憂河之涸，泣以益也。
《呂氏春秋》曰：白公愛財，若梟之愛子。〈梟養子，長則食母。白公得荊府庫，不分人。〉
《家語》曰：南宮敬叔以富得罪於定公而奔衛。夫子聞之，曰：「若其以貨喪，不若速貧之愈也！」〈喪，亡位也。〉
又曰：孔子曰：「自季孫賜我千鍾，而交益親。自南宮敬叔之乘我以車也，而道加行。」
《說苑》曰：安陵纏得寵於楚恭王，江乙謂纏曰：「吾聞以財事人者，財盡而交疏；以色事人者，華落而寵衰。子安得長被幸乎？」
《鹽鐵論》曰：荊陽南有桂林之饒，內有江湖之利，左陵陽之金，右蜀、漢之材。吳、越之貸，隋、唐之林，不可勝用；江湖之魚，萊黃之鮐，不可勝食；隴蜀丹沙毛羽，荊陽皮革骨角，江南楠梓竹箭，燕齊魚鹽旃裘，兗豫漆絲紵，養生奉終之具也，待商而通。
《潛夫論》曰：富貴，人爭附之；貧賤，人爭去之。富貴而交者，上有稱舉之用，下有貲財之益；與貧賤交者，大有賑貸之費，小有假貸之損。故富貴易為交，貧賤難得適。
又曰：炎帝為市，聚天下之貨，各得其所。
《孫綽子》曰：命駕而游五都之市，天下之貨畢陳矣！
《風俗通》曰：陳留有富老，年九十，無男，娶田家女為妻，一交即氣絕。後生得男，其女曰：「我父死時年尊，何一夕便有子？」爭財數年不決。丞相邴吉出，上殿決獄云：「老翁兒無影，亦復畏寒。」於時八月，取同歲小兒，俱解衣裸之，老翁兒獨呼寒；復令並行日中，無影。因以財與男。
又曰：沛中有富豪，家訾三千萬。小婦子是男，又早失母。其大婦女甚不賢。公病困，恐死後必當爭財，男兒判不全得。因呼族人為遺令云：「悉以財屬女，但以一劍與男，年十五以付之。」兒後大，姊不肯與劍，男乃詣官訴之。司空何武曰：「劒，所以斷決也；限年十五，有智力足也。女及婿，溫飽十五年，已幸矣！」議者皆服，謂武原情度事得其理。
