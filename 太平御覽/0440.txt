
《唐書》曰：魏衡妻王氏，梓州郪人也。武德初，薛仁果杲舊將房企地侵掠梁郡，因獲王氏，逼而妻之。後企地漸強盛，衡謀以城應賊，企地領衆將趁梁州，未至數里，飲酒醉臥，王氏取其佩兵斬之，攜其首入城，賊衆乃散。高祖大悅，封爲崇義大夫人。
又曰：絳州孝女衛氏，字無忌，夏縣人也。初，其父爲鄉人衛長則所殺，無忌時年六歲，母又改嫁，更無弟兄。及長，常思復仇。無忌從伯嘗設宴爲樂，長則時亦預坐，無忌以搏擊殺之。既而詣吏，稱父仇既報，請就刑戮。巡察大使、黃門侍郎褚遂良以聞，太宗嘉其孝烈，特令免罪。
又曰：鄒侍徵妻薄氏。待徵，大曆中爲常州江陰縣尉，其妻爲海賊所掠。薄氏守節，出待徵官告於懷中，託付村人，使謂待徵曰：「義不受辱。」乃投江而死。賊退潮落，待徵於江岸得妻屍焉。江左文士，多著節婦文以紀之。
又曰：奉天縣竇升朝二女伯娘、仲娘，雖長於村野，而幼有志操。住與邠州接界。永泰中，草賊數千人，持兵刃入其村落行剽劫，聞二女有容色，姊年十九，妹年十六，藏於岩窟間。賊徒擬爲逼辱，乃先曳伯娘出，行數十步，又曳仲娘出，賊相顧自慰。行臨深谷，伯娘曰：「我豈受賊污辱！」乃投之於穀。賊方驚駭，仲娘又投於穀。谷深數百尺，姊尋卒，仲娘腳折面破，血流被體，氣絕良久而蘇，賊義之而去。
又曰：崔玄暐，博陵安平人也。父行謹，爲胡蘇令。本名曄以字下體有則天祖諱，乃改爲玄暐。少有學行，深爲叔父秘書監行功所器重。龍朔中，舉明經，累補庫部員外郎。其母盧氏嘗誡之曰：「吾見姨兄屯田郎中辛玄馭雲，兒子從官者，有人來雲貧乏能有立，此是好消息。若聞資貨充足，衣馬輕肥，此是惡消息。吾嘗重此言，以爲確論。比見親表中仕官者，多將錢物上其父母，父母但知喜悅，竟不問此從何而來。必是祿俸餘資，誡以善事。如其非理所得，此與盜賊何別？縱無大咎，獨不內愧於心？孟母不受魚鮓之饋，蓋爲此也。汝今坐食祿俸，榮幸已多，若其不能忠清，何以戴天履地？孔子云：雖日用三牲之養，猶爲不孝。又曰：父母惟其疾之憂。特宜修身潔己，勿累吾此意也。」玄暐遵奉母氏教誡，以清謹見稱。
又曰：於琮尚廣德公主。琮爲黃寇所害，而赦公主，主視琮受禍，爲賊曰：「妾，李氏女也，義不獨存，願與於公幷命。」賊不許，公主入室，自經而死。
又曰：幽州兵亂，殺判官韋雍，雍妻蕭氏，聞難號呼，專執夫袂，左右格去，以死不從。及雍臨刃，蕭氏泣而告曰：「妾不幸年少，義不苟活，今日之事，願先就死。」執刃者斷其臂，詞氣不撓，雖凶捍圜視，無不傷嘆。其夕，蕭氏亦卒。
趙畢《吳越春秋》曰：子胥至吳乞食，至於溧陽，溧陽有女子浣紗瀨水之上，筥中有少飯，子胥遇見，長跪而請之曰：「夫人豈可乞一餐乎？」女子曰：「妾獨與母居，年三十不嫁，飯不可得也。」子胥曰：「夫人賑窮者少飯，有何嫌乎？」女知非恆人，言曰：「妾豈可逆人情乎！」即發其簞飯，清其壺漿，長跪而與子胥。子胥去，顧見女子自沉。
孔演《漢魏春秋》曰：龐濟外祖父酒泉趙君安爲同縣李壽所殺。濟舅兄弟三人，同時病死。壽家喜相賀。濟母娥自傷仇不報，乃推車袖劍，白日刺壽於都亭前，訖，徐詣縣，顔色不變，曰：「父仇已報，請受戮。」祿福長尹嘉解印綬縱娥，娥不肯去，遂強載還。會赦得免，州郡莫不嗟嘆，嘉其烈義，刊石以表其閭。
張勃《吳錄》曰：吳入郢也，自王以下，位班處宮而妻其室，次及伯嬴，伯嬴者，昭王之母也。伯嬴操刃曰：「公侯一國之儀錶也，有失則其邦危亂。夫婦之禮，人倫之始，王教之端。若君王棄儀錶，則無以臨民；妾犯非禮，則無以自存；貪生受辱，固不如死。」王乃止。
和苞《漢趙記》曰：今上殺晉散騎常侍梁緯，召妻辛氏，伏地大哭，仰白今上曰：「妾聞女不再醮，男以義烈。聞妾夫已死，理無獨生，乞就辟有司，地下以事舅姑。且婦人再娉，明公亦安用哉！」遂號哭不止。上曰：「貞婦也，其任之。」亦自殺。
又曰：魯陽侯王廣，字廣之，爲西楊州刺史。晉末聚衆避世，爲蠻梅芳扇動山夷圍廣，城陷。蠻囚廣將詣芳。廣女有美色，芳引入，甚有寵。入經一旬，王伺芳睡，引刀斬芳，芳驚起曰：「何故反耶？」王駡曰：「蠻畜！我欲誅反賊，何謂我反乎？吾聞父仇不同天，母仇不同地，汝反逆無狀，害我父母，而復無禮淩人，吾所以不死者，欲誅汝耳！今死自吾分，不待汝殺我，但恨不得梟汝首於通逵，以塞大恥。」辭氣猛厲，色無變容，乃自殺。時年十五。
劉義慶《幽明錄》曰：武昌陽親縣北山上有望夫石，狀若人立者。傅云：昔有貞婦，其夫從役，遠赴國難，婦攜弱子，餞送此山，立望而死，形化爲石。
《列女傳》曰：息夫人者，息君之夫人。楚伐息，破之，虜其君，使守門，將其夫人而納之於宮。楚王出遊，夫人遂出，見息君，謂之曰：「人生要一死而已，何自苦？」乃作詩曰：「穀則異室，死則同穴。謂予不信，有如皎日。」息君止之，夫人不聽，遂自殺，息君亦自殺。
又曰：安定陳仲妻者，同郡張叔明之妹，名芝，字李張，年十四。適仲，期年而寡，執節不嫁。叔明從軍，芝與二嫂沒賊，恐見侵略，而相謂曰：「婦人以不污身爲高，不虧節爲美，豈可委身待辱哉！」於是自刺。二嫂既死，芝獨不死，叔明言於將軍耿弇，耿弇以駙馬負芝，芝曰：「女子亡之餘，污將軍服乘，不可也。」弇奇其言，更以他馬負芝。至營，爲致醫藥，因乃得全。郡表其閭，九十壽終。
又曰：譙國曹文叔妻者，同郡夏侯文寧之女，字令女。文叔早死，無子。喪畢斷發，自誓不貳，其後家欲嫁之，又截兩耳，依文叔從兄爽。爽後被誅，文寧上書與曹氏絕婚，復欲嫁之，乃割鼻。其母謂曰：「曹氏夷滅已盡，守此欲爲誰乎？」令女曰：「仁者不以盛衰改節，義者不以存亡易心。曹氏前盛，尚欲保終，況今衰滅，何忍棄之。」太傅司馬公聞而嘉嘆，聽乞子爲曹氏後。
又曰：吳孫奇妻者，廣陵範慎女，名姬。十八，配奇一年而奇亡。慎以少寡無子，起還其家，姬不肯婦，迎者以父命迫之，姬遂操刀割耳及鼻，曰：「父迎我者，不過以我年少色美，今已殘矣，行將焉之？」於是迎者空反。
又曰：丹陽華穆妻者，下邳劉方之女，字桃樹，生一男而早亡。吳丁諝，〈相與反。〉知名之士，家將嫁許焉。桃樹聞之，乃操刀割耳。其子又亡，桃樹安身守正，動不逾禮。
又曰：吳沈伯陽妻者，顧文宣之女，字昭君，早寡無嗣，盡禮供養。其父陰許人，姑聞之而哭。昭君乃引刀剪髮割兩耳，以明其志。
又曰：吳許升妻，呂氏之女，名榮。外游誕博戲，不治操行。榮躬勤家業，以養其姑，勸升學問，未嘗不垂淚而言。榮父疾升，呼榮欲改嫁之。榮曰：「命之所遭，義無離貳。」終不肯歸，升後感悔，尋師遠學，四年乃歸，遂致名譽，爲州所辟，遇劫害。歲餘，姑亡，夫族多欲娉之，誓不肯嫁。後黃巾賊欲犯之，榮逾垣而走，賊拔刀追榮曰：「從我則生，不從立死。」榮曰：「義不畏死，而見虜辱也？」賊遂殺之。
又曰：河南貞義者，樂羊子之妻。羊子出學，七年不歸，鄰人慾犯貞義，而劫其姑，貞義操刀而出。鄰人曰：「從者可，不從者殺汝姑。」貞義仰天而嘆，以刀刎頸而死。太守以大夫葬之，號曰」貞義」。
皇甫謐《列女傳》曰：漢中趙嵩妻者，同郡張氏之女也，字禮修。遭賊，嵩死君難，禮修以碧塗面，亂髮稱病，懷刀在身，意氣列決，賊不迫也。叔父矜其年少，又世方喪亂，欲更嫁，禮修慷慨以死爲誓。
又曰：丹陽羅靜者，廣德羅勤之女。爲同縣朱曠所婚，禮未成，勤遇疫疾喪沒，鄰比斷絕，曠觸冒經營，尋復病亡。靜感其義，遂誓不嫁，與弟妹共居。求者過十餘，志無傾移。有楊祚者，多將人衆，自往納幣，靜乃逃竄。祚劫其弟妹，靜懼爲祚所害，乃出見之曰：「實感朱曠爲妾父而死，是以託身亡者，自誓不貳辛苦之人，願君哀而舍之。如其不然，請守之以死。」祚乃舍之。靜守純固，年六十餘卒。
又曰：蜀景奇妻者，羅氏之女，字貢羅。奇亡無嗣，貢羅專心供養。父青以許同郡宰詩，貢羅與父母書，陳其情志，歷年不歸。後青使詩白州告縣發遣，貢羅乃由徑道詣州，自訴言意，慷慨請死不從。州嘉而許焉。貢羅恐詩於道路迫脅，乃請吏兵自衛還家，執義終身。
又曰：膣爲相登妻者，周氏之女，名度。適登一年而寡，牢令吳厚因人問度，度心執匪石，引刀截發。縣長吏復遣媒欲娉，度曰：「前已斷發，謂足表心，何誤復有斯言哉？」取刀割鼻，左右救止，表其閭。
又曰：廣漢馮季宰妻者，季氏之女，名珥，字進娥。早寡無嗣，奉養繼姑及宰兄顯，守心純固，以義自防。珥母湣其孤苦，陰有所許。珥斷發自明，遂乞養男女各一，率道有法，鄉人稱之。
又曰：廣漢王輔妻，彭氏之女也，名非。輔游學數年，遂卒京師，迎喪葬訖，事姑孝敬彌篤。非叔父以許蘇孟，非叩心泣血，訴情九族，猶不見聽，乃剪髮諸府。乞終供養，遂乞養子靜居，年逾七十而卒。
又曰：沛國劉長卿妻者，同郡桓始春之女。少有名於桓宗，嫁於劉氏，生一男，字玉。玉五歲而長卿卒，玖披誘嫁，既不歸寧，兄弟時往，防漸遠疑，言不及外。玉年十五死，其弟會喪，援刀割耳，明己不貳，在喪側者，無不感傷。宗婦謂之曰：「家未有相嫁之計，若其有也，徐可因姊妹以喻意，何貴義輕身之甚耶？」答曰：「昔我君五更學爲儒宗，尊爲帝師，曆世不替，以忠孝顯，女以貞順稱，是以懼忝諸姑。或以我年未衰，又喪子，卒迫之間，非所能防，豈可不豫見其意哉！」郡表其閭，號曰：「景行義桓」。
皇甫謐《列女傳》曰：沛公孫去病妻者，同郡戴玄世之女。既嫁，久而無子，謂其夫曰：「妾不才，得奉巾櫛，歷年無嗣，《禮》有七出，請願受訣。」以其夫不許，復進曰：「福莫大於昌熾，禍莫大於絕嗣，君不忍見遣，當更廣室。」夫復不肯。夫死服除，父母欲嫁之，女遂操刀割鼻，郡表其閭。
又曰：梁夏文生妻者，沛國劉景賓之女，名娥。生一女而寡，娥誓不再嫁。父以配同郡衡氏，逼迫入門，娥謂衡氏曰：「妾聞婦人不改嫁。越義失節，妾所不爲。君可見遣！」衡氏曰：「相取有媒禮，何遣之有？」衡氏妻服未闋，娥因數之曰：「君衰麻在身，犯禮納室，雖顔之厚，奈《相鼠》何？妾必死不爲君妻，相留不知辱乎？」奮衣而出，衡氏不敢強留。父復以許臨雎倪氏，強扶上船，娥陽不憂，書與女別，乃以刀割耳鼻曰：「所以不死者，老姑在堂，孤女尚幼故耳。」執義終身。
