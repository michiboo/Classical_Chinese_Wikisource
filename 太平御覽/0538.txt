
《尚書·周官》曰：六年，五服一朝。〈五服，侯、甸、男、來、衛。六年一朝會京師。〉又六年，王乃時巡，考制度於四岳，諸侯各朝於方岳，大明黜陟。
《毛詩·小雅》曰：《采菽》，刺幽王也。侮慢諸侯。諸侯來朝，不能錫命。以禮數征會之，而無信義。君子見微而思古焉。〈幽王征會諸侯，爲合義兵，征討有罪。旣往而無之，是於義事不信也。君子見其如此，知其後必見攻伐，將無救也。〉「采菽采菽，筐之之。〈興也。菽所以Ρ大牢而待君子也。羊則苦，豕則薇。箋雲︰菽，大豆也。采之者，采其葉以爲藿。三牲，牛、羊、豕，Ρ以藿。王饗賓客，有牛俎乃用羹，故使采之。〉君子來朝，何錫予之？雖無予之，路車乘馬。」〈君子謂諸侯也。箋雲︰賜諸侯以車馬，言雖無予之，尚以爲薄也。〉
《周禮·天官上·宰夫》曰：宰夫之職，掌朝、覲、會、同、賓、客以牢禮之法，掌其牢禮與其陳數。
又《春官上·宗伯》曰：春見曰朝，夏見曰宗，秋見曰覲，冬見曰遇，時見曰會，殷見曰同，〈此六禮者，以諸侯見王爲文也。六服之內，四方以時分來，或朝春，或宗夏，或覲秋，或遇冬，名殊禮異，更遞而遍。朝猶朝也，欲其來之早也。宗，尊也，欲其尊王也。覲之言勤也，欲其勤王之事也。遇猶偶也，欲其若不期而俱至也。時見者，無常期也。諸侯有不順服者，王將以征討之事，則旣朝覲，王爲壇於國外，合諸侯而命事焉。《春秋傳》曰「有事而會，不協而盟」是也。殷猶衆也。十二歲，王如不巡狩，則六服盡朝。朝禮旣畢，王亦爲壇，合諸侯以命政焉。所命之政，爲王巡狩。殷見四方四時分來，終歲則遍矣。〉時聘曰問，殷覜曰視。〈時聘者，亦無常期，天子有事乃聘之焉。境外之臣，旣非朝歲，不敢瀆爲小禮。殷覜謂一服朝之歲，以朝者少，諸侯乃使卿以大禮衆聘焉。一服朝在元年，七年，十一年終也。〉
又《秋官下·大行人》曰：大行人掌大賓之禮、大客之儀，以親諸侯。〈大賓，要服以內諸侯也。大客謂其孤卿也。〉春朝諸侯而圖天下之事，秋覲以比邦國之功，夏宗以陳天下之謨，冬遇以協諸侯之慮，時會以發四方之禁，殷同以施天下之政，〈此六事者，以王見諸侯爲文。〉時聘以結諸侯之好，殷覜以除邦國之慝，〈此二事者，亦以王見諸侯之使來者時爲文。〉間問以諭諸侯之志，歸以交諸侯之福，賀慶以贊諸侯之喜，致禬以補諸侯之災。〈此四者，主使臣於諸侯之禮也。間問者，間歲一問諸侯，謂存省之屬也。諸侯之志者，言語諭書名其類也，交或往或來者也。贊，助也。致禬，凶禮之吊禮禬禮也。補諸侯災者，若春秋澶淵之會，謀歸宋財。〉凡大國之孤，執皮帛以繼小國之君。凡諸侯之卿，其禮各下其君二等，以下及其大夫士皆如之。九州之外，謂之蕃國，世壹見，各以其所貴寶爲贄。〈九州之外，夷服、鎮服、藩服也。〉凡諸侯之邦交，歲相問也，殷相聘也，世相朝也。〈小聘曰問。殷，中也。久無事，語褸殷朝者，及而相聘也。〉
《儀禮·覲禮》曰：諸侯覲天子，爲宮方三百步，四門；壇十有二尋，深四尺。上介皆奉其君之旗，置於宮，尚左。公、侯、伯、子、男皆就其旗而立。
《禮記·曲禮》曰：天子當依而立，諸侯北面而見天子曰覲。天子當寧而立，諸公東面，諸侯西面曰朝。〈諸侯春見曰朝，受摯於朝，受享於廟，生氣文也。秋見曰覲，一受之於廟，殺氣質也。朝者，位於內朝而序進。覲者，位於廟門外而序入，王南面立於依，寧而受焉。夏宗依春，冬遇依秋。春秋時，齊侯言魯昭公以遇禮相見，取易略也。覲禮今存朝野，宗遇禮今亡。〉諸侯未及期相見曰遇。相見於卻地曰會。諸侯使大夫問於諸侯曰聘。
又《王制》曰：諸侯之於天子也，比年一小聘，三年一大聘，五年一朝。〈比年，每歲也。小聘使大夫，大聘使卿，朝則君自行。〉天子無事與諸侯相見曰朝。〈事謂征伐。〉
又《中庸》曰：繼絕世，舉廢國，治亂持危，朝聘以時，厚往而薄來，所以懷諸侯也。
又《經解》曰：聘覲之禮廢，則君臣之位失；諸侯之行惡，而背畔侵陵之敗起矣。
又《聘義》曰：聘禮，上公七介，侯、伯五介，子、男三介，所以明貴賤也。〈此皆使卿出聘之介數也。〉介紹而傳命，君子於其所尊弗敢質，敬之至也。故天子制諸侯，比年小聘，三年大聘，相厲以禮。使者聘而誤，主君弗親饗食也，所以愧厲之也。諸侯相厲以禮，則外不相侵，內不相陵。此天子之所以養諸侯，兵不用，而諸侯自爲正之具也。〈比年小聘，所謂歲相問也。三年大聘，所謂殷相聘也。〉
《左傳·隱公》曰：十一年，滕侯、薛侯來朝，爭長。薛侯曰：「我先封。」滕侯曰：「我，周之卜正。薛，庶姓也。我不可以後之。」公使羽父請於薛侯曰：「周之宗盟，異姓爲後。寡人若朝於薛，不敢與諸任齒。」乃長滕侯。
又《莊公》曰：虢公、晉侯朝王，王饗醴，命之宥。〈王之覲群侯，始則行饗禮，先置醋酒，示不忘古。飲宴則以幣物。宥，助也，所以助歡敬之意，言備誤也。〉皆賜玉五，馬三匹，非禮也。〈雙玉爲塊。〉王命諸侯，名位不同，禮亦異數，不以禮假人。
又《莊公》曰：夫禮，所以整民也。故會以訓上下之則，制財用之節；朝以正班爵之義，帥長幼之序。
又《文上》曰：穆伯如齊，始聘焉，禮也。〈穆伯，公孫教也。〉凡君即位，卿出幷聘，踐修舊好，要結外援，〈踐猶履行。〉好事鄰國，以衛社稷。忠信，卑讓之道也。忠，德之正也；信，德之固也；卑讓，德之基也。
又《宣公上》曰：晉靈公不君。趙宣子驟諫，公患之。使鉏�賊之。晨往，寢門辟矣。盛服將朝，尚早，坐而假寐。�退，嘆曰：「不忘恭敬，民之主也。賊民之主，不忠；棄君之命，不信。有一於此，不如死矣。」觸槐而死。
又《宣公》曰：孟獻子曰：「臣聞小國之免於大國也，聘而獻物，於是乎有庭實旅百。朝而獻功，於是乎有容貌采章嘉淑，而有嘉貨。」〈獻其理國，若征伐之功於牧伯。〉
又《襄公》曰：晉侯使韓宣子聘於周，王使請事。對曰：「晉士起將歸時事於旅，無他事矣。」王聞之，曰：「韓氏其昌阜於晉乎！辭不失舊。」
又曰：襄二十二年，晉人征朝於鄭。〈召鄭使朝。〉鄭人使少正公孫僑對，曰：「在晉先君悼公九年，我寡君於是即位。即位八月，而我先大夫子駟，從寡君以朝於執事。執事不禮於寡君，〈言朝執事，謙不敢斥晉侯。〉寡君懼。因是行也。我二年六月，朝於楚。〈因朝晉不見禮，生朝楚心。〉晉是以有戲之役，楚人猶，一，競，而申禮於敝邑。敝邑欲從執事，而懼爲大尤，曰：『晉其謂我不共有禮』，是以不敢攜貳於楚。我四年三月，先大夫子蟜，又從寡君以觀釁於楚。晉於是乎有蕭魚之役。謂我敝邑，邇在晉國，譬諸草木，吾臭味也，而何敢差池？以大國政令之無常，國家罷病，不虞薦至，無日不惕，豈敢忘職？大國若安定之，其朝夕在庭，何辱命焉？」
又《昭二》曰：康有酆宮之朝。〈酆在始平阝縣東有靈台，康王於是朝諸侯。〉
又《昭四》曰：明王之制，使諸侯歲聘以志業，〈志，職也。歲聘以修其職業。〉間朝以講禮，〈三年而一朝，正班爵之義，率長幼之序。〉再朝而會以示威，〈六年而一會，以訓上下之則，制財用之節。〉再會而盟以顯昭明。〈十二年而一盟，所以昭信義也。凡八聘，四朝，再會，王一巡狩，盟於方岳之下。〉志業於好，講禮於等，示威於衆，昭明於神。
《春秋說題辭》曰：朝者，不占而到。諸侯秉政，尊卑有序。各來朝，講文德，明禮讓，天下法制，四方受度。會者，所以興德明義，考遺廢於天下。
《史記》曰：子貢結駟連騎束帛之幣，以聘享諸侯。所至，國君無不郊迎與抗禮者。
《漢書·武紀》曰：元年春正月，朝諸侯王於甘泉宮。
又曰：宣帝甘露二年，呼韓邪單于款五原塞，願奉國珍朝。三年春，呼韓邪單于朝天子於甘泉宮，漢寵以殊禮，位諸侯王上。贊謁稱藩臣而不名，賜以璽綬冠帶衣裳，使有司導單于，先行就邸長安，宿長平。上自甘泉宿池陽宮。上登長平坡，詔單于毋謁，諸蠻夷君長王侯迎者數萬人，夾道陳。上登渭橋，咸稱萬歲。
《後漢書》曰：竇融將朝，會於高平，先遣從事問會見儀。適是時，軍旅代興，諸將與三公交錯道中，或背使者交私語。帝聞融先問禮儀，甚善之，以宣告百僚，乃置酒高會，引見融等，待以殊禮。
《孟子》曰：諸侯朝天子曰述職。一不朝則貶其爵，再不朝則削其地，三不朝則六師移之。
《白虎通》曰：所以制朝聘之禮何？所以尊君父，重孝道也。夫臣之制君，猶子之事父。欲同臣子之恩，一統尊君，故必朝聘也。謂之聘何？聘者，問也。謂之朝何？朝者，見也。因用朝時見，故謂之朝。
又曰：言諸侯時朝於天子。朝用何月？皆以夏之孟四月。因留助祭。朝禮奈何？諸侯將至京師，使人通會於天子。天子遣大夫迎之百里之郊，遣世子迎五十里之郊矣。
又曰：諸侯以月旦告朔於廟者，緣生以事死。故國君月朔朝宗廟，存神，受政。
又曰：諸侯來朝，天子親與之合瑞信者，正君臣，重法度也。
《五經異義》曰：古春秋王氏說：閏以正時，時以作事，事以厚生，生民之本於是乎在。不告閏朔，棄時政也；棄時正則不知其所行，故閏月不以朝者。諸侯歲遣大夫之京師，受十二月之政，還藏於太廟。月旦朝廟存神，有司因告曰：「今日當行某政。」至於閏月，叢殘餘分之月，無政，故不以朝。經書「閏月猶朝之者」是也。
摯虞《決疑要注》曰：漢制：正會於建始殿；晉制：大會於太極殿，小會於東堂。其會則五時朝服，庭設金石、虎賁、旄頭、文衣、綉尾。
《廣州記》曰：尉他所都處築高臺，以朝漢室。圓基千步，直峭百丈，螺道登進頂上，朔望拜。號爲朝台。
左思《吳都賦》曰：昔夏後氏朝群臣於茲土，而執玉帛者萬國。蓋先王之高會，四方之軌則也。
