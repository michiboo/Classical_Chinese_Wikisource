
《禮記·王制》曰：天子命之教，然後爲學。小學在公宮南之左，太學在郊。
又《學記》曰：古之教者，家有塾，黨有庠，術有序，國有學。〈《周禮》：五百家爲黨，萬二千五百家爲遂也。〉一年視離經辨志，三年視敬業樂群，五年視博習親師，七年視論學取友，謂之小成；九年知類通達，強立而不反，謂之大成。
又曰：學然後知不足，教然後知困；知不足然後能自反也，知困然後能自強也。
又曰：君子知至學之難易，而知其美惡，然後能博喻；能博喻，然後能爲師；能爲師，然後能爲長；能爲長，然後能爲君。
又曰：大學之法，禁於未發之謂豫，當其可之謂時，不陵節而施之謂孫，相觀而善之謂摩。此四者，教之所由興也。發然後禁，則格而不勝；時過然後學，則勤苦而難成；雜施而不孫，則壞亂而不修；獨學而無友，則孤陋而寡聞；燕朋逆其師；燕譬廢其學。此六者，教之所由廢也。
又曰：學者有四失，教者必知之。人之學也，或失則多，或失則寡，或失則易，或失則止。此四者，心之莫同也；知其心然後能救其失也。
又曰：君子之教喻也，道而弗牽，強而弗抑，開而弗達。道而弗牽則和，強而弗抑則易，開而弗達則思。和易以思，可謂善喻也。
又曰：教也者，長善而救其失者也。善歌者使人繼其聲，善教者使人繼其志。其言也約而達，微而臧，罕譬而喻，可謂繼志也。
又曰：大學始教，皮弁祭菜，示敬道也；《宵雅》〈音小。〉肄三，官其始也；入學鼓篋，遜其業也；夏楚二物，收其威也；未卜，不視學，游其志也；時觀而不語，存其心也；幼者聽而不問，學不躐等也。此七者，教之大倫也。
《尚書·說命下》曰：惟學遜志，務時敏，厥修乃來。允懷於茲，道積於厥躬。惟學半，念終始典於學，厥德修罔覺。
《周禮》師氏以三德教國子：一曰至德，以爲道本；二曰敏德，以爲行本；三曰孝德，以知逆惡。
《豰梁傳·昭公》曰：子旣生，不免於水火者，母之罪也；羈貫成童不就師，父之罪也；〈羈貫謂交午剪�以爲飾，成童八歲以上者也。〉就師學問而無方，心志不通，身之罪也。
《漢書》曰：景帝末，文翁爲蜀郡守，修起學官，吏民大化，蜀地至於京師者，比齊魯焉。至武帝，乃令天下皆立學校，自文翁爲之始。
又曰：疏廣字仲翁，東海蘭陵人。少好學，明《春秋》。居家教授，學者遠至。
又曰：韋賢子玄成，明經，至丞相。鄒魯諺曰：「遺子黃金滿籝，不如一經。」
《東觀漢記》曰：永平九年，詔爲四姓小侯置學。
又曰：樊准見當世學者少，懼先王道術陵遲，乃上疏曰：「光武受命中興之初，群雄擾於冀州，旌旗亂於大澤，然猶投戈講學，息馬論道。孝明皇帝尤垂意於經學，即位刪定乖疑，稽合圖讖，封師太常桓榮爲關內侯，親自製作《五行章句》；每享射禮，正坐自講，諸儒幷聽，四方欣欣。是時，學者尤盛，冠帶縉紳游辟雍，觀化者以億計。」
《後漢書》曰：樊鰷字長魚，刪定《公羊》、《嚴氏春秋》，世號樊侯。教學，門徒三千餘人。
又曰：延篤字叔堅，南陽人。能著文章，有名京師。後以病免歸，居家授教不倦。
又曰：任安字定祖。學圖讖，究竟其術。還家教授，諸生自遠而至。
又曰：張興字君上。拜太子少傅，顯宗數訪問經術，聲稱著聞。弟子自遠至者，著錄且萬人。
又曰：樊英字季齊。善風角占算，河洛七緯，推步災異。隱於壺山之陽，受業者四方而至。
又曰：鄭玄弟子河內趙商等，自遠方至者數千人。
又曰：孫期家貧，事母至孝。牧豕大澤中，賣之以奉供養。遠方人從游學者，皆執經追於澤畔。
又曰：歐陽歙爲司徒，坐在汝南贓下獄中。濟陰曹重字伯山，從歙受《尚書》，門徒三千人。
又曰：丁恭字子然。學義精明，遷少府。諸生自遠方至者數千人。當世稱爲大儒。
又曰：杜撫字叔和。少有高才，定《韓詩章句》。後歸鄉里，教授，沉靜樂道，弟子千餘人。
又曰：劉昆，王莽世教授弟子恆五百餘人。每春秋饗射，常備列典儀，以素木瓠葉之爲俎豆，桑弧蒿矢以射菟首。
又曰：馬融常在高堂施絳紗帳前授生徒，列女樂，弟子相次傳授，鮮有入其室者。
《晉中興書》曰：范寧字武子，解褐爲餘杭令，興學校，養生徒，潔己志，德行之士，莫不來宗。自中興已來，崇學敦教未有如寧者也。
崔鴻《十六國春秋·後秦錄》曰：涼州胡辯者，河西大儒也。前秦建元末，東徙洛陽，隨講受弟子千有餘人，關中後進多赴之。姚興敕關尉曰：「諸生諮訪道義，修己厲身，往來出入，勿拘常限。」於是學者咸勸，儒業盛矣。
《國語》曰：晉文公學讀書於臼季。三日，曰：「吾不能行也咫，〈咫，咫尺間。〉聞則多矣。」對曰：「然而多聞以待能者，不猶愈乎？」〈使能者行之，猶愈於不學。〉
《尚書大傳》曰：古之帝王者，必立大學、小學，使公卿之太子，大夫、元士之適子，十有三年，始入小學，見小節焉，踐小義焉；年十五入太學，見大節焉，踐大義焉。入小學知父子之道，長幼之序；入太學知君臣之義，上下之位。
《墨子》曰：墨子勸弟子學，曰：「汝若學，吾當任汝。」弟子學期年，就墨子求仕。墨子曰：「汝不聞魯人乎？昆弟五人，父死，長子嗜酒，不肯預葬。其四弟曰：『爾若送葬，吾當爲汝沽酒。』葬訖，就弟求酒，四弟曰：『子葬子父，豈獨吾父乎？吾恐人笑子，故欺子以酒耳。』今子不學，人自笑子，故勸子也。」
《孫卿子》曰：達師之教，使弟子安焉，樂焉，往焉，游焉，肅焉，藏焉。嚴此六者，得其學，則邪辟之道塞矣。
《揚子》曰：博學者，所以求爲君子也。求而不得，鮮矣，未有不求而得之者也。夫觀書者，譬猶登東岳而知丘陵之{山畏}壘也，浮滄海而知江河之不廣也，見日月而知衆星之照微也，仰聖人而知衆說之少觀也。
《尸子》曰：學不倦，所以治己也；教不厭，所以治人也。夫繭舍而不治，則腐蠹；使工女繰之爲美錦，大君朝而服之。身者，繭也，舍而不治，則知行腐蠹；使賢者教之以爲世士，則天下諸侯莫敢不敬。
《任子》曰：學所以治已，教所以治人。不勤學則無以爲智，不勤教則無以爲仁。
《郭林宗別傳》曰：泰以有道君子征，同邑宋子俊勸使往。泰遂辭以疾，闔門教授。
《鍾會母傳》曰：夫人明於教訓，會雖童稚，勤見規誨。年四歲，受《孝經》，十五入太學，謂會曰：「學猥則倦，倦則意怠。吾懼汝之怠，故以漸訓汝。今可以獨學矣。」
王粲《儒吏》謂曰：古者八歲入小學，學六甲五方書計之事；十五入大學，學君臣朝廷王事之紀。然則文法典藝，具存於此矣。
虞溥《厲學》曰：文學諸生，皆冠帶之流，年盛志美，如涉學庭講修典訓，此成大業立德之基也。夫聖人之道，淡而寡味，故學者不好也。及至期月，所觀彌博，所習彌多，日聞所不聞，日見所不知，然後心開意朗，敬業樂群。忽然不覺大化之陶己，至道之入神也。夫學者，不患才不及，而患志不立也。
