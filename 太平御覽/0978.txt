
《易·夬卦》曰：九五，以杞瓠瓜，含章，有隕自天。〈杞，木之柔者。瓜之果大者。〉
《龍魚河圖》曰：瓜有兩鼻者煞人。
《詩》曰：文王之興，本由太王也。綿綿瓜瓞，民之初生，自土沮漆。〈興也。《箋》云：瓜之本，實繼先歲之瓜，必小，狀似瓞，故謂之瓞。綿綿然，若將無長大時。興者，喻后稷乃帝嚳之曹，封於邰。其後公劉失職，遷於豳，居沮漆之地。歷世亦綿綿然，至太王而得其民心，而生王業。故本周之興，雲於沮漆也耳。〉
《大戴禮》曰：五月乃瓜。乃者，治瓜之辭也。瓜也者，始食瓜。八月剝瓜，蓄瓜時也。
《禮》曰：為天子削瓜者，副之，巾以絺；〈副，拆也。既削，四析之，乃橫斷而巾覆焉。〉為國君，華之，巾以綌；〈華，中裂之，不四析也。〉為大夫，累之；〈累，裸也。不以巾覆也。〉士，疐之；〈不中裂，橫斷，去疐而已。音帝。〉庶人，齕之。〈不橫斷。〉
又《月令》曰：仲冬之月，行秋令，則天時雨汁，瓜瓠不成。〈雨汁者，水雪雜下。〉
《左傳》曰：齊侯使連稱、管至父戍葵丘，瓜時而往，曰：「及瓜而代。」朞戍，公問不至；請代，不許。故謀作亂。
《春秋運斗樞》曰：遠《雅》《頌》，著倡優，則李生瓜。
《論語》曰：子路曰：「佛以中牟叛，子之欲徃也，如之何？」子曰：「然，有是言，不曰：『堅乎磨而不磷』？不曰：『白乎涅而不緇』？吾豈匏瓜也哉？焉能繫而不食！」
《爾雅》曰：瓞〈大結切〉，瓝〈步角切〉，其紹瓞。〈郭璞注曰：俗呼瓝瓜為瓞。紹者，瓜蔓緒亦著子，但小如瓝耳。〉
《史記》曰：邵平者，故秦東陵侯。秦破，為布衣。貧，種瓜長安城。東瓜美，故世謂東陵瓜。
《漢書·地理志》曰：燉煌，古瓜州地，生美瓜。
《續漢書》曰：牽牛星，荊州謂之河鼓，主關梁，織女主瓜果。
又曰：安帝元初三年，有瓜異本共生一瓜蔕，時以為：瓜者，外焉。離本而實，女子外屬之象也。是時，閻皇后與外親耿寶共譖太子，廢為濟陰王，更外迎濟北王子犢立之。
袁山松《後漢書》曰：建和二年，河東瓜兩體共蔕。
《後漢書》曰：施建，字君子，沛人也。家貧，母老，常鬻力供養，種瓜自給。
應劭《漢官儀》曰：太官菓丞，官別在外，掌菓瓜菜茹。
《吳志》曰：步騭，字子山，臨淮淮陰人。避難江東，單身窮困。與廣陵衛旌同年，相善，俱以種瓜自給。晝勤四體，夜誦經傳。會稽焦征羌，郡之豪族，〈《吳錄》曰：征羌名矯，甞為征羌令。〉人客放縱。騭與旌求食其地，懼為所侵，乃共脩刺奉瓜也。
《吳錄》曰：姚翁仲，甞種瓜菜灌園，以供衣食。時人或餉，一無所受。
《晉書》曰：咸寧二年，嘉瓜同蔕，生於成都。
又曰：皇甫謐，年二十不學，遊蕩無度，或以為癡。甞得瓜果，輙進叔母任氏。任氏曰：「《孝經》云：『三牲之養，猶為不孝。』汝今年餘二十，目不存教，心不入道，無以慰我。」〈皇甫謐《自敘》同。〉
又曰：桑虞，仁孝自天。年十四喪父，毀瘠過禮。虞有園，宅北數里，瓜菓初熟，有人踰垣盜之。虞以園援多棘{夾刂}，恐偷見人驚走而致傷損，乃使奴為之開道。及偷負瓜將出，見道通，聞虞使除之，乃送所盜瓜，叩頭請罪，歡然盡以瓜與之。
《齊書》曰：建元初，武帝即位，郅撝為司徒左長史。先是，武帝與撝同從宋明帝，射雉郊野，渴倦，撝得青瓜，與上對剖食之。
又曰：竟陵王子良，夏月客至，為設瓜飲。
又曰：郭原平，以種瓜為業。大明七年，大旱，瓜瀆不復通舡。縣令劉僧秀愍其窮老，開瀆下水與之。原平曰：「普天大旱，百姓俱困，豈可滅溉田之水，以通運瓜之舡？」乃步他道，徃錢塘貨賣。
沈約《齊紀》曰：韓靈敏早喪父，兄靈珍至孝，母亡，家貧無以葬，與靈珍種瓜。靈敏朝採，暮還復生，未甞減耗，葬事由此舉。〈《孝子傳》同。〉
《梁書》曰：任昉卒，武帝聞問，方食西菀綠沉瓜，投之於盤，悲不自勝，因屈指曰：「昉少時，常恐不滿五十，今四十九，可謂知命。」
又曰：郭祖深清儉，常服故布衣。素木案，食不過一肉。有姥餉一青瓜，祖深報以疋帛。有富人，効之以貨，鞭而徇眾，朝野憚之。
又曰：鄭灼，字茂昭，勵志好學。多苦心熱，若瓜時，輙偃臥，以瓜鎮心，起便讀誦。其篤志如此。
《北齊書》曰：蘭欽為廣州刺史，〈前刺史新渝侯。〉映之夢，南安侯恬權行州事，冀得即真。及聞欽至嶺，厚貨廚人，塗刀以毒，削瓜進之，欽及愛妾俱死。帝聞大怒，檻車收恬，削爵土。
《後魏書》曰：楊愔典選，多以言貌取人。時謗詞云：「尚書典選，似貧人買瓜，唯取大者。」
又曰：郭祚以本官領太子少師。祚曾從世宗幸東宮，肅宗幼弱，祚懷一黃{扁瓜}，出奉肅宗。時應詔左右，趙桃弓深為世宗所信，祚私事之，時人謗祚者，號為「」桃弓僕射，黃{扁瓜}少師。
《後周書》曰：王羆性儉率。常有客與羆食瓜，客削瓜，侵膚稍厚，羆意嫌之。及瓜皮落地，乃引手就地取而食之，客甚有愧色。
又曰：趙王招知隋文欲遷周鼎，密欲圖之，藏兵刃於帷席之間，後院亦伏壯士。文帝從者多在閣外，唯楊弘元冑坐於戶側，招以佩刀割瓜㗖隋文，未之疑。元冑覺變，扣刀而入，招廼以大觴親飲冑酒。
《北史》曰：宋瓊，字普賢，以孝稱。母曾病，季秋月思瓜。瓊夢想見之，求而遂獲，時人異之。
《隋書》曰：文帝用法定製，行署取一錢已上，聞見不告言者，坐至死。自此，四人共盜欀桶，三人同竊一瓜，事發，即時行決。
又曰：秦孝王俊，奢侈過甚，頗好於內。妃崔氏，性妬，甚不平之，遂於瓜中進毒。俊由是遇疾，徵還京師。上以其奢縱，免官，以王就弟。
《唐書》曰：杜如晦薨後，太宗食瓜，美，愴然思之，遂輟其半，使置之於靈座。
又曰：高宗子八人，武后所出者，自為行第。長曰孝敬皇帝，監國仁明，為後所忌而鴆之。次曰雍王，賢，為太子。次曰中宗，次曰睿宗。及孝敬遇害，諸弟甞所不安，晨夕懷懼，雖父母之前，無由敢言。乃作《黃臺瓜詞》，令樂人歌之，欲微悟上意。歌曰：「種瓜黃臺下，瓜熟子離離。一摘使瓜好，再摘令瓜稀，三摘尚由可，四摘抱蔓歸。」然太子竟亦流竄於黔州。
又曰：德宗建中初，誤以高力士養女楊氏婦為沈太后。是時沈氏故老已盡，無識太后者。上密使中人就洛陽視高氏年狀，頗同曩時。太后甞削瓜哺上，刃傷左拇指。高氏甞剖瓜，亦傷左拇指。中人皆閹官、女子，且非審識太后，見上仁孝，有殊喜，莫敢沮者。高氏辭曰：「實非太后。具陳族姓內外以自明。」
又曰：貞元四年夏，右神策軍獻瑞瓜，三蔓各為一蔕，而生三瓜。
《莊子》曰：朽瓜化為魚，物之變也。
《墨子》曰：今有入人場園，取人瓜者，得罰；今之諸侯，攻伐踰竊人瓜者數千萬，而自曰義也。
《秦子》曰：食瓜者雖去蔕，何以連其根？
《孫卿子》曰：臯陶之色如削瓜。
《抱朴子》曰：五原蔡誕，入山而還，欺家人云：「」至崑崙山，有玉瓜，其形如世間瓜，但為光明洞徹而堅，須以玉井水洗之，便軟而可食。
又曰：曾參鋤瓜，三足烏集其冠，孝故也。
《家語》曰：曾子芸瓜，而誤斷其根。曾晢怒，以大杖擊其背。曾子仆地，有頃乃蘇。孔子聞之，告門弟子曰：「參來，勿內也！」曾子使人請孔子，孔子曰：「舜之事瞽瞍，小捶則受，大捶則走。參委身以待暴怒，既身死，陷父於不義，不孝孰大焉？」
《古文奇字》曰：秦改古文為大篆及隸字，周人多誹謗怨恨。秦苦天下不從，而諸生到者，拜為郎，凡七百人。密種瓜於驪山硎谷中溫處，瓜實成，使上書曰：「瓜冬有實。」有詔下慱士諸生，說之，人人各異說，則皆使徃視之，而為伏機。諸生賢儒皆致焉，方相難不決，因發機，從上填之，以土皆壓終。
《古文璅語》曰：初，刑史子臣謂宋景公：「從今已徃五月五日，臣死；後五年五月丁巳，吳亡；以後五祀八月辛巳，君薨。」刑史子臣至死日，朝見景公，夕死。後吳亡。景公懼，思刑史子臣之言，將至死日，乃逃於瓜圃，遂死之。求得，已䖝矣。
賈誼《新書》曰：昔梁大夫宋就為邊縣令，與楚鄰界。梁亭楚亭皆種瓜，梁亭劬力數灌，其瓜美；楚人窳而稀灌，其瓜惡。楚令以梁瓜之美，怒其瓜之惡，因徃夜竊搔梁瓜，皆有焦者矣。梁亭覺，請其尉，欲執搔楚瓜。宋就曰：「是構怨分禍之道也。」令人竊為楚亭夜灌其瓜，令勿知也。楚亭旦而徃，瓜則已灌。瓜日以美，楚亭徃而察之，則梁亭之為也。楚令大悅，因以聞楚王。楚王聞之，悅梁之陰讓也，乃謝以重幣，而友於梁王。〈《新序》同。〉
裴淵《廣州記》曰：有瓜冬熟，號為金敘，味乃甜美。
《廣志》曰：瓜之所出，以遼東、廬江、燉煌之種為美。有鳥瓜、狸頭瓜、蜜{竹角}瓜、女臂瓜、龍蹄瓜、羊髓瓜；又有魚瓜、犬瓜，如斛，出涼州。陽城瓜有青登瓜，大如三升魁。有桂枝瓜，長二尺餘。蜀地溫，食瓜至冬熟。有春日瓜，細小，小瓣，宜藏，正月種，三月成。有秋泉瓜，秋種，十月熟，形如羊角，色蒼黑。
《列仙傳》曰：溪人者，南郡編人。居山間，有仙人常止其家，從之買瓜。教之練瓜，與附子、桂實服之，一年能飛，登山入水，徃來海邊。
又曰：服閭者，不知何許人，常徃來海邊諸祠中。有三仙，於祠中慱賭瓜，雇閭使擔黃瓜數十頭，令瞑目，及上方丈山。
《神仙傳》曰：葛公，冬為客設生瓜。
《漢武內傳》曰：西王母謂上元夫人曰：「後造朱炎山陵，食靈瓜，其味甚好。顧此未久，已七千歲矣。」
又曰：仙之上藥，有空同靈瓜，四劫一實也。
《道學傳》曰：褚雅，字玄通。人與共居，常取水灑掃。或夏月種瓜，恣人來取。
《伏侯古今注》曰：孝平帝元年，武陵縣生瓜，花如蔥，紫色，實如小麥，墮地復生。
郭子橫《洞冥記》曰：有龍肝瓜，長一尺，花紅葉素，生於冰谷，所謂冰谷素葉之瓜。
《零陵仙賢傳》曰：李融，字元音，承陽人。固始侯相使其為政，得吏民心，屢致祥瑞，甘瓜六子共莖。璽書慰勞，遷廣漢太守。
《南嶽夫人內傳》曰：夫人姓魏，名華存，性樂神仙。季冬之月，夜半清明，有四真人，並可年二十餘，天姿秀穎。至靜室，因設酒肴，陳玄紫撩，降實靈瓜。
《太上黃庭內景經注》曰：大霍山下有洞臺司命君之府也。中有神靈瓜，食之者至玄也。
《荊楚歲時記》曰：七月七日，設瓜果於庭中，以乞巧。有喜子布網於瓜上，則為得巧。
劉向《別錄》曰：尹都尉書有《種瓜》篇。
《鄭玄別傳》曰：民有獻嘉瓜者，異本同實。縣欲表府，文詞鄙略，君為改作，又著頌一篇，侯相高其才。
《吳越春秋》曰：吳夫差為越所敗，遁而去，得自生之瓜，其實已熟，掇而食之，問左右曰：「是乃冬有瓜，近道而人不食，何也？」左右曰：「盛夏之時，人食生瓜，起居道傍，瓜子復生，故人惡食。」
夏侯曾先《會稽記》曰：曹娥父溺死，娥見瓜浮其處，即得父屍。
《慱物志》曰：人以冷水自漬至膝，可頓啖數十枚瓜；漬至腰，啖轉多；至頸，可啖百餘枚。所漬水，皆作瓜氣瓜味。
《搜神記》曰：吳時有徐光，常行幻術。於市里從人乞瓜，其主弗與，便從索瓣種之。俄而瓜蔓延生花實，乃取食之，因賜觀者。及視所賫，皆亡耗矣。
《幽明錄》曰：安定人周敬，種瓜時亢旱，鬼為槤〈音輦〉水澆瓜，瓜大滋繁。問姓名，不荅。還白父：「甞有惠於人否？」父曰：「西郭樊營，先作郡吏，償官數百斛米，我時以百斛助之，其人已死。」
又曰：孫鍾，富春人，堅父也。與母居，至孝篤信，種瓜為業。有三少年，容服妍麗，詣鍾乞瓜。愛樂無已，為設食出瓜，禮敬殷勤。臨去曰：「我等司命，感郎見接之厚！」送出門，三人曰：「山中可作冢。」復言「欲連世封侯，為數世天子？」鍾曰：「數世天子。」言訖，悉化成白鵠。
《列異傳》曰：遼東丁伯昭，自說其有客，字次節，既死，感見待恩，常為本家致奇異物。試臈臘月中從索瓜，得美瓜數枚，來在前，不見形也。
《述異記》曰：豫章郡有盧松村，羅根生於此村側墾荒種瓜，又於外立一神壇。瓜始引蔓，清晨行之，忽見壇上有新板墨書，曰：「此是神地所遊處，不得停止種殖，可速去！」根生拜謝跪咒，曰：「竊疑村人利此熟地生苗，容或假託神旨以見驅斥。審是神教，願更朱書賜報。」明早徃看，向板猶存，悉以朱代墨。
任昉《述異記》曰：漢章帝元年，上虞獻雙蔕瓜，一實五色。
又曰：吳桓王時，會稽生五色瓜。今吳有五色瓜，歲充貢獻。
《五行記》曰：梁吏部尚書何敬容，夏患瘧疾，寄在蔣山道士館。時忽見一人，玄衣大帽，立在帳側，自稱楊胡靈，將瓜四枚，雲與公。少時言訖，因不見。後數月，敬容以罪免官。
《本草經》云：瓜，一名土芝。
《吳氏本草》曰：瓜子一名瓣，七月七日採，可作面脂。
劉禎《瓜賦》曰：禎在曹植坐，廚人進瓜，禎為立成辭曰：「含金精之芳流，冠眾瓜而作珍。投諸清流，一浮一藏。片以金刀，四剖三離。承之雕盤，幕以纖絺。甘侔蜜房，冷甚冰圭。」
嵇含《甘瓜賦序》曰：世雲三芝，瓜處一焉，謂之土芝。
張載《瓜賦》曰：羊骹虎掌，桂枝蜜{竹角}，玄表丹裏，呈素含紅，豊敷外偉，綠瓤內醲。
傅玄《瓜賦》曰：白者如素，黑者如漆，黃踰金箱，青侔含翠。舊有蜜{竹角}，及青括樓，嘉味溢異，鮮類寡疇，一齧之傾，至三搖頸。細肌蜜理，多瓤少瓣。豊旨絕異，食之不{飠肙}〈音烏懸切〉。
陸機《瓜賦》曰：夫其種族頭數，則括樓定桃，黃扁白搏，金釵蜜筒，小青大班，玄骭〈音幹〉素腕，狸首虎磻，東陵出於秦谷，桂髓起於巫山。
夏侯孝若《梁田賦》曰：入果林，造瓜田。摘虎掌，拾黃班。落蔕離母，漬以寒泉。
左思《蜀都賦》曰：其圃有瓜疇芋區。
王廙《洛都賦》曰：瓜則桂枝括樓，綠瓤青飢，消暑蕩{飠肙}，解渴療飢。
《樂府歌詩》曰：君子防未然，不處嫌疑間。瓜田不納履，李下不整冠。
《古詩》曰：甘瓜抱苦蔕，美草生荊棘。愛利防有刀，貪人自還賊。
阮籍詩曰：昔聞東陵瓜，近在青門外。連畛短阡陌，母子相拘帶。
張華《真人篇》曰：朱李生東苑，甘瓜出西郊。
曹植《求祭先王表》曰：乞請水瓜五枚。
太平御覽卷第九百七十八
