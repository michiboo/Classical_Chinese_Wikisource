
《後周書》曰：韓果性強記，兼有權略，所行之處，山川形勢輒能記憶。兼善伺敵虛實，揣知情狀。有潛匿溪穀欲爲間偵者，果登高望之，所疑處往必有獲。太祖由是以果爲虞候都督。每從征行，常領候騎晝夜巡察，略不眠寢。
又曰：達奚武大統初爲秦州刺史。齊神武趣沙苑，太祖復遣武覘之。武從三騎皆衣敵人衣服，至日暮去營數百步，下馬潛聽得其軍號，因上馬曆營若警夜者，不如法者往往撻之，具知敵之情狀，以告太祖。太祖深嘉焉，遂破之。
諸葛亮《兵要》曰：軍已近敵，籬落常平明以先發，絕軍前十里內，各按左右下道，亦十里之內。數里之外，五人爲部，人持一白幡，登高外向，明隱蔽之處。軍至，轉尋高而前。第一見賊，轉語後第二，第三詣主者白之。凡候見賊百人以下，但舉幡指；百人以上，便舉幡大呼。主者遣疾馬往視察之。
又曰：凡軍行營壘，先使腹心及鄉導前覘審知，各令候吏先行，定得營地，壁立軍分數，立四表候視，然後移營。又先使候騎前行，持五色旗，見溝坑揭黃，〈揭，去列切。〉衢路揭白，水澗揭黑，林藪揭青，野火揭赤，以本鼓應之。立旗鼓，令相聞見。若渡水逾山，深邃林藪，精驍勇騎搜索數里無聲，四周絕跡，高山樹頂，令人遠視，精兵四向要處防禦。然後分兵前後，以爲鎮拓。乃令輜重老小，次步後馬，切在整肅，防敵至，人馬無聲，不失行列。險地狹徑，亦以部曲鱗次，或須環迴旋轉，以後爲前，以左爲右，行則魚貫，立則雁行。到前止處，候騎精銳，四向散列而立，各依本方下營。一人一步，隨師多少，咸表十二辰，竪六ユ，長二丈八尺，審子午卯酉地，勿令邪僻，以朱雀ユ竪午地，白獸ユ竪酉地，玄武ユ竪子地，青龍ユ竪卯地，招搖ユ竪中央。其樵牧飲，不得出表外也。
《衛公兵法》曰：諸營下定，事須防禦。於營外二十步，列隊仗，如臨陣對寇法，晝夜嚴謹。縱逢雨雪，幷押隊官幷不得離隊。營留五匹馬，幷鞍轡放飼，防有警急，即令馳告。至夜，每陣前百步外，著聽子二人，一更一替，以聽不虞。仍令探更人務探聽子細，勿令眠睡。其晝日，諸軍前各亦逐高要處，安置斥候，以視動靜。
又曰：諸軍營隊伍，每夜分更，令人巡探。人不得高聲唱號，巡者敲弓一下，坐者扣槊三下，方擲軍號，以相應會。當營界探，周而復始。擲號錯失，便即決罰。當軍折衝、果毅，幷押鋪宿，盡更巡探，遞相分付；虞候及中軍官人，通探都巡。
又曰：諸軍下定，每營夜別置外探。每營折衝、果毅相知作次，每夜別四人，各領五騎馬，於營四面去營十里外游奕，以備非常。如有警急，奔馳報軍。
又曰：令人枕空胡祿臥，有人馬行三十里外，東西南北響見於胡祿中，名曰：「地聽」，則先防備。
又曰：諸兵馬旣逼賊庭，探候事須明審。諸營住及營行，前後及左右廂助上，五里著馬兩騎，十里更加兩騎。十五里更加兩騎，至三十里，一道用人馬十二騎。若兵多，發引稍長，助上即更量加一兩道，使令相見。其乘馬人，每令遙相見，常接高行，各執一方面異旗，無賊此旗常卷，見賊即速展。軍營見旗展，即知賊至，須覓穩處。旣知賊來，得設機伏，整齊部伍，迎前出戰。其最遠及次遠人，須與好馬乘騎，不然被賊捉將。
《漢書》曰：晁錯上言守邊備塞曰：「胡人衣食之業不著於地，其勢易以擾亂邊境。何以明之？胡人食肉飲酪衣皮毛，非有城郭田宅之歸居，如飛鳥走獸於曠野，美草甘水則止，草盡水竭則移。以是觀之，往來轉徙，時至時去，此胡人之生業，而中國所以離南畝也。今使胡人數處轉牧行獵於塞下，或當燕、代，或當上郡、北地、隴西以候備塞之卒，卒少則入。陛下不救，則邊民絕望而有降敵之心；如救之，少發則不足，多發遠縣才至，則胡人已去。聚而不罷，爲費甚大；罷之，則胡復入。如此連年，則中國貧苦而民不安矣。陛下幸憂邊境，遣將吏發卒以治塞，甚大惠也。然令遠方之卒，守塞一歲而更，不知胡人之態。不如選常居者，家室田作，且以備之。其要害之處，通川之道，調立城邑，無下千家爲居中周虎落。先爲室屋、具田器，乃募罪人及免徒復作令居之，不足，募以丁奴婢贖罪及輸奴婢欲以拜爵者，不足，乃募民之欲往者。皆賜高爵復其家，與冬夏衣，廩食能自給而止。其亡夫苦妻者，縣官買與之。人情非有匹敵不能久安，其處塞下之民，祿利不厚不可使久居。危難之地，胡人入驅而能止，其所驅者，以其半與之，縣官爲贖其民。如是則邑裏相救，赴胡不避死，非以德上也，欲全親戚而利其財也。此與東方之戍卒不習地勢而心畏胡者，功相萬也。以陛下之時徙民實邊，使遠方亡屯戍之憂。塞下之民，父子相保，亡系虜之患。利施後世，名稱聖明，其與秦之行怨民，相去遠矣。」上從其言，募民徙實塞下。錯復言：「陛下幸募人以實塞下，使屯戍之事益省，輸將之費益寡，甚大惠也。下吏誠能稱厚惠，奉明詔存恤所徙之老弱，善遇其壯士，和弭其心而勿侵刻，使先至者安樂而不思故鄉，則貧民相慕而勸往矣。臣聞古之徙遠方以實廣虛也，相其陰陽之和，嘗其水泉之味，審其土地之宜，觀其草木之饒，然後營邑立城，制裏割宅，通田作之道，正阡陌之界。先爲立室，家有一堂二內門戶之閑，置器物焉。民有所居，作有所用，此民所以輕去故鄉而勸之新邑也。爲置醫巫以救疾病，以修祭祀，男女有昏生死相恤，墳墓相從，種樹畜豕，室屋完安，此所以使民樂其樂處，而有長居之心也。臣又聞，古之制邊縣以備敵也，使五家爲伍，伍有長；十長一里，裏有假士；四里一連，連有假五百；十連一邑，邑有假候，皆擇其邑之賢才有禮讓、習地形、悉知民心者。居則習民以射法，出則教民於應敵。故卒伍成於內則軍政定於外，服習已成，勿令遷徙。幼則同游，長則共事。夜戰聲相知則足以相救，晝戰目相見則足以相識。歡愛之心足以相死。如此而勸以厚賞，威以重罰，則前死不還踵矣。所徙之民非壯有材力，但費衣糧，不可用也。雖有材力不得良吏，猶亡功也。」
又曰：王莽將嚴尤上言曰：「匈奴爲害久矣。周秦漢征之，然皆未有得上策者也。周得中策，漢得下策，秦無策焉。當周宣王時，獫狁內侵至於涇陽，命將征之，盡境而還。其視戎狄之內侵，譬蚊虻之螫，驅之而已。故天下稱明，是爲中策。漢武帝選將練兵，約賫糧深入遠戍，每有克獲之功，胡輒報之。兵連禍結三十餘年，中國罷耗，匈奴亦衄，而天下稱武，是爲下策。秦始皇不忍小恥而輕民力，築長城之固，延袤萬里，轉輸之行起於負海，疆境旣完，中國內竭，以喪社稷，是爲無策。今天下遭陽九之厄；比年饑饉，西北邊尤甚。發三十萬衆，具三百日糧，東援海岱，南取江淮，然後能備。計其道里，二年尚未集合。兵先至者聚居暴露，師老械弊，勢不可用，此一難也。邊旣空虛，不能奉軍糧，內調郡國，不相及屬，此二難也。計一人三百日糧用備十八斛，非牛力不能勝也。牛又當賫食加二十斛重地。胡沙鹵多乏水草，以往事揆之，軍出未滿百日，牛必物故，且盡其餘糧，人不勝，此三難也。胡地秋冬甚寒，春夏甚風，釜鑊〈音富。〉薪炭重，不可炊食Я、〈音備。〉飲水以曆四時，師有疾病之憂，勢不能久，此四難也。輜重自隨，則輕銳者少，不得疾行，虜徐遁不能及，幸而逢虜，要遮前後，危殆不測，此五難也。大用民力，功不可必，臣伏憂之。
又《班固論》曰：書云：「蠻夷猾夏」，詩稱「戎狄是膺」，春秋有道「守在四夷」久矣。夷狄之爲患也！故自漢興，忠信嘉謀之臣，曷嘗不運籌策，相與爭於廟堂之上乎！高祖時劉敬，呂後時樊噲、季布，孝文時賈誼、晁錯，孝武時王恢、韓安國、朱買臣、公孫弘、董仲舒，人持所見各有同異，然總其要歸，兩科而已。縉紳之儒則守和親，介冑之士則言征伐。皆偏見一時之利害，而未究匈奴之終始。自漢興以至於今，曠世歷年詘伸異變，強弱相反，是故其詳可得而言也。昔和親之論發於劉敬，是時天下初定，新遭平城之難，故從其言，約法和親，賂遺單于，冀以救安邊境。孝惠高後遵而不違，匈奴寇盜不爲衰止，而單于反以驕倨。逮至孝文與通關市，妻以漢女，增厚其賂，歲以千金，而匈奴數背約束，邊境屢被其害。是以文帝中年赫然發憤，遂貯戎服，親禦鞍馬，徙六郡良家材力之士，馳射上林，講習戰陣，聚天下精兵軍於廣武。顧問馮唐與論將帥，喟然嘆息，思古名臣，此則和親無益已然之明效矣。仲舒親見四世之事，猶復欲守舊文，頗增其約。以爲義動君子，利動貪人，如匈奴者非可以仁義說也，獨可說以厚利，結之於天耳。故與之復利以說其意，與盟於天以牢其約，質其愛子以累其心。匈奴雖欲展轉，柰失重利何，柰殺愛子何。夫賦斂行賂不足以當三軍之費，城郭之固，無異於貞士之約，而使邊城守境之民父兄緩帶，稚子咽哺，胡馬不窺於長城，而羽檄不行於中國，不亦便於天下乎。察仲舒之論，考諸行事，乃知未合於當時而有闕於後世也。當孝武時，雖征伐克獲，而士馬亦略相當。雖開河南之野，建朔方之郡，亦棄造陽之北九百餘里。匈奴人民每來降漢，單于亦輒拘留漢使以相報復，其桀驁尚如斯，安肯以愛子爲質乎？此不合當時之言也。若不置質定約和親，是雖襲孝文旣往之悔而長匈奴無已之詐也。夫邊城不選守境武略之臣，修障隊備塞之具，厲長戟勁弩之械，恃吾所以待邊寇而務賦斂於民，遠行貨賂，割剝百姓以奉寇讎，信甘言，守空約而冀胡馬之不窺，不已過乎？至孝宣之世，承武帝奮擊之威，值匈奴百年之運，因其壞亂幾亡之厄，權時施宜，覆以威德，然後單于稽首臣服，遣子入侍，三世稱藩，賓於漢廷。是時邊城晏閑，牛馬布野，三世無犬吠之驚，黎庶忘干戈之役。後六十餘載之間，遭王莽篡位，始開邊隙。單于由是歸怨自絕，莽遂斬其侍子，邊境之禍構矣。故呼韓耶始朝於漢，漢議其禮，蕭望之曰：「戎狄荒服。言其慌忽無常，至亦宜待以客禮，讓而不臣，如後嗣遁逃竄伏，使於中國不爲叛臣。」及孝元時，議罷守塞之備，應以爲不可。雲盛不忘衰，安心思厄，遠見識微之明矣。單于咸棄其愛子，�末利不顧，侵掠所獲，歲巨計。而和親，賂遺不過千金。安在其不棄質而失重利也。仲舒之言漏於是矣。夫規視建議不圖萬世之固，而偏恃一時之事者，未可以經遠。若乃征伐之功，秦漢行事，嚴尤論之當矣。故先王度中土，立封畿，分九州，列五服，物土貢，制外內，或脩刑政，或修文德，遠近之勢異也。是以春秋內諸夏而外夷狄，夷狄之人貪而好利，被髮左衽，人面獸心，其於中國殊章服異習，飲食不同，言語不通，僻居北垂寒露之野，逐草隨畜，射獵爲生。隔以山川，擁以沙漠，天地之所以絕內外也。是故聖王禽獸畜之，不與約誓，不就攻伐，約之以費賂而見欺，攻之則勞師而招寇，其土地不可耕而食也，其民不可臣而畜也。是以外而不內，疏而不戚，政教不及其人，正朔不加其國，來則懲而禦之，去則備而守之。其慕義而貢獻則接之以禮讓，羈縻不絕，使曲在彼。蓋聖人制禦蠻夷之常道也。
《後漢書》曰：馬援奏言：「西幹縣戶有三萬二千，〈西幹縣，交趾郡，故城在今交州龍編縣東。〉遠界去庭千餘里，〈庭，縣庭也。〉請分爲封溪、望海二縣。」許之。
又曰：馬援在隴西，帝詔武威太守，〈《東觀漢記》曰：梁統也。〉令悉還金城客民，〈金城人客在武威者。〉歸者三千餘口，使各反舊邑。援奏爲置長吏，繕城郭，起塢候，〈《字林》曰：塢，小障，一曰小城，字或作塢。〉開導水田，勸以耕牧，郡中樂業。
又曰：杜茂引兵屯晉陽，上遣謁者段將衆配茂鎮守北邊。因發邊卒築亭候，修烽火。又發委輸金帛繒弩供給軍士，幷賜邊民。冠蓋相望，茂亦建屯田驢車轉運也。
《晉書·杜預傳》曰：匈奴師劉猛舉兵反，自幷州西及河東平陽。詔預以散侯定計省闥，俄拜度支尚書。預乃奏立藉田，建安邊論，處軍國之要，又作人排新器，興常平倉，定穀價，較鹽運，制課調，內以利國，外以救邊者五十餘條，皆納焉。
《宋書》曰：文帝元嘉中，每歲爲後魏侵境，令朝臣博議。何承天陳備邊之要，其大略一曰移遠就近，以實內地；二曰浚復城隍，以增防；三曰纂偶車牛，以飭戎械；四曰計丁課役，勿使有闕。
《唐書》曰：高祖與群臣言備邊之事，將作大匠於筠進曰：「未若多造船艦於五原靈武，置舟師於黃河之中，足以斷其入寇之中路。」中書侍郎溫彥博又進曰：「昔魏文帝掘長塹以遏匈奴，亦因因循其事。」高祖幷從之。於是遣將軍桑顯和塹斷北邊要路，又征江南習水之士，更發卒於靈州造戰船。
《左傳》曰：蔡侯、吳子、唐侯伐楚，舍舟於淮�，自豫章與楚夾漢。〈豫章、漢東、江北、地名〉楚左司馬沈尹戌謂楚將子常曰：「子沿漢而與之上下，〈沿，緣也。緣漢上下，遮使勿度也。〉我悉方城外以毀其舟，〈以方城外人毀吳所舍舟也。〉還塞大隧、直轅、冥厄，〈三者，漢東三隘路。厄、烏革切。〉子濟漢而伐之，我自後擊之，必大敗之。」旣謀而行。楚大夫武成黑謂子常曰：「吳用水也，我用革也，〈用，軍器也。〉不可久也，不如速戰。」大夫史皇謂子常曰：「楚人惡子而好司馬，若司馬毀吳舟於淮，塞城口而入，〈城口，三隘道之總名。〉是獨克也。子必速戰，不然不免。」乃濟漢而陳，自小別至於大別，〈《禹貢》漢水至大別南入江。然則此二別在江夏界也。〉三戰，子常知不可，欲奔。〈知吳不可勝也。〉史皇曰：「安求其事，〈求知政事。〉難而逃之，將何所入，必死之。」〈子常違左司馬成之言，故敗也。〉
《戰國策》曰：吳子問孫武曰：「敵人保山據險，擅利而處，糧食又足，挑之則不出，乘間則侵掠，爲之柰何？」武曰：「分兵守要，謹備勿懈，潛探其情，密候其怠，以利誘之，禁其牧采。久無所得，自然變改，待離其故，奪其所愛。」
《漢書》曰：匈奴呼韓耶單于來朝，元帝以後宮良家子王嬙字昭君，賜單于。單于歡喜，上書願保塞上谷以西至敦煌。請罷邊備，以休天子人民。帝下有司議。郎中侯應上言以爲不可，其略曰：「自周秦漢以來，匈奴寇侵甚矣，其北邊有陰山，東西千餘里，本冒頓單于依阻其中。至孝武帝出師征伐，斥奪此地，攘之於漠北，建塞僥，起停隧，築外城，設屯戍以守之，然後邊境少安。夫夷狄之情困則卑順，強則驕逆，天性也。前已罷外城，省停隧，今才足以候視通烽火而已。安不忘危，不可復罷。且中國尚建關梁以制諸侯，所以絕臣下之覬欲。起塞以來，百有餘年，非皆以土垣，或因山岩石木柴疆落溪水，卒徒築理，功費久遠，不可勝計。今欲以一切省徭戍。十年之外，卒有他變。障塞破壞，隧滅絕，當更發屯繕理。累代之功不可卒復，非所以永持至安，威制百蠻之長策也。」帝納之。
《蜀志》曰：曹公使夏侯妙才、張囿屯漢中。蜀先主進兵漢中，次於陽平關，南渡沔水，緣山稍前，於是定軍勢作營。妙才兵來爭其地，先主命黃忠乘高鼓譟攻之，大破妙才軍，斬妙才。曹公自長安南征，先主遙策之曰：「曹公雖來，無能爲也。我必有漢川矣。」及公至，先主斂衆拒險，終不交鋒。積日不拔，士亡者多，曹公果引軍還。先主遂有漢中。
《魏志》曰：曹爽伐蜀，司馬景王同行，出洛次於興勢。蜀將王林夜襲，景王營堅臥不動，林退。景王謂諸將曰：「費禕已據險拒守，進不獲戰，攻之不可，宜亟軍，〈亟，紀力切。〉以爲圖。」爽等引還。禕果馳兵赴三嶺爭險，乃得過也。
《晉書》曰：劉裕討南燕慕容超，超召群臣議拒晉師，大將公孫五樓曰：「吳兵輕剽，所利在速戰，初鋒勇銳不可爭也，宜據大峴使不得入，曠日延時，沮其銳氣。徐簡精騎二千，循海而南，絕其糧運。別敕段輝率兗州之軍緣山東下，腹背擊之，上策也。各命守宰，依險自校，其資儲之外餘悉焚蕩，芟除粟苗，使敵無所資，堅壁清野，以待其釁，中策也。縱賊入峴，出城逆戰，下策也。」超曰：「吾京都殷盛，戶口衆多，非可一時入守。青苗布野，非可卒芟，設使芟苗，城守以全性命，朕所不能。今據五州之強，帶河山之固，戰車萬乘，鐵馬萬群。縱令過峴至於平地，徐以精騎踐之。此成擒也。」其將慕容鎮曰：「若如聖旨，必須平原用馬，便宜出峴逆戰，戰而不勝，猶可退守，不宜縱敵入峴，自貽窘迫。昔成安君不守井陘之險，終屈於韓信。諸葛瞻不據束馬之險，卒擒於鄧艾。臣以爲天時不如地利，阻守大峴，策之上也。」超不從，乃合攝莒、梁父二戍修城隍，簡士馬，蓄銳以待之。其夏晉師次東莞，超遣其左軍段輝等步騎五萬進據臨朐。俄而晉師度峴，慕容超懼，率四萬騎就段輝等於臨朐，戰敗，超奔還廣固，宋武圍廣固，數月而破，燕地悉平。
《後魏書》曰：遣將伐後燕慕容寶，已平幷州，潞川頻勝。寶在中山引群臣議之。中尹符謨曰：「魏軍強盛，千里轉鬥，乘勝而來，勇氣兼倍，若逸騎平原，形勢彌盛，殆難爲敵。宜杜險拒之。」中書令眭邃曰：「魏軍多騎師剽銳，〈眭，息爲切。〉馬上賫糧，不過旬月，宜令郡縣聚千爲一堡，深溝高壘，清野待之。至無所掠，資食旣罄，不過六旬，自然窮退。」尚書封懿曰：「今魏師十萬，天下之�敵也。百姓雖欲營聚，不足自固。是則聚糧集兵以資強寇，且動衆心示之以弱。闕拒戰，計之上也。」慕容麟曰：「魏今乘勝氣銳，其鋒不可當。宜謹守設備，待其弊而乘之。」於是修城積粟，爲持久之備。魏攻中山不克，進據博陵魯口，諸將睹風而奔，郡縣悉降於魏。
《唐書》曰：武德中，太宗圍王世充於東都，世充勢窮，竇建德自北來救。諸將及蕭瑀等咸請且退師避之，太宗不許，曰：「世充糧盡，內外離心，我當不勞攻擊，坐收其弊耳。建德新破海公，將驕卒惰。今我據武牢，厄其襟要，若賊恃勝冒險爭鋒，吾當破賊。若不戰，旬月之間世充自潰，彼敗我振，足以臨之。一行兩定，在於斯舉。若不速進，賊入武牢，諸城新附，必不能守。二賊幷力，將若之何？」秦府記室薛收進曰：「世充據東都，府庫填積，所患者在於乏食，是以爲我所持。建德親總十餘萬衆來拒王師，亦當盡彼驍雄，期於速戰。若縱其兩寇相連，轉河北之積以相資給，則伊洛間戰鬥不已。大王今欲親率猛銳，先據成皋之險，訓兵坐甲，當彼疲弊之衆，一戰必克。建德破，則世充自下，不過數旬，二國之君可面縛麾下。蕭瑀等柰何遂請退兵？」太宗曰：「善！」而從之，留齊王元吉圍世充，親率三千五百人趣虎牢守之，與戰相持二十餘日。五月，建德謀伺官軍芻盡，牧馬於河北，必將襲武牢。太宗聞之，遂牧馬千餘匹於河渚間以誘之。詰朝，建德果悉衆而至，陣於汜水東。太宗候陣久，卒饑，令宇文士及率騎經賊陣之西，馳而南上，賊陣動，因而諸軍奮擊之，大潰。竟如太宗本策。
