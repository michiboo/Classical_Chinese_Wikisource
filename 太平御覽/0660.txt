
《太上經》曰：太微天中，有二十四氣混，黃雜聚結，有名無氣，變化爲真人。道之積成，托形立影，與時翱翔，有名無體，謂之真人。
《八素真經》曰：若精勤得道者，皆當書以蕊簡，刻以瓊文，位爲上清左真公。
又曰：龍衣，鳳帔，虎帶，皆是群真所獻於帝皇。
《真誥》曰：中皇君者，天帝君之弟子也。生知長生之要，天仙之法，夙會玄感，於是太上授以帝君九真之經、八道秘言之章，道成授書，爲太極真人。
又曰：清虛真人於太素真人授三奔之道，桐柏真人修解劍之法，有太上奔日之文，得爲下元真人。
又曰：不知回元隱道者，不得刻名上真。回元者，太上更新之日也。常以其日思存吉事。
又曰：虛妄者，德之病；華者，身之災；執滯者，失之由；恥辱者，行之玷。遣此四者，然後可以向道耳。有淫之心，不可行上真之道也。昨見清虛宮正除落此輩人名，又考付三官推之，可不慎乎？紫微真仙之才，內明外知，錄名太極，金書東州，內累旣息，積之勿休。
又曰：審道之本，則爲上清真人。仙真妙方能盡梗概之道者，便爲九宮真人。若各備具其道，則爲太極真人。
又曰：練形於太陰，易貌於三官，授學化神，濯景易氣，俯仰四運，得爲真人。
《金根經》曰：天圖玉關，主監衆真游宴之所也。
又曰：天關上有六層玉台，太上真人集宴之處也。
又曰：玉保青宮北殿上有金格，格上有金章、鳳璽、玉札、丹青、羽蓋、升仙法服，以給成真之人。
《大有經》曰：玉華青宮有寶經、玉訣，應有爲真人者授之。
又曰：《太上素靈洞玄經》上化三真。又《大洞真經》曰：道有三真，不可去身。紫霞變景，三光映真。
《大洞玉經》曰：太無山中有洞宮玉戶，在峨嵋之上，諸得道真仙之名刊列此宮也。
又曰：雲上清有宮，門有兩闕，左金闕，右玉闕，有羽衣守士。內有玉芝流霞之泉，刻金題衆真飛仙之號。又雲玉清中有太輝殿，玉真游宴之所也。
又曰：九真仙伯，上帝司禁之君。濯纓，帝川之池也。
又曰：太一上元君者，萬仙之司主。方岳真氣，太上真人步五星之道，以致降於室。
《天洞真經》曰：赤城朱窗，上清絕境，乃帝一內宅，三真寶堂。
又曰：上清真人總仙大司馬長生法師，登大帝滄浪山洞台中雙玉穴，酣飲紫明芝液。
又曰：長生存神者，好山水之人仁，知動靜所依也。依仁者靜而壽，依智者動而樂，當投簡送名，俾崇仁智，朱書白簡，移籍太清，發爐拜手，用青紙青絲，裹絡岩石上，詣水泛舟，中流讀簡，以名系之，必能降真也。
《上清九真中經內訣》曰：有玉保公太素遣下迎九真之人也。
又曰：欲行九真之法者，齋戒淨室，幷爲天帝君所見記錄也。
《太真科》曰：羽仙侍郎上都官典格列其職位，都統玉真、太上真人，在五嶽華房之內，非有仙籍，不得聞見，丹簡校定，名入南宮。
又曰：虛皇金闕，玉帝最貴最尊，號曰自然，莫能使之然，莫能使之不然也。和光於人，似同而異，惟得道者乃能知之。
又曰：上清禹餘天有三官真人，主治過刑煞伐、陰賊不軌、嫉害賢哲、心懷進退、穢慢真人之罪者。
《玉清隱書》曰：玉名金格，當爲上真三天真皇珮神虎之符，在太極上位。上真則飛龍翼轅，中真則紫毛持節，下真則太極參軒。
又曰：太微天帝君，命太微上真敕使群靈。
又曰：上皇玉帝命玄羽真人出迎太微天帝，又命太上真人開瓊珠之篋，出玉真隱書玄羽之經，以傳太微天帝之君。
《內音玉字經》曰：真人散香於玉廷。
又雲︰飛散百和之香，流五穀之華，以觀飛天真人。
又曰：四極真人主卻庶籍，常炒噬真之車，校人罪錄。
又曰：九華真人治於南上宮中，校人功過善惡，三官列言。
又曰：天真皇人曰：諸天內音，自然王字，其大梵隱語。上帝命天真皇人，註解其正音，足以開度天人。
《登真隱訣》曰：崑崙瑤台，刊定真經之所也。上品居上清，擬帝皇之尊。中品處中道，皆公卿之位。下品居三元之末，幷大夫之流。三真品經，各有條次。
又曰：三昧真人乘風雲龍車，下衛齋戒之士。太素真人群始學者惡夢之法，金華真人刻大洞上經於天帝紫微宮玄琳玉殿東壁牖上，太虛真人說鴻鳥之經，太極真人誦王母之辭，典禁真人察人之善惡，妙行真人推劫會之數。
又曰：太極真人常以立春日日中會諸仙人於太極宮，刻玉簡記仙名。至春分之日日中，崑崙瑤台，太素真人會諸仙人刊定真經也。崑崙瑤台是西母之宮，所謂西瑤上臺，天真秘文盡在其中矣。太素真人治白水沙洲之上，定其真經也。至立夏日日中，上清五帝會諸仙於紫微宮，見四真人論求道之功罪。至夏至日日中，天上三官會於司命河候，校定萬民罪福，增減年算。至立秋日日中，五嶽諸真人詣中央黃房，定天下祀圖靈藥。至立冬日日中，陽臺真人會集列仙，定新得道人，始入《名仙錄》。至冬至日日中，諸仙詣萬諸宮，東海青童君刻其仙錄金書內字。凡學道之人常以夕半日中謝罪，罪名自除，克身歸善，以求長生神仙。秋分之節，氣處清虛，太和正日也。衆真諸仙，是日聽訟，又刺奸吏，及部內諸仙官幷糸奏在處道士之功過及含生有罪應死生者，故《仙忌真記》曰：「子欲升天慎秋分，罪無大小皆上聞。」此朱火丹陵宮仲陽先生之要言也。又雲︰此辭出《列紀》，是青童君迷古真人之言，以傳龔氏，言罪福纖介刻于丹城之籍也，伏匿之，善惡陰德之細功無不縷陳也。
又曰：上真人之道有七：弟一太上郁儀奔日文，二太上結鄰奔月章，三太上八素奔辰章，四太微飛天上經，五高上太洞真經，六金闕靈書紫文，七九真中經也。上真之位爲諸天帝，行則三七色節，萬真前導。中真之道有六：大丹隱書、九真玄文、太上金策、方諸上經、三皇內文、紫書訣錄。中真之位，上清卿相之列也，紫毛持節，玉帝參轅。下真之道有八：上清粕變、隱地八術、玄皇玉書、神州洞經、紫庭中方、降錄黃道、素奏中章、上元玉書。下真之位，上清大夫之流，五色節旄，飛行倒景。
又曰：有得見聖列紀者，玄錄書名，奏之上清，位爲仙卿。若能行金闕真事，則拜爲大夫。此謂列紀重於紫文也。旣見之，非真授珮而己，謂知其中經目之輕重，求道之梯級，依此尋學，故勝於守紫文之單事也。
《上皇玉錄》曰：二十四真人，有珮玉錄以行山川者，則河海上神奉迎啓道。
《靈寶隱書》曰：中極真人主卻庶籍；九華真人主九幽之下，宿對生死；太元真人授天之符，度長夜之魂；太極真人治赤城玉洞之府，司校大山死生之錄；三元真人主紫微行道。
《赤書玉訣經》曰：凡月十四日，上帝真皇敕太一使者，下與北酆都伯使者同行天地，司察人神功過深淺，列言上官。又敕太一天神使者，下與三官司察天人善惡列言也。又遣九部刺奸，周行五嶽三宮水府，條正鬼事，司人功過，列言上天。
《白羽經》曰：太真丈人登白鸞之車，駕黑鳳於九源，自天己下，莫不范德。又太極真人有仙真相好者，要在慈心觸物，以輔相好，然後得仙矣。不能忍性，則仙相敗矣。故修道會真，必以精思爲本神爲本存，神入觀克以靜念爲先。
《太劫經》曰：上景真人將天下力士元洪水母決逆萬川。
《海空經》曰：何監者，天人之隱名，處玉樓之上列真仙之館。又高真者，體有真氣，玉眸詵詵。
《南真傳》曰：昨與叔申詣清虛宮，校定真仙得失之事，近頓除落四十七人，復上三人耳。內明真正乃良材也。九宮真人出入皆從黃闕絳台，中間爲道，故以道之左右置台闕者，以何非常之氣，真人往來者。
《太上正法經》曰：九真者，九天之真氣凝而成也。上、中、下三真生於太清，是元始之澄氣也。各置宮室次弟，上清宮衛之官，太上天道君，萬真之主也。居玉殿，造上帝之章，以爲寶經，於玉清宮中，以度後學得真之士。
《三元品戒經》曰：紫微宮有延生之儀格。又雲，赤帝玉司君玉景度治南方朱陽之台，總統上真之士。
景林真人曰：勤感累世，念真期靈，皇鑒其用思太極，注名玉禮，於是細書紫虛之宮，朱書東華之閣，刻名上清，丹文錦籍。
《空洞靈章》曰：真人彈雲磝，吹九鳳之簫，神州之笙，其音逸鄉，流激千尋。
《後聖列紀》曰：上清金闕後聖君少好道，樂真紫微上真天帝玉清宮，賜紫蕊剛丹鳳璽，得在上清中游太極，下治諸天，封掌兆民。
《仙志》曰：凡修行太一之事，真人之道不得有所拜，但心拜而己，不形屈也。思真行道，通而無窮，顯驗應期，登真必速也。
《黑錄上篇》曰：聖真仙者，其行道德，俱宗太玄。
《戒文經》曰：太上真人居仙府中，世人得仙者皆先過此。
《自然玉字經》曰：粕寶林中有上真之游圃，真人之戲園。
《太霄琅書》曰：元皇玉靈之胄，位登太真，理二儀於玄圃，掌玉錄於萬仙，總地司於五嶽，領上真於三關，上統無涯，下攝洞源，自天以下，莫不咸隸。
又曰：太素三元君，稟靈和玉晨上氣，故結生虛無，含章秀景，機洞妙無，神齊廣輝，道周九玄，呼吸未兆，觸物對應，太上之凝結也。
《太上四明玉經》曰：真仙之道，以耳目爲主，淫色則目暗，廣愛則耳閉，此二病從中來而外奔也。非復有他，今令其聰明益易耳。但不爲之，當洗心絕念，放棄淫貪，所謂嚴其始矣。保利雙闕，啓徹九門，朝液泥丸，別爲上真，視徹甚遠，聽於絕響，此真仙之高，不但明耳目而己。
《三洞珠囊》曰：高上玉清刻石隱銘曰：豐都山在北，內有空洞，洞中有六宮，書創竪於宮北壁，制檢群凶，不使橫暴，生民學者得珮此刻石文，則北酆落名，南宮度命，爲其真人。
《太平經》曰：後學得道，各有品階，至於指極，聖真仙人。
《定真玉錄經》曰：凡欲定心，當授上皇民籍定真玉錄，此至要爲學之先也。先能定心，仙名乃定，是三天正一，先生所珮，以定得仙之名。
《太上經》曰：玉清者，如玉堅不可毀，淨不可污也。堅淳無變，穢累都盡，一而無雜，故名爲真人。
《太上丹簡》曰：凡學道居真人之位者，名入南宮。
《三五順行經》曰：合德入道，號曰真人。太上遣四極真人，來迎授三天靈錄之文於上清宮。
《上清八景經》曰：精思百日，真人降形也。
葛玄《五千文序》曰：精思遠感而上遠，則太上遣真人下授希策之旨。又雲︰靜思期真，則衆妙感會；內觀形影，則神氣長有；體洽道德，則百神震服。
《大洞雌一篇》曰：金姿曜於東華，玉形悅於帝門，神映五老，騰躍三元，頂負寶曜，浮游九晨，分形散景，位爲上真。
《砥經》曰：惟須忠直，尋道求真，改惡從善，得爲真人。
《三元玉檢經》曰：歲庚寅九月九日甲辰，元始於上清宮告盟，授三元玉檢，使付後學。有玄名應爲上清真人者。
