
《孔叢子》曰：子高謂魏王曰：「臣入魏，見君二，計臣張叔謀有餘，範威知不逮，然其功一也。」王曰：「叔也有餘，威也不逮，何得同乎？」答曰：「駑驥同轅，伯樂爲之諮嗟；玉石相糅，和氏爲之嘆息。故賢愚共貫，則能士匿謀；真僞相錯，則知士結舌。雖有餘，猶不逮也。」
又曰：東里閭空腹而好自賢，欲自親於子順，子順弗下，曰：「夫東里閭外質頑拙，有似疏直，內懷虛妙，非丈夫之節。若其度骸稱膚，面目鬢眉實美於人也。聖人論士，不以此爲貴者，無益於德故也。」
又曰：宮他見子順曰：「他困於貧賤，欲自托富貴之門，庶克濟乎？」子順曰：「夫富而可以托貧，貴而可以寄賤者，天下寡矣。非信義君子，明識通達，則不可。所欲托者誰也？」宮他曰：「將�趙公。」子順曰：「非其人矣。雖好養士，奉而已，終不能稱也。」宮他曰：「將之燕相。」子順曰：「彼從兄弟甥舅，各濟其私，無求賢之志，不足歸也。」宮他曰：「將之齊田氏。」子順曰：「齊，大國也。其士大夫皆有多黨之心，不能容子也。」他曰：「然則何向而可？」子順曰：「濟子之欲，則宜若後成子可也。」
又曰：魏安王問子順曰：「馬回之爲人，雖少文，桓桓亮直，丈夫之節，吾欲以爲相，可乎？」答曰：「知臣莫若君，何有不可！至於亮直之節，臣未明也。」「何故？」答曰：「聞諸孫卿，其爲人也，長目而永視者，必體方而心圓，每以其法相人，千百不失。臣見回，非不偉其體�，然甚疑其目。」王卒用之，三月，果以諂得罪。
《淮南子》曰：管子文錦也，雖醜登廟；〈相桓公以霸功成事，衣文錦之服，大書在明堂，故曰雖醜登廟也。〉子産絹染也，美而不尊。〈子産相鄭，以乘車濟朝涉者，孟子曰：惠而不知爲政。絹染者，以子産喻母人。《月瘤路曰：命婦宮染絹，溫暖其民。如人之母也。〉
袁子《正書》曰：孔子稱蘧伯玉，國無道，可卷而懷也。今李膺居濁世之中，然與世殊途，此西山餓夫之疇耳。卒死於非罪，惡得爲雅人。
又曰：李膺言出於口，人莫得違也。有難李君之言者，則鄉黨非之。李君子與人同輿載，則名聞天下。
又曰：或云：「少府楊阜，豈非忠哉？」答曰：「然。可謂直士，忠臣則吾不知也。夫爲人臣，見人主失道，指其非而播揚其惡，可謂直士，未爲忠臣。故司空陳群則不然，其談論終日，未嘗言人主之非，書數十上而外不知。君子謂陳群於是乎長者。」
姚信《士緯》曰：論清高之士，上可如老子、莊周，下可如君平、子貢耳。若於陵仲子及嚴遵、夏甫子治，未可盡以爲師矣。平議之士若季札、趙武逮於林宗，皆可盡爲則也。其泄冶、伯宗及末世史�、子將之屬，皆美而未善也。聖人考功黜陟，猶以三載，而子將月旦之處，史�睚眥廢人。其觀進者，或飾虛；其怠沮者，皆離叛，識誠可謂妙矣。然非洙泗之風，三千之弘化。
又曰：延陵季子際會之間，衛尉蔡君限之於弱，餘必以然。季子通妙達道之機，假其討光，恐增禍亂，受光之讓，非其本志。若季子之爲君也，欲行王道，其與周爭治霸術，以力與列國爭強，則不肯破強楚而幷其封疆也。國人疾光而心歸季子。季子不立，社稷將傾，恐光憂迷內灼而異圖，外生非常之變，將加於高人。是以季子相時慮事，順以安民而謂其弱，未聞厥旨。蔡子答曰：諸兄以賢讓國，與之冀能，揚文、武之遺教，崇仁義之美化，以移風易俗耳！何必當與周爭乎？而苟守一節，退耕於野，使還國無討賊之意，反雲國家有主，社稷有祠，乃吾君也。蓋開篡弒之路，非所謂從忠教也。
又曰：楊子�有深才潛知，屈伸沉浮，從容玄默，近於柳下惠、朝隱之風，知似蘧瑗而高不及也。班固稱之有大度，不孜孜於富貴，不戚戚於貧賤，二者之美，蓋亦良矣。然楊子之書，清貴甚遠，然無廟堂之議，對王公大人之辭，故令其骨鯁不見，節操不顯也。夫孟子之書，將門人所記，非自作也，故其志行多見，非惟教辭而已。或拒萬鍾之祿，或辭兼金之贈，或以周漢禮殊，二子時異，不可責之於周。或曰帝納異言，而子�無正論，卒有投閣之累。孟軻昂昂其肯，然子�保家養知之士，孟軻鳳峙高世之英也。
又曰：周勃之勛，不如霍光，此前史所載，較然可見。而人以勃功大於光，意竊不安，何者？勃本帝大臣居太尉之位，擁兵百萬，既有陳平、王陵之力，又有朱虛諸王之據。矍寄託游說，以譎諸呂，因衆之心，易以濟事。若霍光者，以倉卒之際，受寄之任，輔弼幼主，天下晏然。遇燕王、上官之亂，誅除凶逆，以靖王室，廢昌邑，立宣帝，任漢家之重，隆中興之祚，參聲伊周爲賢相，推驗事校，優劣明矣。
又曰：汝南陳仲舉，體氣高烈，有王臣之節。潁川李玄禮，忠平正直，有社稷之能。海內論二士，有議而未決。陳留蔡伯喈云：「仲舉強於犯上，玄禮長於接下，犯上爲難，接下爲易，仲舉爲先，玄禮後矣。」天下於是爲定。愚思竊以伯喈未必可從也。夫皋繇戒舜，犯上之徵也；舜治百揆，接下之效也。故陳平謂王陵言：面折廷爭，我不如公；至安劉氏，公不如我。而犯上則爲優，是王陵當高於陳平，朱雲殊乎吳鄧矣！陸恭仲答曰：「陳李二君，德齊於行，才等於身，無長短之饞攏」時人或其先後。
魏文帝《典論》曰：或有方周成王於漢昭帝者，余以爲周氏體聖考之休氣，稟賢妣之胎教，周邵爲保傅，呂尚爲太師，故咳笑必含仁義之聲，觀聽必覿禮義之容。弘踐祚之義，隆太平之化，禮樂興於上，頌聲作於下。時成王年二十二，享國三十年，世永治長，德與年豐。夫孝昭，父非武王，母非邑薑，體不承聖，化不胎育，保無仁孝之德，佐無隆平之治，所謂生深宮中，長婦人手矣。德與體幷，知與性成。孝昭之崩，年二十有一，承衰弊之世，牧雕落之民，臣無淑聖之知，身有短折之期，欲高隆周，豈不謬哉！
曹植《漢二祖論》曰：高祖因暴秦而起，官由亭長，自亡徒招集英雄，遂誅強楚，光有天下。功齊湯武，業流後嗣，誠帝王之玄勛，人君之盛事也。直寡善人之美稱，鮮君子之風采，惑秦宮而不出，窘項座而不起，計失乎酈生，忿過乎韓信，太公是誥，於孝違矣！敗古今之大教，傷王道之實義。然其驍將藎臣，皆古今之鮮有，而能任其才而用之，聽其言而察之，故兼天下而有帝位也。不然，斯不免當世之妄夫。世祖體乾靈之休德，韜亞聖之懿才，聰達而多識，樂施而愛人。神光前驅，威風先逝。軍未出於南京，莽已斃於西都。當此時也，九州鼎沸，四海淵涌，言帝者二三，稱王者四五。咸鴟視狼顧，虎超龍驤。光武秉朱光之巨鉞，震赫斯之隆怒，蕩滌凶穢，剿除丑類，若勁風而縱烈火，曬白日而掃朝�也。計功則業殊，比隆則事異，語德則靡愆，言行則無穢。卒能立不刊之遐跡，建不朽之玄功。故曰光武其近優也。
曹植《成王漢昭論》曰：周公以天下初定，武王既終，而成王尚幼，未能定南面之事。是以推己忠誠，稱制假號。二弟流言，邵公疑之，發金滕之匱，然後用寤亦未決也。至於昭帝所以不疑於霍光，亦緣武帝有遺詔於光。使光若周公，踐天子之位，行周公之事，吾恐叛者非徒二弟，疑者非徒召公也。且賢者固不能知，聖賢自其宜耳。昭帝固可不疑霍光，周王自可疑周公也。若以昭帝勝成王，霍光當逾周公耶？若以堯舜爲成王，湯禹作管、蔡、邵公，周公之不見疑必也。
陳群《汝潁士論》曰：群以爲孔氏先汝潁士勝負之評矣。孔答曰：汝南戴子高親止千乘萬騎，與光武帝共揖於道中。潁川士雖抗節，未有能頡頑天子者也。汝南許子伯與友人共說世俗將壞，同夜起，舉聲號哭。潁川土雖頗憂時，未有能哭世者也。汝南許掾教太守劉晨圖開稻陂，灌數萬頃，累世獲其功。韓玄長雖好地理，未成功見效如許掾者也。汝南張玄伯身死之後。見夢於範巨卿。潁川雖有奇異，未有鬼神能靈者也。汝南應世叔讀書，五行幷下，潁川土雖多聰明，未有能《離婁》幷誦者也。汝南李鴻爲太尉掾，弟殺人當死，鴻自縛詣門，乞代弟命，使飲鴆而死，弟因得全。潁川土雖欲尚節義，未有能煞身成仁者也。汝南翟文仲爲東郡太守，始舉義兵以誅王莽，潁川士雖疾惡，未有破家爲國者也。汝南袁公著吻甲科郎中，上書欲治梁冀，潁川士雖務忠讜，未有能沒命直言者也。
何晏《冀州論》曰：略言春秋以來，可以海內比而校也，恭謹有禮，莫賢乎趙衰；仁德忠義，莫賢乎趙盾；納諫服義，莫賢乎韓起；決危定國，莫賢乎狐偃；勇謀經國，莫賢乎魏絳；達仇爲主，莫賢乎祁奚；延譽先主，莫賢乎張老；明知識物，莫賢乎趙武；清直篤義，莫賢乎叔向；聰明肅恭，莫賢乎羊舌職；守信不移，莫賢乎荀息；見利思義，莫賢乎中行穆子；憂國君，莫賢乎先軫；書法不諱，莫賢乎董狐；分謗和衆，莫賢乎郤克；流放能顯，莫賢乎冀缺；拔幽直滯，莫賢乎臼季；守義死節，莫賢乎欒恭子；抗言不屈，莫賢乎旬瑩；劫略不動，莫賢乎解楊；審聽知機，莫賢乎師曠；放而益顯，莫賢乎狼覃；儒雅博通，莫賢乎董仲舒；體恭篤敬，莫賢乎石奮；才兼文武，千金不入私門，莫賢乎竇嬰；明君顯賢，莫賢乎田叔；證主知分，莫賢乎貫高；忠義正直，莫賢乎鮑子都；謇諤忠諫，莫賢乎王弘。
張輔《名士優劣論》曰：世人論司馬遷、班固才之優劣，多以固爲勝，餘以爲失。遷敘三千年事，五十萬言；固敘二百年事，八十萬言。煩省不敵，固之不如一也。良史述事，善足以獎勸，惡足以鑒誡，人道之常。中流小事無取之，固又因循，難易益不同矣。又爲蘇秦、張儀、范雎，蔡澤作傅，逞辭流離，亦足以明其大才也。此真所以爲良史也。
又曰：世人見魏武皇帝處有中土，莫不謂勝劉玄德也。余以玄德爲勝。夫撥亂之主，當先以能收相獲將爲本，一身之善戰不足恃也。世人以玄德爲呂布所襲，爲武帝所走，舉軍東下爲陸遜所覆，未若武帝爲徐榮所敗、馬被創之危也。玄德在荊州，劉景升父子不能用其計，舉州降魏，手下步騎不滿數千，爲武帝大衆所走，未若武帝爲呂布奔北騎所擒勒突火之急也。玄德爲陸遜所覆，未若武帝爲張綉所困，挺身逃遁以喪二子也。若令高祖死於彭城，世人方之不及項羽遠矣。武帝死於宛下，將復謂不及張綉矣。而其安忍無親，若楊德祖之徒多見賊害，孔文舉、桓文林等以宿恨見殺，良將不能任，行兵三十餘年，無不親征，功臣謀士曾無列土之封；豈若玄德威而有思、勇而有義，諸葛孔明、張飛、關羽曰皆人傑也。服而使之。夫明暗不相爲用，臧否不相爲使，武帝雖處強不爲用矣。況在危急之間，勢弱之地乎？若令玄德據有中州，將與周室比隆，豈三傑而已！
又曰：樂毅、諸葛孔明之優劣乎？或以毅爲弱燕合五國之兵，以破強齊，雪君王之恥，莫不謂毅爲優。余以爲五國之兵，共伐一齊，不足爲強；大戰濟西，伏屍流血，不足爲仁。夫孔明苞文武之德，劉玄德以知人之明，屢造其廬，諮以濟世，至如奇策泉涌，知謀縱橫，遂東說孫權，北抗大魏，以乘勝之師，翼佐取蜀。及玄德終，禪登大位，在擾攘之際，立童蒙之主，設官分職，班敘衆才，文以寧內，武以折衝，勛業濟而殞。觀其遺文，謀謨弘遠，雅規恢廓，已有功則讓於下，闕則躬自咎，見善則遷，納諫則改，故烈聲震遐邇者也。
習鑿齒《周魯通諸葛論》曰：客問曰：「周瑜、魯肅何人也？」主人曰：「小人也。」客曰：「周瑜奇孫策於總角，定大計於一面，摧魏武百勝之鋒，開孫氏偏王之業，威震天下，名馳四海。魯肅一見，孫權建東帝之略，子謂之小人，何也？」主人曰：「此乃真所以爲小人也。夫君子之道，故將竭其真忠直，佐扶帝室，尊主寧時，遠崇名教。若乃力不能合，事與志違，躬耕南畝，遁跡當年，何由盡臣禮於孫氏，於漢室已亡之日耶！」客曰：「諸葛武侯，翼戴玄德，與瑜、肅何異而子重諸葛，毀瑜、肅，何其偏也？」主人曰：「夫論古今者，故宜先定其所爲之本，跡其致用之源。諸葛武侯，龍蟠江南，托好管，樂，有匡漢之望，是有崇本之心也。今玄德，漢高之正胄也，信義著於當年，將使漢室亡而更立，宗廟絕而復繼，誰雲不可哉！」
袁弘《七賢序》曰：阮公瑰傑之量，不移於俗，然獲免者，豈不以虛中犖節、動無近對乎？中散遣外之情最爲高絕，不免世禍，將舉體秀異，直致自高，故傷之者也。山公中懷體默，易可因任，平施不撓，在衆樂同，遊刃一世，不亦可乎！
《新序》曰：晉獻公用荀息之謀而禽，虞不用宮之奇謀而亡。故荀息非霸王之佐，乃戰國幷兼之臣也；若宮之奇，則可謂忠臣之謀也。
蔣子《萬機論》曰：太史遷云：顔回雖篤行，不遇仲尼不能彰其名也。故五尺之童，德擬大舜，使在他門，未或及此也。夫甘羅少回六歲，獲河東五城，萬乘郊迎而佩印，雖所弘非道義，然當秦之時，染詐變之風也。使羅在孔門治丘之訓，亦可聞一知十乎？曰：未必也。昔齊欲伐魯，回求說陳常，而孔子不許，遂使子貢。子貢一出，破齊、強晉、亡吳、霸越、存魯也。夫顔子與賜，程知比才，相校於八，至於此事而丘不使也。
《抱朴子》曰：凡薄之徒，雖便辟流俗，而懷空抱虛，有似蜀人瓠壺之喻，胸中無一紙之識，不過酒炙，所謂冒於貨賄，貪於飲食，左生所載，不才之子。
《傅子》曰：夏侯玄求交於傅嘏，嘏不納。荀粲謂傅嘏曰：「夏侯太初，一時之俊，虛心交子，不合則怨，至二賢不睦，非國之利也。」嘏答之曰：「太初能虛聲而無實才；何平叔言遠而情近，好辯而無誠；鄧玄茂外徇名利，內無關鑰。此三人者，皆敗德也。」
《孫子》曰：譙周勸主降魏，何乎？曰：「自謂天子而乞降請命，何恥之深乎？夫爲社稷，死則死，亡則亡，先君正魏之篡，不與同天，過於其父，俯首而事仇，可謂苟存，豈大君之正道哉！」
《郭子》曰：庾道季雲，藺相如雖千載死人，懍懍恆如有生氣；曹蜍、李志雖見在，厭厭如九泉下。
又曰：世中稱庾文康爲豐年玉，庾稚恭爲荒年�。
又曰：魏明帝世使後弟毛曾與夏侯太初共坐，時人謂「兼葭倚玉樹」。時目夏侯太初，朗如明月入懷。
又曰：人有問王長史、〈王仲祖也〉。江群從兄弟者，王答云：「諸江皆能自生禍攏」
又曰：人問：「謝太傅、王子敬可與先輩誰比？」謝答曰：「阿敬近王、劉之間。」〈王修與真長。〉
又曰：王子敬問謝公：「嘉賓何如道季？」〈嘉賓，郤超小名。道季，庾和小名。〉答云：「道季誠抄撮清悟，嘉賓故自勝。」桓公〈桓溫也〉稱云：「鏘鏘有文武。」
又曰：王右軍道劉真長「樹雲柯而不扶疏」。
又曰：桓公問孔思陽：「安石何如文度？」孔思未答，反問公謂如何，答曰：「安石居然不可陵踐。」
又曰：簡文云：「謝安南〈名奉，字弘道。〉清泠如其弟，〈弟名躬，字弘遠。〉學義不如孔嚴。」〈嚴字彭祖。〉
又曰：王丞相云：雒下論以我比安期、千里，〈王丞，字安期。阮瞻，字里。〉我亦不推此二人，惟王共推太尉夷甫也。
又曰：周伯仁道桓茂倫；欽崎歷落，可笑之人也。或雲是謝幼輿言。
又曰：王丞相言，刁玄亮之察察，〈刁協，字玄亮。〉戴若思之岩岩，〈戴淵，字若思。〉卞望之峰�巨，幷一見我而服也。
又曰：祖士少道：「右軍，王家阿菟，〈菟，羲之小名吾菟。〉何緣復減處仲。」右軍道：「祖士少風領毛骨，恐沒世不復見如此人。」王子猷說：「世目士少爲朗邁，我家亦以爲徹朗。」
又曰：孫子荊應上品狀，王武子時爲之目曰：「天才英博，亮拔不群。」
