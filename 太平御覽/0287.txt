
《宋書》曰：武帝遣將朱齡石伐譙，縱於蜀。帝曰：「往年，劉敬宣黃武無功而退。賊謂我今應從外水往，而料我當出其不意，猶從內水來也。如此必重兵守涪城，以備內道。若向黃武，正墮其計。今以大衆自外水取成都，疑兵出內水，此制敵之奇也。」而慮此聲先馳，賊審虛實，別有函書，全封付齡石，署其邊曰：「至白帝乃開。」諸軍雖進，未知處分所由。至白帝，發書，曰：「衆軍悉從外水取成都，臧熹、朱林於中水外取廣漢，使羸弱乘高艦十餘，由內水向黃武。」衆軍乃倍道兼行，譙縱果備內水，使其大將譙道福以重兵戍涪城，遣其將侯耀、譙詵等率衆萬餘屯彭模，夾水爲城。齡石至彭模，諸將以賊水北城險阻衆多，咸欲先攻其南城，齡石曰：「不然。雖寇在北，今屠南城，不足以破北；若盡銳以拔北壘，南城不麾而自散也。」遂攻北城，詰朝戰，至日昃，焚其樓櫓，四面幷登，斬侯耀、譙詵，仍回軍以麾，南城即時散潰。
又曰：劉道濟爲益州刺史，政刑失中，群盜蜂起，攻圍州城。道濟將裴方明出東門，破賊三營，斬首數百級。賊雖敗，已復還合。方明復僞出北門，回擊城東大營，殺千餘人。時天大霧，方明等復揚聲出東門，而潛自北門出攻城北城西諸營，賊衆大潰，於是奔散。
又曰：柳元景爲隋郡太守。旣至而蠻反，斷驛道，欲攻郡。郡內力少，糧杖又乏，元景設方略，得六七百人，乃分五百人屯驛道，或曰：「蠻將逼城，不宜分衆。」元景曰：「蠻聞郡遣重戍，豈悟城內兵少。且表裏合勢，於計爲長。」會蠻垂至，乃使驛道兵潛出其後，戒曰：「火舉馳進。」前後俱發，蠻衆驚擾，投鄖水死者千餘人，斬獲數百，郡境肅然，無復寇抄。
又曰：檀祗爲廣陵相。亡命司馬國兄弟自北徐州界聚衆數百，潛過淮，因天夜陰暗，率百許人緣廣陵城得入，叫喚直上廳事。祗驚起，出門將處分，賊射之，傷敗，卻入。密語左右曰：「賊乘暗得入，掩我不備。但打五鼓，懼明，必走矣。」賊聞鼓鳴，謂曉，於是奔散，追討，盡獲之。
又曰：宗愨征林邑，圍區粟城。林邑王范陽邁遣將范毗沙達率萬餘人來救。愨謂諸將曰：「寇衆我寡，難與爭鋒。」乃分軍爲數道，偃旗臥鼓，愨潛進，令曰：「聽吾鼓譟，乃出。」山路榛深，賊了不爲備，卒見軍至，驚懼退出，愨乘勝追討，散歸林邑。仍攻區栗，拔之。泛海陵山，徑入象浦。有大渠南來注浦，宋師沮渠置陣。林邑王傾國來逆，沮渠不得渡。以具裝被象，諸將憚之，請待前後軍進，然後擊之。愨曰：「不然。吾已屠其堅城，破其銳衆。我氣方厲，彼已破膽，一戰可定，何疑焉。」愨以爲外國有師子，威服百獸，乃制其形，與象相禦。象果驚奔，衆因此潰亂。愨率兵直度渠奮擊，陽邁遁走，其衆一時奔散，遂克林邑。
《南史》曰：蕭齊將魯康祚、趙公政，衆號一萬，侵後魏荊河州之太倉口。魏將傅永率三千人擊之。時康祚等軍於淮南，永舍於淮北十有餘里。永量吳楚之兵好夜斫營，即夜分兵爲二部，出於營外。又以賊若夜來，必應於渡淮之所，以火記其淺處。永旣設伏，乃密令人以瓠盛火度淮，南岸當深處置之。教云：「若有火起，即亦然之。」其夜康祚、公政等果親領兵來斫永營，東西二伏夾擊之，康祚等奔趣淮水，火旣竟起，不能記其本濟，遂睹永所置之火而爭度焉。水深溺而死，斬首者數千級，生擒公政，康祚人馬墜淮，曉而獲其屍。
又曰：東昏侯以劉山陽爲巴西太守，配精兵三千，使過荊州就行事蕭穎胄以襲襄陽。梁武帝時爲雍州刺史，知其謀，乃遣參軍王天獸、龐慶國詣江陵遍與州府人書。及山陽西上，梁武謂諸將曰：「荊州本畏襄陽人，又加以唇亡齒寒，自有傷弦之急，寧不暗同耶？我若總荊州之兵，掃定東夏、韓、白重出，不能爲計。況以無算之昏主哉？我能使山陽至荊州便即授首，諸君試觀何如。」及山陽至巴陵，梁武復令天獸賫書與穎胄兄弟。去後，梁武謂張弘策曰：「夫用兵之道，攻心爲上，攻城次之，心戰爲上，兵戰次之，今日是也。先遣天獸往州府，人皆有書，令乘驛甚急，止有兩封與行事兄弟，雲『天獸口具』；及問天獸而口無所說，行事不暗相聞，不容矯有所道。天獸是行事心膂，彼聞必謂行事與天獸共隱其事，必人人疑。山陽惑於衆口，必相嫌貳，則行事進無以自明，必恐漏吾謀內。是馳兩空亟定一州矣。」山陽至江安，聞之，果疑不上。穎胄大懼，乃斬天獸，送首山陽，信之，將數十人馳入，穎胄伏甲斬之，送首梁武，以州歸。
又曰：梁武帝發雍州，東下，〈雍州，今襄陽郡。〉大軍次江寧。梁武使呂僧珍與王茂率精兵先登，梁武頓于越城，呂僧珍猶守白阪。齊主東昏將李居士密覘，知城中衆少，率銳卒萬人直來攻薄城。僧珍謂將士曰：「令力旣不敵，不可與戰，可勿遙射，須至塹裏，當幷力破之。」俄而，皆越塹撥柵，僧�爾分人上城，矢石俱發，自率馬步三百人出其後，守隅者復逾城而下，內外齊擊，居士等應時奔散。
《三國典略》曰：侯景叛，段韶夾渦而軍。潛於上風縱火，景衆騎入水，出而卻走，草濕，火不復然。
《梁書》曰：司州刺史陳慶之率兵圍東魏南荊州，東魏將堯雄、行台侯景救之。雄曰：「苟堆，梁之北面重鎮，因其空虛，攻之必克。彼若聞難，荊圍自解，此所謂機不可失也。」遂舉衆攻之，慶之果棄荊州來，未至，雄陷其城，擒梁鎮將苟元廣。
又曰：陳慶之、曹仲宗伐後魏之渦陽。〈渦，孤和切。〉魏遣將元昭等率兵來援，前軍至馳澗，去渦陽四十里。慶之欲逆戰，諸將以賊之前鋒必是輕銳，與戰若捷，不足爲功，如其不利，沮我軍勢，兵法所謂以逸待勞，不如勿擊。慶之曰：「魏人遠來，皆以疲倦，去我旣遠，必不見疑，及其未集，須挫其氣，出其不意，必無敗理。且聞虜所據營，林木甚盛，必不夜出。諸君若皆疑惑，慶之請獨取之。」於是與麾下五百騎奔擊，破其前軍，魏人震恐。
又曰：梁襄州刺史柳仲禮留其長史馬岫守安陸，自率步騎一萬寇西魏。魏將楊忠帥衆南伐攻梁隨，克之，進圍安陸。仲禮聞隨郡陷，恐安陸不可守，遂馳歸赴援。諸將恐仲禮至則安陸難下，請急攻之。忠曰：「攻守勢殊，未可卒撥。若引日勞師，表裏受敵，非計也。南人多習水軍，不閑野戰，仲禮回師已在近路，吾出其不意，以奇兵襲之。彼怠我奮，一舉必克，則安陸不攻自撥，諸城可傳檄而定也。」於是選騎二千，銜枚夜進，遇仲禮於漴頭，〈漴音崇，水所沖曰漴〉忠親自陷陣，擒仲禮，悉俘其衆。安陸及竟陵郡如忠所策。
《陳書》曰：周炅鎮安、蘄等州，高齊遣將陸騫以衆二萬出自巴、蘄與炅戰。炅留羸弱輜重，設疑兵以當之，自率精銳由間道邀其後，大敗騫軍，虜獲器械馬驢不可勝數。
《北史》曰：後魏濟陰王新成頗有武略，庫莫奚侵擾，詔新成討之。新成乃多爲毒酒，賊逼便棄營而去。賊至竟飲，遂簡輕騎擊之，俘馘甚多。
又曰：梁將趙祖悅率水軍偷據峽石，後魏將崔延伯率兵討之。延伯夾淮爲營，遂取車輪去輞削銳，其輻兩接對，揉竹爲ㄌ，〈揉，人久切。〉貫連相屬幷十餘道，橫水爲橋，兩頭施大轆轤，出沒任情，不可燒斫。旣斷祖悅走路，又令舟舸不通，梁氏援軍不能赴救，祖悅合軍咸見俘虜。
《後魏書》曰：太武征夏赫連昌於統萬城，師次城下，收衆僞退。昌鼓譟而前。會有風雨從東南來，沙塵昏冥。宦者趙兒進曰：「今風雨從賊後來，我向彼背，天助人。將士饑渴，願陛下避之，更待後日。」崔浩曰：「是何言歟！千日制勝，一日之中，豈得變易！賊前行不止，後以離絕，宜分軍隱出，掩擊不意。風雨在人，豈有常也。」帝從之，公騎奮擊，昌軍大潰。
又曰：雍州刺史蕭寶寅據州反，魏大將長孫稚討之，軍次弘農，副將楊侃曰：「昔魏武與韓遂、馬超挾關爲壘，勝負之理，久而無決。豈才雄相類，算略抗衡，當以河山險阻，難用智力。今賊守潼關，全據形勝，縱曹操更出，亦無所逞奇。必須北取蒲阪，飛棹西岸，置兵死地，人有鬥心，潼關之賊必睹風而散。諸處旣平，長安自克。」稚曰：「賊黨薛備義已圍河東，薛風賢又保安邑，都督宗正珍孫停師虞阪，久不能進。雖有此計，猶用爲疑。」侃曰：「珍孫本行陳一夫，因緣進達，可爲人使，未可使人。一旦受元帥之任，處分三軍，精神亂矣，寧堪圖賊。河東理在蒲阪，西帶河湄，所部之人，多在東境。修義驅率壯勇，西圍郡邑，父老妻弱，尚保舊村，若卒一臨，方寸各亂，人人思歸，則郡圍自解。不戰而勝，昭然在目。」稚從之，令其子彥等領騎與侃於弘農北度。所統悉是騎士，習於野戰，未可攻城，便據石錐壁。侃乃班告曰：「今且停車於此，以待步卒，兼觀人情向背，然後可行。若送降名者，各自還村，候台軍舉烽火，亦舉烽火應之，以明降疑。其無應烽者，即是不降之村，理須殄戮，賞賚軍士。」民遂傳相告報，未實降者，亦許舉烽，一宿之間，火遍數百里內。寶寅將時圍河東，不測所以，各自散歸。長安賊平，侃頗有力。
又曰：河北賊葛榮別帥韓樓、郝長等有衆數萬，屯據薊城，遣將侯泉率騎七百討之。泉遂廣張聲勢，多設供具，親以數百騎深入樓境，欲執行人，以問虛實。去薊百餘里，值賊帥陳周馬步萬餘，泉遂潛伏以乘其背，大破之，虜其卒五千餘人。尋，還其馬伏，縱令入城，左右諫曰：「旣獲賊衆，何爲復資遣之也？」泉曰：「我兵旣少，不可力戰，事須爲計，以離隙之。」泉度其已至，遂率騎夜進。昧旦，叩其城門，韓樓果疑降卒爲泉內應，遂遁走，追擒之。
又曰：河北賊葛榮率衆將向洛陽，衆號百萬。大將軍爾朱榮之卒精騎七千，馬皆有副，倍道兼行，東出滏口。葛榮自鄴以北列陣數十里，箕張而進。榮潛軍山谷爲奇兵，分督將已上三人爲一處，處有數百騎，令所在揚塵鼓譟，使賊不測多少。又以人馬逼戰，刀不如棒，密勒軍士各賫棒一枚，置於馬側。不聽斬級，以棒棒之而已，慮沸騰逐北。乃分命壯勇所當衝突，號令嚴明，將士同奮。榮身自陷陣，出於賊後，表裏合擊，大破之，於陣擒葛榮。
又曰：傅永守楚王戍，蕭齊將裴叔業來攻。永令填塞外塹，夜伏戰士千人於城外。曉而叔業至，頓於城東，列陣，將置長圍。永所伏兵於道左擊其後軍，破之。叔業乃令將佐守所列之陣，自率精甲數千救之。永上門樓，觀叔業南行五六里許，便開門奮擊，遂摧破之。叔業進退失圖，於是奔走。左右欲追之，永曰：「弱卒不滿三千，彼精甲尤盛，非力屈而敗，直墮吾計中耳。旣不測我之虛實，足喪其膽。俘此足矣，何假逐之。」
又曰：太武帝親征後燕將慕容德於鄴戰，前軍敗績，德又欲攻之。別駕韓訁卓進曰：「今魏不可擊者四，燕不宜動者三。魏懸軍遠入，利在野戰，一不可擊也；深入近畿，致兵死地，二不可擊也；前鋒旣敗，後陣方固，三不可擊也；彼衆我寡，四不可擊也。官軍自戰其地，一不可動；動而不勝，衆心不固，二不宜動；隍池夫修，敵來無備，三不宜動。此皆兵機也。深溝高壘，以逸待勞，彼千里饋糧，野無所掠，久則三軍糜資，攻則衆旅多{敝死}，師老釁生，詳而圖之，可以捷也。」德曰：「韓別駕之言，良平之策也。」
又曰：「大將廣陽王元深伐北狄，使于謹單騎入賊中，示以恩信。於是西部鐵勒酋長也列河等，領三萬餘戶幷款附，相率南遷。廣陽欲與謹至折敦嶺迎接之。謹曰：「破六汗拔陵，兵衆不少，聞也列河等歸附，必來要擊。彼若先據險要，則難與爭鋒。今以列河等餌之，當競來抄掠，然後設伏而待，必指掌破之。」廣陽然其計。拔陵果來要擊，破也列河於嶺上，部衆皆沒。謹伏兵發，賊遂大敗，悉收列河之衆也。
