
《十道志》曰：荊州，江陵郡。漢舊縣屬南郡。
《禹貢》曰：荊及衡陽惟荊州，〈北據荊山，南及衡山之陽。〉江、漢朝宗于海。〈二水經此州而入海，有似於朝。〉厥土惟塗泥，厥田惟下中。
《春秋元命苞》曰：軫散爲荊州，分爲楚國。〈荊之爲言強也。陽盛物堅，其氣急悍。〉
《爾雅》曰：漢南曰荊州。
《周官·職方氏》曰：正南曰荊州，其山鎮曰衡山，其藪澤曰�夢，其川江、漢，其浸潁、湛，其利丹、銀、齒、革。
《晉元康地記》曰：荊州於古，蠻服之地。
《漢書》曰：臨江閔王榮坐侵廟ヂ地爲宮，上徵榮。榮行，祖於江陵北門，既上車，軸折車廢。江陵父老流涕言曰：「吾王不返矣！」王至，詣中尉府，郅都責訊王，王怒，自殺。
《漢書·地理志》曰：今之南郡、江夏、零陵、桂陽、武陵、長沙及漢中、汝南郡，盡楚分也。
《史記》曰：蘇秦說威王曰：「楚西有黔中、巫郡，東有夏州、海陵，南有洞庭、蒼梧，北有陘塞、郇陽，地方五千里，帶甲百萬，車千乘，騎萬匹，粟支十年，此霸王之資也。」
《淮南子》曰：楚地南卷沅、湘，北繞潁、泗，西苞巴、蜀，東裹郯、邳。潁、汝以爲洫，江、漢以爲池，垣之以鄧林，綿之以方城。山高尋�霓，深溪肆無景。
《十三州志》曰：漢章帝建初二年，徙鉅鹿王恭爲江陵王，三公上言：「江陵在京師正南，不可以封。」乃徙爲安六王。
盛弘之《荊州記》曰：元嘉中，以京師根本之所寄，荊楚爲重鎮，上流之所總，擬周之分陝；晉、宋以降，此爲西陝。
《釋名》曰：荊州取名於荊山。又曰：荊，驚也。南蠻數寇，常置警備。
《左傳》曰：楚子西沿漢溯江，將入郢。王在渚宮，下見之。
《十道志》曰：當陽縣，舊縣屬南郡，廣陽王子蓋之所封。
《荊州記》曰：當陽，本楚之舊邑。《左氏傳》云：「楚潘崇伐の，至於錫穴。」潁容《釋例》云：「の，在當陽。」
《十道志》曰：公安縣，漢孱陵縣地，吳之南郡。
《荊州記》曰：劉備敗於襄陽，南奔荊州，吳大帝封爲左將軍、荊州牧，城北而鎮之。時人號備爲左公，故名其城曰公安。
《古今地名》：松滋縣，古鳩茲地，漢爲廬江郡。
《十道志》曰：夷陵郡，春秋戰國時幷楚地。秦置三十六郡，屬南郡。魏武於此置臨江郡。梁置宜州。周武帝以州居三峽之口，改爲峽州。
《史記》曰：秦昭王二十九年，秦將白起攻楚，燒夷陵。
《吳錄》曰：蜀昭烈皇帝立宜都郡於西陵。
《宜都記》曰：郡城即陸抗攻步闡於此。
《荊渚記》曰：夷陵郡，居大江之上，即西通全蜀，故夷陵有安蜀古城。
《吳志》曰：陸遜上疏：「夷陵要害，實國家之關限。若失之，非損一郡，荊州亦可憂也。」
《十道志》曰：宜郡縣，本漢夷縣，屬南郡。
袁山松《宜都山川記》曰：南崖有山，名荊門；北對崖有山，名虎牙，故曰荊門虎牙，即楚之西塞。
《十道志》曰：歸州，巴東郡。在周爲夔子國，屬楚。秦幷天下，爲南郡之地。漢置秭歸縣。唐武德二年，割夔州之秭歸、巴東二縣置歸州。
袁山松《記》曰：屈原此縣人，既被流放，忽然暫歸，其姊亦來，因名其地爲秭歸。〈秭與姊同。〉
《三國志》曰：吳置建平郡，即宜都之西部也。晉王自蜀江沿流伐吳。守將吾彥表皓曰：「請增建平兵，若建平不下，晉師終不敢過。」皓不從。
《十道志》曰：復州，竟陵郡。《禹貢》荊州之域。春秋戰國時屬楚。秦兼天下，屬南郡。漢十三州，在荊州部，即江夏之竟陵縣地。唐武德五年，爲復州。
《郡國志》曰：沔陽縣，即楚王地也。
《圖經》曰：監利縣，漢華容縣。乾溪、章華台在焉。
《十道志》曰：郢州，富水郡。歷代所屬與竟陵郡同。二漢屬江夏郡。晉、宋以來，爲竟陵郡地。西魏屬安州。後周武帝置郢州。隨廢。唐武德六年，爲郢州。
《郡國志》曰：長壽縣武陵山，《春秋》謂楚平王卒於槾木之下，即此山也。
《十道志》曰：鳳州，河池郡。土地所屬與金州同。在秦，隴西郡地。漢爲故道縣地。故道，今兩當縣是也。漢武改雍爲涼，後爲涼州之地。
《水經》曰：兩當縣，水出陳倉縣之大散嶺西南，流入故道川。謂之故道水，縣因水取名。或雲縣西有兩山相當，故名之。
《華陽國志》曰：河池，一名仇池。
郭仲産《秦州記》云：仇池山，一名仇維山，上有池似覆壺。前志云：是縣以山得名。
《水經》曰：大散水流入黃花川。黃花縣因水得名。
《十道志》曰：成州，同穀郡。《禹貢》梁州之域，古西戎地。周省梁入雍，爲白馬氐國。
《史記·西南夷傳》曰：自莋以東北，君長數十，冉ζ爲大。自冉ζ以西北，君長數十，白馬最大，皆氐類。
《後漢書》曰：河池，一名仇池，地方百頃，左右悉白馬氐。
《十道志》曰：武州，武都郡。土地所屬與成州同，亦白馬氐之地。
《漢書·西南夷傳》曰：漢誅且蘭、邛君，幷殺莋侯，冉ζ等皆震懼，請臣置吏。以爲廣西部。至元鼎六年，以白馬氐地爲武都郡。
《隴右記》曰：武都紫水有泥，其色紫而粘。貢之，用封璽書，故詔誥有紫泥之美。
《郡國志》曰：武帝沮水之西有角弩穀，即蜀將薑維剿五部溪蠻之所。
魚豢《魏略》曰：文帝黃初元年，徙武都於美陽。在今雍州好畤縣界，武都故城是也。
《十道志》曰：興州，順政郡。戰國時白馬氐之東境。秦幷天下，爲蜀郡地。漢元鼎六年，置武都郡。
《晉書》曰：懷帝永嘉中，氐之人楊茂搜據武都郡。子孫承嗣爲氐王。
《周地圖記》曰：郡有丙山，山有穴，即丙穴，其口向丙，因以爲名。每春三月上旬，有魚長八九寸，或二三日，聯綿從穴出躍，相傳名爲嘉魚。左太沖《蜀都賦》曰：「嘉魚出於丙穴。」
《十道志》：宕州，懷道郡。《禹貢》梁州之域，古羌地。周爲雍州之境。秦、漢、魏、晉，諸羌據之。
《魏書》曰：梁彌忽匆者，宕昌羌也。其先常爲羌，祖勤自稱宕昌王。彌忿世祖初求內附，遂拜彌忿爲宕昌王，因封其地爲宕昌藩。即今宕州。
《十道志》曰：扶州，同昌郡。《禹貢》梁州之域，實西戎之地。周省梁入雍，爲雍州地。秦、漢、魏、晉，幷屬蕃夷。
《後魏書》曰：廢帝前元年，西逐吐谷渾，定陰平，於此置鄧州及鄧寧郡，取前羌部落所居爲之名。時又置夷縣，屬封統郡，以戎夷寧爲義也。
《周地圖記》曰：魏廢帝置同昌縣，屬封統郡。
《十道志》曰：文州，陰平郡。《禹貢》梁州之域。周爲雍州之境。戰國時氐羌據焉。漢武時開西南夷，置陰平道以統其衆。
《蜀志》曰：鄧艾自陰平景谷步道懸兵束馬，經江油出綿竹。
《華陽國志》曰：晉永平之後，羌虜數叛，遂立爲郡以遏之。
《輿地誌》曰：晉永嘉之末，太守王鑒以郡降李雄。晉人因是悉流移於蜀、漢，其氐羌幷屬楊茂搜，此後不復爲正朔所頒。
《十道志》曰：利州，益昌郡。土地所屬與金州同。春秋戰國時幷屬蜀侯。漢葭萌縣地。
《華陽國志》曰：昔蜀王封其弟於漢中，號曰苴侯，因命其地曰葭萌。苴侯與巴王通好，巴與蜀爲仇，故蜀王怒，伐苴。苴侯奔巴，求救於秦。秦乃伐蜀，遂滅蜀，及巴、苴，置巴、蜀二郡。
《水經》曰：益昌有小劍城，去大劍城三十里，連山絕險，飛閣通衢，故謂之劍閣也。
《蜀志》曰：先主使陳戎絕馬鳴閣。魏武聞之，喜曰：「此閣乃漢中之平陰，乃咽喉之要路。」〈馬鳴閣在益昌縣。〉
《十道志》曰：夔州，�安郡。春秋時爲魚國。秦幷天下，爲巴郡地。漢爲魚復縣。
《左傳》曰：庸蠻叛楚，楚莊王伐之，七遇皆北，唯礻卑、、魚人實逐之。杜曰：礻卑、、魚三巴，今魚復縣也。
《漢志》曰：江關都尉理魚復，有橘官。
《郡國記》曰：白帝城，即公孫述至魚復，有白龍出井中，因號魚復爲白帝城。劉備因改魚復爲永安。又《後漢書》：公孫述自以承漢土德，故號曰白帝城。
《蜀志》曰：羅憲爲領軍，守永安，聞魏軍平蜀，三日哭於都亭。
《荊州圖副》曰：永安宮南一里渚下平磧上有諸葛孔明八陣圖，聚細石爲之，各高五丈，皆棋布相當，中間相去九尺，正中開南北巷，悉廣五尺。或爲人散亂，及爲夏水所沒，至冬水退，依然如故。
《荊州記》曰：壘西聚石爲八行，行八聚，謂之八陣圖。因曰八陣既成，自今行師不覆敗。後見，莫能了之。桓宣武伐蜀見之，曰：「此常山蛇勢也。」
《十道志》曰：開州，盛山郡。本漢朐�忍縣之地。
《圖經》曰：合州，巴川郡。秦、漢屬巴郡。宋置東宕渠郡。西魏置合州。
《十道志》曰：忠州，南賓郡。土地所屬與夔州同。譙周《巴記》曰：「後漢獻帝初平六年，臨江縣屬永寧郡。建安中，改永寧爲巴東郡，臨江仍屬焉。」《續漢志》曰：「和帝永元中，分枳縣置平都縣。」〈平都即今豐都縣也。〉
《史記》：蘇代曰：「楚得枳而國亡。」
《十道志》曰：萬州，南浦郡。土地所屬與通州同。漢爲巴郡朐�忍縣地。
《續漢志》曰：朐�忍，屬巴郡。〈朐音蠢；�忍，如尹切。〉
《尋江源記》曰：梁山東西數千里，望之若長髮垂天。《劍閣銘》曰：「岩岩梁山，積石峨峨。」
又曰：景穴有嘉魚，其味甚美。景穴，在梁山縣柏枝山。
《圖經》曰：閬州，閬中郡。《禹貢》梁州之域。春秋爲巴國之地。秦、漢爲巴郡。
《華陽國志》曰：巴子後理閬中。
《地形志》曰：閬中居蜀漢之半，當東道要衝。今郡城即古之閬中城，後謂之隆城是也。
《後魏典略》曰：此州古有隆城，堅險，因置隆州。尋又立盤龍郡，以郡中有盤龍山爲名。
《三巴記》曰：閬中有渝水，ク民銳氣喜舞。故高祖樂其猛銳，數觀其舞，使樂人習之，故樂府中有巴渝舞。
《十道志》曰：果州，南充郡。《禹貢》梁州之域。春秋戰國幷屬巴子國。秦惠王滅巴、蜀，是爲巴郡地。自漢至晉，爲安漢縣。
《華陽國志》曰：漢獻帝初平元年，劉璋分墊江上爲巴郡，理此縣。
《周地圖記》曰：相如縣有相如坪、相如故宅，因以名縣。
《郡國志》曰：馮緄爲車騎將軍，於此鐫崖十有餘處。今果山有車騎崖。
《益州記》曰：南充縣西有大昆井，即古之鹽井也。
《唐書》曰：貞元中，謝真人於郡紫極宮上�，萬目所睹，郡郭是夕，處處有虹霓雲氣。
