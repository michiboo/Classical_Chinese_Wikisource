
《孫子》曰：昔之善戰者，先爲不可勝，〈先諮之廟堂，慮其危難，然後高壘深溝，使兵士練習，故敵不得勝。〉以待敵之可勝，〈以此守備之固，待敵之闕，則可勝也。〉不可勝在己，〈言守備之固，制敵在外也。〉可勝在敵。〈守備之固，自修理以待敵之虛懈，已見敵有闕漏之形，然後可勝也。〉故善戰者能爲不可勝，不能使敵必不可勝已。〈若敵曉練兵事，策與道合，深爲已備者，亦不可強勝。〉故曰勝可知，〈見成形也。〉而不可爲也。〈敵有備也，已料見形者則勝負可知。若敵密而無形，亦不可強使爲敗。故范蠡曰：時不至不可強生，事不究不可強成。〉不可勝者，守也；〈形藏也，若未見其形，彼衆我寡，則自守也。〉可勝者，攻也。〈敵攻已，乃可勝也。己見其形，彼寡我衆，則可攻。〉故善守者藏於九地之下。〈善守備者，務因其山川之阻、丘陵之固，使不知所攻，言其深密藏於九地之下。〉
又曰：城有所不攻。〈固而多重。〉
《易》曰：利用禦寇，不利爲寇。
《左傳》曰：晉侯伐齊，齊侯禦諸平陰，塹防門而守之，廣裏。夙沙衛曰：「不能戰，莫如守險。」弗聽。晉將范宣子告齊大夫析文子曰：「吾知子，敢匿情乎？魯人、莒人皆請以車千乘自其鄉入，旣許之矣。若入，君必失國。子盍圖之？」子家以告公，公恐。晏嬰聞之曰：「君固無勇，而又聞是，弗能久矣。」〈不能久敵。〉齊師夜遁。
又曰：倍則攻，敵則戰，少則守。
《後漢書》曰：涼州賊王國圍陳倉，左將軍皇甫嵩督前將軍董卓救之，卓欲進赴陳倉，嵩不聽。卓曰：「知者不後時，勇者不留決。速救則城全，不救則城滅，全、滅之勢，在於此也。」嵩曰：「不然。百戰百勝，不如不戰而屈人之兵。是以先爲不可勝，以待敵之可勝。不可勝在我，可勝在彼。彼守不足，我攻有餘。有餘者動於九天之上，不足者陷於九地之下。今陳倉雖小，城守固備，非九地之陷也。王國雖強，而攻我之所不救，非九天之勢。夫勢非九天，攻者受害；陷非九地，守者不拔。國今已陷害受之地，而陳倉保不捐之地，我可不煩兵動衆，而取全勝之功，將何救焉？」遂不聽。王國圍陳倉，自冬迄春，八十餘日，城堅守固，竟不能拔。賊衆疲弊，果自解去。
又曰：來歙與征虜將軍祭遵襲略陽，遵道病還，分遣精兵隨歙，合二千餘人，伐山開道，從番須、回中〈番須、回中，幷地名也。番，音盤。武帝元封四年，幸雍，通回中道。前書音義曰：回中在，今隴州元縣也。〉徑至略陽，〈徑，直也。〉斬隗囂守將金梁，因其保城。囂大驚曰：「何其神也！」〈《東觀漢記》曰：上聞得略陽，甚悅，左右怪。上數破大敵，今得小城，何足以喜？然上以略陽囂所依阻，心腹已壞制則其支體易也。〉乃悉兵數萬人圍略陽，斬山築堤，激水灌城。歙與將士固死堅守，矢盡，乃髮屋斷木以爲兵。囂盡銳攻之，自春至秋，其士卒疲弊。帝乃大發關東兵，自將上隴，囂衆潰走，圍解。於是置酒高會，勞賜歙，班坐絕席，在諸將之右，賜歙妻縑千匹。詔使留屯長安，悉監護諸將。
又曰：大司徒鄧禹西征，定河東，張宗詣禹自歸。禹聞宗素多權謀，乃表爲偏將軍。禹軍至邑，赤眉大衆且至，禹以邑不足守，欲引師進就堅城，而衆人多畏賊追，憚爲後拒。禹乃書諸將名於竹簡，署其前後，亂著笥中，令各探之。〈笥以竹爲之。鄭玄註：《禮記》云：圓曰簞，方曰笥。〉宗獨不肯探，曰：「死生有命，張宗豈辭難就逸乎！」禹嘆息謂曰：「將軍有親弱在營，奈何不顧？」宗曰：「愚聞一卒畢力，百人不當；萬夫致死，可以橫行。宗今擁兵數千，以承大威，何遽其必敗乎！」遂留爲後拒。諸營旣引兵，宗方勒厲軍士，堅壘壁，以死當之。禹到前縣，議曰：「以張將軍之衆，當百萬之師，猶以小雪投沸湯，雖欲戮力，其勢不全也。」乃遣步騎二千人反還迎宗。宗引兵始發，而赤眉至，宗與戰，卻之，乃得歸營，於是諸將服其勇。
又曰：隗囂大將王捷別在戎丘，登城呼漢軍曰：「爲隗王城守者，皆必死無二心！願諸軍亟罷。〈亟，紀力切。〉請自殺以明之。」遂自剄頸死。
又曰：世祖即位，遣宗正劉延攻天井關，與田邑連戰十餘合，延不得進，邑迎母弟妻子，爲延所獲。〈《東觀漢記》曰：鄧禹使積弩將軍馮愔將兵擊邑，愔悉得邑母弟妻子。〉後邑聞更始敗，乃遣使詣洛陽獻璧、馬，因拜爲上黨太守。
《晉書》曰：陶侃使桓宣、李陽平襄陽。侃使宣鎮之，以其淮南部曲立義成郡。宣招懷初附，勸課農桑，簡刑罰，略威儀，或載鉏耒於軺軒，或親芸獲於壟畝。十餘年間，石季龍再遣騎攻之，宣能得衆心，以寡弱拒守，議者以爲次於祖逖、周訪。
又曰：吳彥爲吳建平太守。時王將伐吳，造船於蜀，彥覺之，請增兵爲備，皓不從，彥乃輒爲鐵鎖，橫斷江路。及師臨境，緣江諸城皆望風降附，或見攻而拔。惟彥堅守，大衆攻之不能克，退舍禮之。
《梁書》曰：侯景反，兵逼建業，衆皆凶懼，梁將羊侃爲守城督，侃僞稱得外射書，雲「邵陵王、西昌侯兵已至路。」衆乃少安。賊爲尖頭木驢攻城，矢石所不能制，侃作雉尾炬，施鐵鏃，以油灌之，擲驢上燒之，俄盡。賊又東西兩面起土山，以臨城，城中震駭，侃命爲地道，潛引其土，山不能立。賊又作登城樓車，高十餘丈，欲臨射城內，侃曰：「車高塹虛，彼來必倒，可臥而觀之，不勞設備。」及車動，果倒，衆皆服焉。賊頻攻不捷，會侃病死，城方陷。
《南史》曰：蔡道恭爲司州刺史，魏圍司州。時城中衆不滿五千人，食裁半歲，魏軍攻之，晝夜不息，乃作大車載土，四面俱前，欲以填塹。刺史蔡道恭塹內作蒙艟鬥艦以待之，魏人不得進。又潛作伏道以決塹水，道恭載土填塞之。相持百餘日，前後斬獲不可勝計。魏大造梯衝，攻圍日急。道恭用四石烏漆大弓射，所中皆洞甲飲羽，一發或貫兩人，敵人望弓皆靡。又於城內作土山，多作大槊，長二丈五尺，施長刃，使壯士執以刺魏人登城者。魏軍甚憚之。
《陳書》曰：宜黃侯慧紀鎮荊州。隋師濟江，慧紀率將士三萬人，船艦千餘乘，沿江而下，欲趣台城。遣南康太守呂肅將兵據巫峽，以五條鐵鎖橫江。肅竭其私財以充軍用。隋將楊素奮兵擊之，四十餘戰，爭馬鞍山及磨刀澗守險，隋軍死者五千人。陳人盡取其鼻，以求功賞。旣而隋軍屢捷，獲陳之士，三縱之。肅乃遁。
《後周書》曰：李遷哲，天和三年，進位大將軍。召遷哲率金、上等諸州兵鎮襄陽。五年，陳將章昭達攻逼江陵。梁主蕭巋告急於襄州，衛公直令遷哲往救焉。遷哲率其所部守江陵外城，與陳將程文季交戰，兵稍卻，遷哲乃親自陷陣，手殺數人。會江陵總管陸騰出兵助之，陳人又因水汛長，壞龍川寧朔堤，引水灌城。城中驚擾。遷哲乃先塞水，又募驍勇出擊之，頻有斬獲，衆心稍定。俄而敵入郭內，焚燒人家。遷哲自率騎出南門，又令步兵自北門出，兩軍合勢，首尾邀之，陳人覆敗，多投水而死。是夜，陳人又竊於城西堞以梯登城，登者已百數人。遷哲又率驍勇捍之，陳人復潰。俄而大風暴起，遷哲乘暗出兵擊其營，陳人大亂，殺傷甚衆。陸騰復破之於西堤，陳人乃遁。
又曰：太祖以王羆爲荊州刺史，進號撫軍將軍。梁復遣曹義宗衆數萬圍荊州，堰水灌城，不沒者數板。時旣內外多虞，未遑救援，乃遺羆鐵券，雲城全當授本州刺史。城中糧盡，羆煮粥，與將士均分而食之。每出戰，嘗不擐甲冑，大呼曰：「荊州城，孝文皇帝所置。天若不祐國家，使賊箭中王羆；不爾，王羆須破賊。」屢經戰陣，亦不被傷。彌曆三年，義宗方退，進封霸城縣公。尋遷車騎大將軍。
又曰：王羆華州刺史，沙苑之役，齊神武士馬甚盛。太祖以華州衝要，遣使勞羆，令加守備。羆語使人曰：「老羆當道臥，�子安得過！」太祖聞而壯之。及齊神武至城下，謂羆曰：「何不早降？」羆乃大呼曰：「此城是王羆家，生死在此，欲死者來。」齊神武遂不敢攻。
又曰：王思政守潁川兼河南諸軍事，東魏太尉高岳、行台慕容紹宗、儀同劉豐生等，率騎十萬來攻潁川。城內臥鼓偃旗，若無人者。岳恃其衆，謂一戰可屠，乃四面鼓譟而上。思政選城中驍勇，開門出入。岳衆不能當，引軍亂退。思政登城遙見岳陣不整，乃率步騎三千出邀擊之，殺傷甚衆，然後還城設守禦之備。岳知不可卒攻，乃多修營壘。又隨地勢高處，築土山以臨城中。飛梯火車，晝夜盡攻擊之法。思政亦作火鑽，〈子算切。〉因迅風便投之土山。又以火箭射之，燒其攻具。仍募勇士，縋而出戰，岳衆披靡，其守土山人亦棄山而走。思政即命據其兩土山，置樓堞以助防守。岳等於是奪氣，不敢復攻。齊文襄更益岳兵，堰，〈於建反。〉洧水以灌城。城中水泉涌溢，不可防止。懸釜更炊，糧力俱竭。慕容紹宗、劉豐生及其將慕容永珍共乘樓船以望城內，令善射者俯射城中。俄而大風暴起，船乃飄至城下。城上入以長鈎牽船，弓弩亂髮。紹宗窮急，投水而死。豐生浮向土山，復中矢而斃。生擒永珍。思政謂之曰：「僕之破亡，在於晷漏。誠知殺卿無益，然人臣之節，守之以死。」乃流涕斬之。幷收紹宗等屍，以禮埋瘞。
又曰：將賀若敦率步騎六千渡江取陳湘州，陳將侯�卸之，江路遂斷。糧援旣絕，人懷危懼。敦於是分兵抄掠，以充資費。恐�等知其糧少，乃於營內聚土，覆之以米。集諸營軍士，人各持囊，遣官司部分，若給糧者。因召側近村民，佯有所訪問，令於營外遙見，隨即遣之。�等聞知，良以爲實。乃據守要險，欲曠日老敦師，敦又增修營壘，造廬舍，示以持久。敦軍數有叛人乘馬投�者，遂納之。敦又別取一馬，趣船，令船中逆以鞭鞭之。如是者再三，馬便畏船不上。後伏兵於江岸，遣人乘畏船馬以招�軍，詐稱降附。�遣兵迎接，竟來牽馬。馬旣畏船不上，敦發伏掩之，盡殪。又湘之人乘輕船，載米粟及籠鶏鴨以餉�軍。敦患之，乃爲土人裝船，伏甲士於中，�兵見之，謂餉船主，逆來爭之，敦甲土出而擒之。此後實有饋餉及亡命奔�者，猶謂敦之設詐逆遣押擊，幷不敢受。相持歲餘，�不能制。
《北史》曰：西魏將韋孝寬守玉璧，東魏大將齊神武命攻之。連營數十里，至於城下，乃於城南起土山，欲乘之以入。當其山處，城上先有兩高樓。孝寬更縛木接之，令極高峻，多積戰具以禦之。敵人以樓高不得入，遂於城南鑿地道。又於城北起土山，且作且攻，晝夜不息。孝寬復掘長塹，截其地道，仍置戰士屯於塹城上，城外每穿至塹，戰士即擒殺之。又於塹外積柴貯火，敵人有在地道內者，便下柴火，以皮韝吹之。〈韝，蒲拜切。〉火氣一沖，咸即灼爛。城外又作攻車，車之所及，莫不摧毀。雖有排楯，莫之能抗。孝寬乃縫布爲幔，隨其所向則張設之。布旣懸於空中，其車竟不能壞。城外又縛松麻於竿，灌油加火，規以燒布，幷欲焚樓。孝寬復作長鐵鈎，利其鋒刃，火竿一來，以鈎遙割之，松麻俱落城外。又於城四面穿地作二十一道，分爲四路，於其中各施樑柱，以油灌柱，放火燒之，柱折，城幷崩壞。孝寬又隨壞處竪木柵以之，敵不得入。城外盡其攻擊之術，孝寬咸拒破之。竟以全。
《隋書》曰：梁士彥遷熊州刺史。後從武帝拔晉州，進位柱國，除使持節、晉絳二州諸軍事、晉州刺史。及帝還後，齊後主親總六軍而圍之。獨守孤城，外無聲援，衆皆震懼，士彥慷慨自若。賊盡銳攻之，樓堞皆盡，城雉所存，尋仞而已。或短兵相接，或交馬出入。士彥謂將士曰：「死在今日，吾爲爾先！」於是勇烈齊奮，呼聲動地，無不一當百。齊師少卻，乃令妻率軍民子女，晝夜修城，三日而就。帝率六軍亦至，齊師解圍，營於城東十餘里。士彥見帝，持帝須而泣曰：「臣幾不見陛下！」帝亦爲之流涕。時帝以將士疲倦，意欲班師。士彥叩馬而諫曰：「今齊師遁，衆心皆動，因其懼也而攻之，其勢必舉。」帝從之，大軍遂進。帝執其手曰：「余之有晉州，爲平齊之基。若不固守，則事不諧矣。朕無前慮，惟恐後變，善爲我守之。」
又曰：郭榮，宇文護擢中外府水曹參軍。時齊寇屢侵，護令榮於汾州觀賊形勢。時汾州與姚襄鎮相去懸遠，榮以爲二城孤迥，勢不相救，請於州鎮之間更築一城，以相控攝。護從之。俄而齊將段孝先攻陷姚襄、汾州二城，惟榮所立者獨能自守。護作浮橋，出兵渡河，與孝先戰。孝先於上流縱火筏以擊浮橋，護令榮督便水者引取其筏。以功授大都督護。
又曰：劉宏，字仲遠，拜泉州刺史。會高智慧作亂，以兵攻州，宏城中守百餘日，救兵不至。前後出戰，死亡大半，糧盡無所食，與士卒數百人煮犀角腰帶，及剝樹皮而食之，一無離叛。賊知其饑餓，欲降之，宏抗節彌厲。賊悉衆來攻，城陷，爲賊所害。上聞而嘉嘆者久之，賜物二千段。
又曰：李景檢校代州總管。漢王諒作亂幷州，景發兵拒之。諒遣劉嵩襲景，戰於東城。升樓射之，皆應弦而倒。選壯士擊之，斬獲略盡。諒復遣嵐州刺史喬鍾葵率勁勇三萬攻之。景戰士不過數千，加以城池不固，爲賊衝擊，崩毀相繼。景且戰且築，士卒皆殊死鬥，屢挫賊鋒。司馬馮孝慈、司法參軍呂玉幷驍勇善戰，儀同三司侯莫陳茤謀畫，工拒守之術。景知將士可用，其後推誠於此三人，無所關預，惟在閣持重，時出撫循而已。月餘，朔州總管楊義臣以兵來援，合擊，大破之。
