
《釋名》曰：禮，體也。言得事之體也。
《太公六韜》曰：禮者，理之粉澤。
《莊子》曰：三王、五帝之禮義法度，其猶楂梨橘柚，雖其味相反，而皆可於口也。
《論語》曰：不學禮，無以立。
《詩》曰：相鼠有體，人而無禮；人而無禮，胡不遄死？
《禮記·樂記》曰：簠簋俎豆，制度文章，禮之器也。升降上下，周旋裼襲，禮之文也。
又《燕居》曰：禮者何也？即事之治也。君子有其事必有其治。治國而無禮，譬猶瞽之無相與，倀倀乎其何之！譬如終夜有求於幽室之中，非燭何見？若無禮，則手足無所措，耳目無所加，進退揖讓無所制。〈倀，醜良切。〉
又《曲禮》：君子恭敬撙節，退讓以明禮，曰：鸚鵡能言，不離飛鳥；猩猩能言，不離禽獸。今人而無禮，雖能言，不亦禽獸之心乎？
又《禮運》曰：禮之於人也，猶酒之有蘗也。君子以厚，小人以薄。
又《樂記》曰：樂者，非謂黃鍾、大呂、弦歌、幹楊也，樂之末節也，故童者舞之。鋪筵席，陳樽俎，列籩豆，以升降爲禮者，禮之末節也，故有司掌之。
又《禮器》曰：君子之行禮也，不可不慎也，衆之紀也，紀散而衆亂。
又曰：先王之立禮也，有本。忠信，禮之本也；義理，禮之文也。無本不立，無文不行。
又《經解》曰：夫禮，禁亂之所由生，猶坊止水之自來也。故以舊坊爲無所用而去之者，必有水敗；以舊禮而無所用而去之者，必有亂患。
又《禮運》曰：夫禮，先王以承天之道，以治人之情，故失之者死，得之者生。
《詩》曰：「相鼠有體，人而無禮；人而無禮，胡不遄死？」是故禮必本於天，殽於地，列於鬼神，達於喪祭射禦，冠昏朝聘。聖人以禮示之，天下國家可得而正也。
《春秋說題辭》曰：禮者，體也。人情有哀樂，五行有興滅，故立鄉飲之禮，終始之哀，婚姻之宜，朝聘之表，尊卑有序，上下有體。王者行禮得天中和，〈鬥居天中而有威儀，王者法而備之，是亦得天之中和也。〉禮得，則天下鹹得厥宜。陰陽滋液萬物，調四時，和動靜，常用，不可須臾惰也。
《三禮正義》曰：《周禮》、《儀禮》幷周公所作。經所謂禮三百，威儀三千。經禮則《周禮》也，威儀則《儀禮》也。《周禮》遭秦滅學，藏于山岩屋壁，以故不亡。漢武帝時有季氏獲之，以上河間獻王，獨闕《冬官》一篇，購之千金不得，乃以《考工記》補之，遂奏入於秘府。時儒以爲非是，不得。至劉歆獨識其書，知周公致太平之跡，始奏立學官。後鄭玄爲之注。《儀禮》，周衰，當戰國之世，其書幷亡。至漢，高堂生所傳十七篇，惟《士禮》存焉。後世推《士禮》以致天子之禮而行之。至馬融、鄭玄、王肅，幷爲之註解。
《禮記正義》曰：《禮記》者，本孔子門徒共撰所聞也。後通儒各有損益。子思�作《中庸》，公孫尼子作《緇衣》，漢文時博士作《王制》，其餘衆篇皆如此例。至漢宣帝世，東海後蒼善說禮，於曲台殿撰禮一百八十篇，號曰《後氏曲台記》。後蒼傳於梁國戴德及從子聖。德乃刪《後氏記》爲八十五篇，名《大戴禮》；聖又刪《大戴禮》爲四十六篇，名《小戴禮》。其後諳儒又加《月令》、《明堂位》、《樂記》三篇，凡四十九篇，則今之《禮記》也。〈《禮記》有馬融、鄭玄二家注。馬注今亡，惟鄭注行於世矣。〉
《漢書·藝文志》曰：《易》曰：「有夫婦、父子、君臣、上下，禮義有所錯。」而帝王質文，世有損益。至周曲爲之防，事爲之制，〈言委曲防閑，每事爲制也。〉故曰「禮經三百，威儀三千」。及周衰，諸侯將逾法度，惡其害己，皆滅去其籍。自孔子時而不具，至秦大壞。漢興，魯高堂生傳《士禮》十七篇，至孝宣世，後蒼最明。戴德、戴聖、慶普皆其弟子，三家立於學官。《禮古經》者，出於魯淹中，〈淹中，里名也。〉及孔氏學七十篇，文相似，多三十九篇。及《明堂》、《陰陽》、《王史氏記》所見，多天子、諸侯、卿大夫之制，雖不能備，猶愈倉等推《士禮》而致於天子之說。〈師古曰：瘉與愈同。愈，勝也。〉
《漢書》曰：《樂》以治內而爲同，《禮》以修外而爲異。同則和親，異則畏敬也。
範嘩《後漢書》曰：曹褒論曰：「漢初，朝制無文。叔孫通頗采《禮經》，參酌秦法，雖適物觀時，有救崩弊，先王之宏典，蓋多閥矣。」
《晉書》曰：韋逞母宋氏，家世儒學，其父授以《周官音義》，謂之曰：「吾家世學《周官》，傳業相繼。此周公所制，經紀典誥、百官品物備於此矣。吾無男，汝可授之，勿令絕世。」後符堅幸太學，博士盧壺奏曰：「廢學已久，書傳零落，比年撰綴，惟《周官禮注》未有其師。竊見太常韋逞母宋氏傳其父業，得《周官音義》，今年八十，視聽無闕，非此母無以傳授後生。」於是就其家立講堂，隔絳紗幔而傳受。以宋氏爲文宣君，賜侍婢十人。《周官》後學傳於世，時稱「韋氏宋母」。
《唐書》曰：開元十四年，上令太子賓客元行沖撰《類禮義疏》，將立學官。疏成，左相張說駁奏曰：「今之《禮記》，是前漢戴德、戴聖所編錄，歷代傳習，已向千年，著爲經教，不可刊削。至魏，孫炎始改舊本，以類相比，有同抄書，先儒所非，竟不行用。貞觀中，魏徵因炎所修，更加整比，兼爲之注，先朝雖厚加賞錫，其書竟亦不行。今行沖等奉詔修撰勒成一家，然與先儒義乖，章句隔絕。若欲行用，竊恐未可。」上然其奏，遂不得立學。行沖意諸儒排己，退著論以自釋。
杜預《序》雲︰《春秋》者，魯史記之名也。楚謂之《檮杌》，晉謂之《乘》，而魯謂之《春秋》，其實一也。
《釋名》曰：言春秋冬夏，終以成歲。舉春秋，則冬夏可知也。
《春秋正義》曰：孔子授《春秋》於卜商，卜商又授之弟子公羊高、�梁赤，又各爲之傳，則今《公羊》、《�梁》二傳是也。《左氏傳》有賈逵訓，服虔、杜預注，《公羊傳》有何休解詁，《�梁》有范寧集解。
《春秋握成圖》曰：孔子作《春秋》，陳天人之際，記異考符。
《春秋演孔圖》曰：作法《五經》，連之天地，稽之圖像，質於三王，施之四海。
《史記》太史公曰：「先人有言，自周公卒，五百歲而有孔子。孔子卒後，至於今五百歲，有能紹明世，正《易》傳，繼《春秋》，本《詩》、《書》、《禮》、《樂》之際，意在斯乎？意在斯乎？小子何敢讓耶？」上大夫壺遂曰：「昔孔子何爲而作《春秋》哉？」太史公曰：「余聞董生曰：『周道衰廢，孔子爲魯司寇，諸侯害之，大夫壅之。孔子知言之不用，道之不行也，是非二百四十二年之中，以爲天下儀錶，貶天子，退諸侯，討大夫，以達王事而已矣。』子曰：『我欲載之空言，不如見之於行事之深切著明也。』夫《春秋》，上明三王之道，下辨人事之紀，別嫌疑，明是非，定猶豫，善善惡惡，賢賢賤不肖，存亡國，繼絕世，補敝起廢，王道之大者也。撥亂世反之正，莫近於《春秋》。《春秋》文成數萬，其指數千。萬物之散聚，皆在《春秋》。《春秋》之中，弒君三十六，亡國五十二，諸侯奔走不得保其社稷者，不可勝數。察其所以，皆失其本已。故《易》曰：『失之毫釐，差以千里。』故曰：臣弒君，子弒父，非一朝一夕之故也，其漸久矣。故有國者不可以不知《春秋》：前有讒而不見，後有賊而不知；爲人臣者不可以不知《春秋》：守經事而不知其宜，遭變事而不知其權。爲人君父而不通於《春秋》之義者，必蒙首惡之名；爲人臣子而不通於《春秋》之義者，必陷篡弒之誅，死罪之名。其實皆以爲善，爲之不知其義，被之空言而不敢辭。夫不通禮義之指，至於君不君，臣不臣，父不父，子不子。夫君不君則犯，臣不臣則誅，父不父則無道，子不子則不孝。此四行者，天下之大過也。以天下之大過予之，則受而不敢辭。故《春秋》者，禮義之大宗也。」
《漢書·藝文志》曰：古之王者，世有史官，君舉必書，所以慎言行，昭法式也。左史記言，右史記事，其事爲《春秋》，言爲《尚書》，帝王靡不同之。周室旣微，載籍殘缺，仲尼思存前聖之業。以魯，周公之國，禮文備物，史官有法，故與左丘明觀其史記，據行事，仍人道，因興以立功，就敗以成罰，假日月以定曆數，藉朝聘以正禮樂。有所褒諱貶損，不可書見；口授弟子，弟子退而異言。丘明恐失其真，故論本意而作傳，明夫子不以空言也。
又雲︰劉歆爲《左傳》學，以左氏丘明好惡與聖人同，親見夫子；而公羊、穀梁在七十之後，傳聞與親見，其詳略不同。嘗共父向校書，父爲穀梁學，數以難其父向，向不能報也。
《漢書》曰：《春秋》所貶損，當時有威權者，是以隱其書而不宣。及末世，口說流行，故有公、谷、鄒、夾之傳。四家之中，公羊、穀梁立於學官。
《東觀漢記》曰：張霸字伯饒。以樊刪《嚴氏春秋》，猶多繁辭，乃減爲二十萬言，更名「張氏學」。
《鄭玄別傳》曰：何休字邵公。作《公羊解注》，妙得公羊本意。作《公羊墨守》、《左氏膏肓》、《穀梁廢疾》。玄後乃發《墨守》，針《膏育》，起《廢疾》。休見而嘆曰：「康成入吾室，操吾矛，以伐我乎？」
《魏略》曰：魚豢嘗問魏禧《左氏傳》，禧曰：「左氏相斫書耳，不足精意也。」
又曰：嚴翰字公仲。善於《春秋公羊》。時司隸鍾繇不好《公羊》而好《左氏》，以《左氏》爲太官廚，《公羊》爲賣餅家，故嘗數與辯折長短。繇機捷善持論，而翰訥口，時屈，無以應。繇曰：「公羊高竟爲丘明服矣。」翰曰：「直故吏爲明公服爾，公羊未肯也。」
《蜀志》曰：孟光字孝裕，洛陽人。博物識古，無書不覽，尤銳意三史，長於漢家舊典。好《公羊春秋》，而譏呵《左氏》。每與來敏爭此二義，常訁堯々ん咋。〈ん，許袁切。咋音俎各切。〉
《晉書》曰：王濟解相馬，又甚愛之。而和嶠頗聚斂。預嘗稱濟有「馬癖」，嶠有「錢癖」。武帝聞謂曰：「卿有何癖？」對曰：「臣有《左傳》癖。」
王隱《晉書》曰：劉兆字延世。以《春秋》一經，三家殊途，命世名儒，是非之議紛然，互爲仇敵，乃思三家之異合而通之。《周禮》有「和怨調入」之官，遂作《春秋調人》七萬餘言。
又曰：杜預大觀群典，謂《公羊》、《�梁》詭辯之言，又非先儒說，《左氏》未究丘明意而橫以二傳亂之，乃錯綜微言，著《春秋左氏經傳集解》。又參與衆家，謂之《釋例》。又作《盟會圖》、《春秋長曆》，備成一家之學。至老乃成。秘書監摯虞賞之，曰：「左丘明本爲《春秋》作傳，而傳遂自孤行；《釋例》本爲傳設，而所發明何但《左傳》，故亦孤行也。」
《三國典略》曰：張曜好讀《春秋》，每月一遍，時人比之賈梁道。趙隱嘗謂曜曰：「君研尋《左氏》，豈求服虔、杜預之紕繆耶？」曜曰：「何爲其然乎？左氏之書備敘言事，惡者可以自戒，善者可以庶幾。故厲己溫習，非欲詆呵古人之得失也。」
《梁書》曰：崔靈恩，清河東武城人也。少篤學，遍習五經，尤精《三禮傳》，仕魏爲太常博士。天監十三年，歸梁，累遷步兵校尉兼國子博士。靈恩聚徒講授，聽者常數百人。性拙樸無風采，及解析經理，甚有精緻，都下舊儒咸稱重之。助教孔僉尤好其學。靈恩先習《左氏》服解，不爲江東所行，乃改說杜義。每文句常申服以難杜，遂著《左氏條義》以明之。時助教虞僧誕又精杜學，因作《申杜難服》以答靈恩。世幷傳之。
顔延之《庭誥》曰：褒貶之書，取其正言晦義；輔制衰王，《春秋》爲上。
《三輔決錄》曰：賈逵建初元年，受詔列《春秋公羊》、《�梁》不如左氏四十事奏之，名《左氏長義》。帝大善，賜布五百匹。
又《魏略》曰：逵好《左傳》，及爲牧守，常課之，月一遍。
桓譚《新論》曰：《左氏》傳世後百餘年，魯�梁赤爲《春秋》，殘略多有遺失，又有齊人公羊高緣經文作傳，彌離其本事矣。《左氏》經之與傳，猶衣之表里，相持而成。經而無傳，使聖人閉門思之十年，不能知也。
又曰：劉子政、子駿、伯玉三人尤珍重《左氏》，下至婦女，無不讀論者。
《江表傳》：關羽好《左氏》，略諷皆上口。
《孝經·序》曰：吾志在《春秋》，行在《孝經》，是知孝者德之本歟。
《春秋說題辭》曰：《孝經》者，所以明君父之尊，人道之素。天地開闢皆在孝。〈人非父不生，非母不長。天地開闢而生，人承天地，是故親生膝下以養父母。〉
《孝經鈎命決》曰：《孝經》者，篇題就號也，所以表指括意。序中書名出義，見道曰著。〈就，成也。孝爲一篇之目。十八章也，成號序中心之事，使孝義見於外。〉一字苞十八章，爲天地喉襟，道要德本，故挺以題符篇冠就。
又曰：曾子撰斯問曰：「孝文乎？駁不同何？」〈撰，撰經異同也。〉子曰：「吾作《孝經》，以素王無爵祿之賞，斧鉞之誅，〈故稱避席，復坐，吾語汝遜順以避禍災。〉與先王以托權，〈托先王以爲已權勢力。〉目至德要道以題行，〈題行，題天子德行，致群瑞已行所及也。〉首仲尼以立情性，〈情性猶天地，已不正，爲天地子，故行冠子以立之也。〉言子曰以開號，〈若夫子所以自開於受命也。〉列曾子示撰輔，〈使若得錄圖之故，行冠子以立之也。佐與共治天下也。〉《書》、《詩》以合謀。」〈二人同心，其利斷金。同心之言，臭如蘭也。〉
《孝經中契》曰：丘作《孝經》，文成道立，齋以白天，則玄雲踴北，紫宮開北門，角元星北落，司命天使書題號《孝經篇》。雲︰神星裔孔丘知元，今使陽衢乘紫麟，下告地主要道之君。後年麟至，口吐圖文，北落郎服書魯端門，隱形不見。子夏往觀，寫得十七字，餘字滅消文，其餘飛爲赤烏，翔摩青雲。
《漢書·藝文志》曰：《孝經》者，孔子爲曾子陳孝道也。夫孝，天之經也，地之義也，民之行也。舉大者言，故曰《孝經》。
《後漢書》曰：向栩字輔興。張角之亂，栩上便宜，頗譏刺左右，不欲國家興兵，但遣人於河上北向讀《孝經》，賊自當消滅。中常侍張讀奏栩不欲命將出師，疑與角同，欲爲內應，收送黃門北寺獄殺之。
謝承《後漢書》曰：仇覽字季智，一名香，陳留考城人也。爲縣陽遂亭長。有羊元者，凶惡不孝，其母詣覽告之。覽呼元，責哨元以子道，與《孝經》一卷使誦讀之。元深改悔，至母前謝罪曰：「元少孤，爲母所驕，諺曰：『孤犢觸乳，驕子詈母』。乞今自改。」卒成佳士。
王隱《晉書》曰：皇甫謐《督終論》曰：氣絕之後，以蘧裹屍，擇不毛之地葬焉，皆無以自隨，惟賫《孝經》一卷，示不忘孝道也。
吳均《齊春秋》曰：沈士字�禎，臨終遺命曰：「棺中依皇甫謐，用《孝經》，旣殯，不須立靈。士安亦然也。」
《齊書》曰：顧歡字景怡。有病邪者問，歡曰：「家有何書？」答曰：「惟有《孝經》。」歡曰：「可取《仲尼居》置病人枕邊，恭敬之，自差也。」病者果愈。後人問其故，答曰：「善禳惡，正勝邪，此病者所以差也。」
蕭方等《三十六國春秋》曰：漢大將軍東平王約，漢王聰戲之曰：「汝誦何書？味何句也？」約曰：「臣誦《孝經》，每詠『身體�膚，受之父母，不敢毀傷』，至於『在上不驕，高而不危』，未嘗不反覆誦之。」聰大悅。
《後周書》曰：宇文貴字乾福，少聰敏，涉獵經史，尤便騎射。始讀《孝經》，便謂人曰：「讀此一經，足爲身之本。」
《三國典略》曰：徐陵子份。陵嘗遇疾，甚篤。份燒香泣涕，跪誦《孝經》，晝夜不息，如此者三，陵疾豁然而愈。
《隋書》曰：鄭譯性輕，高祖以其定策功，不忍廢而陰疏之。譯乃陰呼道士章醮以祈福助。其婢奏譯「<胃厭>蠱左道」。上謂譯曰：「我不負公，此何意也？」譯無以對。後憲司劾以不孝，由是除名。下詔曰：「譯嘉謀良策，寂爾無聞。鬻獄賣官，沸騰盈耳。若留之於世，在人爲不道之臣；戮之於朝，入地爲不孝子鬼。有累幽顯，無以置之，宜賜以《孝經》，令其熟讀。」後復其爵位。
又曰：韋師字公穎，京兆杜陵人也。少沉謹有志性。初就學，始讀《孝經》，舍書而嘆曰：「名教之極，其在茲！」
又曰：蘇威嘗謂煬帝曰：「先臣謂臣惟讀《孝經》一卷，可以立身，何用多爲？」帝亦然之。何妥曰：「蘇威所學非止《孝經》，厥父若信有斯言，威不從命，是其不孝；其無斯言，而面欺陛下，是其不誠；不誠不孝，何以事君？且夫子曰：『不學《詩》，無以言；不學《禮》，無以立。』豈容蘇綽教子獨反聖人之旨乎？」
《唐書》曰：永徽中，上命陳王師趙弘智於百福殿講《孝經》，召中書門下三品及弘文館學士、國子監學官，幷令預坐。弘智演暢微言，備陳五孝之義，學士等難問連環，弘智酬應如響。上謂弘智曰：「宜略陳此經要道以輔不逮。」對曰：「昔者天子爰及諸侯卿大夫皆有諍臣，願以此言奉獻。」上甚悅，弘智及學士、儒官幷賚以繒帛。
《漢實錄》曰：敏使於湖南，途出江陵。帥高從誨爲贄，是時諫曰：「祭酒惠及經書，從誨所識不過《孝經》十八章爾。」敏曰：「讀書不在多，至德要道十八章足矣。敏記《諸侯章》雲︰『在上不驕，高而不危，制節謹度，滿而不溢。』此一章皆經要言也。」時從誨兵敗於郢，謂敏見諷，舉觥以自罰。
