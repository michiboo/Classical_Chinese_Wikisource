
《風俗通》曰：鼓，不知誰所造。鼓者，郭也。春分之音，萬物皆郭皮甲而出，故謂之鼓。
《爾雅》曰：大鼓謂之鼖，小者謂之應。大鞀謂之麻，小者謂之料。徒擊鼓謂之咢。〈郭璞注曰：《詩》雲︰「或歌或咢」。鼖長八尺。應，在大鼓側也。〉
《周易通卦驗》曰：冬至，鼓用馬革，圓徑八尺一寸。夏至，鼓用牛皮，圍徑五尺七寸。
《尚書》曰：周成王崩，鼖鼓在西方，長八尺。
《尚書·益稷》曰：下管鞀鼓。
《禮記》曰：廟堂之上，罍樽在阼，犧樽在西。廟堂之下，懸鼓在西，應鼓在東。
又曰：懸鼓，周鼓也。其小者曰胤，先擊小鼓爲大鼓導引，故曰胤。一名鞞。
又曰：《春官》小師掌教鼓。瞽矇掌播鞀。眂瞭掌播鞀。
又曰：王執路，侯執鼖，將軍執晉鼓，師帥執提，旅帥執鼙。
又曰：夏後足鼓，殷人置鼓，〈置，植也。亦作樹。〉周人懸鼓。
又曰：龠章掌土鼓豳龠。〈杜子春曰：以瓦爲匡，以革爲兩面，可擊也。〉
又曰：除水蟲以炮土之鼓，鼓之以焚石，投之狐蜮之屬也。
又曰：《地官》：鼓人掌教六鼓、四金之音聲，以節聲樂，以和軍旅，以正田役。〈音聲，五聲合和者也。〉教爲鼓，而辯其聲用，〈教爲鼓，教擊鼓者大小之數，又別其聲所用之事。〉以雷鼓鼓神祀，〈雷鼓，八面鼓。神祀，祀天神。〉以靈鼓鼓社祭，〈靈鼓，六面鼓，社祭祭地祗也。〉以路鼓鼓鬼享，〈路鼓，四面鼓。鬼享，享宗廟。〉以鼖鼓鼓軍事，〈大鼓謂之{卉鼓}，長八尺。鼖音扶雲切。〉以鼛鼓鼓役事，〈鼛鼓長丈二尺。鼛音古刀切。〉以晉鼓鼓金奏。〈晉鼓長六尺六寸者是也。金奏謂樂作，擊編鍾。〉
又《冬官·考工記》：韗人爲皋陶。〈鄭司農曰：皋陶，鼓木也。玄謂者，以皋陶名官也。𩋃則陶字從革。韗音況萬切，又音運。𩋃音陶，徒刀切。〉長六尺有六寸，左右端廣六寸，中尺厚三寸，〈板中廣頭狹爲穹隆也。鄭衆雲︰鼓木一判者，其兩端廣六寸而中央廣尺，如此乃得有腹矣。〉穹者三之一，〈鄭衆雲︰穹讀爲志無空邪之空。謂鼓木腹穹隆者，居鼓面三之一。玄讀如穹蒼之穹。穹隆者，居鼓面三之一，則其鼓四尺者板穹一尺三寸三分，寸之一也。倍之爲二尺六寸三分寸之二，加鼓四尺，穹之徑六尺六寸三分寸之二也。此鼓合二十板。〉上三正。〈鄭衆雲︰謂兩頭一平，中央一平。鄭玄讀三當爲參。正言直也。參直者。穹上一直，兩端又直，各居二尺二寸，不弧曲也。此鼓兩面，以六鼓差之，賈侍中雲︰晉鼓大而短，近晉鼓也。以晉鼓鼓金奏也。〉鼓長八尺，鼓四尺。中圍加三之一，謂之鼖鼓。〈中圍加三之一者，加於面之圍以三分之一也。面四尺，其圍十二尺，加以三鳳襇四尺，則中圍十六尺，徑五尺三寸三分寸之一也。今鼓亦合二十板，則板穹六寸三分寸之二。《爾雅》雲︰大鼓謂之{卉鼓}。以{卉鼓}鼓鼓軍事。鄭衆雲︰鼓四尺謂革所蒙者廣四尺也。〉爲皋鼓，長尋有四尺，鼓四尺，倨勾磬折。〈以皋鼓鼓役事。磬折，中曲之，不參正也。中圍與鼖鼓同，以磬折爲異也。〉凡冒鼓，必以啓蟄之日。〈啓蟄，孟春之中也。蟄曰始聞雷聲而動，鼓所以取象也。冒蒙鼓以革。〉良鼓瑕如積環。〈革謂急也。〉鼓大而短，則其聲疾而短聞；〈音問。下同。〉鼓小而長，則其聲舒而遠聞。
《禮記·明堂位》曰：土鼓、簣桴、葦龠，伊耆氏之樂也。〈簣當爲士。伊耆氏，古天子有天下之號也。令有伊耆氏者。〉
《左傳·成上》曰：師之耳目，在吾旗鼓。
又《僖中》曰：三軍以利用也，金鼓以聲氣也。
又《昭三》曰：分唐叔以密須之鼓。註：密須，國名也。
《毛詩邶風》曰：擊鼓其鏜，踴躍用兵。
又《采芑》曰：方叔率止，鉦人伐鼓，陳師鞠旅。顯允方叔，伐鼓淵淵，振旅闐闐。
又《靈台》曰：鼉鼓蓬蓬，矇矇瞍奏公。
又《執競》曰：鍾鼓喤喤，磬管將將。
又《山有樞》曰：子有鍾鼓，不擊不考。宛其死矣，他人是保。
又《有瞽》曰：有瞽有瞽，在周之廷，設業設虡，崇牙樹羽，應田懸鼓。
又《那》曰：猗歟那歟，置我鞉兆鼓。奏鼓簡簡，衎我烈祖。
又《甫田》曰：琴瑟擊鼓，以禦田祖。
又《有必》曰：振振鷺，鷺于飛。鼓咽咽，醉言歸。
又《宛丘》曰：坎其擊鼓，宛丘之下。
《論語》曰：季氏富於周公，而求也爲之聚斂而附益之。子曰：「非吾徒也，小子鳴鼓而攻之可也。」
《漢書》曰：李陵擊匈奴，夜擊鼓起，士鼓不鳴。陵曰：「吾士氣少衰，而鼓不起，何耶？軍中豈有女子乎？」搜軍中，得卒妻，皆斬之。
又曰：元帝疾，不親政事，留好音樂。或置鼙殿下，天子自軒檻上隤銅丸以撾鼓，聲中嚴鼓之節。後宮及左右習知音者，莫能爲之。
《後漢書》曰：王喬爲葉令，每當朝，鄴門下鼓不擊自鳴，聞於京。昭帝取置其都亭，無復有聲。
又曰：禰衡字正平。孔融雅愛其才，數稱賞於曹操。操欲見之，衡不肯往。操懷忿，而以其才，不欲殺之。聞衡善鼓，召爲鼓吏。因會賓客，閱試音節，諸吏過者，皆令脫其故衣，更著岑牟單絞之服。次至衡，方操撾，踴躍而前，吏呵之曰：「鼓吏何不改服而輕進？」衡於是先解褒衣，次釋餘服，裸身而立，徐取岑牟單絞而著之，復操撾，顔色不怍。操笑曰：「本欲辱衡，衡反辱孤。」衡對曰：「不敢以先王之法服爲伶倫之衣。」
沈約《宋書》曰：蕭思話年十許歲，好騎屋棟打細腰鼓也。
《南史》曰：孫木邑爲延陵縣令。國子助教高爽詣之，木邑了無故人懷。爽出，從閣下過，取筆書鼓面雲︰「徒有此大腹，了自無肝腸。麵皮如許厚，被打未遽央。」
《唐書張玄素傳》曰：太子承乾又嘗於宮中擊鼓，聲聞於外。玄素叩閣請見，極言切諫。承乾乃出宮內鼓，對玄素毀之。
《唐書》曰：鄭餘慶兼判太常卿事。初，德宗自山南還宮，關輔有懷光、吐蕃之虞，都下驚憂。遂詔太常習樂，去大鼓。至是，餘慶始奏復用大鼓。
《世說》曰：王大將軍年少時，舊有田舍之名，語音亦楚。武帝喚時賢共言伎藝之事，人人皆有所能，惟王都無所關，意色殊惡，自言解打鼓。帝即令取鼓，令擊之。於坐振袖而起，揚槌奮擊，音節諧捷，傍若無人，舉坐嘆其雄爽。
《春秋孔演圖》曰：有人金豐，擊玉鼓，駕六龍。〈鼓喻所行清嚴，人服其威勢也。〉
《古今注》曰：漢有黃門鼓吹，一名樓車。
《帝王世紀》曰：黃帝殺夔，以其皮爲鼓，聲聞五百。
《後秦記》曰：姚泓，永和元年，天水冀石鼓鳴，聞數百里，野雉皆雊。
《神異經》曰：八方之荒有石鼓焉，蒙之以皮，其音如雷。
《韓子》曰：楚厲王有驚鼓，與百姓爲戒。飲酒過之而擊，民大驚，使人止之，曰：「君醉戲而擊之。」民皆罷。居數月，警而擊鼓，民不起也。
《穆天子傳》曰：天子讀書於梨丘，奏廣樂，遺其靈鼓。
虞喜《志林》曰：建武二十四年，南郡男子獻銅鼓，有銘。
《五經要義》曰：鼓所以檢樂，爲群音之長也。
《異苑》曰：晉武帝時，吳郡臨平岸崩，出一石鼓，打之無聲。問張華，華曰：「可取蜀人桐材，刻作魚形，扣之則鳴矣。」於是如其言，聲聞數十里。
劉道民詩云︰亦有遠而合，蜀桐鳴吳石。
郭緣《述征記》曰：逢山在廣固南三十里，有祠幷石人、石鼓。齊世將亂，石人輒打鼓，聞數十里。
《羅浮山記》曰：浮山東石樓下，有兩石鼓，扣之清越，所謂神鉦也。
盛弘之《荊州記》曰：始興郡陽山縣有豫章木，本徑可二丈，名爲聖木。秦時，伐此木爲鼓顙，顙成，忽自奔逸，北至桂陽。
又王韶之《始興記》雲︰息於臨武，遂之洛陽，因名聖鼓城。今在臨武。
《臨海記》曰：郡西有白鵠山，山上有石鼓。元嘉中，居人忘祭祀山神，乃推此鼓，數十里聞，如金石之響。相傳雲此山有鵠，飛入會稽郡雷門鼓中。打鼓聲，洛陽聞之。後逆賊孫恩斫破此鼓，見一白鵠飛出去。
《通禮義纂》曰：建鼓，大鼓也。少昊氏作焉，爲衆樂之節。夏加四足，謂之節鼓；商人掛而貫之，謂之盈鼓；周人懸而擊之，謂之懸鼓。近代相承，植而建之，謂之建鼓。本出於商制也，唐禮設於四隅。
劉瓛定《軍禮》曰：鼓吹，未知其始也。漢以雄朔野而有之矣。鳴笳以和簫聲，非八音也。騷人曰：鳴篪笳竽鼓吹，樓車也。昔簫史吹簫於秦，秦人爲之築鳳台。故鼓吹，陸則樓車，水則樓船。其在庭也，則以虡爲樓。或曰：鷺，鼓精也。昔吳夫差啓蛇門以厭越，越人雷爲門以禳之，擊大鼓於雷門之下，而蛇門聞焉。其後移鼓建康宮之端門，有雙鷺咒鼓而飛乎雲末。或曰皆非也。詩曰：「振振鷺，鷺于飛。鼓咽咽，醉言歸。」古之君子仕於伶官，悲周道之爲榛，傷頌之棳音，故飾鼓以鷺，欲其流風好焉。今有龍頭大抗，中鼓獨揭，小鼓隨品秩焉。短簫鐃歌，軍樂也。帝歧伯所作，以建武揚德風，韶勸土地。
《古今樂錄》曰：鎛師掌金奏之鼓。〈謂主擊晉鼓以奏春鍾鎛。〉又卒長執鐃，〈奴交切。〉兩司馬執鐸，公司馬執鐲。〈音蜀〉又金鐃止鼓，以金鐸通鼓，以金鐲節鼓。以鍾鼓者，前擊鍾次擊鼓也。
《大周正樂》曰：劉貺曰：鼓，動也。冬至之音，萬物合陽氣而動。雷鼓八面，以祀天。靈鼓六面，以祀地。路鼓四面，以祀鬼神。夏後加之以足，謂之足鼓；殷人貫之以柱，謂之柱鼓；周之懸之，謂之懸鼓。後世復殷制建之，謂之建鼓；高六尺六寸，金奏則鼓之。傍有小鼓，謂之應鼓，以和大鼓。小鼓有柄曰兆，搖以和鼓，大曰鼙也。腰鼓大者瓦；小者，木。皆廣首而纖腹。齊鼓如漆桶，大一頭，設齊於鼓面，如麝齊，故曰齊鼓。
又曰：馬上之鼓曰提鼓，有木可提執。施於朝，則登聞之鼓、敢諫之鼓是也。施於府寺曰朝鼓，在村墅曰孢鼓。孢，一作桴，調擊鼓物也。在邊僥曰警鼓。
又曰：銅鼓，鑄銅爲之，虛其一面，覆而擊其上。南蠻扶南、天竺類皆如此。嶺南豪家則有之，大者廣尺餘。
又曰：節鼓如博局，中開圓孔，適容其鼓，擊之以節樂也。
又曰：毛員鼓似都曇而稍大。
又曰：有鼉鼓、節鼓，不知誰所造。
又曰：檐鼓如小瓮，先冒以革而漆之。
又曰：羯鼓正如漆桶，兩手俱擊。以其出羯中，故號羯鼓。亦謂兩杖鼓板。
又曰：正鼓、和鼓，一以正而一以和，皆腰鼓也。
又曰：都曇鼓，似腰鼓而小，以小槌擊之。
又曰：答臘鼓，制廣於羯鼓，而鼓以指揩之，其聲甚震，俗謂之揩鼓。
又曰：鶏婁鼓，正而員，首尾可擊之處平可數寸。
又曰：方鼓，大曆元年司馬滔進廣平樂，兼此鼓，以應黃鍾一均聲。
《樂書》曰：雷鞉者，《周禮》「瞽矇掌播鞉」。鞉如鼓而小，以木貫之作柄，柄各四枚，爲八面也。旁以結皮爲耳，搖之還自擊。禮書雲︰「掌之人左手播鞉，右手擊鼓」之是也。
《釋名》曰：柷，如物始見柷柷然也。敔，止也，所以止樂。
《尚書》夔曰：戛擊鳴球，下管鞀鼓，合止柷敔。〈孔安國曰：戛擊，柷敔也。下管，堂下樂也。上下合心，樂名有柷敔也。〉
《禮記》：德音之音控揭。天子賜諸侯樂，則以柷將之。
《樂記》曰：聖人作控揭，壎篪則所起矣。柷，衆也。立夏之音，萬物衆形皆成也。方面各二尺，傍開員孔，內手於孔擊之，以舉衆樂也。
《爾雅》曰：所以鼓柷謂之止，所以鼓敔謂之甄。〈郭璞注曰：柷如漆筩，方二尺四寸，深尺八寸，中有椎柄連底桐之，令左右擊。止者，其椎名。敔如伏虎，背上有二十七鉏鋙刻，以木長尺。甄者，其名也。〉
《樂汁圖》曰：乾主立冬，陰陽終始，故聖人象天以制柷、刑法，使死者不恨，生者不怨。〈宋均曰：柷圉從中發聲，人情死恨亦從中起。〉
《爾雅》曰：敔謂之甄。注云︰敔如伏虎，背上有二十七鉏鋙刻，以木長尺櫟之。甄者，其名也。
《爾雅》曰：木謂之簴。〈郭璞注曰：懸磬之木曰簴。〉
《方言》：幾其高者，謂之簴。〈郭璞注曰：筍簴也。〉
《釋名》曰：所以懸鍾鼓者，橫曰簨。簨，峻也，在上高峻也。縱曰簴。簴，舉也，在旁舉簨者也。
《毛詩》曰：設業設簴，崇牙樹羽。
《周禮·冬官》：梓人爲筍簴，嬴者、羽者、鱗者以爲筍簴。外骨、內骨、卻行、仄行、紆行、連行，以脰鳴、以翼鳴，以爲雕琢。厚唇、弇口、出目、短耳、大胸、耀後者，以爲鍾虡銳喙、決吻、小體、騫腹者，以爲磬簴。小首而長、摶身而鴻者，以爲筍。注曰：爲鍾簴者，有力而不走，宜於任重也。爲磬簴者，其聲清揚，宜遠聞也。外骨龜，內骨鱉，卻行蚓，仄行蟹，紆行蛇，連行魚，脰鳴蛙黽，翼鳴發皇也。蚓蚰蜒皆以刻畫彝器，摶庶物，貴野聲。
《禮·明堂位》曰：夏後氏之龍簨虡，殷之崇牙，周之壁翣。注云︰龍上刻畫爲重牙，周又畫繒爲翣，載之以壁，垂五羽於其下也。
賈誼《真虡賦》曰：櫻攣拳以蟉虬，負大鍾而欲飛。楚詞曰：蕭鼓兮瑤虡。
《說苑》曰：秦始皇建千石之鍾，立萬石之簴。
《三輔舊事》曰：秦始皇斂天下銅鐵，皆著咸陽，鑄作銅虡、高廟虡二枚。魏明帝徙詣洛陽，尚在。
