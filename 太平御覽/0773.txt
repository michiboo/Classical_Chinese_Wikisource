
司馬彪《續漢書·輿服志》曰：奚仲為車正，具物以時，六材皆良。
又曰：輕車，古之戰車也，不巾不蓋。
《孫吳兵法》云：車有巾有蓋，謂之武剛車。武剛者，為先驅，又為屬車，輕車為後殿焉。
又曰：大使車，立乘，駕駟，赤帷。持節者重道從，賊曹皆兩大車，伍百璅弩十二人，辟車四人，從車四人。從車乘元，單導減半。小使車，不立乘，有騑，赤屏泥油，重絳帷，導無斧車近，小使車蘭輿赤轂、白蓋、赤帷，從騶騎四十人。此謂追捕、考案、有所敕取者之所乘也。其送葬曰堊已下，駟車，而後還。公卿中二千石郊廟、明堂、祠陵法出，皆大車，立乘、駕駟。他出乘安車。大行載車，其飾如金根，加施組，組連璧交結，四角金龍首、銜璧，垂五彩，析羽，流蘇，前後雲氣畫裳，靈文畫曲轓。長輿車等，大仆御，駕六希者，淳白駱馬，施色以黑藥灼其身為虎文。
又曰：諸車之文：乗輿，倚龍伏虎，靈文畫輈〈陟周切。〉，龍首、鸞衡、班輪，升龍飛輅。皇太子、諸侯，倚虎伏鹿，靈文畫輈〈陟周切。〉，轓吉陽筩，朱鹿班輪文，飛軨旂旗，九斿〈音留〉降龍。公列侯，倚鹿伏熊，黒轓，朱班輪，鹿文，飛九斿降龍。卿，朱兩轓，五斿降龍。二千石以下，各從科品。諸輻車以上，軛皆有吉陽筩。
《漢獻帝傳》曰：董卓作乘輿，青蓋，金範瓜畫兩輻者。乘之，時人皆號月軨磨車，言近天子也。後地動，卓問蔡邕。邕曰：「地動陰盛，大臣逾制之所致也。公乘青蓋，遠近以為非宜。太師之乘，白蓋車，畫輻。」
《東觀漢記》曰：郭丹，字少卿。從師於長安，買符入函谷關。既入，封符訖，乃慨然嘆曰：「不乘使者車，終不出關！」
又曰：梁冀作平上軿車。侍御史張綱獨埋輪於洛陽都亭，曰：「豺狼當路，安問狐狸！」遂奏冀。
應劭《漢官儀》曰：天子有五色安車，皆駕四馬。《毛詩》：「四者，示有四方之志也。」是為五時副車。孝景帝六年，令二千石朱兩，千石、六百石朱轓較車耳，及出為藩屏也。
又曰：天子出祭陵，常乘金根車。春二月，青安車在前；秋八月，白虎在前。
又曰：天子法駕所乘，曰金根車，駕六龍，有五色。立車各一，皆駕四馬。
又曰：甘泉鹵簿，有道車五乘，游車九乘，在輿前。
《漢雜事》曰：古諸侯貳車九乘，秦滅九國，兼其服。故大駕屬車八十一乘，尚書、御史乘之。最後一車懸豹尾。
《漢官解詁》曰：馬有廄，車有府。皮軒，以虎皮為軒。
魏收《後魏書》曰：安車，紫蓋朱里，與公侯同。子車皂蓋青里。
《晉書》曰：謝玄敗苻堅於淝水，獲堅所乘雲母車、儀服等。
又曰：和嶠為給事黃門侍郎，遷中書令，帝深器遇之。舊監令共車入朝，時荀勗為監。嶠鄙勗為人，以意氣加之，每同乘，高枕專車而去坐。乃後使監令異車，自嶠始也。
《晉公卿禮秩》曰：安平王孚、齊王攸、梁王肜，給青蓋車，垂九旒，駕四馬。太常何曾、太傅楊駿、梁王肜，乘車入殿，依漢田千秋故事。光祿魏館軺車施黑，孚薨葬給徘徊黑耳車一乘。諸王及縣王皆給青徘徊車，花瓜蓋。孤李降給雲母陽遂車一乘，犢車二十乘，鹿車五十乘。
沈約《宋書》曰：漢制：乘輿金根安車、立車，輪皆朱班重轂，兩轄飛ぎ。以金薄繆龍，為輿倚較。靈文畫轓，文獸伏軾，龍首銜軛，鸞雀立衡。靈文畫轅，翠羽蓋，黃里，所謂黃屋也，金華拖轑，建旂旗，十二斿也。畫日月升龍，駕六黑馬。又加犛牛尾，大如斗，置左騑馬軛上，所謂左纛也。其五色立車、五色安車，亦皆如之。太后、皇后法駕乘重翟羽蓋金根車，加青交路，青帷裳，雲靈畫轅，黃金塗五末。皇太子皆要車，朱班輅倚，獸伏鹿軾，旂旗九斿，畫降龍文。
又曰：沈慶之，前廢帝立，加几杖，給三望車。慶之每朝賀，常乘豬鼻無幰〈嚴偃切。〉車，左右從之不過三五騎。履行園田，每農桑劇月，無人從行，過者不知三公也。及加三望車，謂人曰：「我每游履田園，有人時，與馬成三；無人則與馬成二。今乘此車，安所之乎？」及賜几杖，並皆固讓。
《孝經援神契》曰：上德至山陵，則山出木根車，應載萬物。金車，王者志行仁德則出。虞舜德盛於山陵，故山車出。山車，自然之物也。山藏之精，與象車相似。舜德盛，山車有垂綏。
《古史考異》曰：黃帝作車，少皥時略加牛。禹時，奚仲駕馬。仲又造車，更廣其制度也。
《神仙傳》曰：葛玄行過神廟，乘車不下。須臾，有大回風逐玄，埃塵張天。玄怒曰：「小雅敢爾！」舉手指風，風即止。
《穆天子傳》曰：王欲肆其心，周行天下，皆有車轍馬跡焉。
《韓詩外傳》曰：田子方，魏太子從車百乘，而送於郊。太子再謁，田子方不下車。太子不悅，曰：「敢問如何，則可以驕人乎？」子方曰：「吾聞，以一國驕人而亡者有矣，由此觀之，則貧賤可以驕人矣！夫志不得，扌奚履而適秦、楚耳，安往而不得吾貧賤乎？」於是太子再拜而後退，子方遂不下車。
《漢武內傳》曰：內外謐寂，以候仙官到。夜二更之後，忽見西南如白雲起，蓊鬱直來，遙趨宮庭。須臾，王母或駕龍虎，或乘白麟，或乘白鶴，或乘軿車，或乘天馬，群仙數千，光輝庭宇。
《關令內傳》曰：尹喜常登樓，望見東極有紫氣西邁，喜曰：「應有聖人過京邑！」果見老君乘青牛車來過。
《神仙傳》曰：洗義學道於蜀中，與妻共載，路逢白鹿車一乘。
《王子年拾遺記》曰：周成王六年，然丘之國獻比翅鳥，雌雄各一隻，以玉為樊。其國使者拳頭奓〈陟加切。〉鼻，衣雲霞之布，經百有餘國方到京師。越鐵峴，泛沸海，有蛇洲蜂岑。鐵峴峭礪，車輪皆剛金為輞。比至京師，輞脫幾盡。沸海湧起如煎，魚鱉皮骨堅強如石，可以為鎧。泛沸海之時，以銅薄為底，蛇龍蛟不得近。經蛇洲，度則以豹皮為屋，於屋中推車。經蜂岑，然胡蘇之木，此木煙能殺百蟲。經塗五年，然後至洛邑。
《老子》曰：三十輻，共一轂。當其無，有車之用。
《莊子》曰：秦王有疾，召醫。破癕潰疽者，得車一乘；舐痔者，得車五乘。
《管子》曰：奚仲之為車也，方圜曲直，皆中規矩鈎繩。故機旋相得，成器堅固。主猶奚仲也，言辭動作，皆中朮數，故眾理相當，上下相親。巧者，奚仲之所以為器也。
《孔叢子》曰：孔子使宰子於楚昭王，以安車象飾遺孔子。宰予曰：「夫子無以為也。」王曰：「何？」對曰：「臣自侍衛夫子已來，竊見其言不離道，動不遺仁，貴義尚清，素好儉，妻不服彩，妾不衣帛，車器不雕，馬不食粟。若夫觀物之麗靡，窈妙之浮音，夫子過之弗聽也。故臣知夫子之不用車也。」
《孟子》曰：子產聽鄭國之政，以其乘輿，濟人於溱洧。
《韓子》曰：商太宰使庶子行市還，云：「西市門多車。」太宰謂庶子曰：「汝勿言。」及市吏至，問曰：「市何多牛屎耶？」吏怪太宰神智。
又曰：昔彌子瑕有寵於君。衛國之法：竊駕君車，罪刖。彌子之母有疾告，彌子矯駕君車。君曰：「孝哉！為母之故犯刖罪。」及彌子色衰愛弛，得罪於君，君曰：「是嘗矯駕吾車也！」
又曰：孫叔敖為令尹，棧車牝馬，糠飯菜羹，枯魚為膳，面有飢色。
《淮南子》曰：夫車之所能轉千里者，以其要在三寸轄。
又曰：見飛蓬轉而知為車，以類取之也。
《晏子》曰：齊人好擊轂相犯以為樂，禁之不止。晏子為新車良馬，出，與其人相犯，曰：「犯轂者不祥！」下車而去之，然後國人不為。
又曰：晏子衣緇布之衣而頳裏，棧軫之車而牝馬，以朝。
《子思子》曰：終年為車，無一尺之軨，則不可以馳。
《尸子》曰：文軒六駃，題無四寸之鍵，則車不行。小亡，則大者不成也。
又曰：寧戚為桓公祝曰：「使公無忘在莒！管子無忘在魯！寧戚無忘車下！」
又曰：車輕道近，則鞭策不用。
《孫卿子》曰：三尺之岸，虛車不能登；百仞之山，負車登焉，陵遲故也。
《蘇子》曰：房麗者，趙之賢人。立東門之外，有行商車轄忘。麗告之，不悟；復更告之，商人怒曰：「吾轄自亡，何須汝告！」惠加於已而反怒之，吾欲比之草木，草木有心矣。
沈約《輿服志》曰：車服以庸，著在《唐典》。夏建旌旗，辯其尊卑。至於殷瑞山車者，金車也。故殷人制為大輅，金根之色也。周人則有玉、金、象、革、木五路之制，其物致巧，備於《考工》。輦車，《周禮》王后五路之車也。後居宮中，從容所乘，非王車也。漢制，乘輿御之。或使人挽，或駕車果下馬。案《女史圖》，班婕妤辭輦則乘之。又復殷之末制，後代遂行之耳。
陸景《典語》曰：吳朝貴戚，或犯道背理。雕車麗服，橫陵市路。車服雖侈，人不為榮；宮室雖美，士不過門。
又曰：顯臣以車服，天下莫不瞻其榮。
又曰：飛車策馬，橫騰超追，來如霧合，去若雲散，得志則進，失意則逝也。
《異語》曰：仕宦不止，車生耳，長六尺，法六律。六，陰數也。今其上作簟文，所以缺後者，月滿則虧也。
《風俗通》曰：車一兩，謂兩兩相與為體也。原其所以言兩者，箱裝及輪，兩兩而耦，故稱「兩」耳。
《通俗文》曰：車轢曰：「軋」，後重曰：「軒」，前重曰：「輊」。〈陟利切。〉載喪車謂之「䡜轊」。〈上音六，下音衛。〉車聲曰：「轞」。〈胡減切。〉雇車載曰：「僦」。
蔡邕《獨斷》曰：永安七年，見金根、耕根諸御車。皆一轅，或四馬，或六馬，金箱四輪，皆以金鑄，正黃兩辟，前後克金，作龍虎龜鳥。
又曰：綠車，名皇孫車，天子有孫，乘以從。
蔡邕《車服志》曰：俗人失其名，故名冕為「平天冠」。五時副車，曰「五帝」，鸞旗曰：「雞翹」，耕根曰「三蓋」，其制非一。
《儀制令》曰：諸車：一品青油纁道幰，〈許偃切。〉朱里，朱絲絡綱。三品以上，青道幰，朱里。五品以上，青道幰，碧里。六品以下，皆不得用幰。
《括地圖》曰：奇肱民能為飛車，從風遠行。湯時，西風起，奇肱車至於豫州。湯破其車，不以示民。十年，西風至，乃復使作車遣歸。其國去玉門四萬里。
董巴《輿服志》曰：乘輿：金根車五乘，輪皆朱班，重牙貳轂。
《司馬法》曰：夏曰：「子車」，殷曰：「胡奴車」，周曰：「輜車」，三代之輦。
《語林》曰：潘安仁貌美，每行，老嫗以果擲之，常滿車中。張孟陽至丑，每行，兒以瓦礫擲之，亦滿車。
傅暢《故事》曰：尚書令軺車，黑耳後戶。僕射但後戶，無黑耳。中書監令如僕射。
譙周《法訓》曰：鸞車璜珮，求中道心。
《石崇奴券》曰：作車，當取大良白槐之輻，茱萸之輞。
《說苑》曰：齊景公伐宋，至於歧堤之上，登高以望，大息而嘆曰：「昔我先君桓公，長轂八百乘，以霸諸侯；今我長轂三千乘，而不敢久處於此者，無管仲與？」弦章對曰：「臣聞之，水廣則魚大，君明則臣忠。昔有桓公，乃有管仲；今桓公在此，則車下之臣盡管仲也。」
又曰：趙簡主乘弊車癯〈音衢。〉馬，衣羖羊之裘。其宰進諫曰：「車新則安，馬肥則往來便，衣狐豹之裘溫且輕。」簡子曰：「吾非不知。吾聞：君子服美則益恭，小人服美則益倨。今我以自備，恐有小人之心。」
又曰：晉平公為馳逐之車，掛之以犀，錯之以羽。車成，立於殿下，群臣得觀焉。田差三過而不觀，平公作色，大怒。差對曰：「臣聞桀以奢亡，紂以侈敗。是以不敢觀也！」平公曰：「善」。令左右去車。
《世說》曰：王武子乘車，著連乾障泥。前有水，馬不肯渡。武子曰：「此馬惜障泥。」使解之，馬乃渡。
《白虎通》曰：制車以步，故立乘。天子大路。路，大也，道也。正君至尊，制度大，所以行道德正車也。諸侯路車，大夫漸〈子廉切。〉車，士飾車。
《山海經》曰：番禺生奚仲，奚仲生吉光，始以木為車。〈郭璞曰：《世本》曰：奚仲造車。此言吉光，明其父子共創意首稱也。〉
《袁子正書》曰：申屠剛諫光武，以頭軔輪，馬不得前。子正云：「光武近出未有得失，而頭軔輪，此方頭也。」
又曰：輻車即輦，魏、晉公卿小出嘗乘馬，亦多乘輿車。漢諸侯貧者乃乘之，其後轉見貴。孫權云：「車中八牛。」即犢車也。江左御出，則載儲供之物。漢世賤輅車而貴輜軿；魏、晉賤軿車而貴軺車。又有「追鋒」，如軺車而駕馬。又以雲母飾犢車，謂之雲母車，臣不得乘，時以賜王公。晉氏之有四望車，今制亦存。又，漢制惟賈人不得乘馬車，其餘皆乘之矣。除吏赤蓋槓，余則青蓋槓。雲其非法駕，則紫罽軿車。案《字林》：「軿車，有衣蔽，無後轅。」其後有轅者謂之「輻」。
賈誼《新書》曰：古之為路輿也，蓋圜以象天，二十八撩以象列星，軫方以象地，三十輻以象日月。故仰則觀天文，俯則察地理，前視則睹鸞和之響、四時之運，此輿教之道也。
後漢崔駰《車左銘》曰：虞夏作車，取象機衡。君子建左，法天之陽。正位授綏，車不內顧。塵不出軌，鸞以節步。彼言不疾，彼指不躬。玄覽於道，永思厥中。
又《車右銘》曰：擇御卜右，釆德用良。詢納耆老，於我是匡。惟賢是師，惟道是式。箴闕旅賁，內顧自敕。匪望其度，匪愆其則。越戒惇儉，禮以華國。
又《車後銘》曰：敬其在路，體貌思恭。望衡顧轂，允慎玆容。無或好失，匪盤於游。顧省厥遺，虎尾斯求。昭德塞違，抑盈以無。雖有三晉，咸然若虛。
後漢李尤《小車銘》曰：圓蓋象天，方輿則地。輪法陰陽，動不相離。合之嗛〈苦琰切。〉噓，疏達開通。兩輜彰邪，尊卑是從。輗軏之用，信義所同。
梁載暠《車馬篇》曰：朝集類蒸煙，晚至如吹雪。子云亦何事，門巷無車轍。
