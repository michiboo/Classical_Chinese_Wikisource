
《歸藏經》曰：昔常娥以不死之藥奔月。
《易》曰：無妄之疾，勿藥有喜。《象》曰：「無妄之藥，不可試也。」
《書》曰：若藥弗瞑眩，厥疾弗瘳。
《周禮》曰：醫師掌聚藥，供醫事。疾醫以五藥養病，凡藥以酸養骨，以辛養筋，以鹹養脈，以苦養氣，以甘養肉，以滑養竅。〈鄭玄注曰：毒，藥之辛苦者也。五藥，草、木、䖝、石、穀。〉
《禮記》曰：君有疾，飲藥臣先甞之。親有疾，飲藥子先甞之。〈甞者，度所堪也。〉醫不三世，不服其藥。
又曰：季春，餧獸之藥，無出九門。〈為鳥獸方孚乳傷之，為逆天時。天子九門者：路門、應門、雉門、畢門、庫門、臯門、國門、近郊門、遠郊門。〉孟夏之月，聚蓄百藥。〈蕃蕪之時，毒氣盛也。〉
《左傳》曰：臧孫曰「季孫之愛我也，疾疹也；孟孫之惡我也，藥石也。」〈常志相違戾，猶藥石之療疾也。〉美疹不如惡石，孟孫死，吾亡無日矣！
又曰：許悼公疾，飲太子止之藥，卒，太子奔晉。書曰：「殺其君。」君子曰：「盡心力以事君，舍藥物可也。」〈藥物有毒，當由醫，非凡人所知。譏止不舍藥物，所以加殺君之名。〉
《論語》曰：康子饋藥，拜而受之，曰：「丘未達，不敢甞。」〈饋，遺。〉
《史記》曰：長桑君與扁鵲藥，服之，三十日見人五藏。
《漢書》曰：灌夫擊吳，身中大創十餘，適有萬金良藥，故得不死。
又曰：王嘉為丞相，數上封事，言不宜封董賢。上怒，有詔假謁者節，召丞相詣廷尉詔獄。使者既到府，掾史涕泣，共和藥進嘉。嘉引藥杯以擊地，謂官屬曰：「丞相幸得備位三公，奉職有罪，當伏刑都市，以示萬眾。丞相豈兒女耶？何謂咀藥而死！」
《東觀漢記》曰：上甞與朱祐共買蜜合藥。上追念之，即賜祐白蜜一石，問：「何如長安時，共買蜜乎？」
又曰：鄧訓為護烏桓校尉。吏士常大病瘧，轉易至數十人。訓身煑湯藥，鹹得平愈。其無妻者，為適配偶。
又曰：王閎者，王莽叔父平阿侯譚子也。王莽篡位，潛忌閎，乃出為東郡太守。閎懼誅，常繫藥手內。莽敗，漢兵起，閎獨完全。
華嶠《後漢書》曰：張楷，字公超。家貧，無以為業，常乘驢車至縣賣藥。
《九州春秋》曰：青州刺史焦和，多作陷水丸沉河，望寇不得渡。
《吳書》曰：合肥之役，凌統身被六七瘡。有卓氏良藥，故得不死。
《魏志》曰：太祖性嚴，掾屬公事徃徃杖之。何夔常畜毒藥，誓死無辱，是以終不見及。
《晉書》曰：餘杭隱士郭文，字文舉。王導聞，召之。永昌中，大疫，父病亦殆。導遺藥，文曰：「命在天，不在藥也。」
王隱《晉書》曰：李涓為尚書令，家至貧，兒病，無錢買藥。上賜錢十萬。〈李涓，一作李鳳。〉
又曰：程咸，字延休。其母夢白頭公授藥，曰：「服此，當得貴子。」後生咸，至侍中。
又曰：符生常使太醫令程延合安胎藥，問人參好惡，並藥分多少，延曰：「雖小小不具，自可堪用。」生以為譏己，遂斬之。
又曰：陸抗與羊祐推喬扎之好。抗甞遺酒，祐飲之不疑；抗有疾，祐饋之藥，抗亦推心服之。
《宋書》曰：高祖微時，伐荻新洲，見大虵長數丈，射傷之。明日，洲中聞杵臼聲。徃視之，見童子數人，皆青衣於榛中搗藥。問其故，荅曰：「我王為劉寄奴所射，合藥傅之。」帝曰：「神何不殺之？」童子曰：「寄奴王者，不死不可殺。」帝叱之，皆散，乃收藥而反。又，客經下邳逆旅，會一沙門，謂帝曰：「江表當亂，能安之者，其在君乎！」帝先患手瘡，經年不愈。沙門有黃藥，因留與帝，既而忽亡。帝以黃散傅瘡，一傅而愈。寶其餘，及所得童子藥。每遇金瘡，傅之並愈。
《齊書》曰：隨郡王子隆，年二十一，而體過充壯。甞使徐嗣伯合藘茹丸，服以自銷損。
又曰：豫章王嶷薨後，見形於沈文季，曰：「我未應死，皇太子加膏中十一種藥，使我廱不差；湯中復加藥一種，使利不斷。吾已訴先帝，先帝許還，東邸當判此事！」因胸中出青紙文書，示文季曰：「與卿少舊，因卿呈主上。」俄失所在。文季秘而不傳，甚懼此事。少時，太子薨矣。
《魏書》曰：邢巒為侍郎，甚見親遇。高祖因行藥園，至司空府南，見巒宅，遣使謂巒曰：「朝行藥園，至此，見卿第宅乃佳。東望德館，情有依然！」
又曰：天竺烏長國，婆羅門為上族，解天文。人有爭訟，服之藥，曲者發狂，直者無恙。
《隋書》曰：隋大舉伐陳，王頒力戰被傷，恐不堪復鬪，悲感嗚咽。夜中睡夢有人授藥，比寤而瘡不痛。時人以為忠感。
又曰：楊素寢疾，帝每令醫診候，賜以上藥。然密問醫人，恆恐不死。素又自知名位已極，不肯服藥，亦不將慎，每語弟約曰：「我豈須臾活耶？」
《唐書》曰：太宗幸襄城宮，登子邏坂，見暍者僵於路駐馬，命左右取藥，飲之乃蘇。
又曰：天竺方士郍羅邇婆娑寢自言壽二百歲，雲有長生之術。太宗信之，深加禮敬。館之金飈門內，造延年之藥，令崔敦禮監主之。發使天下採諸奇藥異石，不可稱數，後竟不就。
又曰：元和中，山人柳泌言靈藥可得。上信之，乃以為台州刺史，賜紫緋令採靈藥。
又曰：柳公綽，有道士獻藥，試之有驗。問所從來，曰：「合此藥於薊門。」時朱克融方叛，公綽遽謂曰：「惜哉，至藥來於賊臣之境，雖驗何益！」乃沈之於江，而逐道士。
《莊子》曰：宋人有善為不龜手之藥者，〈龜，手裂若龜文。〉世世以洴〈音萍〉澼〈音僻〉絖〈音曠〉為事。〈洴澼，漂也。絖，絮也。冬漂絮則手拘，能為藥以自治。〉客聞之，請買其方百金。以說吳王，〈說可以戰。〉吳王使之將。冬與越人水戰，大敗越人，列地而封之。能不龜手，一也，或以封，或不免於洴澼絖，則所用之異也。
《唐子》曰：仙人韓終，即韓馮之兄。為宋王採藥，王不肯服之，終因服之，遂得仙。
《淮南子》曰：羿請不世之藥於西王母，姮娥竊而奔月。〈姮娥，羿妻也。羿從西母，請不死之藥於西王母，未及服之，姮娥盜服，得仙，奔入月中，為月精。〉
又曰：今夫地黃主屬骨，而甘草食肉之藥也。以其屬骨而責其生肉，以其生肉而責其屬骨，是王孫綽之欲倍偏枯之藥，而欲以生殊死之人，亦謂失論矣！〈王孫綽，魯人也。〉
又曰：崑崙墟旁有九井，玉橫維其西北之隅。〈橫猶光也。橫，或作彭，盛不死藥器也。〉四水者，帝之神泉，以和百藥，以潤萬民。
《抱朴子》曰：《神農經》曰：「上藥，令人身安命延，昇天神仙，遨遊上下，役使萬靈，體生毛羽，行廚立至。」
又曰：五芝，及餌丹砂、玉札、曾青、雄黃、雲母、太一禹餘糧，各可單服之，皆令人飛行長生。
又曰：中藥養性，下藥除病。能令毒蟲不加，猛獸不死，惡氣不行，眾妖辟屏。
《孝經援神契》曰：椒薑禦濕，菖蒲益聰，巨勝延年，威喜辟兵。此皆上聖之至言，方術之實錄也。
又曰：仙藥之上者，丹砂，次則黃金，次則白銀，次則諸芝，次則五玉，次則五雲，次則明珠，次則太一禹餘糧，次則石中黃子，次則石桂英，次則石腦，次則石流丹，次則石{未台}，次則曾青，次則松栢脂、伏苓、地黃、麥門冬、木巨勝、重樓、黃連、石韋、檸石、家紫，一名托盧是也，或名仙人杖，或名西王母杖，或名天精，或名卻老，或名地骨，或名枸杞也。
《戰國策》曰：有獻不死之藥於荊王者，謁者操以入，中射之士問曰：「可食乎？」曰：「可。」因奪而食之。王怒，使人殺中射之士，士曰：「臣問謁者，謁者曰：『可食』，臣故食之。是臣無罪，罪在謁者也！且客獻不死之藥，臣食之而王殺臣，是死藥也！王乃殺無罪之臣，而明人之欺王。」王乃不殺。
《說苑》湯曰：「藥食，先甞於卑，然後至於貴。藥食甞乎卑，然後至乎貴，教也；藥言獻於貴，然後聞於卑，道也。」
又曰：孔子曰：「良藥苦於口，利於病；忠言逆於耳，利於行。」
《呂氏春秋》曰：魯有公孫綽者，告人曰：「我能治偏枯。今吾倍為偏枯之藥，則可以起死人矣。」物固有可以為小，不可以為大，可以為半，而不可以為全者矣。
又曰：良醫醫病，病萬變，藥亦萬變。病變而藥不變，嚮之壽民，今為殤子矣。
又曰：若用藥者，得良藥則活人，得惡藥則殺人。義兵之為天下良藥也，亦大矣！
《論衡》曰：太王亶父睹王季之可立，故易名曰歷。歷者，適也。大伯覺悟，採藥以避王季。
《山海經》曰：大荒之中有黃木，赤枝青葉，群帝取藥。〈言樹、花、實皆為藥也。〉
又曰：大荒中有山，名豐阻玉門，日月所入。有靈山，巫咸、巫昉、巫即、巫盼、巫彭、巫姑、巫真、巫祀、巫謝、巫羅十巫從此升降，百藥爰在。
酈善長注《水經》曰：茷山，甚喦峻重疊，灌栢齊陰，攢柯翠峙，泉石轉深。蓋仙居之宿所，是以世人目巖為擣藥巖，名此水為擣藥水。
《漢武內傳》曰：王母謂武帝曰：「太上之藥，乃有玄光黎角，風實雲子，帝園王族，昌城王蘂，夜河天骨，崆峒靈瓜，四劫一實，寘陵驎膽；仰掇扶桑之丹椹，俯採長河之文藻，紫虬童子，九色鳳腦，太真虹芝，天漢臣草，南宮大碧，西卿扶老，三梁龍華，生子大道，有得食之，後天而老。此太上之所服，非中山之所寶也。」
又曰：武帝崩，遺詔以《雜道書》四十卷置棺中。到延康二年，河東工曹李及入上黨抱犢山採藥，於巖室中得此書，盛以金箱，其書後題臣姓名，記日月，是武帝時物也。河東太守張純以箱及書奏獻宣帝，宣帝示武帝時左右侍臣，有典書中郎見書流涕，曰：「此是帝崩時殯殮物也。」
《東方朔別傳》曰：孝武皇帝好方士，敬鬼神，使人求神僊不死之藥，甚至初無所得。天下方士，四面鋒至，不可勝言。東方朔睹方士虛語，以求尊顯，即雲上天欲以喻之，其辭曰：「陛下所使取神藥者，皆天地之間藥也，不能使人不死。不獨天上藥能使人不死耳。」上曰：「然。天何可上也？」朔對曰：「臣能上天。」上知其謾詫〈陁後二音〉，極其語，即使朔上天取不死之藥。朔既辭去，出殿門，復還，曰：「今臣上天，似謾詫者，願得一人為信驗。」上即遣方士與朔俱徃，期三十日而反。朔等既辭而行，日日過諸侯傳飲，徃徃留十餘日。期又且盡，無上天意，方士謂之曰：「期且盡，日日飲酒，為奈何？」朔曰：「鬼神之事難豫！」言「當有神來迎我者」。於是方士晝臥，良久，朔遽覺之，曰：「呼君極久不應，我今者屬從天上來！」方士大驚，還，具以聞上。上以為面欺，詔下朔獄。朔啼對曰：「朔須幾死者再。」上曰：「何也？」朔對曰：「天公問臣：『下方人何衣？』臣朔曰：『衣䖝。』『䖝何若？』臣朔曰：『䖝喙髯髯類馬，邠邠類虎。』天公大怒，以臣為謾言，繫臣，使下問，還報有之，名蠶，天公乃出臣。今陛下苟以臣為詐，願使人上問之。」上大驚，曰：「善！齊人多詐，欲以喻我止方士也。」罷諸方士，弗復用也。由此，朔日以親近。
《列僊傳》曰：樂子長者，齊人也，少好道真。到霍林山，遭遷人，受服巨勝赤松散方。僊人告之曰：「虵服此藥化為龍，人服此藥老翁成童，能昇雲上下，改易形容，崇氣益精，起死養生。子能服之，可以度世。」子長服之，年百八十，色如少女。妻子九人，皆服此藥，老者還少，少者不復老。
又曰：燕王遣韓終採藥，王先使韓終服之，面如金色。
又曰：安期生賣藥海邊，時人以為千歲公。
又曰：瑕丘仲賣藥於寗，後地動舍壞，仲死。人取屍棄水，收其藥賣之，仲被裏誚之。後為失余使者。
又曰：崔文子，太山人，賣藥都市。後有疫死者萬計，文子擁朱幡，持黃散，循問民服其散，愈者萬計。後在蜀賣黃散、赤丸，世故寶之。
又曰：負局先生者，語似燕代間人也。負磨鏡局，循吳帝市中，磨一鏡一錢。因磨輙問主「得無人疾苦者？」有輒出紫丸藥以與之，得莫不愈。後上吳山絕崖頭，世世懸藥與下人，曰：「吾欲還蓬萊山，與汝曹神水。」崖頭一旦有水，白色，從石間來下，服之病多愈。
《高士傳》曰：韓康，字伯休，京兆霸陵人。採藥名山，賣於長安市口，不二價，三十餘年。時有女子從康買藥，康價不移，女子怒曰：「公是韓伯休，郍乃不二價也？」康嘆曰：「我本避名，今女子皆知我，何用藥為！」乃遯入霸陵山中。
《魯女生別傳》曰：封君達，隴西人也。少好道，初，服黃連丸五十餘年，乃入鳥鼠山。又於山中服水銀百餘年，還鄉里，年如二十者。常乘青牛，故號為青牛道士。
《桂陽先賢畫讚》曰：蘇耽甞除門庭，有眾賓來，耽告母曰：「人招耽去。已種藥着後園梅樹下，可治百病。一葉愈一人，賣此藥過足供養。」便隨賓去，母走牽之，四體如醉，足不能舉。
《邴原別傳》曰：魏太子為五官中郎將，原為長史。太子讌會眾賓百數十人，太子建議曰：「君、父各有篤疾，有藥一丸，可救一人，當救君耶？父耶？」眾人紛然，或君或父。時原在坐，不與此論。太子諮之於原，原悖然對曰：「父！」太子亦不復難。
曹毗《杜蘭香傳》曰：神女蘭香，降張碩。碩問壽如何，香曰：「消磨自可愈疾，淫祀無益！」香以藥消磨。
《王子年拾遺記》曰：燕昭王坐祇明之室，晝而假寐。忽夢西方有白雲蓊蔚而起，俄而闇於庭間。有人衣服皆毛羽，駕蒼螭之車，從雲中而出，直詣王所。王夢中與語，問以上僊之術，羽人曰：「大王精智未開，欲求恒生，不可得也！」王請受絕慾之教，羽人指畫，王心應手而裂。王乃驚悟，因患心疾。久之，乃昇於泉照之館，復見前所夢人於前，曰：「本欲易王之心。」乃出方寸綠囊，囊中有續脈名丸，哺四精散，其細若灰，以手摩王之臆，俄而既愈。王因請其方，曰：「其用物也有九，明神芝，煎以蒼鷹之血，黑河鱗膽，煑以琨璵之脂，貯以玉缶，緘以金繩，封以玉印。王得服之，後天而死。若溺於淫，嗜於欲，求者，只苦心焉。」語畢，化為青鳧入天際。王求合藥，終不能成。黑河，北極也。其水濃黑不流，上有濃雲生焉。有黑鯤千尺，如鯨，常飛遊於南海。
《慱物志》曰：夫性之所以和，病之所以愈，是當其藥、應其病則生；違其藥、失其應則死。
《本草經》曰：太一子曰：「凡藥，上者養命，中藥養性，下藥養病。」神農乃作赭鞭鈎{釒制}〈尺制切〉，從六陰陽，與太一升五嶽四瀆。土地所生草石骨肉心皮毛羽萬千類，皆鞭問之。得其所能主治，當其五味，百七十餘毒。
《異苑》曰：魏武北征踰頓，升嶺眺矚，見一崗不生百草。王粲曰：「如是古冢。此人在世，服生礜石死，而石上熱蒸出外，故卉木燋滅。」即令鑿之，果得大墓，有礜石滿塋。仲宣慱識強記，皆類此也。一實：粲在荊州從劉表，登鄣山，見此異。
任昉《述異記》曰：漢世古諺云：「雖有神藥，不如少年；雖有珠玉，不如金錢。」太原神釜崗中，有神農甞藥之鼎在焉。成陽山中，有神農鞭藥處，一名神農原，一名藥草山。山中有紫陽觀，世傳神農於此辨百藥也。
《養生略要》曰：《神農經》曰：「五味養精神，強魂魄；五石養髓肌，肉肥澤。諸藥，其味酸者，補肝，養心，除腎病；其味苦者，補心，養痺，除肝病；其味甘者，補脾，養肺，除心病；其味辛者，補肺，養腎，除脾病；其味鹹者，補腎，養肺，除肝病。」故五味應五行，四體應四時。夫人性生於四時，然後命於五行。以一補身，不死命神。以母養子，長生延年。以子守母，除病究年。
《嶺表錄異》曰：廣之屬郡，及鄉里之間，多畜蟲。彼之人悉能驗之，以草藥治之，十得其七八。藥則金釵服形如石斛；古漏子〈女票愄罟，食之即吐。〉、人肝藤〈濃汁煎喫。〉。陳家白藥子〈一名吉利。〉，本梧州陳氏有此藥，善解蟲毒，每有中者即求之，前後救人多矣，遂以為名。今封康州有得其種者，廣府每歲常為土貢焉。諸解毒藥，功力皆不及陳家白藥。
王彪之《閩中賦》曰：藥草則青珠、黃連、拳栢、決明、蓯蓉、鹿茸、漏蘆、松榮，痊痾則年永，練質則翰生。
謝靈運《山居賦》曰：《本草》所載，山澤不一，雷桐是別，和緩是悉，三枝六根，五華九實。
《樂府歌詩》曰：仙人騎白鹿，髮短耳何長！道我奉上藥，覽之獲無疆。來到主人門，奉藥一玉箱。主人服此藥，身體日康強。髮白復還黑，延年壽命長。
魏文帝詩曰：西山何如高！高高殊無極！上有兩仙童，不飲亦不食。與我一丸藥，光耀有五色。服藥四五日，身體生羽翼。
應劭表曰：臣劭言：郡舊因計吏獻藥，闕而不修，慙悸交集，無辭自文。今道少通，謹遣五官孫艾貢伏苓十斤、紫芝六枝、鹿茸五斤、五味一升，計吏發行，輙復表貢。
太平御覽卷第九百八十四
