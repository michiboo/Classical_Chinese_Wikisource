
《典術》曰：杏木者，東方歲星之精。
《師曠占》曰：杏多實不蟲者，來年秋善。
《書紀年》曰：昭公六年十二月，桃杏花。幽王十年九月，桃杏實。
《山海經》曰：靈山之下，其木多杏。
盧諶《祭法》曰：夏祠用杏。
崔寔《四民月令》曰：三月杏花盛，可播白沙輕土之田。
《後周書》曰：張元，芮城人，性廉潔。南隣有杏二樹，杏熟，多落元園中。諸小兒競取食之，元所得者，悉以還主。
《唐史》曰：馬燧之子暢，以第中大杏饋竇文塲，文塲以進德宗。德宗未甞見，頗怪暢，令中使就封杏樹。暢懼，進宅，廢為奉誠園。
《管子》曰：五沃之土，其木宜杏。
《莊子》曰：孔子遊緇帷之林，休坐杏壇之上。弟子讀書，孔子弦歌鼓琴。
《玄晏春秋》曰：衛倫過予，言及於味，稱魏故侍中劉子楊食餅知鹽生，精味之至也。予曰：「師曠識勞薪，易牙別緇澠，子楊，今之妙也，定之何難！」倫因命仆取糧糗以進，予甞之，曰：「麥也，有杏李柰味。三果之熟也不同，予焉得兼之？」倫笑而不言，退告人曰：「士安之識過劉氏！」吾將來家實多故，杏時將發，故揉以杏汁；李時將發，又揉以李汁；柰時將發，又揉以柰汁，故兼三味。
《汜勝之書》曰：杏始華，趣耕輕土；杏華落，趣耕闌。
又曰：杏花如何，可耕白沙。
盧毓《冀州論》曰：魏郡好杏，地產不為無珍。
《神仙傳》曰：董奉，字君異。居廬山，為人治病。重病得愈者，令種杏五株；輕病得愈者，為栽一株。數年之中，杏有十數萬株，鬱然成林。杏子熟，奉於林中所在，作簞食一器，宣語：「買杏者不復須來報，但自取之，一器穀，便得一器杏。」有人少穀徃而取杏多，即有三四頭虎逐之，奉悉以杏所得穀賑救貧窮。〈《尋陽記》曰：杏在北嶺上，有樹百株，今猶稱董先生杏株。〉
《南嶽夫人傳》曰：仙人有三玄紫杏。
《西京雜記》曰：上林有文杏〈材有文彩〉、蓬萊杏〈東海都尉於台獻一株，花雜五色，六出，雲是仙人所食者。〉。
《廣志》曰：滎陽有白杏，鄴中有赤杏、有柰杏。
《嵩高山記》曰：嵩高山，東北有牛山，其山多杏，至五月爛然黃茂。自中國喪亂，百姓飢饉，皆資此為命。人人充飽，而杏不盡。
《洛陽宮殿簿》曰：明光殿前杏一株，顯陽殿前杏六株，含章殿前杏四株。
《晉宮閣名》曰：暉章殿前杏一株。
楊銜之《洛陽伽藍記》曰：西方于闐王不信佛法。有商胡將一比丘毗盧旃，在城南杏樹下白王：「伏罪今輙將異國沙門來。在城南杏樹下。」王聞忿怒，即徃看。毗盧旃語王言：「如來遣我來，令王造覆盆浮圖一軀，使王祚永隆。」王言：「使我見佛，我當從命。」毗盧旃鳴鍾告佛，佛即遣羅{日侯}羅變為佛形，從空而見真容。王五體投地，即於杏樹下置立寺舍焉。
任昉《述異記》曰：杏園洲南海中多杏。海上人云：仙人種杏處。漢時，常有人舟行遇風泊此洲五六月，日食杏，故免死。雲洲中有冬杏。
王充《果賦》云：冬實之杏，春熟之甘。
晉郭太機《果賦》云：杏或冬而實。
又曰：范蠡宅在湖中，有海杏，大如拳。
又曰：賴鄉老子祠有縹杏。
司馬相如《長門賦》曰：飾文杏以為梁。
王逸《荔支賦》曰：魏土送西山之杏。
王廙《洛都賦》曰：豹柌赤杏。
胡安道《黃甘賦》曰：越魏都之赤杏。
朱超石《與兄書》曰：光武墳邊杏甚美，今奉送其核。
潘岳《閑居賦》曰：梅杏郁棣之屬，華實照爛，言所不能極也。
《爾雅》曰：休，無實李〈一名趙李。〉。座，接慮李〈今之麥李也。〉。駮，赤李〈子赤也。〉。桃、李醜，核〈子中有核人。〉。棗、李曰疐之。
《毛詩·鵲巢》曰：何彼穠矣，華如桃李！平王之孫，齊侯之子。
又《淇澳·木瓜》曰：投我以木李，報之以瓊玖。
《韓詩外傳》曰：子質仕魏文侯，獲罪而北遊，謂簡主曰：「從今已去，不復樹德於人矣。」簡主曰：「春樹桃李，夏得蔭其下，秋得食其實；春樹蒺{艹梨}，夏不採其葉，秋得刺焉。今子所樹，非其人也！」
《春秋運斗樞》曰：玉衡星散為李。
又曰：遠《雅》《頌》，著倡優，則李生瓜。
《史記》曰：桃李不言，下自成蹊。
《晉書》曰：王戎年七歲，常與諸小兒遊，看道邊李樹子多折枝，諸小兒競走取之，惟戎不動。人問之，荅曰：「樹在道邊而子多，必苦李也。」取之信然。
又曰：王安豊有好李，常賣，恐人得種，恆鑽其核。
又曰：和嶠性至儉，家有好李，帝求之，不過數十。王武子因其直率，將少年能食之人，將斧詣園，飽啖畢，伐之，送與嶠，問：「何如君李？」
《齊書》曰：王僧孺少時，有餽其父冬李，先以一與之，不受，曰：「大人未見，不容先甞。」
《三國典略》曰：齊武成寵任東平王儼，而儼器服翫飾同於齊主。甞於南宮見典御進新氷鈎盾，獻早李，還而怒曰：「尊兄已有，我何意無！」
《唐書》曰：武德中，有獻李樹連理，盤屈如龍。
又曰：貞觀中，玉華宮李樹連理，隔澗合枝。
又曰：神龍中，陳州官舍有李樹，黃落將盡，忽更鮮茂，而生花焉。
《管子》曰：五沃之土，其木宜李。
《晏子》曰：景公病疽在背，欲見不得。公問國子，國子曰：「熱如火，色如日，大小如未熟李。」公問晏子曰：「色如蒼玉，大如璧也。」公曰：「不見君子，不知野人拙也。」
《孟子》匡章曰：「陳仲子，豈不誠廉士哉？居於陵，三日不食，耳目無聞見也。井上有李，螬食實者半，匍匐徃食之，三咽而後聞見也。」〈趙歧注曰：李實蟲食之過半也。〉
《呂氏春秋》曰：子產相鄭，桃李之垂於街者，莫之援也。
《抱朴子》曰：五原蔡誕，入山而還，欺其家人云：「到崑崙山，崑崙山有玉李，光明洞徹而堅，須以玉井水澆之，便軟可食。」
又曰：南頓人張助者，耕於白田，有一李栽應在耕次，助意惜之，欲持歸，乃掘取之。未得即去，以溼土封其根，以置空桑中，遂忘取之。助後作遠職，不在。後其里中人見桑中忽生李，謂之神，有病目痛者，蔭息此桑下，因祝之，言李君能令我目愈者，謝一㹠。其目偶愈，便殺㹠祭之。傳者過差，便言此樹能令盲者得視，遠近{口翕}然，牙來請福。
《山海經》曰：邊春之山多李，里人常採之。
《漢武內傳》曰：李少君謂武帝：「溟海之棗大如瓜，鍾山之李大如瓶。臣以食之，遂生奇光。」
又曰：仙之上藥，有圓丘紅李。
《晉宮閣名》曰：暉章殿前李一株。
《鄴中記》曰：華林園有春李，冬華春熟。
周處《風土記》曰：南居細李，四月先熟。
《列仙傳》曰：師門者，嘯父弟子也，食桃李葩。
又曰：老子之母，適到李樹之下而生老子。生而能語，指李樹曰：「此以為姓。」
《真人王褒內傳》曰：五靈丹山上，有玄雲之李，食之得仙。
嵇康《高士傳》曰：長靈安丘生病篤，弟子公沙都來省之。與安共於庭樹下，聞李香，開目見雙赤李著枯枝，自墮掌中。安食之，所苦除盡。
《笑林》曰：趙伯翁醉眠，數歲孫兒緣其腹戲，因以李子內其肶〈音毗〉臍中，累七八枚。既醒，了不覺。數日後，乃知痛，李爛汁出，以為臍穴，懼死，乃命妻子處分家事。李核出，尋問，乃知是孫兒所為。
《夢書》曰：李為獄官，夢見李者，憂獄官。
《西京雜記》曰：上林苑有紫李、青綺李、黃李、青房李、綠李、顏淵李〈出《魯志》〉、合枝李〈五株〉、羗李、朱李、車下李、燕李、猴李、蠻李。
《廣志》曰：鼠李、朱李，可以染。
又曰：車下李、車上李。〈亦春熟，可染也。〉
又曰：麥李細小。有溝道李，有黃建李、青皮李、馬肝李、赤李、房林李。有{飠睪}〈余石切。〉李，肌黏茹似{飠睪}。有{木柰}李、離核李，李似{木柰}。有璧李，熟必先劈裂。有經李，一名老李，其樹數年則枯。有杏李，味小酢似杏。有黃扁李，有夏李，有冬李十一月熟，此三李種鄴園。有春李，冬華冬熟。
郭子橫《洞冥記》曰：琳國去長安九千里，多生玉葉李，色如碧，五千歲一熟，味酸苦。韓終常食之，亦名韓終李也。
《唐新語》曰：安金藏喪母，廬於墓側，有湧泉自出。又有李樹，盛冬開花，犬鹿相狎。採訪使廬慎以聞，詔旌其門閭。
《列異傳》曰：袁本初時，有神出河東，號度索君，民共立廟。兗州蘇氏母病，徃禱，見一人著白布單衣，高冠似魚頭，語度索君曰：「昔廬山共食白李未久，已三千年，日月易得，使人悵然！」去後，度索君曰：「南海君也。」
任昉《述異記》曰：魏文帝安陽殿前，天降朱李八枚。啖一，數日不食。今李種有安陽李，大而甘者，即其種也。
又曰：杜陵有金李。李之大者為之夏李，尤小者呼為鼠李。
又曰：防陵定山有朱仲李，園三十六所。
潘岳《閑居賦》云：「房陵朱仲之李。」
又曰《果賦》云：「三十六之朱李，又仙李縹而神李紅。」
陸士衡《果賦》云：中山之縹李。
又曰：武陵原在吳中山中，無他木，盡生桃李，俗呼為桃李原。原上有石洞，洞中有乳水。世傳：秦亂，吳人於此避難者，食桃李實者，皆得仙。
《吳氏本草》曰：李核治仆僵，花令人好色。
《東方朔占》曰：朔與弟子俱行，朔渴，命弟子叩道邊人家門，不知室主姓名，關門，呼不應。朔復徃之門住，須臾，慱勞飛集所呼門中李樹上。朔見之，語弟子曰：「此室人當姓李，名慱，汝呼言李慱，慱自當應汝。」室中人果姓李名博，出門應，與朔相見，入取飲與朔。
《鹽鐵論》曰：桃李實多者，來歲為之穰。
左思《齊都賦》曰：露桃霜李。
王逸《荔支賦》曰：房陵縹李。
王廙《洛都賦》曰：銅馬朱櫻，房陵緗李。
庾玄默《水井賦》曰：接朱李於玄泉，來甘瓜於清濤。
傅玄《李賦》曰：河沂黃建，房陵縹青，一樹三色，異味殊名。
張載《瓜賦》曰：朱李零於桂圃，蒲陶潰於椒林。
《古歌詩》曰：桃生露井上，李樹生桃傍。
曹植詩曰：南園有佳人，容華若桃李。
阮籍詩曰：嘉樹下成蹊，東園桃與李。
《古樂府歌》曰：君子防未然，不處嫌疑間。瓜田不納履，李下不正冠。
魏文帝《與吳質書》曰：浮甘瓜於清泉，沉朱李於寒水。
太平御覽卷第九百六十八

