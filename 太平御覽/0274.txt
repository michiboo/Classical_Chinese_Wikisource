
《禮記》曰：諸侯賜弓矢，然後專征；賜斧鉞，然後專殺。
《史記·留侯世家》曰：黥布反，上欲使太子往擊之。四人相謂曰：「凡來者，將以存太子。太子將兵，事危矣。」乃說建成侯曰：「君何不急請呂後承間爲上泣言：黥布，天下猛將也。善用兵，今諸將皆陛下故等夷，乃令太子將，無異使羊將狼也。」
又《馮唐》曰：上古王者遣將也，跪而推轂，曰：「閫以內，寡人制之；閫以外，將軍制之。」
又《淮陰侯傳》曰：信數與蕭何曰：「信雖爲將，信必不留。」漢王曰：「以爲大將。」何曰：「幸甚。」
《漢書》曰：蕭何追韓信，還，漢王曰：「以爲大將。」何曰：「王素慢無禮，今拜大將，如召小兒，此乃信所以去也。王必欲拜之，宜擇日齋戒，設壇場具禮，乃可。」王許之。諸將皆喜，人人各自以爲得大將。至拜，乃韓信也。一軍皆驚。
《後漢書·陳龜傳》曰：臣聞三辰不軌，擢士爲相；蠻夷不恭，拔卒爲將。
摯虞《新禮》曰：漢魏故事，遣將出征，符節郎授鉞於朝堂。新禮遣將，禦臨軒，尚書授節鉞，古兵書「跪而推轂」之義也。
崔豹《古今輿服注》曰：得賜黃鉞，則斬持節將。
《淮南子》曰：凡國有難，君自宮召將，詔之曰：「社稷之命在將軍耳。今國有難，請子將而應之。」將軍受命，乃令祝史太卜齋宿三日，之太廟，鑽靈龜，卜吉日以受鼓旗。君入廟門，西面而立。將入廟門，北面而立。主親操鉞持頭，授將軍柄曰：「從此上至天者，將軍制之。」又復操斧持頭授將軍柄曰：「從此下至淵者，將軍制之。」將以授斧鉞，答曰：「國不可從外治也，軍不可從中禦也。二心不可以事君，疑志不可以應敵。臣旣以受制於前矣，鼓旗斧鉞之威，臣無還，願君亦無垂一言之命於臣也。君若不許，臣不敢將。君若許之，臣辭而行。」乃剪爪，〈前長爪，送終之禮，去其手足爪也。〉設明衣，〈明衣，喪衣也。在於暗冥，故言明。〉鑿凶門而出。〈凶門，北出門也。將軍之出，以喪禮樂之，以必死也。〉乘將軍車，載旌旗斧鉞，其臨敵決戰，不顧必死，無有二心。是故無天於上，無地於下，無敵於前，無主於後，進不求名，退不避罪，惟民是保，利合於主，上將之道也。如此，則智者爲之慮，勇者爲之鬥。氣厲青雲，疾如馳騖。是故兵未交接，而敵人恐懼。若戰勝敵奔，賞吏遷官；顧反於國，放旗以入，乃縞素辟舍，請罪於君。君曰：「赦之。」大勝三年反舍，〈大勝敵者，還三年，乃反故舍。〉中勝二年，下勝期年。兵之所加者，必無道之國也。故能戰勝而不報，取地而不反。民不疾疫，將不夭死，五穀豐昌，風雨時節。戰勝於外，福生於內，是故名必成而後無餘害矣。
任彥升《奏彈曹景宗》曰：昔漢光武命將，坐知千里；魏武置法，案以從事。
陳孔璋《檄吳將校部曲文》曰：朝爲仇虜，夕爲上將。
馮衍《與田邑書》曰：今以一節之任，建三軍之威，豈特寵其八尺之竹、氂牛之尾也！
《史記》曰：秦師伐趙，王使廉頗禦之。頗固壁不戰，趙王惑秦之間，以趙奢之子代頗，趙師大敗。
《後漢書》曰：光武遣馮異代鄧禹，車駕送之河南，賜以乘輿、七尺具劍。〈具，謂以寶玉裝飾之。《東觀漢記》作玉具劍。〉
《晉書》曰：石苞爲淮北監軍，王琛所奏與吳人交通。先時望氣者雲「東南有大兵起。」及琛表至，帝甚疑之。會荊州刺史胡烈表吳人慾大出爲寇，苞亦聞吳師將入至，乃築壘遏之以自固。帝聞之，謂羊祜曰：「吳人每來，常東西相應，豈石苞果有不順乎？」祜深明之，而帝猶疑焉。命苞子喬爲尚書郎，上召之，經日不至。帝謂爲必叛，欲討而隱其事，遂下詔以苞不料賊勢，築壘遏水，勞擾百姓，策免其官。遣太尉義陽王望率其大軍征之，以備非常。又敕鎮東將軍琅邪王伷自下邳會壽春。苞用掾孫鑠計，放兵步出，住都亭待罪。帝聞之，意解。及苞詣闕，以公還第。苞自恥受任無效而無怨色。
又曰：鎮南將軍杜元凱都督荊州諸軍事，襲吳西陵督張政，〈西陵，今夷陵郡。〉大破之。政，吳之名將，據要害之地，恥無備取敗，不以實聞於孫皓。元凱欲間吳邊將，乃請還其所獲之衆於皓。皓果召政，遣武昌監劉憲代之。故晉軍將至，使將帥移易，成傾蕩之勢，竟殄滅焉。
《北史》曰：後周末，隋文帝作相，尉遲迥據相州舉兵。隋文遣鄖公韋孝寬〈鄖，音雲。〉爲東道元帥，師次沁水，水漲，兵未得渡。吏李詢上密啓云：「大將梁士彥、宇文欣、崔弘度等幷受尉遲迥餉金，軍中騷騷，人情大異。」文帝以爲憂，欲代此三人。李德林獨進計云：「公與諸將幷是國家貴臣，未相伏馭，今以挾令之威得使之耳，安知後所遣者能盡腹心，前遣之人獨致乖異？又取金之事虛實難明，即令換易，彼將懼罪恐逃逸，便須禁固，然則鄖公以下必有驚疑之意。且臨敵代將，自古所難。樂毅所以辭燕，趙奢之子以之敗趙。如愚所見，但遣公一腹心，明於智略、爲諸將舊來所信伏者，速至軍所觀其情僞，縱有異意，必不敢動。」文帝大悟，即令高熲馳驛往軍所，爲諸將節度，竟成大功。
《戰國策》曰：昌國君樂毅爲燕王合五國之兵而攻齊，下七十餘城，盡郡縣之以屬燕，惟莒、即墨二城未下。而昭王死，惠王即位，用齊人反間，疑樂毅，而使騎劫代之，樂毅奔趙。
《史記》曰：秦始皇問李信曰：「吾欲攻荊，用幾何人而足？」信曰：「不過用二十萬人。」始皇問王剪，剪曰：「非六十萬人不可。」始皇曰：「王將軍老矣，何怯也！李將軍果斷壯勇，其言是也。」王剪因謝疾，歸老於潁陽。李信攻鄢、郢，破之。於是引兵而西，與蒙恬會城父。荊人因隨之，三日三夜不得頓舍，大破李信軍。始皇聞之大怒，自馳如潁陽謝剪曰：「不用將軍計，李信果辱秦，將軍獨忍棄寡人乎？」剪謝曰：「老臣罷病悖亂，惟大王更擇賢將。」始皇謝曰：「已矣，將軍勿復言。」王翦曰：「大王必不得已用臣，非六十萬人不可。」始皇曰：「聽將軍計耳。」於是王剪將六十萬人，始皇自送灞上。王剪行，請美田宅園池甚衆。始皇曰：「將軍行矣，何憂貧乎？」翦曰：「爲大王將，有功不得封侯，故及大王之向臣，臣亦及時以請園池爲子孫業耳。」始皇大笑。或曰：「將軍乞貸亦已甚矣。」翦曰：「今空秦國甲士而專委於我，我不多請田宅爲子孫業以自堅，顧令秦王坐而疑我耶？」剪果代信擊荊。大破荊軍，虜荊王負芻，竟平荊地爲郡縣。
《漢書》曰：西羌反時，趙充國年七十餘，上老之，使御史大夫丙吉問誰可將者，充國對曰：「無逾於老臣耳。」上遣焉，問曰：「將軍度羌虜何如，當用幾人？」充國曰：「百聞不如一見。兵難�俞度，〈�俞，遙也，三輔言也。〉臣願馳至金城，圖上方略。然羌戎小夷，逆天背叛，滅亡不久，願陛下以屬臣，勿以爲憂。」上笑曰：「諾。」充國日饗軍士，皆欲爲用。虜數挑戰，充國堅守。捕得生口，言羌豪相責曰：」汝無反，今天子遣趙將軍來，年八九十矣，善爲兵。今欲一斗而死，可得耶。
又曰：元狩四年，大將軍大擊匈奴，李廣數自請行。上以爲老，不許；良久乃許之。大將軍陰受上旨，以爲李廣數奇，〈不偶也。〉無令當單于，恐不得所欲。時公孫敖亡道。徙廣，廣或失道。大將軍使長史持Я醪遺廣，因問失道狀。長史急責廣之莫府上簿。廣曰：「諸校尉無罪，乃我自失道。」謂其麾下曰：「廣結髮與匈奴大小七十餘戰，今幸從大將軍出接單于兵，而大將軍徙廣部行回遠，又迷失道，豈非天哉！終不能復對刀筆吏。」遂引刀自剄。而百姓聞之，知與不知，皆爲垂泣。
《東觀漢記》曰：馬援，字文淵。建武二十四年，威武將軍劉尚擊武陵五溪蠻夷，深入，軍沒，援因復請行。時年六十二，帝湣其老，未許之。援自請曰：「臣尚能披甲上馬。」帝令試之。援據鞍顧眄，以示可用。帝笑曰：「矍鑠哉，是翁也！」遂遣援。
《宋書》曰：沈慶之討竟陵王誕。慶之至城下，誕登樓謂曰：「沈公君白首之年，何爲來？」慶之曰：「朝廷以君狂愚，不足勞少壯，故使僕來耳？」
《梁書》曰：王神念少善騎射，及老不衰，嘗於武帝前手執二刀盾，左右交度，馳馬往來，冠絕群伍。
《後魏書》曰：中山王英之徵義陽，傅永爲寧朔將軍、統軍，當長圍遏其南門。蕭衍將馬仙�卑連營稍進，規解城圍。永謂英曰：「凶竪馳突，意在決戰。雅山形要，宜早據之。」英沉吟未決，永曰：「機者如神，難遇易失，今日不去，明朝必爲賊有，雖悔無及。」英乃分兵，夜築城于山上，遣統軍張懷等列陣于山下以防之。至曉，仙�卑果至，懷等戰敗，築城者悉皆奔退，仙�卑乘勝直趨長圍，義陽城人復出挑戰。永乃分兵付長史賈思祖，令守營壘，自將馬步千人南逆仙�卑。に甲揮戈，單騎先入，惟有軍主蔡三虎副之，餘人無有及者。突陣橫過，賊射永，洞其左股，永撥箭復入，洞大破之，斬仙�卑子。仙�卑燒營席捲而遁。英於陣謂永曰：「公傷矣，且還營。」永曰：「昔漢祖捫足，不欲人知。下官雖微，國家一帥，奈何使虜有傷將之名！」遂與諸軍追之，極夜而反，時年七十餘矣。三軍莫不壯之。
又曰：畢衆敬爵爲東平公，善自奉養，必致他方遠味。年已七十，鬢�皓白，而氣力未衰，據鞍馳騁，有若少壯。篤於姻親，深有國士之風。太和中，高祖賓禮舊老，衆敬與咸陽公高允引至方山，雖文武奢儉，好尚不同，然與允甚相愛敬，接膝談款，有若平生。後以篤老乞還桑梓，朝廷許之。衆敬臨還，獻眞珠�四具、銀裝劍一口、刺虎矛一枚。
《後周書》曰：梁台不過識千餘字，口占書啓，詞意可觀。年過六十，猶能被甲跨馬，足不躡蹬。馳射弋獵，矢不虛發。
《隋書》曰：開皇初，突厥寇邊，燕、薊多被其患。總管李崇爲虜所殺，周瑤拜爲幽州，總管六州五十鎮諸軍事。搖修鄣塞，謹斥堠，邊民以安。後六載，徙爲壽州。初，自以年老，乞骸骨，上召之。旣引見，上勞之曰：「公積行累仁，曆仕三代，克終富貴，保茲遐壽，良足善也。」賜坐褥，歸於第。歲餘，終於家。
又曰：賀若誼爲涇州刺史。時突厥屢爲邊患，朝廷以誼素有威名，拜靈州刺史，進位柱國。誼時年老，而筋力不衰，猶能重鎧上馬，爲北夷所憚。數載，上表乞骸骨，優詔許之。誼家富於財，於郊外構一別廬，多植果木。每邀賓客，列女樂，游集其間。卒於家。
