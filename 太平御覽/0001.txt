
《三五曆記》曰：未有天地之時，混沌狀如雞子，溟涬始牙，濛〈莫孔切〉鴻〈胡孔切〉滋萌，歲在攝提，元氣肇始。
又曰：清輕者上爲天，濁重者下爲地，沖和氣者爲人。故天地含精，萬物化生。
《河圖》曰：元氣闓〈音開〉陽爲天。
又曰：元氣無形，洶洶蒙蒙，偃者爲地，伏者爲天也。
《禮統》曰：天地者，元氣之所生，萬物之所自焉。
《孝經左契》曰：元氣混沌，孝在其中。
《漢書·律曆志》曰：黃鍾，黃者，中之色。鍾者種也。故陽氣施種於黃泉，孳萌萬物，爲六氣元也。故以黃色名元氣焉。
又曰：太極運三辰五星於上，元氣轉三統五行於下。
《家語》曰：夫禮必本之太一，太一分爲天地，轉爲陰陽，變爲四時，列爲鬼神。〈太一，謂元氣也。〉
《淮南子》曰：道始生虛霩，虛霩生宇宙，宇宙生元氣，無有涯垠。清陽者，薄〈音博〉劘〈音摩〉而爲天。
又曰：古未有天地之時，唯象無形，幽幽冥冥，茫茫昧昧，幕幕閔閔，鴻濛澒洞，莫知其門。有二神混沌生。〈高誘注曰：二神，經天營地之神。〉經天營地，孔〈深也〉乎莫知其終，滔乎莫知其所止息。於是乃別爲陰陽，離爲八極。剛柔相成，萬物乃形。
《遁甲開山圖》曰：有巨靈者，偏得元神之道，故與元氣一時生混沌。
又曰：南溟之山，金堂玉室，上含元氣，寔滋神化。
又曰：麗山氏分佈元氣，各以次序，產生山谷。
《帝系譜》曰：天地初起，溟涬濛鴻，即生天皇，始萬八千歲，以木德王。
《十洲記》曰：崑陵，崑崙山也。上有金臺玉闕，亦元氣之所合，天帝之居治處。
《六韜》曰：天之爲天遠矣，地之爲地久矣。萬物在其間，各自利，何世莫之有乎？乃若溟涬濛鴻之時，故莫之能有。七十六聖發其趣使世俗皆能順其有，其所繫天下豈一日哉！
楊泉《物理論》曰：揚雄非渾天而作蓋天，圓其蓋左轉，日月星辰隨而東方。桓譚難之，雄不解。此蓋天者，誠難知也。元氣皓大，則稱皓天。皓天，元氣也，皓然而已，無他物焉。
揚雄《檄靈賦》曰：自今推古，至於元氣始化，古不覽今，名號迭毀，請以《詩》《春秋》言之。
又《解嘲》曰：《太玄》五千文，支葉扶疎，獨說十餘萬言，深者入黃泉，高者出蒼天，大者含元氣，纖者入無間〈等也〉。
班固《東都賦》曰：萬樂備，百禮曁，皇情浹，群臣醉，降煙熅，調元氣。
又《漢頌論功歌詩》曰：后土化育兮四時行，脩靈液養兮元氣復。冬同雲兮春霢霂，膏澤泠兮殖嘉穀。
張衡《玄圖》曰：玄者，包含道德，構掩乾坤，橐籥元氣，稟受無原。
陳思王《魏德論》曰：元氣否塞，玄黃相薄，星辰逆行，陰陽舛錯，國無完邑，陵無掩槨，四海鼎沸，蕭條沙漠。
又《七啓》曰：有形必朽，有端必窮，茫茫元氣，誰知其終。
孫楚《石人銘》曰：大象無形，元氣爲母，杳兮冥兮，陶冶衆有。
陸機《雲賦》曰：攄神景於八幽，合洪化於煙熅，充宇宙以播象，協元氣而齊勳。
潘岳《西征賦》曰：古往今來，邈矣悠哉，寥廓惚恍，化一氣而甄三才。
《老子》曰：有物混成，先天地生。
《易乾鑿度》曰：夫有形者，生於無形；故有太易者，未見氣也。
《帝王世紀》曰：天地未分，謂之太易。
《列子》曰：夫有形者生於無形，則天地安從生？〈自然而生。〉故有太易、太初、太始、太素。〈此有物之始，自微至著，變化自相因襲〉太易者未見氣也〈易者，不窮滯之稱，凝寂於太虛之域，將何見乎？即如《易繫》之太極、老氏之混成。〉太初者氣之始也，〈陰陽未判。下句所謂渾淪。〉太始者形之始也，〈陰陽旣判，品物流形。〉太素者質之始也。〈質，性也。旣爲物矣。則方圓剛柔靜躁各有其性。〉氣質具而未相離，〈此直論氣之形質，不復說太易，爲三者宗本。下句別自明之。〉故曰渾淪。渾淪者，言萬物相渾淪而未相離也。〈雖渾然一氣不相離襲，而三才之道實潛兆乎其中。淪，語助也。〉視之不見，聽之不聞，循之不得，故曰易也。易無形埒，〈老子曰：視之不見名曰希而曰易。易，簡之別稱也。太易之義如此而已，故能爲萬物宗，性真一而不變也。〉易變而爲一，〈所謂易者，窈冥忽恍，不可變也。一氣持之而化變，故寄名變也。〉一變而爲七，七變而爲九。九，變者之究也，〈究，窮也。一變而爲七九，不足以次數者全，舉陽數顧其都會也。〉乃復變而爲一。一者，形變之始。〈旣涉於有形之域，理數旣終，乃復反而爲一。反而爲一，歸形變之始也。此蓋明變化往復無極〉
《易乾鑿度》曰：太初者，氣之始也。
《帝王世紀》曰：元氣始萌，謂之太初。
《詩推度災》曰：陽本爲雄，陰本爲雌，物本爲魂。〈宋均注曰：本即原也，變陰陽爲雌雄魂也。亦言未有形也。皆無兆朕，故謂之氣。〉雄生八月仲節，號曰太初，行三節。〈節猶氣也。太初者，氣之始也。必知生八月仲者，據此時薺夌生以爲驗也。陽生物行三節者，須雌俱行物乃著也。〉
《廣雅》曰：太初，氣之始也，清濁未分。
《莊子》曰：太初有無，〈言太古之初，上下未形，所有者無。〉無有無名。〈旣無有形，人無有名。〉一之所起，有一而未形。〈一謂道也。〉物得以生，謂之德。
《淮南子》曰：稽古太初，人生於無，〈當太初天地之始，人生於無形，無形生有形也。〉成形於有，有形而制於物。〈爲物所制。〉
揚雄《檄靈賦》曰：太易之始，太初之先，馮馮沉沉，奮轉無端。
王阜《老子聖母碑》曰：老子者，道也。乃生於無形之先，起於太初之前，行於太素之元，浮游六虛，出入幽冥，觀混合之未別，窺清濁之未分。
陳思王《魏德論》曰：在昔太初，玄黃混並，渾沌濛鴻，兆朕未形。
阮籍《孔子誄》曰：養徒三千，升堂七十，潛神演思，因使作書，考混元於無形，本造化於太初。
又《大人先生傳》曰：太初真人，惟太之根，專氣一志，萬物以存。
又曰：馳騖乎太初之中，休息乎無爲之宮。太初何始，無後無先。
《易乾鑿度》曰：太始者，形之始也。
又曰：雌生戌仲，號曰太始，雄雌俱行三節。〈俱行，起自戌仲至亥。〉
《帝王世紀》曰：氣，形之初，謂之太始。
《楚辭·天問》曰：遂古之初，誰傳道之？〈王逸注曰：初，始也。太始之元，虛廓無形，神物未生，誰傳此道。〉上下未形，何由考之？〈言天地未分，混沌無根，誰考述而知也。〉
張衡《玄圖》曰：玄者，無形之類，自然之根，作於太始，莫之與先。
阮籍《大人先生傳》曰：登乎太始之前，覽乎沕漠之初，慮周流於無外，志浩蕩而遂舒。
《易乾鑿度》曰：太素者，質之始也。
又曰：雄含物魂，號曰太素。〈雌雄俱行，故能含物魂而生物也。獨言雄雌，主於陽故也。〉
《帝王世紀》曰：形變有質，謂之太素。太素之前，幽清寂寞，不可爲象，惟虛惟無，蓋道之根。道根旣建，由無生有，太素始萌，萌而未兆，謂之龐洪，蓋道之幹。道幹旣育，萬物成體，於是剛柔始分，清濁位，天成於外，而體陽故圓以動，蓋道之實。
《禮斗威儀》曰：二十九萬一千八百四十歲而反太素冥莖，蓋乃道之根也。
《禮含文嘉》曰：推之以上元爲始，起十一月甲子朔旦，夜半冬至，日月五星俱起牽牛之初。〈鄭玄註：上元，太素已來至所求年。〉
《廣雅》曰：太素，質之始也，已有素樸而未散也。
《樂動聲儀》曰：作樂制禮時，有五音始於上元，戊辰夜半冬至，北方子。〈鄭玄注曰：戊辰土位，土爲宮，宮爲君，故作樂尚之以爲始也。夜半子，亦天時之始。禮稽命微起於太素，十一月閼逢之，曰歲在攝提格之紀，是雲作樂制禮，蓋作樂則有禮，通其文耳。〉
張衡《靈憲注》曰：太素之前，幽清玄靜，寂寞冥默，不可爲象，厥中惟靈，如是者永久焉，斯謂冥莖，蓋乃道根，道根旣建，由無生有，太素始萌，萌而未兆，並體同色，坤屯不分。〈坤屯，音渾沌。〉
陳思王《髑髏說》曰：昔太素氏不仁，勞我以體，苦我以生，今也幸變而之死，是反吾真也。
又《魏德論》曰：不能貫道義之精英，窮混元於太素，亦以明矣。
又《魏文帝誄》曰：皓皓太素，兩儀始分，沖和產物，肇有人倫。
又《大暑賦》曰：壯皇居之瑰瑋兮，步八閎而爲宇。節四運之常氣兮，逾太素之儀矩。
阮籍《通老論》曰：聖人明於天人之理，達於自然之分，通於治化之體，審於大慎之訓，故君臣垂拱完太素之朴，百姓熙怡保性命之和。
又《詩》曰：焉得松喬，頤神太素，逍遙區外，登我年祚。
又《老子讃》曰：陰陽不測，變化無倫，飄颻太素，歸虛反真。
陸機《孫權誄》曰：皇聖膺期，有命太素，承亂下萌，清難天步。
又《浮雲賦》曰：集輕浮之衆采，廁五色之藻氣。貫元虛於太素，薄紫微而竦戾。
又《詩》曰：太素卜令宅，希微啟奧基。玄沖慕懿文，虛無承先師。
又《詩》曰：澄神玄漠流，棲心太素域。弭節欣高視，俟我大夢覺。
《顧公直荅陸機》曰：恢恢太素，萬物初基。在昔哲人，觀衆濟時。
《易·繫辭》曰：易有太極，是生兩儀。兩儀生四象，四象生八卦。
《漢書·律曆志》曰：太極元氣，凾三爲一。
又曰：太極中央元氣，故爲黃鍾。
又曰：元以統始。易，太極之首也。
《帝王世紀》曰：質形已具，謂之太極。
《樂動聲儀》曰：神守於心，遊於目，窮於耳，徃乎萬里而至疾，故不得而不速。從胸臆之中而徹太極，援引無題，人神皆感，神明之應，音聲相和。
班固《典引》曰：太極之先，兩儀始分，煙煙熅熅，有沉而奧，有浮而清。
陳思王《七啓》曰：夫太極之初，混沌未分，萬物純純，與道俱運。
又《畫讃敘》曰：上形太極混元之前，卻列將來未萌之事。
阮籍《通老論》曰：道者法自然而爲化，侯王能守之，萬物將自化。《易》謂之太極，《春秋》謂之元，《老子》謂之道。
陸機《雲賦》曰：覽太極之初化，判玄黃於乾坤，考天壤之靈變，莫稽美乎慶雲。
傅玄《風賦》曰：嘉太極之開元，美天地之定位。樂雷風之相薄，悅山澤之通氣。
張華《詩》曰：混沌無形氣，奚從生兩儀？元一是能分，太極焉得離？玄爲誰翁子，道是誰家兒？天行自西回，日月曷東馳？
陸士龍《荅士衡詩》曰：伊我世族，太極降精，昔在上代，軒虞篤生。
《釋名》曰：天，顯也，在上高顯也。天，坦也，坦然高而遠也。
《易》曰：天垂象，見吉凶，聖人則之。
又曰：觀乎天文，以察時變；觀乎人文，以化成天下。
又曰：立天之道，曰陰與陽。
又曰：天行健，君子以自強不息。
又曰：本乎天者親上，本乎地者親下。
又曰：天地之道，貞觀者也。
又曰：天道虧盈而益謙。
又曰：天地設位，而易行乎其中。
又曰：乾爲天。
又曰：時乘六龍以御天。
又曰：天尊地卑，乾坤定矣。
又曰：在天成象，在地成形。
又曰：大哉乾元，萬物資始乃統天。
《書》曰：高明柔克，沉潛剛克。〈高明，謂天也。〉
又曰：乃命羲和，欽若昊天。
又曰：皇天無親，惟德是輔。
又曰：皇天震怒，命我文考，肅將天威。
《詩》曰：敬天之威，不敢馳驅。
又曰：天步艱難，之子不猶。
又曰：悠悠蒼天，此何人哉！
又曰：謂天蓋高，不敢不跼；謂地蓋厚，不敢不蹐。〈跼，曲也。蹐，累足也。《箋》云：跼蹐者，天高而有雷電，地厚而有淪陷，此民疾苦，王政上下皆可畏怖之言。〉
《禮》曰：天地之道，博也，厚也，高也，明也，悠也，久也，今夫天，斯昭昭之多，及其無窮也，日月星辰繫焉，萬物覆焉。
又曰：天則不言而信，天無私覆，是天道也。無爲而物成。
又曰：天秉陽，垂日星。〈秉，持也。〉
又曰：天不愛其道，故天降甘露。
又曰：天有四時，春夏秋冬，風雨霜露，無非教也。
又曰：著不息者，天也。聖人作樂以應天。
又曰：燔柴於泰壇，以祭天也。
又曰：孟冬之月，天氣上騰，地氣下降。
又曰：祭天於南郊，就陽之義也。祭天掃地，而祭於其質而已矣。
又曰：清明象天。
《傳》曰：天有六氣，降生五味。〈六氣者，陰陽風雨晦明。〉
又曰：叔孫穆子夢天壓己，弗勝。
又曰：公孫歸父會楚子於宋，宋人告急於晉，晉侯欲殺之。伯宗曰：「不可。天方授楚，未可與爭，雖晉之強，能違天乎？」
又曰：晉侯賜畢萬魏。卜偃曰：「畢萬之後必大。萬，盈數也；魏，大名也。以是始賞，天啟之矣。」
《爾雅》曰：穹蒼，蒼天也。〈天形穹隆，其色蒼蒼，因以名雲。〉春爲蒼天，〈萬物蒼蒼生也。〉夏爲昊天，〈言氣皓旰。〉秋爲旻天，〈旻猶愍也。愍萬物凋落也。〉冬爲上天。〈言時無事，在上臨下而已。〉
《語》曰：天何言哉？四時行焉，百物生焉。
又曰：惟天爲大，惟堯則之。
又曰：夫子之不可及也，猶天之不可階而升也。
《易乾鑿度》曰：天動而施曰仁，地靜而理曰義。
又曰：輕清者上爲天，重濁者下爲地。
又曰：天有陰陽，地有柔剛，人有仁義，是謂三才。
京房《易傳》曰：地動陰有餘，天裂陽不足。此臣下盛強，害君上之變也。景帝三年，天東北有赤氣，廣長十餘丈，或曰天裂，其後七國兵起。
《春秋說題辭》曰：天之爲言顛也，居高理下，爲人經也。〈《白虎通》亦云。〉羣陽，精也。合爲太一，分爲殊名，故立字「一大」爲天。
《禮統》曰：天地者，元氣之所生，萬物之祖也。天之爲言鎮也，神也，珍也。施生爲本，運轉精神，功效列陳，其道可珍重也。
《尚書考靈耀》曰：中央鈞天，其星角亢；東方臯天，〈《呂氏春秋》曰蒼天，《廣雅》曰上天。〉其星房心；東北變天，其星斗箕；北方玄天，其星須女；西北幽天，其星奎婁；西方成天，〈《呂氏春秋》曰皓天。〉其星胃昴；西南朱天，其星參狼；南方赤天，〈《呂氏春秋》《廣雅》皆曰炎天。〉其星輿鬼柳；東南陽天，其星張翼軫。〈《呂氏春秋》曰：天有九野，東方曰蒼天，西方曰皓天，南方曰炎天，其餘悉同。〉
《周書》曰：神農之時，天雨粟，神農耕而種之。
《尚書中候》曰：天地開闢，甲子冬至。日月若懸璧，五星若編珠。
《詩記曆樞》曰：箕爲天口，主出氣。
《大戴禮》曰：放勛，其仁如天，其智如神，就之如日，望之如雲。
《春秋感精符》曰：人主與日月同明，四時合信，故父天母地，兄日姊月。〈父天於圜丘之禮也。母地於方澤之祭也。兄日於東郊，姊月於西郊也。〉
《春秋繁露》曰：天有十端：天爲一端，地爲一端，陽爲一端，陰爲一端，水爲一端，土爲一端，人爲一端，金爲一端，木爲一端，火爲一端，凡十端。天亦有喜怒之氣、哀樂之心，與人相副，以類合之，天人一也。春喜氣故生，秋怒氣故殺，夏樂氣故養，冬哀氣故藏，四者天人同有之。
《春秋內事》曰：天有十二分次，日月之所躔也。
《春秋元命包》曰：天不足西北，陽極於九，故周天九九八十一萬里。
《孝經援神契》曰：周天七衡六間者，相去萬九千八百三十三裡三分裡之一，合十一萬九千里。從內衡以至中衡，從中衡以至外衡，名五萬九千五百里。
《史記》曰：叔虞母夢天謂武王曰：「余今命汝生子，名虞，余與之唐。」及生子，有文在手，曰虞，遂因命之。
《漢書·東方朔荅難》曰：以管窺天，以蠡測海，豈能考其文理哉？
又曰：漢惠帝二年，天眼開北，廣十餘丈。
《後漢書》曰：和熹鄧皇后嘗夢捫天，天體蕩蕩正青，滑如磄磃，有若鍾乳狀，乃仰嗽飲之。以訊占夢，言堯夢攀天而上，湯夢及天而舐之。此皆聖王之前占，吉不言也。
《蜀志》曰：吳使張溫來聘，秦密在諸葛亮座。溫曰：「何人？」亮曰：「學者。」溫問曰：「天有頭乎？」密曰：「有。《詩》曰：『乃眷西顧』。天若無頭，何以顧之？」又曰：「有耳乎？」曰：「有。《詩》云：『鶴鳴於九皐，聲聞於天』。無耳，何以聞之天？」「有足乎？」曰：「有。《詩》云：『天步艱難』。若無足，何以步？」「天有姓乎？」曰：「有。」曰：「何姓？」曰：「姓劉。」「何以知之？」曰：「其子姓劉，故以知之。」溫大敬之。
《晉書》曰：世祖登祚，探策得一，羣臣失色。吏部郎中裴楷進曰：「天得一以清，地得一以甯，王侯得一爲天下貞。」上大悅。
又曰：惠帝末，天裂爲二，無雲，有聲如雷。
《晉中興書·徵祥說》曰：大興二年，天鳴東南，有聲，如水相薄。三年，又鳴。後哀帝廢。
《後魏書》曰：聖武田於野，見輜軿自天而下，至則見美女，曰：「天使我偶君。」遂寢宿，旦乃還。期周年復會於此。旣而以所生男授帝，曰：「善養之，世爲帝王。」子即始祖也。
《齊書》曰：王摛史學博聞，永明中，天忽黃色照地，衆莫能解。摛云：「是榮光。」世祖大悅，用爲永陽郡守。
《陳書》曰：高祖夢天開數丈，有一人朱衣捧日，令帝張口納之。及覺，猶熱，後二百日爲帝。
