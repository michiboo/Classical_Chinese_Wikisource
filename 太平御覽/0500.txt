
《史記》曰：荊軻死，高漸離乃變名姓爲人傭保，作於宋子。〈徐廣曰：宋子，縣名也，今屬鉅鹿。〉久之，作苦，聞其家堂上客擊築，仿徨不能去。每出言曰：「彼有善有不善。」從者以告其主，曰：「彼傭乃知音。」召使擊築。一座稱善。
又曰：欒布始與彭越爲家人。時窮困，賣傭於齊，爲人酒保。
《後漢書》曰：公沙穆來游太學，無資糧，乃變服客傭，爲吳祐賃舂。祐與語，大驚，遂共定交於杵臼之間。
又曰：杜根，字伯堅。永初玄年舉孝廉，爲郎中。時和熹鄧後臨朝，權在外戚。根以帝年長，宜親政事，乃與同時郎上書直諫。太后大怒，收執根等，令盛以縑囊，於殿上撲殺之。執法者以根知名，私語行事人使不加力，既而載出城外，根得蘇。因得逃竄，爲宜城山中酒家保。〈保，使也。言爲人傭力保任而使也。〉積十五年，酒家知其賢，厚敬待之。
《神仙傳》曰：仙人李八伯者，欲授唐公房仙術。乃爲作傭客，身作惡瘡，膿潰臭惡。使公房夫人舐之。瘡愈，乃授以《丹經》一卷。
《說文》曰：奴、婢，皆古之罪人也。
《方言》曰：荊淮海岱雜齊之間，〈俗，不純爲雜。〉駡奴曰臧、駡婢曰獲。齊之北鄙，燕之北郊，凡民男而婿婢，謂之臧女，而婦奴謂之獲，亡奴謂之臧，亡婢謂之獲，皆異方駡奴婢之醜稱也。
《周禮·天官上·酒人職》曰：女酒三十人，奚三百人。〈女酒，女故曉酒者。古者徒男女沒入縣官曰奴，其少才智者以爲奚，今之侍史官奴是也。〉
又《秋官上·司厲職》曰：其奴，男子入於罪隸，女子入於舂、槁。〈鄭司農云：謂坐爲盜賊而爲奴者，輸於罪隸舂人、槁人之官也。由是觀之，今之奴婢，古之爲罪人也。〉凡有爵者與七十者與未齔者，皆不爲奴。〈有爵，謂命士以上也。齔，毀也。男年八歲、女七歲而毀齒。〉
《左傳·襄四年》曰：斐豹，隸也，著于丹書。〈隸，罪隸。斐豹有罪，沒官爲奴。丹書，罪約也。〉
《論語·微子》曰：殷有三仁焉。微子去之，箕子爲之奴，比干諫而死。
《史記》曰：季布者，楚人也。項籍使將兵，數窘漢王。及項羽滅，季布匿濮陽周氏。周氏曰：「漢求將軍急，且至臣家，能聽臣，敢進計。」季布許之。乃髡鉗季布，賣之朱家。朱家心知是季布，乃買置之，因誡其子曰：「田事聽此奴，必與同食。」
又曰：欒布爲人所略，賣爲奴於燕。燕將臧荼舉以爲都尉。
又曰：衛青爲侯家人，少時歸其父，使牧羊。先母之子皆奴畜之，不以爲兄弟。有鉗徒相青官至封侯。青笑曰：「人奴之生，得無笞駡，即足矣，安得封候？」
又曰：漢武帝時，東置滄海郡，人徒之費，府庫幷虛，募民能入奴婢，得以終身爲郎，增秩。
又曰：霍光愛幸監奴馮子都，常與計事。
《漢書》曰：薛宣奏張放驕縱奴者，幷乘勢爲暴，至求吏妻不得，殺其夫。
又曰：原涉遣奴至市買肉，奴秉涉氣與屠爭言，斫傷屠者，亡。是時，茂陵令尹翁歸新視事。知涉名豪，欲以厲俗，遣兩使脅守涉。至日中，奴不出，吏欲殺涉。涉肉袒自縛，箭貫耳詣廷尉門謝罪。
又曰：張安世家僮七百人，皆有手技。
又曰：齊俗賤奴虜，而刀間獨愛貴之。桀黠，奴人之所患，惟刀間收取，使之，終得其力。
又曰：王鳳群弟爭爲驕侈，奴僮以千數。
又曰：孝宣皇帝詔曰：「夫褒有德，賞玄功，古今通義也。大司馬大將軍霍光宿衛忠正，宣德明恩，守節秉義，以安宗廟。」賞賜前後奴婢百七十人。
又曰：王丹盡得父財，家累千金，奴僮數百。
又曰：傅太后使謁者置諸官婢賤取之，復取執金吾官婢八人。
《東觀漢記》曰：彭寵奴子密等三人共謀劫寵，寵時齋，獨在便坐室中，晝臥。子密等三奴縛寵著床板，告外吏：「大王解齋，吏皆便休。」又用寵聲呼其妻入室，見寵。寵曰：「趨爲諸將軍辯裝。」兩奴將妻入取寵物，一奴守寵。寵謂奴曰：「若小兒，我素所愛，今解我縛，當以女珠妻若。」小奴見子密聽其語，遂不得解。子密收金玉衣物，使寵妻縫兩縑囊。夜解寵手，令作記告城門將軍云：「今遣子密等詣蘭卿子後所，其開門出，勿稽留。」書成，即斷寵及妻頭，置縑囊中，西入上告。
又曰：劉寬嘗有客，遣蒼頭市酒，迂久，大醉而還。駡曰：「畜生。」遣人視奴，疑必自殺。寬嘗朝會，莊嚴已訖，妻使婢奉羹，翻污朝衣。婢遽收之，寬徐曰：「羹爛汝手？」
又曰：司隸校尉梁松奏特進馬防兄廖。廖子孫三家，奴婢千人。
又曰：鄧弘，字叔紀。奴醉，擊長壽亭長，亭長將詣第白之。弘即見亭長，賞錢五千。異日，奴復與宮中衛士忿爭，衛士毆捶奴，弘聞，復賞五千。
又曰：朱輝爲郡督郵，太守阮況當嫁女，欲買輝婢，不與。及況卒，輝送金三斤。人問其故，輝曰：「前不與婢者，恐以財貨污府君耳。今重送者，以明己心也。」
又曰：祝良爲洛陽令，常侍樊豐妻殺侍婢置井中，良收其妻殺之。
又曰：韓卓，臘日奴竊食祭其母，卓義其心，即日勉之。
《魏志》曰：晉室踐阼，下詔曰：「故司空王基著德立勛，不營産業，其以官奴二人賜其家。」
又曰：陳泰護匈奴中郎。京邑貴人多奇寶貨，因泰市奴婢，泰皆掛之於壁，不發其封，及徵爲尚書，悉以還之
《蜀志》曰：劉琰侈靡，侍婢能爲聲樂，又教誦《靈光殿賦》。
又曰：初，孫權以妹妻先主。妹才捷剛猛，有諸兄風，侍婢百餘人執刀立。先主每入，心常懍懍。
《晉書》曰：石崇有蒼頭八百餘。又崇有婢「綠珠」，美而艶，善吹笛。孫秀使人求之。崇時在金穀別館，方登涼臺，臨清流，婦人侍側。使者以告。崇盡出婢妾數十人以示之，皆蘊蘭麝，被羅縠，曰：「在所擇。」使者曰：「君侯服御麗矣，然本受命止索綠珠，不識孰是？」崇勃然曰：「綠珠吾所愛，不可得也。」秀遂誅崇。
又曰：郭璞愛主人婢，無由而得，乃取小豆三斗，繞主人宅散之。主人晨起見赤衣人數千圍其家，就視則滅，甚惡之，請璞爲卦。璞曰：「君家不宜畜此婢，可於東南二十里賣之，慎勿爭價，則此祓可除也。」主人從之。璞陰令人賤買此婢。復爲苻投井中，數千赤衣人皆反縛，一一自投於井，主人大悅。璞攜婢去。
又曰：祖納少孤貧，自炊爨以養母。平北將軍王敦聞之，遺其二婢，辟爲從事中郎。有戲之曰：「奴價倍婢。」納曰：「百里奚何必輕於五羖皮？」
又曰：劉惔，姓簡貴，與王羲之雅相友善。郤愔有傖奴善知文章，羲之愛之，每稱奴於惔。惔問：「何如方回耶？」羲之曰：「小人耳，何比郤公！」惔曰：「若不如方回，故常奴耳！」
又曰：桓溫自以雄姿風氣是宣帝、劉琨之儔，有以比王敦者，意甚不平。及是征還，於北方得一巧作老婢，訪之，乃琨妓女也。一見溫，便潸然而泣。溫問其故，答曰：「公甚似劉司空。」溫大悅，出外整理衣冠，又呼婢問之。婢云：「唇甚似，恨薄；眼甚似，恨小；鬢甚似，恨赤；形甚似，恨短；聲甚似，恨雌。」溫於是癘冠解帶，昏然而睡，不怡者數日。
又曰：幸靈周旋江州間，謂其士人曰：「天地之於人物一也，咸欲不失其性，奈何制服人以爲奴婢乎！諸君若欲享多福，以保姓命，可悉免遣之。」
又曰：干寶父先有所寵侍婢，母甚妒忌，及父亡，母乃生推婢於墓中。寶兄弟年小，不之審也。後十餘年，母喪，開墓，而婢伏棺如生，載還，經日乃蘇。言其父常取餘食與之。息情如生，家中吉凶輒語之，考校悉驗，地中亦不覺爲惡。既而嫁，又生子。
又《桓伊傳》：晉孝武帝召伊飲，帝命伊吹笛。伊即吹爲一弄，乃放笛云：「臣於箏分乃不及笛，然自足以韻合歌管，請以箏歌，幷請一吹笛人。」帝善其調達，乃敕御妓奏笛。伊又云：「御府人於臣自不合，臣有一奴，善相便串。」帝彌賞其放率，乃許召之。奴既吹笛，伊便撫箏而歌。
《晉中興書》曰：祖約爲丞相從事中郎，於府內爲婢所傷，司直劉隗奏約患生婢僕，身被刑傷。約甚慚恥，遂解職還家。
《齊書》曰：虞悰治家富殖，奴婢無游手，雖在南土，而會稽海味無不畢致焉。
又曰：陸澄弟鮮。揚州主簿顧測以兩奴就鮮質錢，鮮死，子晫誣爲買券，澄爲中丞，測與書相往反，後又箋與太守蕭緬云：「澄欲成子弟之非，未近義方之訓，此趨販所不爲，況搢紳領袖儒宗勝達乎？」
崔鴻《十六國春秋·前秦錄》曰：慕容沖進逼長安，堅登城觀之，嘆曰：「此虜何從出也，其強若斯！」大言責沖曰：「爾輩群奴，正可牧牛羊，何爲送死？」沖曰：「奴則奴矣。既厭奴苦，復欲取爾見代。」
《唐書》曰：哥舒翰有家奴曰「左車」，年十五六，亦有膂力。翰善使槍，追賊及之，以槍答其肩而喝之，賊驚顧，翰從而刺其喉，皆剔高三丈而墮，無不死者。左車輒下馬斬首，率以爲常。
又曰：德宗初即位，詔曰：「邕府歲貢奴婢，使其離父母之鄉，絕骨肉之戀，非仁也，罷之。」
又曰：羅讓累遷至福建觀察使兼御史中丞，甚著仁惠。有以女奴遺讓者，讓訪其所自，曰：「本某寺家人，兄姊九人皆爲官所鬻，其留者惟老母耳！」讓慘然，焚其丹書，以歸其母。
又曰：李玄道，累遷給事中，封姑臧縣男。時王君廓爲幽州都督，朝廷以其武將不習時事，拜玄道幽州長史，以維持府事。廓在郡屢爲非法，玄道數正議裁之。嘗又遺玄道一婢，玄道問婢所由，云本良家子，爲君廓所掠。玄道因放遣之。
《管子》曰：齊桓公使管仲求寧戚，應之曰：「浩浩乎，管仲不能知！」婢子問之，仲曰：「非婢子所知也。」婢子曰：「《詩》有之：浩浩之水，游游之魚。未有室家，我將安居？寧子其欲室乎？」仲以言告桓公。
《風俗通》曰：南陽龐儉，少失其父。後居閭里，鑿井得錢千餘萬。行求老蒼頭，使主牛馬耕種，值錢二萬。有賓婚大會，奴在灶下，竊言：「堂上母，我婦也。」緹即白其母，母使驗問，曰：「是我公也。」因下堂抱其頸啼泣，遂爲夫婦。儉及子歷二千石，刺史七八人。時人爲之語曰：「廬里龐公，鑿井得銅，買奴得公。」
又曰：將作大匠陳國公孫志節有蒼頭地餘，年十七，情性聰惠，儀狀端正，工書疏。志節爲戶曹史，令地餘歸取資用，因持車馬亡去。到丹陽，自云姓王名斌，字文高，遂留爲諸曹史。志節拜揚州刺史，郡選曹史，衣冠子弟皆出斌下，乃用之。斌乞屏左右，叩頭涕洟曰：「斌即明使君地餘也。」斌後爲蒼梧太守。
《三輔決錄》曰：平陵孟他盡以家財賂張讓監奴，奴慚問所欲，他曰：「欲得卿曹拜。」時賓客求見讓者，車常數百乘，累日不得通。他後至，諸奴迎拜，徑將他車獨入。衆謂他與讓善，爭以物賂他，他得以賂讓。
《魏武遺令》：吾婢皆勤苦，使著銅雀臺，善待之。
《石虎鄴中記》曰：石勒，字世龍，上黨郭季子奴也。勒未生之前，襄國有讖曰：「古在左，月在右，讓言退，或入口。」襄國字也，遂治襄國。
《新序》曰：昌邑王冶側鑄冠十枚，以冠賜之師及儒者，後以冠冠奴。龔遂免冠歸之曰：「王賜儒者冠，下至臣，今以餘冠冠奴，是大王奴虜畜臣也。」
《郭子》曰：賈公閭女悅韓壽，問婢識否，一婢云：「是其故主。」女內懷存想，婢後往壽家說如此。壽乃令婢通己意，女大喜，遂與通。
《世說》曰：鄭玄家奴婢皆讀書。玄嘗使一婢，不稱旨，將撻之。方自陳說，玄怒，使人曳著泥中。須臾，復一婢來，問曰：「胡爲乎泥中？」答曰：「薄言往訴，逢彼之怒。」
《誥林》曰：裴秀年十八，有令望。母是婢，而嫡母妒，猶令秀母親役。後大集客，秀母下食，衆賓見，幷起拜之。答曰：「微賤豈宜如此，當爲小兒故耳！」於是大母乃不敢復使之。
又曰：石崇厠有十餘婢侍列，莫不畢備，又與新衣出。客多羞不能如厠。王敦大將軍往，脫故衣，著新衣，意傲然。群婢謂曰：「此客必能作賊。」
又曰：宗岱爲青州刺史，禁淫祠，著《無鬼論》，甚精，莫能屈。後有書生詣岱，岱與談論，書生乃振衣而去，曰：「絕我輩血食二十餘年，君有青牛髯奴，所以未得相困耳。奴已叛，牛已死，今日得相制矣。」言絕而失，明日而岱亡。
《搜神記》曰：諸葛恪已被殺，其妻在室問婢曰：「汝何故血臭？」婢蹙然起躍至於棟，攘臂切齒而言曰：「諸葛恪公乃爲孫峻所殺！」
又曰：晉杜世嘏家葬，而婢誤不得出，十餘年開墓而婢尚生。云其始如眠，有頃漸覺，自謂一再宿。初，婢之埋年十五六，及開冢更生猶十五六也。嫁之有子。
《續搜神記》曰：勾章張然，滯役在都，有少婦遂與奴通。然養一狗，甚快。後還，奴欲謀殺然，張弓拔刀當戶。然大喚曰：「烏龍狗！」遂咋奴頭，然因取刀殺奴，以婦付官。
《梁冀別傳》曰：梁冀愛監奴秦宮，官至太倉令，得出入妻所，每見輒屏御者，託以言事，因通焉。宮內外兼寵，刺史、二千石皆謁拜之。扶風人士孫奮居富，冀從貸錢五千萬，奮以三千萬與之，冀大怒，乃告郡縣，認奮母爲守臧婢，云盜白珠十斛、紫磨金千斤以叛，遂收考奮兄弟，死於獄中，悉沒貨財。
《顧譚別傳》曰：譚爲太常，錄尚書事，從交州家無私積，奴婢不滿十人。
《杜蘭香傳》曰：晉太康中，蘭香降張碩，爲詩贈碩云：「縱轡代摩奴，須臾就尹喜。」摩奴是香御車奴，曾忤其旨，是以自御。碩說如此。
《異錄傳》曰：廬陵歐明商，行經彭澤湖，每以物投湖中爲禮。後見湖中有吏著單衣乘馬云：「青洪君使要。」明過至一府舍，吏曰：「青洪感君以禮，必有重送者，皆勿取，但求如願。」明從之。青洪君不得已，呼如願送明去。如願者，神婢也，所願輒得，數年大富。
《列女傳》曰：周室大夫仕於周，妻淫於鄰人，恐主父還覺之，爲毒藥使媵婢進之。婢恐進之則殺主父，言之則殺主母，因僵仆覆酒。主父怒而笞之。妻恐婢言之，因他過欲殺婢，婢就杖將死而不言。主父之弟聞之，具以告。主人殺其妻，將納婢以爲妻。婢辭，欲自殺。主父乃厚幣嫁之。
《列女後傳》曰：會稽翟素者，翟氏之女，受娉未及配，適遭賊，欲犯之，臨以刃曰：「不從者，今即死矣。」素曰：「我可得而殺，不可得而辱。」素婢名青，青乞代素，賊遂殺素。復欲犯青。青曰：「向欲代素者，恐被恥獲害耳，今素已死，我豈有欲哉！」賊復殺之。
漢王褒《僮約》曰：蜀郡王褒以事止寡婦楊惠舍，有一奴名便，倩行酤酒。便曰：「大夫買便時，但要守家，不約爲他家男子酤酒也。」褒大怒曰：「寧欲賣耶！」奴復曰：「欲使便，皆當上券。不上券，便不能爲也。」褒乃爲券曰：「奴百役不得有二言：晨起早掃，飲食洗滌，居當守臼縛帚，裁盂鑿斗。出入不得騎馬載車，踑坐大呶，下床振頭，垂釣刈芻，織履作粗，粘雀張鳥，結網捕魚，繳雁彈鳧，登山射鹿，入水捕龜，後園縱魚。雁鶩百餘，驅逐鴟鳥，持梢牧豬，種薑養羊，長育豚駒，糞除堂廡，飲馬食牛。鼓四起坐，夜半益芻。舍中有客，提壺行酤，汲水作餔 ，雕杯整案。奴但當飯豆飲水，不得嗜酒。欲飲美酒，惟得染唇口，不得傾盂覆斗。不得晨出夜入，交關伴偶。多取蒲茅，益作繩索。雨墮無所爲，當編蔣織。植種桃李、梨柿柘桑，三丈一樹，八尺爲行。果類相從，縱橫相當。果熟收斂，不得吮嘗。犬吠當起，驚告鄰里，槍門柱戶，上樓擊柝，持楯曳矛，還落三周，勤心疾作，不得遨遊。奴老力索，種莞織席。事訖欲休，當舂一石，夜半無事，浣衣當白。若有私錢，主給賓客。奴不得有奸私，事當聞白，奴不聽教，當笞一百。」讀券文訖，辭窮咋索，仡仡叩頭，兩手自縛，目淚下落，鼻涕長尺：「審如王大夫言，不如早歸黃土陌，丘蚓鑽額。早知當爾，爲王大夫酤酒，真不敢作惡。」
