《天文錄》曰：格擇星，狀如炎火，下大上銳，色黃白，起地而上。占曰：「格擇星見，不種而獲。不有土功，必有大害。」
又曰：歸邪如星非星，如雲非雲，名曰歸邪，司馬遷《天官書》曰：「歸邪見，必有歸國者。」
又曰：六甲六星，主分陰陽而紀節候，故在帝旁，所以布政教而授民則也。
又曰：平星，《論語讖》曰：「平星主法。」《合誠圖》曰：「主建廷評，主平天下之獄事。若今廷尉之象。」
又曰：魚星，主理陰陽事，知雲雨之期也。故贊曰：「漢中魚星知雲雨也。」占曰：「魚星明，大河海水皆出。」又云：「魚星明則大，陰陽氣和。魚星忽不明而在，則魚多；魚星亡，則少魚。」
又曰：郎位一曰哀烏，郎府也。注曰：「郎位，周官之元士，漢官之光祿、中散、諫議三署郎中，是其職也。」或曰：「郎位，今尚書也。」
《天象列星圖》曰：北極五星：一名天極，一名北極，其第一星為太子，第二星最明者為帝，第三星為庶子，餘二後宮屬也，並在紫微宮中央，故謂之中極。其占：明大則吉，若變動則有憂。今觀象之始，始於中極者，先尊以及卑，自中以周外也，其一人為首，謂極，第二星為首也。
又曰：四輔四星，在紫微宮中抱之，紐星也。此為輔臣之位，贊於萬機。其占：以小而明則吉，若微暗則官不理。
又曰：鈞陳六星，在紫微宮中華蓋之下，天帝所居之宮，亦護軍將軍之象。占以明則吉。
又曰：華蓋七星，其槓九星，合十六星，如蓋狀，在紫微宮，臨鈞陳以蔭帝座。占若正則吉，若傾則凶也。
又曰：女史一星在紫微宮內，柱史北，此婦人之官，常記宮中之事；占以明則為記史直詞，若不明則反是。
又曰：柱下史一星在紫微宮內，近尚書，此左右掌記君之過。其占以明則為史直詞，若不明則詞不依過，無真實也。
又曰：尚書五星在紫微宮內東南之隅。此八座大臣之象。故贊曰：「尚書納言，夙夜諮謀。」占以小而明，則君臣和。
又曰：北斗七星，近紫微宮南，在太微北。是謂帝車，以主號令，運乎中央而臨制四方，建四時，均五行，移節度，定諸紀，皆系於北斗。其魁四星為璿璣，其杓三星為玉衡。故《書》云：「在璿璣玉衡以齊七政。」又其魁第一星為樞；亦曰正星，主陽德，天子之象；二曰璿，亦曰法星，主陰刑，女主之位；三曰璣，亦曰令星，主禍；四曰權，亦曰伐星，主天理，伐無道；五曰衡，亦曰殺星，主中央，助四旁，殺有罪；六曰開陽，亦曰應星。又一主天，二主地，三主火，四主水，五主土，六主木，七主金。又一主秦，二主楚，三主樑，四主吳，五主隋，六主燕，七主齊。
又曰：文昌六星在北斗魁前，如匡形，故史遷曰：「鬥魁戴匡。」其第六星，名曰司祿，此天之府計集所會也。
又曰：宦者四星，次帝座西南，主侍者，帝旁閹人也。占以不明為吉，若明則內臣專權。
又曰：勢四星在太陽西兆，主刑餘人而用事者也。占以不明為吉，若明則閹宦用權。
又曰：輔一星，附北斗杓第六星，大臣之象也。占：欲其小而明則吉，若大而明，則臣奪君政；若小而不明，則臣不任職；若明大與鬥合者，則國兵暴起。
又曰：八穀八星，在紫微蕃之外，五車之北，其八星：一主稻，二主黍，三主大麥，四主大豆，五主小豆，六主小麥，七主粟，八主麻子。占其明則八穀成，若暗則不成；若一星不見，則一穀不登；若八星不見，則國人有糊口之憂。
又曰：房四星，去氐十五度，為明堂、布政之宮。占：若移徙則國流逆，均明則天下大同。
又曰：傳說一星在尾後河中也，蓋後宮女巫也。主祝祠神靈，祈禱，以求子胤。占：若大而明，則後宮多禱祈。
又曰：杵三星，在箕南，主舂杵之用。占：若其縱則為豐，若其橫則為饑。
又曰：農丈人一星在南斗南，主農正官也。占：明則為豐稔，若暗則為饑歉。
又曰：南斗六星，去牽牛二十六度四分之一，為天廟，丞相太宰之位，主薦賢良、授爵祿。又主兵機。魁南二星為天梁，中央二星為天相，北二星杓曰天廚庭，亦為壽命之期，將有天子之事。占：其鬥星盛明則王道和平，爵祿行；若不然，反是也。
又曰：河鼓三星在牽牛北，主軍鼓，蓋天子三將軍也。中央，大將軍也；其南左星，左將軍也；其北右星，右將軍也。所以備關梁而拒難也。昔傳牽牛、織女七月七日相見者，則主是也。故《爾雅》云：「河鼓謂之牽牛。」又古歌曰：「東飛伯勞西飛燕，黃姑織女時相見。」其黃姑者，即河鼓也，為吳音訛而然。今之言者，謂是列舍牽牛而會織女，故為此分析，令知斷其疑焉。
又曰：臼四星在人星東南，主舂臼，占：若覆則歲中，人饑荒，若仰則天下熟。
又曰：內杵三星在人星旁，主軍糧。占：若正直下對臼口則吉，若偏與臼不相當，則軍糧絕。
又曰：漸台四星屬織女左足，主晷刻律呂。占：若明則陰陽調而律呂和，不然則否也。
又曰：弧九星在狼東南，謂天弓也。主備賊盜，常屬矢向狼星。
又曰：天錢十星在北落西北，主錢帛所聚。占：若明則府藏盈，若不明則為虛耗。
又曰：東璧二星，去宮室十六度，天子圖書之秘府也。占：若明則圖書集，道術行，小人退，君子入；若不然，則天子好武臣，賤文土，稽古忠正之臣隱，親黨邪曲之人用也。
又曰：羽林四十五星，二三而聚，在壘壁南，主天軍。占：若星聚明則國安寧；若星稀而動搖，則兵革出。
又曰：進賢一星在太微宮東華門東、平道之西，主訪賢薦士也。占：若明則賢人進，若不明則否也。
又曰：太微宮垣十星，在翼、軫北，主天子之宮庭，五帝之座，十二諸侯府也。其外藩南二星間，名曰端門；東第一星為左執法，廷尉之象也。
又曰：軒轅十七星，在七星北，如龍之體，主雷雨之神，後宮之象。陰陽交感，震為雷，激為電，和為雨，怒為風，亂為霧，凝為霜，散為露，聚為雲氣，立為虹蜺，離為背矞，分為抱珥。此十四變，皆軒轅主之。
又曰：天街二星在畢、昴間，主國界也。街南為華夏之國，街北為戎夷之國。
又曰：玉井四星在參西，主水泉。
《石氏星經》曰：捲舌六星在昴北，主讒佞言語之吏。若移動，多口舌，兵起。舌直，天下無口舌。星繁，天下兵亂；星少，兵廢。
又曰：天讒星在捲舌中，亦主誹謗。
又曰：天廩四星在昴南，主積聚黍稷、供享祀及禦膳。星明，豐；暗，儉。
又曰：天苑十六星在昴、畢，如環狀，主天子苑囿。五星守苑牛馬死。
又曰：參旗九星，在參、畢間。一曰天弓星，不欲明；明則白衣會，邊兵動。
又曰：闕丘二星在南河，主天子門闕，諸侯之兩觀也。
又曰：文昌六星，如半月形，鬥魁前，為天府。主天下集計事，第一星名上將，第二名次將，第三名貴相，第四名司祿，第五名司命，第六名司法。星光潤則天下安。
又曰：大理四星在鬥中，亦為貴人牢，又為執法之宮。
又曰：庫樓十五星，在左角南，器府東。一名天庫，兵車之府，星芒角兵起。
又曰：招搖一星在梗河北，主遠狄，芒角則兵起。
又曰：貫索九星，在七公前，為賤人牢。口一星為門，門欲開，開即有赦，星總見，獄事繁。
《豫章列士傳》曰：周騰，字叔達，為御史。桓帝欲南郊，平明出，叔達仰首曰：「王者象星，今宮中宿策馬星不出動，帝何出焉？」四更，皇子卒，遂止。
《關令內傳》曰：北斗一星面百里，相去九千里，置二十四氣，四宿行四時，五方立五星，主五嶽也。
《黃石公記》曰：黃石，鎮星之精也。
王子年《拾遺記》曰：禹鑄九鼎，擇雌金為陰鼎，雄金為陽鼎，太白星見，九日不沒。
《莊子》曰：夫道可傳而不可受，可得而不可見。傅說得之以相武丁，奄有天下，乘東維，騎箕尾，而比於列星。
《列子》曰：星，積氣之中有光耀者。
《抱樸子》曰：辰星，水精，生玄武。歲星，木精，生青龍。
又曰：人初受氣皆應列宿之精，值聖宿則聖，值賢宿則賢也。
《尸子》曰：自井中視星，所見不過數星；自丘山以望，則見始多也。非明益也，勢使然也。私，井中也；公，丘上也。
《淮南子》曰：太微者，太一庭也；紫宮者，太一之居也；軒轅者，帝妃之舍也；咸池者，水魚之囿也。天河者，群神之闕也；天河，星名也，闕猶門也。
又曰：令雨師灑道，使風伯掃塵。高誘注曰：「雨師，畢星也；風伯，箕星也。」
又曰：歲星之所居，五穀豐昌；其對為衡，歲乃殃。
又曰：四守者，所司賞罰。許慎注曰：「四守：紫宮、軒轅、咸池、天河也。」
《家語》曰：巫馬期為單父令，戴星出入以理人。
劉向《說苑》曰：玄象著明，莫大於日月；察變之動，莫著於五星也。
又曰：秦胡亥立，日月薄食，山林淪亡，枉矢光夜，熒惑襲月。
《景帝通紀》曰：彗星者，天地之旗也。
《國精符》曰：地為山川，山川之精，上為星，各應其州城分野，為國作精神符驗也。
《五姓占》曰：君薄德義，懦弱不勝任，則太白失度經，天作變易之象。
《樂汁圖》曰：天宮，紫微宮也。鉤陳，後宮也。大當，正妃也。〈(大當，鉤陳末犬星也。)〉閣道北斗，輔天理，貴人牢。〈(為貴人作牢獄也。)〉文昌宮，〈(天五曹會府也。)〉玄戈招搖也。〈(皆備兵難之星。)〉梗河，天矛也。〈(梗河，一名天矛。)〉織女、連營、賤人牢。〈(連營貫索。)〉咸池，五車。〈(五車，咸池別名。)〉天關、參旗，伐也。觜觿，天廟也。奎，天豕也；婁，天矢也；胃，天倉也。狼弧、魚陵、天船、天苑、捲舌、天老人。〈(皆西方星名也。)〉柳主材木。〈(柳星，主材木也。)〉
鄭玄注曰：日月遺其珠囊。珠謂五星也；遺其囊者，盈縮失度也。
《黃石公陰謀秘訣法》曰：熒惑者，火之精，御史之象，主禁令刑罰。
蔡邕《月令章句》曰：天官五獸之於五事也，左有蒼龍、大辰之貌，右有白虎、大樑之文、前有朱雀、鶉火之體，後有玄武、龜蛇之質，中有大角、軒轅、麒麟之信。
《風俗通》曰：月與星並無光，日照之乃光耳。如以鏡照日，則影見壁。月初見西方，月望後光見東北，一照也。
又曰：東方朔，太白星精，黃帝時為風後，堯時為務成子，周時為老子，越為范蠡，齊為鴟夷，言其變化無常也。
祖台之《志怪》曰：吳未亡前，常有紫赤氣見鬥牛之間，星官及諸善占者鹹憂。吳方興，惟張茂先於天文尤精，獨知為神劍之氣，非江南之祥。
