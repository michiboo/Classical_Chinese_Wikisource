
《釋名》曰：帳，張也，張施於床氏也。小帳曰斗，形如覆斗也。
《爾雅》曰：幬謂之帳。
《史記》曰：丞相公孫弘燕見，上或時不冠。至如汲黯，不冠不見也。上嘗坐武帳中，黯前奏事，上不冠，望見黯，避帳中，使人可其奏。其見敬禮如此。
《漢書》曰：東方朔曰：「陛下誠能用臣朔之計，推甲乙之帳，〈甲乙，帳名。瓚曰：造甲乙之帳，綴以隨珠。〉燔之於四達之衢。」
《東觀漢記》曰：馮魴，永平中，上行幸諸國，敕魴車駕發後將緹騎宿玄武門復道上，詔：「南宮復道，多惡風寒，老人居之且病靡苦。〈音肥。風病。〉內者多取帷帳，東西竟塞諸窗，望令緻密。」
《漢官儀》曰：祭天有紺幄帳。
《魏略》曰：大秦國金織成五色帳，又以明月夜光珠為帳。
又吳時《外國傳》云：斯條國王作白珠交結帳。
《魏志》曰：呂布將辭袁紹還洛，紹欲煞之。明日，當發，紹遣甲兵三十人，辭以送布。布使止於帳側，偽使人於帳中鼓箏。紹兵臥，布無何出去而兵不覺。夜半，兵起，亂斫布床被，謂為己死。明旦，紹訊問，知布尚在。〈事見《樂部》。〉
又曰：太祖帷壞即補納。
又曰：典韋拜都尉，太祖引置左右將親兵數百人常繞帳，晝立侍終日，夜宿帳左右。
又曰：曹爽從帝朝高平陵，司馬宣王語弟孚曰：「陛下在外，不可露宿。送帳幔詣行在所也。」
《吳志》曰：蔣欽字公希，拜左護軍。權嘗入其內，母疏帳縹被。權嘆其貴而守約，敕御府為母作錦被段易帷帳。
《晉令》曰：錦帳為禁物。
《晉後略》曰：張方兵入洛，御寶、織成、流蘇、武帳，皆割分為馬戔矣。
《晉令》曰：元帝時，有奏太極殿施絳帳。帝詔曰：「漢文以上書皂囊為帷，冬可青布，夏青疏。」
又曰：桓玄小會，於西堂殿施絳綾帳，鏤黃金龍銜五色羽葆流蘇。群臣切相語曰：「此頗似轜車，亦王莽仙蓋之流。」
沈約《宋書》曰：高祖圍廣固，夜忽有鳥，大如鵝，蒼黑色，飛入高祖帳中。胡蕃起賀曰：「蒼黑，胡虜之色。胡虜歸我，大吉之祥也。」明旦攻城，陷之。
《齊書》曰：高祖儉素，內殿施黃紗帳。
又曰：吐谷渾王河南，其國多善馬，有屋宇，雜以百子帳，即穹廬也。
《隋書》曰：煬帝北巡，欲夸戎狄，令宇文愷為大帳，其下坐數千人。帝大悅，賜物千段。又造觀風行殿，上容侍衛者數百人，離合為之，下施輪軸推移，倏忽有若神功。戎狄見之，莫不驚駭。
《唐書》曰：高祖時吳王杜伏威獻竹帳，上以勞人不授。
又曰：始畢可汗衙帳無故自破，高祖曰：「此何祥也？」內史令蕭瑀進曰：「昔魏文帝幸許昌，城門無故自壞，帝惡之而返，其年文帝崩。始畢帳壞，即其類也。」高祖然之。
《抱朴子》曰：蔡伯喈到江東，得《論衡》。中國諸儒覺其談論更遠，嫌得異書。求其帳中隱處，果得之。
《傅子》曰：太祖武皇帝〈魏武帝。〉愍嫁娶之僭上，公主適人不過皂帳。
《郭子》曰：許侍中、顧司空俱作王丞相從事，常夜在丞相許戲，二人歡極，丞相便使入己帳中眠。顧至曉，猶展轉不得熟寐，許上床便大鼾。丞相語諸客曰：「此中亦是難眠處耳。」
《東宮舊事》曰：皇太子納妃，有熟絳綾帳絳絹幄。
又曰：東齊夏施烏紗單帳，四率坊、洗馬坊烏練帳。
《三輔事》曰：秦時奢侈，綈帳綺繡，土被朱紫。
《漢武故事》曰：上以琉璃珠玉明月夜光，雜錯天下珍寶為甲帳，其次為乙帳。甲以居神，乙以自居。
桓譚《新論》曰：李少君置武帝李夫人神影於帳中，令帝觀見之。
《燕丹太子》曰：秦始皇置高漸離於帳中擊築。
又時《外國傳》曰：斯調王作白珠交結帳、金床氏天竺佛精舍。天竺王見珠圓好，意欲留焉，臣下諫，乃止。
《拾遺錄》曰：蜀先王廿後坐於白絹帳中，於外望之，如月下聚雪。
《益都耆舊傳》曰：翟輔上事云：「漢文帝連上事書囊以為帳，惡聞紈素之聲。」
《神仙傳》曰：茅君當授神靈之職，眾賓皆至。忽然有素縑帳於屋下，敷數重白氈，金案玉杯，人皆飽醉。
又曰：茅君仙去，民為立廟，茅在帳中與人言。
《鄴中記》曰：石虎御床辟方三丈，冬月施熟錦流蘇斗帳，四角安磋圇龍頭銜五色流蘇。或用青糹弟光錦，或用緋糹弟登高文錦，或用紫糹弟大小錦，絮以房子綿百二十斤，白綈為里，名為里復帳。帳四角安磋圇銀鑿金香爐，以石墨燒集和名香。帳頂上安金蓮花，花中懸金薄織成碗囊。春秋但錦帳，表以五色，總為夾帳。夏用紗羅或綦文丹羅，或紫縠文為單帳。
鄧德時《南康記》曰：陽道士葬岩室，經數年，屍猶儼然葛帳覆之。
《幽明錄》曰：晉朱黃祖奉親至孝。母病篤，天漢開明，有一老翁將小兒持箱自通，即以兩丸藥賜母，服之，患頓消，因停宿。夜中廳事上有五色氣祭天，琴歌清好。祖往視之，翁坐斗帳裹，四角及頂上各有一大珠，形如鵝子，明彩炫耀。
《馬融別傳》曰：融為通儒，善鼓琴，好吹笛。達生任性，不拘儒者節，居宇器服多在侈飾。常坐高堂，施絳紗帳。前授生徒，後列女樂，弟子次相傳授，鮮有入其室者。
《風俗通》曰：靈帝好胡服帳，京師皆競為之。後董卓擁胡兵掠宮掖。
《語林》曰：劉植詣石崇，如廁，見有絳文帳大床，茵褥甚麗。不得行，乃更如他廁。
《俗說》曰：桓玄在南州，妾當產，畏風，應須帳。桓曰：「不須作帳，可以到夫人故帳與之。」
《世說》曰：郄超為桓溫參軍。時謝安王坦之嘗詣溫，溫令超帳中臥聽論事，風動帳開，見超。安笑曰：「郗生可謂入幕之賓矣。」
又曰：卞范為丹陽，羊孚於南州暫還。往卞許云：「卞疾動不堪坐。」卞便開帳衤弗褥，羊逕上卞大床，枕入被下，乃回坐傾來，移辰達暮。羊去，卞執手，曰：「我弟一理其卿，卿莫負我。」
魏武《遺令》曰：吾與妓女皆著銅雀台上，施六尺床練帳。月朝十五，輒向帳作樂。
古詩曰：紅羅復斗帳，四角垂香囊。
柴子大《七折》曰：錦衾內設，羅幬繢帳也。
較型《別賦》曰：春宮悶此青苔色，秋帳含玆明月光。
孔稚珪《北山文》曰：蕙帳空兮夜鶴怨，山人去兮曉猿驚。
《離騷》曰：翡翠羽帳飾高堂。
劉玄休詩曰：羅帳延秋月。
《說文》曰：幔，幕也。
《釋名》曰：幔，幔相連綴之言也。
《廣雅》曰：幔，掩也。
《東觀漢記》曰：岑彭與吳漢圍隗囂，壅谷水，以縑幔盛土為堤灌城。
《宋書》曰：晉安王子勛叛逆，取所乘車除腳以為輦。其夕有集其幔。
《梁書》曰：曹景宗為揚州刺史，性躁動，不能沉默。出行常欲褰車帷幔，左右輒諫以位望隆重，人所具瞻，不宜然。景宗謂所親曰：「我昔在鄉里平澤中逐獐，數肋射之，此樂使人忘死，不知老之將至。今來揚州作貴人，動轉不得，路行開車幔，小人輒言『不可開』，置車中如三日新婦，此悒悒使人無氣。」
又曰：柳惔〈音談〉甚重婦，頗成畏憚。性愛音樂，女妓精麗，略不敢視。僕射張稷與惔狎密，而為惔妻所敬。稷每詣惔，必先相聞夫人。惔每欲見妓，但因稷請奏。其妻隔幔坐，妓然後出，惔因得留目。
《六韜》曰：將冬不服裘，夏不操扇，天雨不張帳蓋，名曰禮。將不躬禮，尾知士卒寒暑也。
《軍令》曰：戰時皆取舡上布幔布衣漬水中，積聚之，賊有炬火、火箭，以掩滅之。
《拾遺錄》曰：周穆王時鸞章錦幔者，摩連國獻焉，錦文如鸞翔。
又曰：吳主趙夫人巧妙無雙，權居昭陽宮，倦暑，乃褰紫絹之帷。夫人曰：「此不足貴也。」權使夫人厝其思焉。答曰：「妾欲窮慮盡思，能使下絹帷而清風自入，視外無有蔽礙。列侍者飄然自涼，若馭風而行。」權稱善。夫人乃析髪，以神膠續之。神膠出郁夷國，接弓弩之弦，百絕百續。乃織為羅縠，累月而成，裁之為幔。內外視之，飄飄如煙氣，輕動而房內自涼。時權尚軍旅，常以此幔自隨，以為徵幕。舒之則廣縱一丈，卷之內文漆枕中，謂之「絲絕」。
《秦記》曰：苻堅以太常韋逞母宋傳其父業，得《周官音義》，乃就家立講堂。書生百人，隔紗幔而授業焉。
《陸機別傳》曰：機夢黑幔繞車，手決不開，至明見誅。
《世說》曰：庾太尉亮有兒，年數歲，溫太貞常隱幔怛之。〈怛，驚也。〉此兒神色恬然，乃徐跪曰：「君侯何以為論者？」乃謂：「不減亮。」
王融《詠幔詩》曰：幸得與珠綴，冪曆君之楹。日映不辭卷，風來輒自輕。每聚金爐氣，時駐玉琴聲。但願置樽酒，蘭釭當夜明。
《說文》曰：廣，帷，屏風之屬。
《晉惠帝起居注》曰：有雲母幌。
《鄴中記》曰：石虎太武殿西有昆華殿，ト上輒開大窗，皆絳紗幌。
華延雋《洛陽記》曰：洛陽城十八觀，皆籠雲母幌。
《說文》曰：幬，單帳也。
謝承《後漢書》曰：黃昌夏多蚊，貧無幬，傭債為作幬。
又曰：羊續為廬江太守，臥一幅布幬，幬穿敗，糊紙補之。
《淮南子》曰：楚將子發求伎道之士，楚有善為偷者，願以伎自效，子發禮之。後齊伐楚，偷乃夜解齊將之幬，獻之子發，因復還之，齊將懼而退。
《楚辭》曰：翡翠幬高堂，紗版玄玉梁。
又曰：翡翠珠被〈被，爛衾。〉齊光弱，阿拂壁羅幬張？」
馬融《廣成頌》曰：張雲帆，施霓幬。
曹植《九詠》曰：蕙幬兮荃床。
《通俗文》曰：障床曰幨。〈滄芪切。〉
《釋名》曰：床前帷曰幨。幨，垂也。
《東宮舊事》曰：皇太子納妃，有錄石綺絹裹床幨二。
《世說》曰：魏武帝少時常與袁紹，好為游俠。觀人新婚，因潛入主人園中，夜叫呼云：「偷！」青廬中人皆出觀。帝乃抽刀劫新婦，與紹還出。失道棘林中，紹不能動。帝復大叫：「偷人今在此！」紹惶迫，自擲出，遂俱免。
《唐書》曰：建中中議公主出降之儀曰：「近代設氈帳，擇地而置，此乃北胡穹廬之制，不可以為佳。宜於堂室中置帳，以紫綾縵為之。」
