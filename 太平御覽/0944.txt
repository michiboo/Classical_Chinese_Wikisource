
《爾雅》曰：有足謂之蟲，無足謂之豸。
《周禮·冬官·梓人》曰：外骨、內骨，卻行、仄行，連行、紆行，以脰鳴者、以注鳴者、以旁鳴者、以翼鳴者、以股鳴者、以胸鳴者，謂之小蟲之屬。〈外骨，龜屬。內骨，鱉屬。蟥行，蟥衍之屬。仄行，蟹屬。連行，魚屬。紆行，蛇屬。脰鳴，蛙屬。注鳴，精列屬。旁鳴，蜩霓屬。翼鳴，發皇屬。股鳴，蚣蝑動股屬。胸鳴，榮原屬。〉
《大戴禮》曰：毛蟲之精者曰麟，羽蟲之精者曰鳳，介蟲之精者曰龜，鱗蟲之精者曰龍，裸蟲之精者曰聖人。
《禮記·月令》曰：孟春之月，蟄蟲始振。仲春之月，蟄蟲咸動。〈啟戶始出。〉仲秋之月，蟄蟲壞戶。〈壞，益也。〉季秋之月，蟄蟲咸俯。〈在內皆墐其戶。墐謂途閉之。〉
《春秋考異郵》：二九十八，主風精為蟲，八日而化，風列波激。故其名從蟲，蟲之為言屈申也。
《東觀漢記》曰：永平三年春，有司奏立長秋宮以率八妾，上未有所言，皇太后曰：「馬貴人德冠後宮。」遂登至尊。先之數日，夢有小飛蟲萬數，隨著身入皮膚中，復飛去。
《魏書·華佗傳》曰：廣陵太守陳玄龍得疾，所苦胸中煩滿，面赤，不能飯。持其脈，曰：「府君胃蟲有數升，欲成內蝕病，食腥物所為也。今可去也。」即作湯二升，先飲一升，須臾復一升，食頃，吐出數升蟲，長一二寸，赤頭，皆搖半軀，皆是生魚膾也。
《趙書》曰：前石時，淳觚白羌婦產卵，大如盂。剖之，有蟲如靜，二足立行。〈《異苑》同。〉
蕭子顯《齊書》曰：王敬則少時於草中射獵，有蟲如烏豆，集其身，擲去乃脫，脫處皆流血。敬則惡之，詣道士卜曰：「不須憂，此侯之瑞也。」敬則聞之喜，故出都自效。
《後魏書》曰：蠕蠕，東胡之苗裔也。木骨閭死，子車庶會自號柔然，役屬於魏，世祖以其無知，狀類於蟲，故改其號為「蠕蠕。」
《隋書》曰：田式拜襄州總管，專以立威為務。所愛奴常詣式白事，有蟲上其衣衿上，揮袖拂去之，式以為慢已，立棒殺之。
《莊子》曰：井蛙不可以語於海者，拘於虛也；夏蟲不可以語於冰者，篤於時也。
《魯獵縈》曰：百足之蟲，斷而不蹶，持擲賁也。
《淮南子》曰：凡有血氣之蟲，含牙戴角，前爪後距；有角者觸，有齒者噬，有毒者ン，有蹄者；喜而相戲，怒而相害：天之性也。
又曰：故草食之獸不疾易藪，〈疾，患。〉水居之蟲不疾易水，行小變而不失常。〈小變，易水易草也。草食，故食草；十居，故死晷。故曰不疾失其常也。〉
又曰：太陰所在，蟄蟲首穴處；鵲巢以鄉為戶。
又曰：水食者善游能寒，〈魚鱉之屬是也。〉土食者無心不惠。〈蚯蚓之屬是也。〉
又曰：介蟲之動以固，〈介，甲，龜鱉之屬。動，行也。〉貞蟲之動以毒螫。〈貞蟲，細腰蜂。蟲，蜾嬴之屬。無牝牡之合曰貞，而有毒，故能螫。〉
又曰：山有猛獸，林木為之不斬；園有螫蟲，藜藿為之不彩。〈言人畏也。〉
《抱朴子》曰：毒粥陳則旁有爛腸之鼠，明膏舉則下有聚死之蟲。
又曰：慕惡者猶宵蟲之赴明燭，學惡者猶輕埃之應飄風也。
《孫卿子》曰：肉腐出蟲，魚枯生蠹。
《論衡·適蟲篇》曰：變復之家，謂蟲食穀者，吏貪狼所致也。蟲頭赤者武官，黑者文吏。案：蟲頭赤身白，頭黑身黃，復應何官耶？今蟲食五穀則為災，桂蠹桑蠍不怪，何也？桂中藥，桑給蠶，何可不怪？書卷不舒，衣襞不懸，皆生蟲也，此復關何吏耶？
又曰：司南之杓投於地，蒲苞南指；魚肉之蟲，集地北行，自然之性也。
《世本》曰：廩君乘土舡至鹽場，鹽水神女子止廩君，廩君不聽。鹽神為飛蟲，諸神從而飛蔽，日為之晦。廩君不知東西，所向七日七夜，使人以青縷遺鹽神曰：「傭菟，與爾俱生。」鹽神受縷而纓之，廩君應青縷所射，鹽神死，天則大開。
崔豹《古今注》曰：光武建武六年，山陽有小蟲，皆類人形，甚眾。明日，皆懸樹枝而死。
《搜神記》曰：東陽劉寵北徵，將炊飯，盡變為蟲。又家人蒸炒，亦化為蟲，火愈猛而蟲愈壯。寵遂見誅。〈仲興書又載。〉
《廣五行記》曰：漢武帝幸甘泉宮，馳道中有蟲，赤色頭，目鼻盡具。觀者莫識，帝使東方朔視之，對曰：「杆秦時拘系無辜，眾庶愁死，咸仰首嘆曰怪哉，故明逯哉。此必秦之獄處。」朔又曰：「凡憂者得酒而解，以酒沃之當消。」於是取蟲致酒中，須臾糜散。
桓譚《新論》曰：睢陵有董仲君，好方道。常坐重罪系獄，佯病死，數日毀蟲出而復活。
《易通卦驗》曰：《遘》上九，候蟬始鳴。不鳴，國多妖言。蟬應期鳴，言語之像。今失節不鳴，鳴則失時，故多妖言。
《毛詩·蕩之什》曰：咨汝殷商，如蜩如螗。〈註：蜩，蟬也；螗，也。〉
《毛詩義疏》曰：鳴蜩，蟬也。宋、衛謂之唐蜩，陳、鄭雲螂，海岱之間謂之蟬，通語也。
《禮記·月令》曰：仲夏之月，蜩始鳴。季秋之月，寒蟬鳴。
又《檀弓》曰：范則冠，而蟬有緌。〈蟬，蜩也。緌謂蜩喙，長在腹下。〉
《爾雅》曰：蜩、蜋蜩，〈《夏小正》曰：蜋蜩者，五彩具。〉螗蜩。〈《夏小正》曰：螗蜩者，蟈，俗呼為胡蜩，江南謂之螗{蟲弟}，音荑。〉蚻，蜻蜻。〈如蟬而小。《方言》云：有文者謂之螓。《夏小正》曰：鳴蚻虎懸。〉{截上蟲蟲下}，茅蜩。〈江東呼為茅截，似蟬而小，青色。〉蝒，馬蜩。〈蜩中最大者為馬蟬。〉蜺，寒蜩。〈寒螿也，似蟬而小，青赤。《月令》曰：寒蟬鳴，蝒，音綿。〉
《孝經援神契》曰：蟬無力，故不食。
《周書》曰：夏至又五日，蜩始鳴；不鳴，貴臣放逸。立秋之日，寒蜩鳴；不鳴，人臣不力爭。
《梁書》曰：朱異為通事舍人，後除中書郎。時秋日始拜，有飛蟬正集異武冠上，時咸謂蟬珥之兆。
又曰：何戢為吳興太守，頗好畫扇。宋孝武賜戢蟬雀扇，善畫者顧景秀所畫。時吳郡陸探微、顧寶先皆能畫，嘆其巧絕。戢因王晏獻之，上令晏厚酬其意。
《後周書》曰：宣帝汰侈，即自比上帝，不欲令人同已。嘗自帶綬及通天冠，加金附蟬。顧見侍臣武弁有金蟬及王公有綬者，並令去之。
《莊子》曰：仲尼適楚，出遊林中，見佝僂者承蜩，猶掇之也。仲尼曰：「巧乎！有道耶？」曰：「我有道也。五六月累丸二而不隊，則失者錙銖；〈累二丸於竿頭，是用手足亭寧也。〉累三而不墜，則失者十一；〈所失愈少也。〉累五而不隊，猶掇之也。吾處身也，若厥株拘；吾執臂也，若槁木擲軎。雖天地之大，萬物之多，而惟蜩翼擲戟。吾不反不側，不以萬物易蜩之翼，何為不得？」〈遺彼，故得此也。〉
又曰：鵬之飛，其翼若垂天之雲。摶扶搖而上者九萬里，去以六月一息者也。蜩與學鳩鶯之曰：「我決處而飛，搶榆枋而止，時則不至，而控於地而已，奚以九萬里而圖南為也？」
《孫卿子》曰：曜蟬者務明其火，振其樹；若火不明，雖振樹無益。人有明德，則天下歸之，若蟬歸明火也。〈又見《呂氏春秋》。〉
《淮南子》曰：孟秋，涼風至，白露降，寒蟬鳴。〈寒蟬，青蟬也。蟲，陰類，感氣鳴也。〉
又曰：蛇不足而行，魚無耳而聽，蟬無口而鳴，有然之者也。〈然，如是也。〉
又曰：蠶食而不飲，二十二日而化蟬；飲而不食，三十日而蛻。
《說苑》曰：吳王欲伐荊，告其左右曰：「敢有諫者死！」舍人有少孺子者，欲諫不敢，則懷丸操彈於後園，露沾其衣，如是者三旦。吳王曰：「子來，何苦沾衣如此？」對曰：「園中有樹，其上有蟬，蟬高居悲鳴飲露，不知螳螂在其後也。螳螂委身曲附欲取蟬，而不知黃雀在其旁也。黃雀延頸欲啄螳螂，而不知彈丸在其下也。此三者，皆務欲得其前利，而不顧其後之有患也。」吳王曰：「善哉！」乃罷其兵。
《論衡》曰：王充建武三年生，為小兒不狎人儕倫，不掩雀炊蟬。
《鹽鐵論》曰：以所不睹不信人，若蟬之不知雪。
揚雄《方言》曰：蟬，楚謂之蜩，宋衛之間謂之螗蜩，〈江南呼為螗蛦也。〉陳鄭之間謂之螂蜩，〈蜋音良。〉秦晉之間謂之蟬，海岱之間謂之{蟲奇}。〈齊人呼為巨{蟲奇}，音枝。〉其大者謂之蟧，或謂之蝒〈音綿。〉馬〈案，《尓雅》蝒者，馬蜩，非別名蝒馬也，此方言誤耳。〉其小者謂之陵{札蟲}，〈如蟬而小，青色，今關西呼為陵{截蟲}也。〉有文者謂之蜻蜻，〈《尓雅》云：蜻，即夌{札蟲}也。〉其雌謂之疋〈必一切〉，大而黑者謂之踐〈音棧〉，黑而赤者謂之蜺〈雲霓〉蜩。蟧謂之芽蜩，〈江東呼為茅{截蟲}。〉{蟲應}謂之寒蜩。寒蜩，闇蜩也。〈案，《尓雅》以蜺為寒蜩，《月令》亦曰寒蟬鳴，則寒蟬非瘖者。此諸蟬名通出《尓雅》，而多駮錯，未可詳據也。寒蟬，寒螿也，似蟬而小。{蟲應}，音應。〉
崔豹《古今注》曰：牛亨問董仲舒曰：「蟬為齊女，何？」荅曰：「昔齊王后怨王而死，屍變為蟬，登庭樹嘒唳而鳴，王悔恨之，故曰齊女。」
又曰：貂蟬，胡服也。貂者，取其有文而不煥，外柔而易，內剛而勁也；蟬者，取其清虛而識時變也，在位者有文而不自耀，有武而不示人，清虛自收，識時而動也。
曹大家《蟬賦》曰：吸清露於丹園，抗喬枝而理翮。崇皇朝之輝光，映豹豹而灼灼。
陸雲《寒蟬賦》曰：昔人稱雞有五德而作賦焉，至於寒蟬，才齊其美，獨未之思而莫斯述。夫頭上有幘，則其文也；含氣飲露，則其清也；黍稷不享，則其廉也，處不巢居，則其儉也；應候守常，則其信也；加以冠冕，則其容也。君子則其操，可以事君，可以立身，豈非至德之蟲哉？且攀木寒鳴，貧士所嘆。余昔僑處，竊有感焉。公侯常伯，乃身紆紫黻，手執龍淵；俯鳴珮玉，仰撫貂蟬；飾黃盧之多士，光帝皇之侍人。騰儀像於雲闥，望景曜於通天。邁休聲之五德，豈鳴雞之獨珍？
傅玄《蟬賦》曰：美滋蟬之純潔，稟陰陽之微靈。
傅咸《粘蟬賦》曰：櫻桃，其為樹則多蔭，其為果則先熟。故種之於廳所之前，時以盛暑逍遙其下。有蟬鳴，仰而見之，故命粘取，以弄小兒。退惟當蟬之得意於斯樹，而不虞粘之將至，亦猶人之得意於富貴，而不虞禍之剿憒也。
《韓詩》曰：《雞鳴》讒人也。匪雞則鳴，蒼蠅之聲。〈薛君曰：雞遠鳴，蠅聲相似也。〉
《毛詩·甫田》曰：《青蠅》，大夫刺幽王也。營營青蠅，止於樊；〈蠅之為蟲，污白使黑，污黑使白，喻佞人變亂善惡也。〉豈弟君子，無信讒言。營營青蠅，止於棘；讒人罔極，交亂四國。
《漢書》曰：成帝建始玄年六月，青蠅萬數集未央宮殿中朝者坐。〈服虔曰：公卿以下朝會坐也。〉
又曰：昌邑王賀夢青蠅矢積西階，可五六石，以屋版瓦復。發視之，青蠅矢也。以問龔遂，遂曰：「陛下之側讒人眾多，願皆放逐之。」賀不用其言，卒至於廢也。
《東觀漢記》曰：光武與隗囂書曰：「蒼蠅之飛，不過三數步。托軺之尾，得以絕群。」
《後漢書》曰：楊章為杜喬、李固薦為平原令。後喬、固被刑，章行赴洛陽，見喬、固暴屍，坐其旁驅逐蠅蟲。
《魏略》曰：王思，正始中為大司農。性急，常執筆作書，蠅集筆端，驅去復來，如是再三。思怒，自趁逐蠅不能得，還取筆擲地，踏壞之。
張勃《吳錄》曰：曹不興，帝使畫屏風，筆落素，便點為蠅。帝疑生，乃彈之。
《前秦書》曰：符堅欲赦。與王猛、符融議甘露堂，悉屏左右。堅親為赦文。有大蒼蠅集於筆端，驅而復來。俄而長安街巷人相告曰：「官今大赦。」有司以聞，堅驚曰：「禁中無屬耳之垣，事何從泄也？」敕窮之，咸言有一小兒衣青衣，大呼於市曰：「官今大赦！」須臾不見。堅嘆曰：「其向蒼蠅乎？」
《梁書》曰：昭明太子食中頻得蠅蟲之類，密置槃邊，恐廚人獲罪，不令人知見。
《北史》曰：庫狄伏連居室患蠅，杖門者曰：「何故聽入！」
《唐書》曰：武儒衡為中書舍人，玄稹知制誥。儒衡一日因會食公堂，有蠅集瓜上。因發怒，命擊去之，曰：「適從何所夾而遽集此！」
《淮南子》曰：夫江河之腐胔，不可勝數也，然祭者汲焉，大也；一杯酒，蠅漬其中，匹夫弗甞，小也。
《韓子》曰：以火去蛾，蛾愈多；以魚驅蠅，蠅愈至。
《呂氏春秋》曰：以狸致鼠，以冰致蠅。
揚子《法言》曰：或問蒼蠅紅紫。〈蒼蠅間乎白黑，紅紫似朱而非朱也。〉
《論衡》曰：清受塵，白受垢。青蠅所污，常在練素。邑犬群吠，吠所怪也。
《虞翻別傳》曰：翻放棄南方，自恨疏節，骨體不媚，犯上獲罪，當長沒海隅，生無可與語，死以青蠅為弔客，天下一人知己者，足以不恨。
崔豹《古今注》曰：蠅虎，蠅狐也。形似蜘蛛而色灰白，善捕蠅。一名蠅皇，一名蠅豹。
揚雄《方言》曰：蠅，東齊謂之羊，陳楚之間謂之蠅，自關而西，秦晉之間謂之蠅。
《廣五行記》曰：魏吏部尚書何晏，常夢青蠅數十頭來自鼻上，驅之不肯去。以問管輅，輅曰：「鼻者，天中。今有青蠅臰惡而來集之，位峻者顛，輕豪者亡，不可不思之。」至明年，何晏及鄧颺皆伏誅。

