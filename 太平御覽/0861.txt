
《周禮·天官·亨人》曰：祭祀共大羹、鉶羹，賓客亦如之。〈大羹，肉湆者。鄭司農云：大羹，不致五味也。鉶羹，加鹽菜也。湆音泣。〉
《禮》曰：食居人之左，羹居人之右。毋嚃羹，〈亦嫌欲疾。嚃，不嚼菜也，音敕答切。〉毋絮羹。〈為其詳於味。絮猶調也。絮，敕處切。〉客絮羹，主人辭不能烹。羹之有菜者用挾，無菜者不用挾。
又曰：雉羹、雞羹、兔羹、芼羹，食自諸侯已下，至於庶人，無等。〈羹，食之主。〉
又曰：子卯稷食菜羹，〈忌日貶也。〉夫人與君同庖。〈不時殺也。〉
又曰：不能食粥，羹之以菜可也。〈謂性不能者，可食飯菜羹。〉
又曰：大饗之禮尚玄酒，而俎腥魚，大羹不和，有遺味者矣。
《左傳》曰：潁考叔有獻於鄭莊公。公賜之食，食而舍肉。公問其故，對曰：「小人有母，皆嘗小人之食矣，未嘗君之羹，請以遺之。」〈肉有汁曰羹。〉
又曰：臧哀伯諫曰：「大羹不致。」〈大羹，肉汁也，不致五味，不忘本也。〉
又曰：鄭伐宋，將戰，華元殺羊食士，其御羊斟不與。及鄭師與宋師戰，曰：「疇昔之羊子為政，今日之事我為政！」〈疇昔，猶前日也。〉與入鄭師，故敗。君子謂羊斟非人也，以其私憾敗國殄民，〈憾，恨也。殄，盡也。〉於是刑孰大焉？詩所謂「人之無良」者，〈詩義取不良之人相怨以亡。〉其羊斟之謂乎？
又曰：楚獻黿於鄭靈公。子公宋與子家將見。〈宋，子公也。子家，歸生。〉子公之食指動，〈第二指也。〉以示子家曰：「他日我如此，必嘗異味。」及入，宰夫將解黿，相視而笑。公問之，〈問所笑。〉子家以告。及食大夫黿，召子公而弗與也。〈欲使指動無效也。〉子公怒，染指於鼎，嘗之而去。
又曰：叔鮒求貨於衛，淫芻蕘者。衛人使屠伯饋叔向羹與一篋錦，叔向受羹反錦。
又曰：和如羹焉，水火醯醢鹽梅以烹魚肉，燀之以薪。〈燀，炊也。〉宰夫和之，齊之以味，濟其不及，以泄其過。君子食之，以平其心。君臣亦然，以水濟水，誰能食之？
《書》曰：若作和羹，爾惟鹽梅。〈鹽，咸。梅，鮓。羹須鹽鮓以和之。〉
《詩義疏》曰：鴞肉甚美，可以為羹臛。
《語》曰：雖蔬食菜羹，瓜祭，必齊如也。
《爾雅》曰：肉謂之羹。〈郭璞注曰：肉，臛也。舊說肉有汁曰羹。孫氏以為，肉，作羹之物，因以名雲。〉
《廣雅》曰：羹謂之湆。
《說文》曰：羹，五味和粥也。
《釋名》曰：羹，汪也，汁汪郎也。
《史記》曰：古者，天子常以春秋解祠黃帝，用一梟破鏡。〈如淳曰：漢史東郡送梟，五日作梟羹，以賜百官也。〉
又曰：項王為高祖置太公於機上，告漢王，漢王曰：「吾與羽俱北面受命懷王，約為弟兄，吾翁即若翁。必欲烹而翁，幸分我一杯羹。」
又曰：高祖少時，與賓客過丘嫂，食，嫂厭叔與客來，佯為羹盡，櫟釜邊，客以故去。已而視釜中，尚有羹。由此怨其嫂，封其子頡羹侯。
《戰國策》曰：樂羊為魏將，而攻中山。其子在中山。中山君烹其子而遺之羹，樂羊啜之盡一杯。文侯謂褚師贊曰：「樂羊以我故食其子肉。」對曰：「其子食之，其誰不食？」羊下中山，文侯賞其功而疑其心。
又曰：中山君饗大司馬，子期在焉。羊羹不遍，子期怒，走楚，說王伐中山。中山君亡，有二人挈子隨後，問之，曰：「臣父嘗餓且死，君下壺飧哺臣之父，故來死君也。」中山君嘆曰：「吾以一碗羊羹亡國，以一壺飧得二士死。」
《後漢書》曰：太尉劉寬性仁恕，不妄喜怒。嘗服朝服，侍婢奉肉羹，翻污其衣，婢遽收之。寬神色不異，徐言：「羹爛汝手乎？」
《東觀漢記》曰：王渙為洛陽令。馬帝正數從賣羹飯家乞貸，不得，輒歐罵之，至忿，煞正。捕得，渙問知事實，便諷吏解遣。
謝承《後漢書》曰：陸續詣詔獄，其母至京師餉食。續對餉泣曰：「續母來。」使者問其故，答曰：「續母作羹，截肉未嘗不方，斷蔥寸寸無不同，是以知母來。」
又曰：陶碩，字公超，啖蕪菁羹，無鹽。
《帝王世紀》曰：文王長子曰伯邑考，紂烹以為羹，以賜文王，曰：「聖人不食其子羹。」文王得而食之。紂曰：「誰謂西伯聖者與？食其子羹而不知！」
《晉書》曰：桓溫錶王浚之孫曰：「浚今有三孫，年出六十，室如懸磬，糊口江濱，四節蒸嘗，菜羹不給。」
《宋書》曰：湘州刺史王僧虔引樂頤之為主簿，以同僚非人，棄官去。吏部郎庾杲之嘗往候，頤之為設食，惟枯魚菜菹。杲之曰：「我不能食之。」母聞之，自出嘗膳，魚羹數種。杲之曰：「卿過於茅季偉，我非郭林宗。」
又曰：殷淳子孚，有父風。嘗與侍中何勗共食，孚羹盡。勗云：「益殷蓴羹。」勗，司空無忌子也。孚徐輟箸曰：「何無忌諱！」
又曰：朱修之為荊州刺史。姊在鄉里，飢寒不立。修之貴為刺史，未曾供贍。往姊家姊為設菜羹粗飯以激之。
又曰：毛修之被禽入魏，敬事嵩山道士冠謙之。謙之在魏，太武帝信敬，營護之，故不死。修之嘗為羊羹，薦魏尚書，以為絕味，獻之武帝，大悅，以為太官令。被寵，遂為尚書，封南郡公，太官令如故。
又曰：宋末，齊高帝輔政。劉彥節知運祚將遷，密懷異圖。及沈攸之舉兵，齊高入屯朝堂，袁粲鎮石頭，潛與彥節及諸大將黃回等謀，夜會石頭，詰旦乃發。彥節素怯，搔擾不自安，脯後便自丹陽郡車載婦女盡室奔石頭。臨去，婦蕭氏強勸令食。彥節啜羹，寫胸中，手振不自禁。
《齊書》曰：高祖既為齊王，置酒為樂。羹膾既至，崔祖思曰：「此味故為南北所推。」侍中沈文季曰：「羹膾吳食，非祖思所解。」祖思曰：「『炮鱉膾鯉』，似非勾吳之詩。」文季曰：「千里蓴羹』，豈關魯衛之說？」帝甚悅曰：「蓴羹故應還沈。」
又曰：朱緒無行。母病積年，忽思菰羹。緒妻到市買菰為羹，欲奉母。緒曰：「病復安能食？先嘗之。」遂並食盡。母怒曰：「我病欲此羹，汝何心並啖盡？天若有知，當令汝哽死！」緒聞，心中介介然，即吐血，明日而死。
《梁書》曰：蕭勵為廣州刺史，徵為太子左衛率。勵性嗇儉，而器度寬裕。左右嘗將羹，正胸前翻之，顏色不異，徐呼更衣。
《後魏書》曰：趙琰，字叔起。嘗送子冀州聘室，過路旁主人設羊羹，琰訪知盜殺，卒辭不食。
又曰：彭城王浟為滄州刺史。有溼沃縣主簿張達，嘗詣州投人舍食雞羹，浟察知之。守令畢集，浟對眾謂達曰：「食羹何不還價直也？」達即伏罪，合境號為神明。
《唐書》曰：魏元忠前後三坐棄市，偶得不死。武后嘗問之，對曰：「臣猶鹿耳，羅織之徒，苟須臣肉作羹耳。」
《荀卿子》曰：孔子厄於陳、蔡，藜羹不糝。
《韓子》曰：堯有天下，糲粱之食、藜藿之羹。
又曰：昭僖侯之時，宰人上食，而羹中有生肝焉。昭侯召宰人，以次而誚之曰：「汝何為置生肝羹中？」眾宰人曰：「竊以為有欲去上食宰也。」
《淮南子》曰：鼓造辟兵，壽盡五月。〈高誘曰：鼓造謂梟。今世人五月作梟羹，亦作蝦蟆羹。〉
又曰：楚人有烹猴者，而召其鄰人，以為狗羹也而甘之。後聞其猴也，據地而嘔之。此不知味也。
又曰：太宰子朱侍食於令尹子國，子國伏羹而熱，援漿以泛。明日，子朱辭官，曰：「令尹輕行而簡禮，其辱人不難。」明日，伏節尹，怒而笞之三百。
《秦子》曰：五味者，各稱一族之名，合和一鼎名曰羹。猶威重廉平，恩合而為信也。
《郭子》曰：陸士衡詣王武子，武子有數斛羊酪，指以示陸曰：「卿東吳何以敵此？」陸云：「千里蓴羹，未下鹽鼓。」
劉向《新序》曰：紂王天下，熊羹不熟，而殺庖人。
又曰：平公問叔向曰：「齊桓公九合諸侯，一匡天下。如是，君不知臣力，何也？」師曠侍，曰：「臣請以喻五味：管仲善斷割之，隰朋善煎熬之，賓須無善齊和之，羹已熟矣而進之。」
又曰：魏文侯見箕季子，日晏，進糲飧瓜瓠之羹，曰：「豈不能具五味？教我無斂於百姓，以省飲食之養也。」
《風俗通》曰：昭帝時，大官上食，羹中有髮，切中有土，令承坐不謹敬，皆論。
劉禎《毛詩義問》曰：鉶羹有菜、鹽、鼓。其中菜為其形象可食，因以鉶為名。
陸機《毛詩草木疏》曰：梅，杏類也。其子赤而酢，不可生啖。煮而曝干為蘇，可著羹臛中。
《廣志》曰：大渡蜂，取其子得數升為羹，亦可蒸食。
《臨海水物志》曰：民皆好啖猴頭羹，雖五肉臛不能及之。其俗言：「寧負千石之粟，不願負猴頭羹臛。」
《笑林》曰：人有和羹者，以杓嘗之，少鹽，便益之。後復嘗之向杓中者，故云鹽不足。如此數益升許鹽，故不咸，因以為怪。
《食經》曰：有豬蹄酸羹法、胡羹法、雞羹法、䉀笴鴨羹法。
《楚辭·天問》曰：緣鵠飾玉，後帝食饗。〈後帝，殷湯也。言伊尹始仕，緣因烹鵠鳥之羹，修飾玉鼎，以事於湯，湯賢之，遂相也。〉彭鏗斟雉，堯帝何饗？〈彭鏗，彭祖也。好和滋味斟羹事，事堯，堯而饗食之。〉受壽永多，夫何久長？〈言彭祖進雉羹於堯，堯饗之，以壽之也。〉
又《九章》曰：懲於羹者而吹齏。〈言人有啜而熱中，懲艾之，見齏則吹之。〉
又《招魂》曰：和酸若苦陳吳羹。〈吳人攻作。〉
又《大招》曰：鮮{蟲雋}甘雞和楚酪。〈酪，酢胾也。言取生大鱉，烹之作羹，調以飴蜜，復有肥雞肉，和以酢酪，其味清也。〉
又曰：內鶬鴿鵠味豺羹。〈鶬，鶬鶴。鴿，似鳩而小，青白。鵠，黃鵠也。豺，似狗。言宰夫巧於調和，先甘酸鶬鵠肉，故羹美也。〉
《唐明皇雜錄》曰：李林甫子婿鄭平為戶部員外，嘗與林甫同處。一日，林甫就院省其女，遇平櫛發，見林甫至，遽欲退藏。林甫固邀之，見其鬚髮皆白，謂平曰：「上當賜甘露羹，郎其食之，縱當華皓，必當鬒黑！」明日，果有中使至，賜林甫食中有甘露羹，遂以與平。平食訖，一旦髪毛如䃜。
《嶺表異錄》曰：交址之人重不祿羹。羹以羊、鹿、雞、豬肉和骨同一釜煮之，令極肥濃，漉去肉，進之蔥姜，調以五味，貯以盆器，置之槃中。羹中有觜銀銀杓，可受一升。即更相揖讓，多自主人先舉，即滿斟一杓，內觜入鼻，仰首，徐傾之。飲盡，傳杓，如酒巡行之。吃羹瞭然，續以諸饌，謂之不錄會。〈亦呼為先腦也。〉交址之人，或經營事務，彌縫推要，但備此會，無不諧者。〈《安南錄異圖》鑿穿心，飛頭鼻飲者，皆遺風也。〉
張翰《豆羹賦》曰：乃有孟秋嘉菽，垂枝挺莢。是刈是獲，充簞盈篋。香鑠和調，同疾赴急。
桓鱗《七說》曰：河黿之羹，齊以蘭梅。芬芳甘旨，末咽先滋。
衛洪《七開》曰：馨羹芬臛，凝色生華。
《皇象書》曰：想必醉令作醴，梅羹相待。
繆襲《祭儀》曰：夏祀，調和羹芼以葵；秋祀，羹以蔥；春祀，和羹芼以韭。
《蒼頡解詁》曰：䐪少年汁，臛也。膹，臛多澤。〈膹，房文切。〉
《說文》曰：臛，肉羹。
《釋名》曰：臛，曰蒿也，香氣蒿高也。
《齊書》曰：虞悰家富於財，而善為滋味。豫章王嶷盛饌享賓，謂悰曰：「餚羞有所遺否？」悰曰：「《何曾食疏》有黃頷臛，恨無之。」
《廣志》曰：晨鳧肥而耐寒，宜為臛。
劉欣期《交州記》曰：九真太守陶璜立郡築城，於土穴中得一物，白色，形似蠶蛹，無頭，長數十丈，大十餘圍，軟軟動，莫能名。剖腹有肉，如豬肪。遂以為臛，甚香美。璜啖一杯，三軍盡食。
《齊諧記》曰：江北華本者，為人好鱉臛。
《食經》曰：有芋子酢臛法。
《楚辭·招魂》曰：臛鱉炮羔有柘漿。〈言以飴蜜胹鱉炮羔。或曰臑鱉缹羹，和牛五臟為羹臛也。鵠酸䐪鳧煎鴻鶬〈鴻，鳴鴶。鶬，鵠也。言復以酸酢烹鵠為羹，小䐪鳧煎熬鴻鶬，令羹肥美也。〉露雞臛䐪，〉厲而不爽〈厲，烈也。爽，敗也。楚人名敗曰爽。言乃復烹露棲之肥雞，雞臛鱉肉，其味清烈而不敗也。〉
又《大招》曰：煎鯽臛爵。〈言煎鮒魚臛黃雀也。〉
崔駰《博徒論》曰：鶩臛羊殘。
陳思王《七啟》曰：臛江界之潛黿。
王粲《七釋》曰：黿羹蠙臛。
《周禮·天官·膳夫》曰：飲用六清。〈六清：水、漿、醴、京、醫、酏也。醫，於美切。酏，以支切。〉
又《食醫》曰：飲齊視冬時。〈飲宜寒也。〉
又《酒正》曰：酒正辨四飲之物：一曰清，二曰意，三曰漿，四曰酏。〈清，謂醴之者也。意，《內則》所謂或以酏為醴者。凡醴濁釀，酏為之則少清矣。醴者，酏粥清也。〉
又《漿人》曰：漿人掌共王之六飲：水、漿、醴、涼、意、酏，入於酒府。〈醴者，清也。鄭司農云：涼，以水和酒也。玄謂：涼，今寒粥，若糗飯雜水。〉
《禮記·玉藻》曰：天子五飲：上水、醬、酒、醴、酏。〈上，以水為上。〉
又《郊特牲》曰：飲養陽氣，故有樂。
又《內則》曰：飲：〈目諸飲也。〉重醴、稻醴，清糟；黍醴，清糟；粱醴，清糟。〈重，陪也。糟，醇也。清，也。致飲有醇者，有者，陪設之也。〉或以酏為醴，〈釀粥為醴。〉黍酏。〈酏，粥。〉
又《外傳》曰：共王及後與世子食後所進之六飲，水居其上。其次曰漿，三曰醴，〈釀粥為之，淨而清。〉四曰涼，〈暑月以雜糗為和水者。〉五曰醴，〈以梅、木瓜相和水。一名濫涼。〉六曰酏。〈以黍為粥之薄者。〉
《左傳》曰：丑父使公下，如華泉取飲，鄭周父御佐車，宛{艸伐}為右，載齊侯以免。〈佐車，副車。〉
又曰：鄢陵之戰，欒釒咸見子重之旌，請曰：「楚人謂『夫旌，子重之麾也』。彼其子重也，日臣之使於楚也，子重問晉國之勇，臣對曰：『好以眾整。』曰：『又何如』？〈又問其餘。〉臣對曰：『好以暇』。〈暇，閑暇。〉今兩國治戎，行人不使，不可謂整；臨事而食言，不可謂暇』。〈食好整之言。〉請攝飲焉。〈攝，持也。持飲，往飲子重也。〉公許之。使行人執榼承飲，〈承，奉也。〉造於子重，曰：「寡君乏使，使釒咸御持矛，是以不得犒從者，使某攝飲。」子重曰：「夫子嘗與吾言於楚，必是故也，不亦識乎？」〈知其以往言好暇故致飲。〉受而飲之免使者而復鼓。〈免，脫也。〉
又曰：鄭師入陳，子展執縶而見，〈見陳侯。〉再拜稽首，承飲而進獻。〈承飲，奉觴，示不失臣敬。〉子美入，數俘而出。〈子美，子產也。但數其所獲人數，不將以歸也。〉
又曰：吳入楚，申包胥乞師於秦，立依於庭牆而哭，日夜不絕聲，勺飲不入口七日。
《論語》曰：一簞食，一瓢飲。
《穆天子傳》曰：天子渴於中，求飲未至，七萃之士曰高奔戎，割其左驂之頸，取其清血，以飲天子。〈今西方之羌故刺馬咽取血飲之，創亦尋愈也。〉天子美之，賜佩玉一隻。
《神仙傳》曰：蔡經屍解去，十餘年忽還家，言七月七日王君當來過，到其日可多作數百斛飲以供從官，乃去。到期，假借甕器，作飲數百斛，羅列覆置庭中。其日，方平果來。
《語林》曰：陸士衡在洛，夏月忽思竹飲，語劉實云：「吾鄉曲之思轉深，今來東歸，恐無復相見理。」言此，已復之生感。
《詩》曰：或以其酒，不以其漿。〈或醉其酒者，或不得漿者。〉
《禮記·曲禮》曰：酒漿處右。
又《檀弓》曰：曾子謂子思曰：「，吾執親之喪也，水漿不入於口者七日。」
又《內則》曰：漿、〈酢也。〉水、〈清新。〉意，〈梅漿。〉濫。〈以諸和水也。以《周禮》六飲校之，則濫，涼也。紀莒之間名諸為濫。〉
漢《釋名》曰：桃濫水也，水漬而藏之，其味濫濫然酢也。
《史記》曰：漿千儋，〈儋，罌。〉此亦比千乘之家。
又曰：薛公藏於賣漿家。
《漢書·郊祀歌》曰：奉尊柘漿析朝醒。〈應劭曰：取甘柘汁以為飲也。析，解。酲，病酒。言柘漿可以解朝醒也。〉
《吳書》曰：袁朮去壽春，時方盛夏，欲得蜜漿，又無蜜，遂歐血死。
《後魏書》曰：游明根幼年遭亂，為櫟陽王氏奴。主使牧羊，明根以漿倩人書字路邊，書地學之。
又曰：咸陽王禧謀逆被禽，送華林都亭，著千斤錢格鎖格，羽林掌衛之。時熱甚，禧渴悶垂死，敕斷水漿。侍中崔光令左右送酪漿升余，禧一飲而盡。
《管子》曰：左酒右漿。〈蔡邕注曰：事尚書，左酒，近體也；右漿，上遠。〉
《列子》曰：列子之齊，中道而返，遇伯昏瞀人。瞀人曰：「奚方而反？」曰：「吾驚焉。」「惡乎驚？」曰：「吾食於十漿，而五漿先饋。」〈饋，遺也。〉伯昏瞀人曰：「若是，則汝何為已驚？」〈遺汝之漿，何故驚也？〉曰：「夫內誠不解，〈內無誠實，外無解然。〉形諜成光，〈諜飾其形，身之光也。〉以外鎮人心，〈外以諜形鎮人，則其內不足也。〉使人輕乎貴老〈重少輕老，由乎形諜。〉而察其所患。〈形飾則心亂，亂必患生，故當察也。〉夫漿人持為食羹之貨，多餘之嬴，〈漿人之饋我者，非貴我嬴也，蓋貨我以自盈耳。〉其為利也薄，其為權也輕，而猶若是，〈食羹之利薄，所利之權輕，相猶謀我，況有國者效我以功事乎？故我道中而反。〉而況萬乘之主，身勞於國，而智盡乎事？彼將任我以事，而效我以功，吾是以驚也。」
《孟子》曰：《書》曰：「我後，後來無罰！」其君子實玄黃於篚，以迎其君子；其小人簞食壺漿，以迎其小人。
《袁子正書》曰：歲在申酉，乞漿得酒；歲在辰巳，嫁妻賣子。
《顧子》曰：非其道，壺漿不可受；是其道，雖天下不可讓。
《山海經》曰：高前之山，上有水焉，甚寒而清，帝台之漿也，飲者不心痛。
《漢武故事》曰：西王母曰：「太上之藥，有玉津金漿，其次藥有五雲之漿。」
《神異經》曰：東南有人，名黃父，以霧露為漿。
《廣志》曰：僉，京漿也。〈僉，初檻切。〉
《穆天子傳》曰：盛姬病，求飲，天子命取漿而給。〈得之遂。〉是曰壺輲。〈壺，器名。輲，速也，音遄。〉
焦贛《易林》曰：登上橋堂，飲萬歲漿。
《華山記》曰：華山上有明星玉女，持玉漿。
《孝子傳》曰：洛陽陽公輦義漿以給過客。
《世說》曰：嵩山北有大穴。晉初有一人誤墮穴中。緣行十許日，有草屋一區，中有二人，對坐圍棋。扃下有一杯白飲，墮者告以飢渴，棋者曰：「可飲此。」墮者飲之，氣力十倍。歸問張華，華曰：「所飲者玉漿。」
《典朮》曰：餌桃膠，五十日後飲玉漿。
《楚辭·九歌》曰：奠桂酒兮椒漿。〈以椒置漿中也。〉
又曰：援北斗兮酌桂漿。
《西京雜記》曰：枚乘《柳賦》曰：「樽盈縹玉之酒，爵獻金漿之醪。」〈梁人作諸柘酒，名曰金漿。〉
張衡《思玄賦》曰：斟白水以為漿。
