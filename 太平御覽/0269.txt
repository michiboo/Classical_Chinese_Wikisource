
《漢書》曰︰何並，字子廉，爲長陵令，道不拾遺。卭成太后外家王氏貴，而侍中王林卿坐法免，歸長陵上冢，因留飲連日。並恐其犯法，乃自造門上謁，謂林卿曰︰「冢間單外，君宜以時歸。」林卿曰︰「諾。」林卿素驕，慙於賓客。林卿既去，北渡涇橋，令騎奴還至寺門，拔劍剝其建鼓。並自從吏兵追林卿。行數十里，林卿迫窘，乃令奴冠被其襜自代，乘從車騎，身變服從間徑馳去。會日暮追至，收縛冠奴，奴曰︰「我非侍中，奴耳。」並心知已失林卿，乃曰︰「君因自稱奴，得脫，死！」即叱吏斷頭，持還縣所，剝鼓置都亭下，署曰︰「故侍中王林卿。」
《東觀漢記》曰︰董宣爲洛陽令。擊持豪強，在縣五年，七十四卒官，詔遣使者臨視，惟布被覆屍，妻子對哭，家無餘財。上嘆曰︰「董宣死，乃知貧耳。」
《晉書》曰︰何曾孫機爲鄒平令，性亦矜傲，責鄉里謝鯤等拜。或戒之曰︰「禮敬年爵，以德爲主。令鯤畏勢，懼傷風俗。」機不以爲慚。羨爲離狐令，既驕且吝，陵駕人物，鄉閭疾之如仇。永嘉之末，何氏滅亡無遺焉。
《梁書》曰︰沈瑀爲餘姚令。富吏鮮衣美服，以自彰別，瑀怒曰︰「汝等下縣吏，何自擬貴人耶？」悉使著芒履粗布，侍立終日，足有蹉跌，跌輒加榜棰。瑀微時，嘗自至此鬻瓦器爲富人所辱，故因以報焉。由是士庶駭怨。
《史記》曰︰詔捕淮南太子，淮南相怒，壽春丞留太子建不遣。〈如淳注曰︰「丞主刑獄囚徒，故責之。」〉
《漢書》曰︰黃霸爲潁川太守，務在成就全安長吏。許丞老，病聾，督郵白欲逐之，霸曰︰「許丞廉吏，雖老尚能拜起送迎，正頗重聽，何傷？且善助之，母失賢者意。」〈如淳曰︰「許，縣丞也。」〉
《後漢書》曰︰張玄，字君夏，河陽人也。少習《春秋顔氏》，兼通數家法。建武初，舉明經，補弘農文學，遷陳倉縣丞。清淨無欲，專心經書，方其講問，乃不食終日。及有難者，輒爲張數家之說，令擇從所安。諸儒皆伏其多通，著錄千餘人。玄初爲縣丞，嘗以職事對府，不知官曹處，吏白門下責之。時扶風琅邪徐業，亦大儒也。聞玄諸生，試引見之，與語，大驚曰︰「今日相遭，真解矇矣！」〈遭，逢也。〉遂請上堂，難問極日。
《吳志》曰︰會稽妖賊許昌起於句章，自稱陽明皇帝，扇動諸縣，衆以數萬。孫堅以郡司馬募召精勇，得千餘人，與州郡合討破之。刺史臧旻列上功狀，詔書除堅鹽瀆丞，數歲徙盱眙丞，又徙下邳丞。
又曰︰孫堅爲下邳丞，曆佐三縣，所在有稱，吏民親附。鄉里知舊，好事少年，往來者常數百人，堅接撫待養，有若子弟也。
《唐書》曰︰武德元年詔︰京令五品，丞一人，七品，正六人，八品。畿令六品，丞一人，七品，正四人，八品，上縣令六品，丞一人，八品正四人，九品，中、下縣各有差，後改爲尉。
《後漢書》曰︰繆肜〈音融。〉字孺公，仕縣爲主簿。時縣令被章見考，吏皆畏懼自誣，而肜獨證據，掠考苦毒，乃至體生蟲蛆，因轉換五獄，逾涉四年，令卒以自免。
又曰︰寧陽主簿詣闕，訴其縣令之枉，積六七歲不省，乃復上書曰︰「臣聞陛下爲臣父，臣爲陛下子。臣章百上，終不見省，臣豈可北詣單于以告冤乎？」帝大怒，尚書劾以大逆，虞詡駁之曰︰「主簿所訟乃君父之怨，百上不達，乃有司之過。」
又曰︰仇覽，字季和，一名香。初爲蒲亭長。有陳元者，母告其不孝，覽爲陳慈孝之道，卒成孝子。考城令王渙，政尚嚴猛，聞覽以德化人，署爲主簿。謂覽曰︰「主簿聞陳元之過而不罪，得無少鷹鸇之志耶？」覽曰︰「以爲鷹鸇，不若鸞鳳。」渙謝遣曰︰「枳棘非鸞鳳所棲，百里非大賢之路。」乃以月俸資遣令入太學，其名大振。
《唐書》曰︰蘇弁爲奉天主簿。朱泚之亂，德宗倉卒出幸，縣令杜正元上府計事，聞大駕至，官吏惶恐，皆欲奔竄山谷。弁諭之曰︰「君上避狄，臣下當伏難死節。昔肅宗幸靈武，至新平、安定，二太守皆潛遁，帝命斬之以徇，諸君知其事乎？」衆心乃安。乃車駕至，迎扈儲峙無闕，德宗嘉之，就加試大理司直。
《汝南先賢傳》曰︰李宣之子名表。宋公令寇端召表爲主簿，表不樂爲吏，於寺門中焚燒衣幘。端怒，收表，欲殺之。陳仲舉聞之，至宋公，欲請表，先過宣，宣問︰「何故來？」曰︰「欲見寇令，請足下兒。」宣曰︰「吾子犯罪，罪當死，如有明君，豈妄殺人！宜從此還。」端追問仲舉，仲舉具以語之。端乃嘆曰︰「李宣，烈士也？」即原之。
蘇林《廣舊傳》曰︰仇香，字季智。爲書生，性謙恭勤恪，威嚴矜莊，貌不爲晝夜易容，言不爲喜怒變聲。雖同儕群居，必正色後言，終身無泄狎之交，以是見憚。學通三經，然無知名之援、鄉里之舉。年四十，召爲縣主簿。
《唐職員令》曰︰主簿掌付事勾稽，省署抄目，糾止縣內非違，監印，給紙筆之事。
《春秋元命苞》曰︰天尉主甲卒，設武備。〈今時尉官亦准此義也。〉
《史記》曰︰張湯給事內史，爲寧成掾，以湯爲無害，言大府，調爲茂陵尉，治方中。〈《漢書音義》曰︰方中，陵上土作方也，湯主治之也。蘇林曰︰天子即位，豫作陵，諱之，故言方中。如淳曰︰大府，幕府也。茂陵尉主作陵之尉也。韋昭曰︰大府，公府也。〉
《漢書》曰︰李廣出雁門，匈奴兵多，破廣。廣亡失多，當斬，贖爲庶人。屏居藍田南山射獵，嘗夜從一騎出，從人田間飲。還至亭，霸陵尉醉，呵止廣，廣騎曰︰「故李將軍。」尉曰︰「今將軍尚不得夜行，何故也！」宿廣亭下。居無何，匈奴入隴西，殺太守。於是上乃召廣拜爲右北平太守。廣請霸陵尉與俱，因斬之。
又曰︰梅福，字子真，九江壽春人也。少學長安，明《尚書》、《豰梁春秋》爲郡文學，補南昌尉，後去官。
《東觀漢記》曰︰光武起兵入冠，絳衣，騎牛，殺新野尉，乃得馬。
又曰︰逢萌，字子康，北海人。少有大節，志意抗厲。家貧，給事爲縣亭長。尉過，迎拜問事。微久，尉去，舉拳撾地嘆曰︰「大丈夫安能爲人役耶！」遂去，學問。
《後漢書》曰︰橋玄案梁冀客陳助、羊昌罪，由是著名，舉孝廉，補洛陽左部尉。時梁不疑爲河南尹，以公事當詣府受對，玄恥爲所辱，乃棄官還鄉里。
又曰︰令長、國相亦皆有尉，大縣二人，小縣一人主盜賊，案察奸軌。
應劭《漢官儀》曰︰大縣丞、左右尉，所謂命卿三人。小縣一人一尉，命二人。
《續漢書·百官志》曰︰邊縣有障塞尉，掌禁備羌夷犯塞，秩比二百石。
《魏志》曰︰太祖除洛陽北部尉。初入尉廨，繕治四門，造五色棒，懸門左右各十餘枚，有犯禁者，不避豪強皆棒殺之。後數月，愛幸小黃門蹇右叔父夜行，則殺之，京師斂跡，莫敢犯者。近習寵臣咸共疾之，而不能傷。
《蜀志》曰︰劉備率其屬從校尉鄒靖討黃巾有功，除安喜尉。督郵以公事到縣，先主求謁，不通，直入縛督郵，杖二百，解綬系其頸，棄官亡命。
《唐書》曰︰顔師古，隋仁壽中授養安尉。尚書左僕射楊素見師古年弱貌羸，因謂曰︰「安養劇縣，何以克當？」師古曰︰「割鶏焉用牛刀。」素奇其對。到官，果以幹理聞。
又曰︰員半千，晉州臨汾人。上元初，應八科舉，授武陟尉。屬頻歲旱饑，勸縣令殷子良開倉以賑貧餒，子良不從。會子良赴州，半千便發倉粟，以給饑人。懷州刺史郭齊宗大驚，因而按之。時黃門侍郎薛元超爲河北道存撫使，謂齊宗曰︰「公之百姓不能救之，而使惠歸一尉，豈不愧也！」遽令釋之。
又曰︰王無競，字仲烈，其先琅琊人，因官徙居東萊，宋太尉弘之十一代孫。無競有文學，初應舉，下筆成章，舉及第，解褐授趙州欒城縣尉。
又曰︰李勉爲開封尉。昇平日久，且汴水陸所湊，邑居龐雜，號難治。勉與聯尉盧城軌等，幷有擒奸レ伏之名。
又曰︰柳公綽爲渭南尉。公綽性謹重，動循禮法。屬歲饑，其家雖給，而每飯不過一器，歲稔復初。
又曰︰包佶授藍田尉。時有詔命畿內諸縣城奉天，時嚴郢爲京兆，政尚峻暴，加以朝旨甚迫，尹正之命急如風霆，本曹尉韋重規，其室方娠而疾，畏郢之暴，不敢以事故免。佶因請代，役無愆素，當時義之。
又曰︰竇參強直果斷。少以門蔭，積官至萬年尉。時同僚有直官曹者，將夕，聞親疾，參請代之。會獄囚亡走，京兆尹按直部，將奏，參遽請曰︰「彼以不及狀謁，參實代之，宜當罪。」坐貶江夏尉，人多義之。
《唐新語》曰︰盧莊道，年十六，授長安尉。太宗將錄囚徒，京宰以莊道幼年，懼不舉，欲以他尉代之。莊道不從，但閑暇不之省也。時繫囚四百餘人，令、丞深以爲懼。翌日，太宗召囚，莊道乃徐書狀以進，引諸囚人，莊道評其輕重，留系日月，應對如神，太宗驚嘆。
又曰︰魏奉古爲雍丘尉。時姚珽蒞汴州，郡僚畢謁。珽覽刺，召奉古前，持《廄牧令》示奉古，奉古一覽便諷千餘言，珽驚起曰︰「仕宦且四十年，未嘗見此。」
又曰︰朱履霜，好學，明法理，補山陰尉。巡察使委以推按，故人或遺以數兩黃連，固辭不受，曰︰「不辭，受此歸，恐母妻詰問從何而得，不知所以對也。」
又曰︰楊再思爲玄武尉。使於京，舍止於客院。盜者竊其裝囊，邂逅遇之，盜者謝罪，再思曰︰「足下有遺行，勿復聲惡，恐傍人害足下，可留公文，餘幷仰遺。」不形容色，時人莫測其量。
又曰︰玄宗聽政之暇，從禽自娛，又於蓬萊宮側立教坊，以習倡優曼衍之戲。酸棗尉袁楚客以爲天子春秋方壯，宜節之以雅，恐從禽好鄭將蕩上心，乃引由余太康義上疏以諷，玄宗納之。
又曰︰鄭蜀賓頗善五言，竟不聞達，年老方授江左一尉。親朋餞別於上門，蜀賓賦詩留別曰︰「畏途方萬里，生涯近百年。不知將白首，何處入黃泉。」酒酣詠之，聲調哀感，滿座爲之流涕。竟卒於官。
《魯國先賢傳》曰︰二世時，山東盜賊起，二世問諸臣曰︰「於公何如？」博士諸生三十餘人前曰︰「人臣無將則反，罪至死無赦，願陛下急發兵擊之。」二世怒。叔孫通前曰︰「諸生言皆非。明主在上，四方輻湊，安有反者？此乃鼠竊狗盜，守尉今捕誅之，何足可憂！」二世喜，乃賜通衣帛，拜爲博士。諸生或譏通之諛，通曰︰「我幾不免虎口。」乃亡去，之薛。薛已降楚，遂從項梁，梁死從項羽。
《先賢行狀》曰︰程堅，字諶甫，爲北陽尉。貧無車馬，每出追游，常步行。郡間給事焉。
《搜神記》曰︰蔣子文者，廣陵人。嗜酒好色，挑撻無度。常自言已青骨，死當爲神。當漢末爲秣陵尉，遂死。及吳先主之初，其故吏見子文於道，乘白馬，執白扇，侍從如平生。吏見驚走。子文進馬追之，謂曰︰「我當爲此土地之神，以福爾下民。爾可宣告百姓，爲我立祠。不爾，將有大咎。」
《荊州圖記》曰︰澧陽縣西百三十里，澧水之南岸，有白石雙立，狀類人形，高各三十丈，周回等四十丈。古之相傳，昔有充縣左尉與零陵尉共論疆，因相傷害，化爲此石，即以爲二縣界首。東標零陵，西碣棄縣。充縣廢省，今臨澧縣則其地也。
《墨子》曰︰備城法︰百步一亭，亭一尉焉。
宋武帝詔曰︰百里之任，總歸官長。縣尉實效甚微，其費不少。二品縣可置一尉而已，餘悉停省。
