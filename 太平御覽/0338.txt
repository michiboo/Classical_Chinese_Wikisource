
徐廣《車服儀制》曰：角，前世書記所不載。或雲本出羌胡，吹以驚中國之馬，或雲本出吳越。
《晉書·安帝記》曰：桓玄制龍頭角。或曰所謂亢龍角者也。
《晉中興書》曰：大司馬桓溫屯中堂，夜吹警角。御史中丞司馬恬奏劾大不敬，請治罪。明日，溫見奏事，嘆曰：「此兒乃敢彈我，真可畏也。」
又庾翼《與燕王書》曰：今致畫長鳴角一，雙幡副。〈音餌。〉
《宋書》曰：張興世父仲子，由興世致位給事中，興世欲將往襄陽，愛戀鄉里不肯去。嘗謂興世曰：「我雖田舍老公，樂聞鼓角，汝可送一部，行田時吹之。」興世素恭謹畏法，譬之曰：「此是太子鼓角，非田舍公所吹。」
《三國典略》曰：初，魏世山崩，得三石角藏於武庫。至是齊主入庫，賜從臣兵器，持此角賜平秦王歸彥曰：「爾事常山，不得反，事長廣得反，反時將此角嚇漢也。」
史苓《武昌記》曰：武昌有龍山，欲陰雨，上有聲如吹角。
《辛氏三秦記》曰：河西有沙角山，山頭頽沙則鼓角鳴。
《異苑》曰：晉孝武太元末，帝每聞手巾箱中有鼓吹鞞角聲。於是，請僧齋會。夜見一臂長三尺許，手長數尺，來摹經案。帝是歲崩，天下大亂。
《幽明錄》曰：晉司空郗方回葬婦於離山，使會稽郡吏史澤治墓，多平夷古墳。後壞一冢，構制甚偉，器物殊盛。冢發聞鼓角聲，角聲自是多如此。
陶侃表云：奉獻金口角。
《石勒別傳》曰：石勒永康中流宕山東，寄旅平原師勸家亻庸耕，耳恆聞鼓角鞞鐸之音，勒私異之。
《世說》曰：樂令有數客，闊不復來。樂問所以。答曰：「前在坐蒙賜酒，方欲飲，見杯中有蛇，意甚惡之，既飲而疾。」於時河南廳事上壁有角，角邊漆畫作蛇，樂而疑是角影入杯中。復令置杯酒於前處，謂曰：「君更看酒中復有所見不？」答曰：「所見如初。」樂乃告其所以，客豁然意解，沉屙頓消。〈又一本雲角弓。〉
《語林》曰：陸士衡爲河北督，已被間構，內懷憂懣。聞衆軍驚角鼓吹，謂其司馬孫極曰：「我今聞此不如華亭鶴鳴。」
穀儉《角賦》曰：夫角以類推之，蓋黃帝會群臣於太山，作清角之音，似兩鳳之雙鳴，若二龍之齊吟，如丹蛇之翹首，似雄蛇之帶天。
《衛公兵法》曰：夫軍城及野營行軍在外，日出日沒時，撾鼓一千扌追：三百三十三椎爲一通。鼓音止，角音動，吹十二聲爲一疊；角音止，鼓音動。如此三角三鼓，而昏明畢。
又曰：諸大將置鼓四十面，子總管給鼓十面，營別給鼓一面，行即負隨纛下，擬晝夜及在道有警，急擊之傳響。令諸軍嚴警，兼用防備賊侵逼。如軍行引之時，先軍卒逢賊寇，先軍即急擊鼓救。中腰逢賊，即須擊鼓，前軍聞聲便往後；後軍聞聲，須急向前赴救。後頭逢賊即擊鼓，前頭中腰聞聲，即須住，幷量抽兵相救。如發引稍長，鼓聲不徹，中腰支料更須置鼓傳響，使傳後得聞。其諸營自須著鼓一面，用防夜中；有賊犯營即急擊，令諸軍有警備。
又曰：諸行軍立營數則萬計，或逢泥溺，或阻山河，同聽角聲，俱共齊發。路狹難進，徒餓馬驢，應發營。第一角聲絕，右虞候促馬驢；第二角聲絕，即被駕，右一軍促馬驢；第三角聲絕，右虞候即發引，右一軍被駕，右二軍促馬驢；第四角聲絕，右一軍即發引，右二軍被駕。以後諸軍，每聽角聲，裝束被駕准此。每營各出一戰隊，今取虞候進止，防有賊至，便用騰擊。後如其路便細小，即須更有角聲，仍令虞候及當營官人虞候子排比催督急過，不得停擁。過訖，以後軍准前排比催迫急過。
《釋名》曰：校，號也。將帥號令之所在也。節爲號令、賞罰之節也。鐸，度也。號令之限度也。金鼓，金，禁也。爲進退之禁也。
《詩》曰：方叔率止，鉦人伐鼓，陳師鞫旅。
又曰：顯允方叔，伐鼓淵淵，振旅闐闐。
又曰：擊鼓其鏜，踴躍用兵。
《周禮》曰：鼓人掌教六鼓：以雷鼓鼓神祀，〈雷鼓，八面鼓也。〉以靈鼓鼓社祭，〈靈鼓，六面鼓也。社祭，祭地也。〉以路鼓鼓鬼享，〈路鼓，四面鼓也。享宗廟也。〉以賁鼓鼓軍事，〈大鼓謂之賁鼓，長八尺。〉以鼓鼓役事，〈，大鼓也。長丈二尺也。〉以晉鼓鼓金奏。〈晉鼓，長六尺六寸。謂樂正擊編鐘也。〉
《左傳》曰：凡師有金鼓曰伐，無曰侵。
又曰：吳子使其弟蹶由犒師，〈犒，勞也。〉楚人執之，將以釁鼓。王使問曰：「汝卜來吉乎？」對曰：「吉。寡君聞君將治兵於敝邑，卜之以守龜，曰餘亟使人犒師，請行以觀，王怒之疾，徐而爲之備，尚克知之。龜兆告吉，曰『克可知也』。君若歡好逆使臣，滋敝邑休怠而忘，其死亡無日矣。今君奮焉震電，憑怒虐執使臣，將以釁鼓，則吳知所備矣。」乃釋之。
又曰：密須之鼓與其大輅，文王所以大蒐也。
又曰：簡子曰：「吾伏嘔血，鼓音不衰，今日我上也。〈功爲上也。〉
又曰：吳伐齊，將戰，公孫夏命其徒歌虞殯，陳子行命其徒具含玉。陳書曰：「此行也，吾聞鼓而已，不聞金矣。」〈鼓以進軍，金以退軍。不聞金，言將死以也。〉
《國語》曰：越甲至齊，雍門子狄請死之。齊王曰：「鼓鐸之聲未聞，矢石未交，長兵未接，子何務死焉？」
《後漢書》曰：光武徇河內，韓歆議欲城守，岑彭止不聽。既而光武至懷，歆迫急迎降，光武知其謀，大怒，收歆置鼓下，將斬之。〈中將軍最尊，自執旗鼓。若置營，則立旗以爲軍門，幷設鼓。戮人必於其下。〉召見彭，彭因進說，俱獲免。
《東觀漢記》曰：段起於徒中，爲幷州刺史，有功征還京師。乘輕車，介士鼓吹，曲蓋朱旗，騎馬拂天蔽日，錚鐸金鼓，雷振動地，連騎繼跡，彌數十里。
《齊地記》曰：城東有上祠山，上有石鼓。舊說云：「將有寇難則鼓自鳴，所以豫警備也。」
《吳興記》曰：長城縣有夏架山，石鼓磐石爲足。長老云：「鳴聲如金鼓，鳴則三吳有兵。」
《東方朔傳》曰：朔初上書曰：「臣朔少失父母，長養兄嫂。年十三而學，三冬文史足用；十五學擊劍；十六學詩書，誦二十萬言；十九學孫吳兵法戰陣之事、鉦鼓之教。」
《周髀》曰：十人之長執銅，百人之師執鐸，千人之師執鼙，萬人之將執大鼓。
《吳氏春秋》曰：金鼓所以一耳也，法令所以一心也。
又曰：周宅酆高阝近戎人，與諸侯約爲高堡，置鼓其上，遠近相聞，戎寇至傳鼓相告，諸侯之兵皆至救天子，褒姒大悅，笑之。王欲褒姒之笑也，因數擊鼓，諸侯兵數至而無寇。後戎寇真至，幽王擊鼓，諸侯兵不至，幽王之身乃死驪山之下，爲天下笑。
韓侯曰：吳使沮衛獻蟲蠹於荊師，荊師將殺之以釁鼓。衛曰：「死者無知，則釁無益；若有知，戰之時臣使鼓不鳴。」因不殺之。
孫子曰：是故軍攻曰：「言不相聞，故爲鼓鐸；視不相見，故爲旌旗。」〈故夜戰多鐘鼓，晝戰多旌旗。〉夫金鼓旌旗所以一人之耳目也。人既專一則勇者不得獨進，怯者不得獨退，此用衆之法也。
《抱樸子》曰：軍始發，大風甚，雨起於後，旌旗前指，金鼓清鳴，大勝。
《黃帝出軍決》曰：牙旗者，將軍之精；金鼓者，將軍之氣，一軍之形候也。
《唐子》曰：將勿離鼓旗。鼓旗，將之耳目也。
徐�《齊都賦》曰：王乃乘華玉之路，駕玄駁之駿。翠握浮游，金光皓幹；〈公旦切。〉戎車�布，武騎星散；鉦鼓雷動，旌旗虹亂。
陸�《南征賦》曰：戎士肅而啓行，三軍分而雜沓。長角哀吟以命旅，金鼓訇隱而砰磕。
孫惠《祭金鼓文》曰：赫矣皇威，用伐不庭。金鼓磨旗，以昭其聲。
《釋名》曰：鞞，裨也，裨助鼓節也。〈鞞，補彌切。〉
《呂氏春秋》曰：亻垂作鼓鼓。
鄭緝之《東陽記》曰：晉隆安中，孫恩遣偏師謝咸攻東陽。東陽岑山下民聞嶺上有鼓鞞聲，若數萬人。鹹破潰，而山上鼓鞞亦絕。
《鬻子》曰：禹之治天下也，懸五聲以聽之，曰：「語寡人以獄訟者揮鞀。」〈音挑。〉
《呂氏春秋》曰：亻垂作鞀。
又曰：武王有誡慎之鞀。〈欲誡者，捶鞀鼓。〉
《說文》曰：鐃，小鉦也。〈鐃，女交切。〉
《周禮》曰：六鼓四金，以金錞和鼓，以金鐲節鼓，以金鐸通鼓。〈鐲，音濁，鉦也。軍行鳴之，以爲鼓節。〉
《說文》曰：鈴，丁也。從金，令聲。
《左傳》曰：揚鑾和鈴，昭其聲也。
《魏志》曰：安平太守宅老，鈴下作怪爲鳥鵲鬥。蓋公府閣有繩鈴以傳呼，鈴下有吏者也。
《風俗通》曰：鈴柄施縣魚，魚者，欲君臣沈靜如魚之入水，不可復得聞見耳。
《集異記》曰：廣陵士甲市得一宅，但聞中有搖鈴聲，夜輒止。後遂見其真形，乃是其故人，問曰：「何以常搖鈴？」答曰：「我典使君藥物，故夜持時耳。」問曰：「晝日何以不持時？」曰：「白日是死道之夜。」因別而去。
《三禮圖》曰：鐸，今之鈴，其鑄銅爲之。木舌爲木鐸，金舌爲金鐸也。
《說文》曰：鐸，大鈴也。
《釋名》曰：鐸，度也。號令之限度也。
王隱《晉書》曰：荀勖逢趙郡商賈於路，懸鐸於牛，識其聲焉，及後爲樂。勖曰：「趙之牛鐸則善諧矣。」於是，下郡悉送，果有諧者。世伏其才明。
《晉書·載記》曰：石勒少時，嘗耕，每聞鞞鐸之音，歸以告其母。母曰：「作勞耳鳴，非不祥也。」
《鬻子》曰：禹之治天下也，以五聲聽令銘於簨𥳁曰：「教寡人以事者振鐸。」
《文子》曰：老子云：「鳴鐸以聲自毀，膏燭以明自消。
《纂文》曰：刁斗，持時鈴也。
《漢書》曰：李廣行師，不擊刁斗以自衛。〈孟康曰：以銅爲器，受一斗，晝炊飲食，夜擊持行夜。銘曰：刁斗在滎陽軍。音譙，形如銷。銷，火玄切，即銚也。音俗呼銅銚。二音桃。〉
《漢名臣奏》曰：漢興以來，深存古義，宮殿省闥至五六重，周衛刁斗。
《說文》曰：�橐，行夜所擊木也。
《易·繫辭》曰：重門擊柝，以待暴客，蓋取諸豫。
《周禮》曰：野廬氏賓客宿息則聚柝。
《漢書舊儀》曰：宮中衛宮城門擊刁斗，傳五夜，衡衛士周廬擊木柝。
張衡《東京賦》曰：故亟穀擊柝於東西。〈柝，守夜所擊木也。〉
