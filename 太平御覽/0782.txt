
《後漢書》曰：倭在韓東南大海中，依山島為居，凡百餘國。武帝滅朝鮮，使驛通於漢者三十許國。倭王居邪馬台國，樂浪郡徼去其國萬二千里，其地大較在會稽、東冶，與朱崖、儋耳相近，故其俗多同。土宜禾稻麻紵蠶桑，知識績為縑布，出白珠、青玉。其山有丹，土氣溫暖，冬夏生菜茹，無牛、馬、虎、豹、羊、鵲。其兵有矛楯木弓竹矢，或以骨為鏃。男子皆黥面文身，以其文左右大小別尊卑之差。其男衣皆橫幅，結束相連；女人被髮，屈紒衣如單被，貫頭而著之，並以丹朱坋身，〈《說文》曰：坋，塵也。音蒲頓切。〉如中國之用粉也。有城柵屋宇，父母兄弟異處，惟會同男女無別。飲食以手，而用籩豆。俗皆徒跣，以蹲踞為恭敬。其人性嗜酒，多壽考，至百餘歲者甚眾。國多女子，大人皆有四五妻，其餘或兩或三，女人不淫不妒。又，俗不盜竊，少爭訟。犯法者沒其妻子，重者滅其門族。其死者，停喪十餘日，家人哭泣，不進酒食，而等類就歌舞為樂。灼骨以為卜，用決吉凶。行來渡海，令一人不櫛沐、不食肉、不近婦人，名曰持衰。若在塗吉利，則雇以財物；如病疾遭害，以為持衰不謹，便共殺之。
《魏志》曰：倭國在帶方東南大海中，依山島為國，舊百餘小國。漢時有朝見者，今令使譯所通共三十國。從帶方至倭，循海岸水行，曆韓國，從乍南乍東到其北岸拘耶韓國七千餘里，至對馬國戶千餘。其大官曰卑狗，副曰卑奴母離。所居絕島方四百餘里，地多山林，無良田，食海物自活，乘船南北市糴。又南渡一海一千里，名曰瀚海，至一大國，置官與對馬同，地方三百里，多竹木叢林，有三千許家，亦有田地。耕田不足食，亦行市糴。又渡海千餘里，至未盧國，戶四千，濱山海居，人善捕魚，水無深淺皆能沉沒取之。東南陸行五百里，到伊都國，官曰爾支，副曰泄謨觚、柄渠觚，有千餘戶，世有王，皆統屬女王。帶方使往來常止住。又東南至奴國百里，置官曰先馬觚，副曰卑奴母離，有二萬餘戶。又東行百里，至不彌國，戶千餘，置官曰多模，副曰卑奴母離。又南水行二十日，至於投馬國，戶五萬，置官曰彌彌，副曰彌彌那利。又南水行十日，陸行一月，至耶馬台國，戶七萬，女王之所都，其置官曰伊支馬，次曰彌馬叔，次曰彌馬獲支，次曰奴佳鞮，其屬小國有二十一，皆統之女王。之南又有狗奴國，男子為王，其官曰狗石智卑。狗者，不屬女王也。自帶方至女國萬二千餘里，其俗，男子無大小皆黥面文身。聞其舊語，自謂太伯之後；又雲自上古以來，其使詣中國，草傳辭說事。或蹲或跪，兩手據地，謂之恭敬。其呼應聲曰噫噫，如然諾矣。
又曰：倭國本以男子為王。漢靈帝光和中，倭國亂，相攻伐無定，乃立一女子為王，名卑彌呼。事鬼道，能惑眾。自謂年已長大，無夫婿，有男弟佐治國，以婢千人自侍，惟有男子一人給飲食，傳辭出入。其居處，宮室樓觀城柵，守衛嚴峻。景初三年，公孫淵死，倭女王遣大夫難升米等言帶方郡，求詣天子朝見，太守劉夏送詣京師。難升米致所獻男生口四人、女生口六人、班布二匹。詔書賜以雜錦釆七種五尺，刀二口，銅鏡百枚，真珠、鉛丹之屬，付使還；又封下倭王印綬。女王死，大作冢，殉葬者百餘人。更立男王，國中不伏，更相殺數千人。於是復更立卑彌呼宗女台舉，年十三，為王，國中遂定。其倭國之東，渡海千里，復有國，皆倭種也。又有朱儒國，在其南，人長三四尺。去倭國四千餘里，又有裸國。墨齒國，復在其南，船行可一年至。
《南史》曰：倭國風俗不淫，男女皆露髻。富貴者以錦繡雜釆為帽，似中國胡公頭。晉安帝時，有倭王贊遣使朝貢。宋武帝永初二年，詔曰：「倭王贊遠誠宜甄，可賜除授。」文帝元嘉二年，贊又遣使奉表獻方物。贊死，弟珍立，遣使貢獻，自稱使持節都督倭、百濟、新羅、任那、秦韓六國諸軍事、安東大將軍、倭國王，詔除安東將軍、倭國王。珍又求除正倭洧等十三人平西徵虜冠軍號，詔並聽之。自此朝貢不絕。至順帝升明二年，倭王武遣使上表言：「自昔祖禰躬擐甲冑，跋涉山川，不遑寧處，東徵毛人五十五國，西服眾夷六十六國，陵平海北九十五國，王道融泰，廓士遐畿，累葉朝宗，不愆於歲。道過百濟，裝飾船舫，而句麗無道，圖欲見吞。臣亡考濟，方欲大舉，奄喪父兄，使垂成之功，不獲一簣。今欲練兵，申父兄之志，竊自假開府儀三司，其餘咸各假授，以勸忠節。」詔除武使持節督倭、新羅、任那、加羅、秦韓六國諸軍事、安東大將軍、倭國王。至齊建元中，及梁武帝時，並來朝貢。
《北史》曰：隋開皇二十年，倭王姓何每，字多利思比孤，號河輩雞彌，遣使詣闕。上令所司訪其風俗，使者言：「倭王以天為兄，以日為弟，天明時出聽政，跏趺坐，日出便停，理務，雲『委我弟』。文帝曰：「此大無義理。」於是訓令改之。王妻姓雞彌沒官，有女六七百人，名太子為利歌彌多弗利。
又曰：倭國內官有十二等：一曰大德，次小德，次大仁，次小仁，次大義，次小義，次大禮，次小禮，次大智，次小智，次大信，次小信，員無定數。有軍尼一百二十人，猶中國牧宰。八十戶置一伊尼翼，如今里長也。十伊尼翼屬一軍尼。
又曰：倭國男子服飾，衣裙襦，其袖微小，履如屨形，漆其上，系之腳。人庶多跣足。不得用金銀為飾，故時衣橫幅，結束相連，而無縫頭，亦無冠，但垂發於兩耳上。至隋時，王始制冠，以錦彩為之，以金銀鏤花為飾。婦人束發於後，亦衣裙襦，裳皆有襈。縴竹聚以為梳，編草為薦，雜皮為，裘，緣以雜文皮。
又曰：倭國兵有弓矢、䂎斧，漆皮為甲，骨為矢鏑。雖有兵，無徵戰。其王朝會必陳設儀仗。其國樂戶，戶可十萬。俗殺人、強盜、及奸皆死；盜者計贓酬物，無財者沒身為奴，自余輕重或流或杖。每訊冤獄，不承引者，以木壓膝；或置小石於沸湯中，令所競者探之，雲理曲者即手爛；或置蛇甕中令取之，雲曲者即螫手。人頗恬靜，罕爭訟，少盜賊。樂有五弦琴笛。男女多黥面、文身。沒水捕魚。無文字，惟刻木結繩。後於百濟求得佛經，始有文字。知卜筮，尤信巫覡。每至正月一日，必射戲、飲酒。其餘節略與華同。好棋博、握槊、樗蒲之戲。氣候溫暖，草木冬青，土地膏腴，水多陸少。以小環掛鸕鶿項，令入水捕魚，日得百餘頭。俗無槃俎，藉以槲葉。性質直，有雅風。女多男少，婚嫁不取同姓，男女相悅者即為婚。婦入夫家，必先跨火，乃與夫相見。婦人不淫妒。死者斂以棺槨，親賓就屍歌舞，姜子兄弟以白布制服。貴人三年殯，庶人卜日而瘞。及葬，置屍船上，陸地牽之，或以小輿。
又曰：倭國有阿蘇山，其石無故火起接天者，俗以為異，因行禱祭。有如意寶珠，其色青，大如雞卵，夜則有光。新羅、百濟皆以倭為大國，多珍物，並仰之，恆通使往來。
又曰：隋大業三年，倭國王多利思比孤遣朝貢。使者曰：「聞海西菩薩天子重興佛法」，國書曰：「日出處天子，致書日沒處天子，無恙」云云。帝覽不悅，謂鴻臚卿曰：「夷書有無禮者，勿復以聞。」明年，上遣文林郎裴世清使倭國。王遣小德何輩台，從數百人，設儀仗，鳴鼓角來迎。後十日，又遣大禮歌多毗，從三百餘騎刺郊勞。既至彼都，其王與世清來貢萬物。此後遂絕。
《唐書》曰：倭國土風頗類新羅。貞觀五年，遣使獻方物。太宗矜其道遠，敕所司無令歲貢。又遣新州剌史高袁仁持節往撫之。袁仁無綏遠之才，與王子爭禮，不宣朝命而還。至二十二年，又附新羅，奉表以通起居。
《唐書》曰：日本國者，倭國之別種也。以其國在日邊，故以日本為名。或云：倭國自惡其名不雅，改為日本；或云：日本舊小國，並倭國之地。其人入朝者，多自矜大，不以實對，故中國疑焉。
又云：其國界東西南北皆數千里，西界、南界咸至大海，東界、北界有大山為限，山外即毛人之國。長安三年，其大臣朝臣真人來貢方物。朝臣真人者，猶中國戶部尚書。冠進德冠，其頂為花，分而四散；身服紫袍，以錦為腰帶。真人好讀經史、解屬文，容止溫雅。則天宴之於麟德殿，授司膳卿，放還本國。
又曰：開元初，日本國遣使來朝，因請儒士授經。詔四門助教趙玄默就鴻臚寺教之。乃遺玄默闊幅布，以為束修之禮，題雲「白龜元年」，調布人亦疑其偽為此題。所得錫齎，盡市文籍，泛海而還。其偏使朝臣仲滿，慕中國之風，因留不去，改姓名為朝衡，仕歷左補闕。儀王友衡，留京師五十年，好書籍，放歸鄉，逗留不去。
又曰：貞元二十一年，日本國遣使來朝，留學生橘免勢、學問僧空海。元和元年朝貢，使判官高階真人上言：「前件學生藝業稍成，願歸本國，便請與臣同歸。」從之。開成四年，又遣使朝貢。
《南海經》曰：南倭、北倭屬倭國，在帶方東大海中，以女為王。其俗零結衣服，無針功，以丹朱塗身，不妒忌，一男子數十婦。
《外國記》曰：周詳泛海，落紵嶼。上多紵，有三千餘家，雲是徐福僮男之後，風俗似吳人。
《唐書》曰：蝦夷國，海島中小國也。其吏須長四尺。尤善弓矢，插箭於首，令人戴觚而立，數十步射之，無不中者。顯慶四年十月，隨倭國使入朝。
