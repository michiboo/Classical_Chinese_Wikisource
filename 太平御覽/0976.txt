
《詩》曰：我有旨畜，亦以御冬。〈旨美；御，禦也。蓄，聚菜以禦冬月乏無時也。〉
又曰：其蔌〈音速。〉伊何？維筍及蒲。〈蔌，菜殽也。〉
《周禮·春官》曰：入學釋菜合舞。〈入學必釋菜，禮先師也。菜，蘋蘩之屬。〉
《儀禮·婚禮》曰：舅姑既沒，則婦入三月乃奠菜，〈沒，終也。奠菜者韭，祭菜也，蓋用薰。〉稱婦之姓曰：某氏來，婦敢奠嘉菜。〈始為皇舅。〉
《禮》曰：仲秋之月，命有司趣民收歛，務蓄菜。〈始為禦冬之備也。〉
《左傳》曰：蘋蘩蘊藻之菜，可薦於鬼神，可羞於王公。
《爾雅》曰：菜謂之蔌，蔬不熟為饉。〈蔌，菜楤名，見《詩》。凡草菜可食，通名為蔬也。〉
《論語》曰：雖蔬食菜羹瓜祭，必齊如也。
又曰：飯蔬食，飲水，曲肱而枕之，樂亦在其中矣。
《尚書大傳》曰：煞君之室，雖生美菜，有義之士弗食。
《後漢書》曰：劉平與母俱匿野澤中。平朝出求食，逢餓賊，將烹之。平叩頭曰：「今旦為老母求菜，母老，將平為命，願得先歸，食〈音嗣，下同。〉母畢，還就死。」因涕泣。賊見其至誠而遣之。平還，既食母訖，因白曰：「屬與賊期，義不可欺。」遂還詣賊。眾皆大驚，相謂曰：「常聞烈士，乃今見之！子去矣，吾不忍食子。」於是得全。
又曰：崔瑗愛士，好賓客，盛脩餚膳，殫極滋味，不問餘產。居常蔬食菜羹而已。
謝承《後漢書》曰：汝南鍾南嚴海君少時，鄉人有入其園竊菜者。明日，拔菜悉遺鄉里。鄉里人相約，無復取菜者。
又曰：彭城刀曜，字子卿，為漁陽相。前相所種菜，悉付還外。
《魏志》曰：倭國地溫，冬夏食生菜。
《吳書》曰：趙咨使魏，魏人曰：「聞江東有耑〈音端〉蹄菜，作若為食？」咨曰：「當得倉〈助庚切〉鰷以作羹。」
王隱《晉書》曰：皇甫謐姑子梁柳，為城陽太守。或勸謐送之，謐曰：「柳為布衣過吾，吾送迎柳不出門，食不過塩菜。貧，不以酒肉為禮也。今而送，是貴城陽太守，而賤梁鴻季也，豈中古人之道哉！」
又曰：邵續為石勒所執，身灌園鬻菜，以供衣食。勒屢遣人察之，嘆曰：「此真高人矣！不如是，安足貴乎？」嘉其清苦，賜榖帛。每臨朝嗟嘆，以勵群官。
又曰：桓溫性儉，每讌，唯下七奠拌菜果而已。
又曰：吳隱之母喪，哀毀。嘗醎葅，以其味旨，輟而棄之。及為廣州，清操踰勵，常食不過菜及乾魚而已。帷帳器服，皆付外庫。時人頗謂其矯，然亦始終不易。
《宋書》曰：張敷，父在吳興亡，成服凡十餘日，始進水漿。葬畢，不進塩菜，遂毀瘠成疾。
又曰：宗慤以軍功封洮陽侯。先是，鄉人庾業家豪富侈，侯服玉食，與賓客相對，膳必方丈，而為愨設粟飯菜葅，謂客曰：「宗軍人慣噉粗食。」慤致飽而退，初無異辭。至是，為慤長史，帶梁郡，慤待之甚厚，不以昔事為嫌。
又曰：柳元景為三公時，在朝勳貴多事產業，唯元景獨無所營。南岸有數十畝菜，得錢三萬還宅，元景怒曰：「我立此園菜，以供家啖耳！乃復賣以取錢，奪百姓之利耶？」乃以錢乞守園人。
又曰：王玄謨、柳玄景、桓護之，雖並北人，而玄謨獨受老傖之目。凡諸稱為四方書疏，亦如之。甞為玄謨作四時詩，曰：「堇茹供春膳，粟漿充夏餐，匏醬調秋菜，白醝解冬寒。」
又曰：朱脩之姉在鄉里，飢寒不立。脩之貴為刺史，未曾供膳。徃姊，為設菜羹麄飯以激之。
《齊書》曰：晉永嘉五年，曲陽縣市黃慶宅左右有園，東南廣數丈。每種菜，輙鮮異，雖加採拔，更生。夜恆有白光，似懸絹。道士傅德占，使人掘之三尺，獲玉印，文曰「長承萬福」。
又曰：宜都王鏗，生三歲，喪母。及有識，問母所在，左右告以早亡，便思慕蔬食，自悲不識母。
又曰：江泌性仁孝，食菜不食心，以其有生意，惟食老葉而已。
《南史·隱逸傳》曰：沈道虔辟州府，凡十二命皆不就。有竊園菜者，外還見之，仍自逃隱。待竊者去後，乃出。
《梁書》曰：武帝太官常膳，唯以菜蔬，圓案所陳，不過三盞。
又武帝詔曰：今雖無復牲腥，猶有脯脩之類，即之幽明，義為未盡。可更詳定，悉薦時蔬。左丞司馬筠等，參議大餅代大脯，餘悉用蔬菜，帝從之。
《三國典略》曰：梁蕭棟，字玄吉，豫章安王權之子也。侯景以法駕迎棟，時棟與其妃執鋤種菜，忽然見逼，駭愕久之。
《後魏書》曰：甄琛母曹氏，有孝性。夫氏去家，路踰百里，每得魚肉菜菓珍羹口實者，必令僮僕走奉其母，乃後食焉。
又曰：高閭曾造胡叟，叟短褐曳柴，從田歸舍，為閭設濁酒蔬食，皆手自辦案。其館宇卑陋，園疇褊局，而飯菜精潔，醯醬調美。見其二妾，並年衰跛眇，衣布穿弊。閭見其貧約，以衣服直十餘疋贈之，亦無辭媿。
又曰：盧義僖性清儉，不營財利。雖居顯位，每至睏乏。麥飯蔬食，忻然甘之。
《三國典略》曰：北齊主以鄴清風園賜穆提婆，於是官無蔬菜，賒買於人，負錢三百萬，其人訴焉。斛律光曰：「此園賜提婆，一家足；不賜提婆，百官足。」
又曰：庫狄士文為貝州刺史，性清苦，不受公料，家無餘財。其子甞啖官廚餅，士文枷之，繫獄累日，杖之一百，步送還京。僮錄無敢出門，所買菜必於外境。凡有出入，皆封署其門。親故絕跡，慶吊不通。
《隋書》曰：姚察，陳亡入隋，詔授秘書丞，別勑成梁、陳二史，又勑於朱華門長參。文帝以察自奉蔬菲，別日召入內殿，賜果菜，指謂朝臣曰：「朕聞姚察學行，當今無比。我平陳，只得此一人！」
《唐書》曰：太宗回次易州界，司馬陳元璹令百姓種蔬坈坑上，而微火煦之，欲其速生，以擬供進。太宗聞之，責其諂媚，詔免官。
又曰：太宗時，徤達獻佛土菜，一莖五葉，花赤，中心正黃，而蕊子紫色。泥婆羅獻波稜菜，葉類紅藍，實如蒺䔧，火熟之，能益食味。又有酢菜，狀似芹，而味香。渾提蔥，其狀猶蔥，而甘辛。
又曰：高宗時，司農欲以冬藏餘菜賣之百姓，以墨勑示僕射蘇良嗣，良嗣判曰：「昔公儀相魯，拔去園葵；況臨御萬邦，而敗蔬鬻菜？」事遂不行。
又曰：王昇為刑部尚書，性貪恡，不常在公。乃鬻公廨菜園，收其價錢以自潤，甚為時論所醜。
又曰：中書園蔬，日給於眾官者，主事白常袞減其數，崔祐甫怒訶主事，主事曰：「此相公之命。」祐甫大詬曰：「門下侍郎，安得理中書之蔬！」叱左右踣主事而拽之，自是與袞常不平。
又曰：貞元七年冬，司農卿李模免官。初，司農當供三官冬菜二千車，以度支給車直稍賤，又阻雨菜敗，模以度支為辭。上責其不先聞，故免之。先是，模奏司農菜不足，請京兆府市之。尹薛玨、萬年令韋彤，乃禁人私賣。上命奪玨俸一月，彤俸三月。
又曰：貞元中，奚陟為中書舍人，以所得雜給均分省內官，又躬親庶務，下至園蔬，皆悉自點閱。人以為難，而涉處之無倦。
《莊子》曰：宣尼窮於陳蔡之間，顏回擇菜。
《孔藂子》曰：菜謂之蔬。
《金樓子》曰：秦始皇聞鬼谷先生言，因遣徐福入海，求金菜玉蔬。
《說苑》曰：楚文王伐鄧，使王子革、王子靈共捃菜。二子出，見老丈人戴畚，乞焉不與，搏而奪之。王聞之，令皆拘二子，將煞之。大夫辭曰：「取畚信有罪，然煞之非其罪也！君若何煞之？」言卒，丈人造軍而言曰：「鄧為無道，故伐之。今君公之子，搏而奪吾畚，無道甚於鄧乎！」呼天而號，群臣見之，言，曰：「討有罪而橫奪，非所以禁暴也；恃力虐老，非所以教幼也；愛子棄法，非所以保國也。私二子，滅三行，非所以從政也！」丈人舍之矣！謝之軍門之外。
又曰：楚莊王賜虞丘子菜田三百，號曰國老，以孫叔敖為令尹。
《呂氏春秋》曰：菜之美者，壽木之華，枯姑之東赤木、玄木之葉，餘瞀之南，有菜名嘉樹，其色若碧。
桓譚《新論》曰：董仲舒專精於述古，年至六十餘，不窺園井菜。〈論行亦云。〉
《山東六賢傳》曰：袁下，字叔隰，陬慮人。種菜一園，左右竊取度溝瀆，下乃為之橋，其敦義如此。
《漢武內傳》曰：西王母云：上仙之藥，有碧海之狼菜。
《孝子傳》曰：北平陽公，輦水作漿，兼以給過者。公補履屩，不取其直。天神化為書生，問云：「何不種菜？」曰：「無菜種。」即與數升，公種之，化為白璧，餘皆為錢，公得以娶婦。
《廣州先賢傳》曰：丁密，蒼梧人，非家織布不衣，非已耕種菜菓不食。
《杜蘭香別傳》曰：香降張碩，賫瓦榼酒，七樏多菜，而無他味，亦有世間常菜，輙有三種，色或丹或紫，一物與海蛤相類。並有非時菜。碩云：「食之亦不甘，然一食，七八日不飢。」
《荊楚歲時記》曰：正月七日，謂為人日，採七種菜以為羹。
《兩京記》曰：隋大業六年，諸夷來朝，請入市交易，煬帝許之。於是修飾邸店，皆使甍宇齊正，卑高如一，環貨充積，人物華盛，競崇侈麗。至賣菜者，亦以龍鬚席籍之。
《魏王花木志》曰：吳郡邊海諸山，悉生紫菜。
崔豹《古今注》曰：葅、荊、楊州人謂葅為戢。
杜寶《大業拾遺錄》曰：徐孝穎，性仁孝。甞在園中晝臥，見人盜菜，徐徐轉身向裏，恐偷者見之。仁行退讓，皆此類也。
漢張竦奏曰：古叛逆之國，瀦其宮室以為污池，名曰凶墟，雖生菜蔬，而民不食。
《詩》曰：四之日其蚤，獻羔祭韭。
《禮》曰：庶人春薦韭，韭曰豊本。
《爾雅》曰：霍，山韭。〈今山中多有孔菜，皆如人家所種者。〉
《說文》曰：菁，韭華。韭，菜一種，久而生也，象形，在地上，北也。
《通俗文》曰：韭根曰荄〈古人切〉。
《山海經》曰：遏春山、雞山，韭。丹重之山，其草多韭。
《穀梁傳》曰：古者公田為井，居竈蔥非盡取焉。
《漢書》曰：龔遂為渤海太守，民口種一畦韭。
《晉書》曰：石崇為客作豆粥，咄嗟便辦；每冬得韭蓱〈音並〉齏。王愷每以此事為恨，乃密貨崇帳下，問其所以。荅云：「豆至難煑，豫作熟，有客來，作白粥以投之耳；韭蓱齏，是搗韭根，雜以麥苗耳。」
又曰：溫嶠滅王敦。先是，童謠曰：「剪韭剪韭斷楊柳。河東小子，令我與子。」以為賊如韭柳，尋得復生也。
《晉書後略》曰：成都王圍京邑，城中無菜，採陳韭芥以為善菜。
《齊書》曰：周顒隱鍾山，王儉謂曰：「卿在山中何所食？」荅曰：「赤米白塩，綠葵紫蓼。」又問：「何者冣佳？」曰：「春初早韭，秋暮晚菘。」
又曰：庾呆之，字景行，為世祖征虜功曹，清貧，食唯韭葅、{艹瀹}韭、生韭雜菜。或戲之曰：「誰言庾郎貧？食鮭甞有二十七種韭。」言三九也。
《三國丗略》曰：北齊太上，後宮無限，衣皆珠玉，一女歲費萬金，寒月盡食韭牙。
《莊子》曰：徐無鬼見武侯，武侯曰：「先生居山食芋，厭蔥韭；今老病，欲酒肉之味耶？」無鬼曰：「君為萬乘之主，苦國以義耳！目君病矣！何勞吾乎？」
《列子》曰：老韭為莧，老羭為猿。
《魯連子》曰：市處者，僕妾膾炙而食，市饒也；壅泉沃韭織屨之士，從兄弟室父徃，而不得粗糒〈音俻〉焉。非愛其僕妾，惡其室父也，此其饒羨之與不足也。
《說苑》曰：衛有一夫，負缶入井灌韭，終日一區。鄧晳過，教之曰：「有機重後輕前，命曰桔橰，終日訖九百區。丈夫曰：有機智，必有機心。我非不知，不欲為也！」
《正論》曰：小民髮如韭，剪復生；頭如雞，割復鳴。吏不必可畏，從來不必可輕。奈何慾望致刑厝乎？
《漢武內傳》西王母曰：仙次藥有八阮赤韭。
繆襲《祭儀》曰：春祀，和羹芼以韭。
《水經》曰：交州平樂山多龍穴，傍生野韭。人往乞者，神許則風吹制分，隨偃而拔，不得過越；不偃而拔，輙凶也。
楊衒之《洛陽伽藍記》曰：李崇為尚書令，儀同三司，富傾天下，僮僕千人，而性多儉恡，惡衣麄食，食常無肉，止有韭茹、韭葅。崇家客李元祐語人云：「李令公一食十八種。」人問其故，元祐曰：「二九十八。」聞者大笑，世以此為譏。
諸葛亮教張君嗣曰：去婦不顧門，萎韭不入園。以婦人之性，草菜之精，猶有所恥；想忠壯者，意何所之？
太平御覽卷第九百七十六
