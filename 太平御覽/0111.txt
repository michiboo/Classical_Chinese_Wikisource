
《唐書》曰：玄宗明皇帝，諱隆基，睿宗第三子也，母曰昭成順聖皇后竇氏。垂拱元年秋八月戊寅，生於東都。性英斷多藝，尤知音律，善八分書。儀範偉麗，有非常之表。三年閏七月丁卯，封楚王。天授二年十月戊戌，出閣，開府置官屬，年始七歲。朔望車騎至朝堂，金吾將軍武懿宗忌上嚴整，呵排儀仗，因欲折之。上叱之曰：「吾家朝堂，幹汝何事？敢迫吾騎從！」則天聞而特加寵異。尋即入閣。長壽二年臘月丁卯，改封臨淄郡王。聖曆元年，出閣，賜第於東都積善坊。大定元年，從幸西京，賜宅於興慶坊。長安中，曆右衛郎將、尚輦奉禦。神龍元年，遷衛尉少卿。景龍二年四月，兼潞州別駕。十二月，州境有黃龍白日升天。嘗出畋，有紫雲在其上，後從者望而得之。前後符瑞凡一十九事。四年，中宗將祀南郊，來朝京師。將行，使術士韓禮筮之，蓍一莖孑然獨立。禮驚曰：「蓍立，奇瑞非常也，不可言。」屬中宗末年，王室多故，上常陰引材力之士以自助。上所居宅外有水池，漫溢頃餘，望氣者以爲龍氣。四月，中宗幸其第，因游其池，結彩爲樓船，令巨象踏之。至六月，中宗暴崩，韋後臨朝稱制。韋溫、宗楚客、紀處訥等謀傾宗社，以睿宗介弟之重，先謀不利。道士馮道力、處士劉承祖皆善占兆，詣上布誠款。上所居裏名隆慶，時人語訛以「隆」爲「龍」；韋庶人稱制，改年又爲唐隆，皆符御名。上益自負，乃與太平公主謀之，公主喜，以子崇簡從。上乃與崇簡、朝邑尉劉幽求、長上折衝麻嗣宗、押萬騎果毅葛福順、李仙鳧寶昌寺僧普潤等定策誅之。或曰：「先啓大王。」上曰：「我拯社稷之危，赴君父之急，事成福歸於宗社，不成身死於忠孝，安可先請，怖憂大王乎！若請而從，是王與危事，請而不從，則吾計失矣。」遂以庚子夜率幽求等數十人，自苑南入總監鍾紹京又率丁匠百餘人以從。分遣萬騎往玄武門殺羽林將軍韋璿、韋播、高嵩，持首而至，衆歡叫大集。攻白獸、玄德等門，斬關而進，左萬騎自左入，右萬騎自右入，合於淩煙閣前。時太極殿前有宿衛梓宮萬騎，聞噪聲，皆披甲應之。韋庶人惶恐走入飛騎營，爲亂兵所害。於是分遣誅韋氏之黨，比明，內外討捕，皆斬之。乃馳謁睿宗，謝不先啓請之罪。睿宗遽前抱上而泣曰：「宗社禍難，由汝安定，神祗萬姓，賴汝之力也。」拜殿中監、同中書門下三品，兼押左右萬騎，進封平王。睿宗即位，與侍臣議立皇太子，僉曰：「除天下之禍者，享天下之福；拯天下之危者，受天下之安。平王有聖德，定天下，又聞成器已下咸有推讓，宜膺主鬯，以副群心。」睿宗從之。景午，制立爲皇太子。延和元年，凶黨因術人間睿宗曰：「據玄象，帝座及前星有災，皇太子合作天子，不合更居東宮矣。」睿宗曰：「傳德避災，吾意決矣。」七月壬午，下制曰：「皇太子某有大功於天地，定阽危於社稷，溫文既習，聖敬克躋。委之監撫，已移年歲，時政益明，庶工惟序。朕之知子，庶不負時，歷數在躬，宜陟元後。可令即皇帝位，有司擇日授冊。朕方比跡洪古，希風太皇，神與化游，思與道合，無爲無事，豈不美歟！王公百寮，宜識朕意。」上惶懼，遽馳見叩頭，請所以傳位之旨。睿宗曰：「吾因汝功業得宗社，今帝座有眚，思欲遜避，唯盛德大勛，始轉禍爲福。易位於汝，吾知晚矣。上始居武德殿視事，三品以下除授及徒罪皆決之。先天二年七月三日。尚書左僕射竇懷貞、侍中岑羲、中書令蕭至忠、崔、雍州長史李晉、左羽林大將軍常元楷、右羽林將軍李慈等與太平公主同謀，期以其月四日，以羽林兵作亂。上密知之，因以中旨告歧王范、薛王業、兵部尚書郭元振、將軍王毛仲、殿中監薑皎、中書侍郎王琚、吏部侍郎崔日用等定計，因毛仲取閑廄馬及家人三百餘人，率太僕少卿李令問、王守一、內侍高力士、果毅李守德等親信十數人，出武德殿，入虔化門。梟常元楷、李德於北闕。擒賈膺福、李猷於內客省以出，執蕭至忠、岑羲於朝堂，皆斬之。睿宗明日下詔曰：「朕將高居無爲，自今軍國政刑一事已上，幷取皇帝處分。」上御承天門樓，下制大赦天下。冬十一月甲申，幸新豐之溫湯。癸卯，講武於驪山。兵部尚書、代國公郭元振坐虧失軍容，配流新州；給事中、攝太常少卿唐紹以軍禮有失，斬於纛下。甲辰，畋獵於渭川。同州刺史、梁國公姚元崇爲兵部尚書、同中書門下三品。十一月戊子，上加尊號爲開元神武皇帝。十二月庚寅朔，大赦天下，改爲開元。
四年六月癸亥，太上皇崩。九年四月甲戌，上親策試應制舉人於含元殿，謂曰：「古有三道，今減二策。近無甲科，朕將存其上第，務收賢俊。」十三年冬十月辛酉，東封泰山，發自東都。十一月丙戌，至兗州岱宗頓。丁亥，致齋於行宮。己丑，日南至，備法駕登山，仗衛羅列岳下百餘里。詔行從留於穀口，上與宰臣、禮官升山。庚寅，祀昊天上帝於上壇，有司祀五帝百神於下壇。禮畢，藏玉冊於封祀壇之石�感，然後燔柴。燎髮，群臣稱萬姓，傳呼自山頂至岳下，震動山谷。上還齋宮，慶雲見，日抱戴。辛卯，祀皇地祗於社首，藏玉冊於石�感，如封祀壇之禮。壬辰，禦帳殿受朝賀，大赦天下。封太山神爲天齊王，禮秩加三公一等，環山十里，禁其樵採，賜穀七日。甲午，發岱嶽。景申，幸孔子宅，親設奠祭。十二月己巳，至東都。時累歲豐稔，東都米斗十錢，青、齊米斗五錢。是冬分吏部爲銓，敕禮部尚書蘇鍰、刑部尚書韋杭、工部尚書盧從願等分掌選事。十四年五月癸卯，戶部進計帳，今年管戶七百六萬九千五百六十五，管口四千一百四十一萬九千七百一十二。二十二年五月，關中大風拔木，同州尤甚。是夏，上自於苑中種麥，率皇太子己下躬自收穫，謂太子等曰：「此將薦宗廟，是以躬親，亦欲令汝等知稼穡之難也。」因分賜侍臣，謂曰：「比歲令人巡檢苗稼，所對多不實，故自種植以觀其成；且《春秋》書麥禾，豈非古人所重也！」二十五年春正月壬午，制曰：「朕猥集休運，多謝哲王，然而哀矜之情，小大必慎。自臨寰宇，子育蒸黎，未嘗行極刑，起大獄。上弘降鑒，應以祥和，思協平邦之典，致之仁壽之域。自今有犯死刑，除十罪，宜令中書門下與法官詳所犯輕重，具狀奏聞。」秋七月己卯，大理少卿徐岵奏：「天下今歲斷死刑五十八人，幾致刑措。」二十七年八月甲申，制追贈孔宣父爲文宣王，顔回爲兗國公，餘十哲皆爲侯，夾坐。後嗣褒聖侯改封爲文宣公。二十九年正月，制兩京、諸州各置玄元皇帝廟，幷置崇玄學。
天寶元年春正月丁未朔，大赦天下，改元，常赦不原咸赦除之。百姓有欠負租稅及諸色幷免之。前資官及白身人有儒學博通、文詞秀逸及軍謀武藝者，所在具以名薦。京文武官才堪官爲刺史者，各令封狀自舉。改黃鉞爲金鉞。內外官各賜勛兩轉。甲寅，陳王府參軍田同秀上言：「玄元皇帝降見于丹鳳門之通衢，告錫靈符在尹喜之故宅。」上遣使者函谷故關尹喜台西發得之，乃置玄元廟於大寧坊。二月丁亥，上加尊號爲開元天寶聖武神文皇帝。辛卯，親享玄元皇帝於新廟。甲午，親享太廟。景申，合祭天地於南郊。置天下囚徒，罪無輕重幷釋放。三載正月景辰朔，改年爲載。四載秋八月甲辰，冊太真楊氏爲貴妃。七載三月乙酉，大同殿柱産玉芝，有神光照殿，群臣請加皇帝尊號曰開元天寶聖文神武應道，許之。夏五月壬午，上御興慶宮受冊徽號，大赦天下。六月，范陽節度使安祿山賜實封及鐵券。十一載十一月庚申，御史大夫兼蜀郡長史楊國忠爲右相兼吏部尚書。十三載二月，祿山奏前後討奚契丹立功將士跳蕩等，請超三資，於是超授將軍者五百餘人，中郎將者二千餘人。十四載冬十月壬辰，幸華清宮。景寅，范陽節度使安祿山率蕃漢之兵十餘萬，自幽州南向指闕，以誅楊國忠爲名，先殺太原尹楊光於博陵郡。壬申，聞於行在所。癸酉，以郭子儀爲靈武太守、朔方節度使。封常清自安西入奏，至行在。甲戌，以常清爲范陽、平盧節度使，令募兵三萬以禦逆胡。戊寅，還京。十二月景戌朔，祿山於靈昌郡渡河。辛卯，陷陳留郡，殺張介然。甲午，陷滎陽郡，殺太守崔無詖。景申，封常清與賊戰於成皋罌子穀，官軍敗績，常清奔於陝郡。丁酉，安祿山陷東京，殺留守李淒、中丞盧奕、判官蔣清。時高仙芝鎮陝郡，棄城西保潼關。常山太守顔杲卿與長史袁履謙、賈深等殺賊將李欽湊，執賊將何千年、高邈送京師。辛丑，詔皇太子統兵東討。十五年春正月乙卯，禦宣政殿受朝。其日，祿山僭號於東京。六月庚寅，哥舒翰將兵八萬與賊將崔乾祐戰於靈寶西原，官軍大敗，死者十六七。甲午，將謀幸蜀，乃下詔親征，仗下後，士庶恐駭，奔走於路。乙未，淩晨，自延秋門出，微雨沾濕，扈從唯宰相楊國忠、韋見素、內侍高力士太子、親王，妃主、皇孫已下多從之不及。平明渡便橋，國忠欲斷橋。上曰：「及來者何以能濟？」命緩之。辰時，至咸陽望賢驛置頓，官吏駭散，無復儲擬。上憩於宮門之樹下，亭午未進食。俄有父老獻，上謂之曰：「爾可進飯。」於是百姓獻食相繼。俄又尚食持禦膳至，上頒給從官而後食。是夕次金城縣，官吏已遁，令魏方進男允招誘，俄得智藏寺僧進芻粟，行從方給。景辰，次馬嵬驛，諸衛頓軍不進。龍武大將軍陳玄禮奏曰：「逆胡指闕，以誅國忠爲名，然中外群情，不無嫌恐。今國步艱阻，乘輿震蕩，陛下宜徇群情，爲社稷大計，楊國忠之徒，可致之於法。」會吐蕃使二十一人遮國忠告訴於驛門，衆即呼曰：「楊國忠連蕃人謀逆！」兵士圍驛四合，及誅楊國忠、魏方進一族，兵猶未解。上令高力士詰之，回奏曰：「諸將既誅國忠，以貴妃在宮，人情恐懼。」上即命力士賜貴妃自盡。玄禮等見上請罪，命釋之。丁酉，將發馬嵬驛，朝臣惟韋見素一人，乃命見素子京兆府司錄諤爲御史中丞，充置頓使。議其所向，軍士或言阿、隴，或言靈武、太原，或言還京爲便，韋諤曰：「還京，須有捍賊之備，今兵馬未集，恐非萬全，不如且幸扶風，徐圖所向。」上詢於衆，衆以爲然。及行，百姓遮路乞留皇太子，願戮力破賊，收復京城，即日留太子。戊戌，次扶風縣。己亥，次扶風郡。軍士各懷去就，鹹出醜言，陳玄禮不能制。會益州貢春綵十萬匹，上悉命置於庭，召諸將諭之曰：「卿等國家功臣，陳力久矣，朕之優獎，常亦不輕。逆胡背恩，事須迴避。甚知卿等不得別父母妻子，朕亦不及親辭九廟。」言發流涕。又曰：「朕須幸蜀，路險狹，人若多往，恐難供承。今有此綵，卿等即宜分取，各圖去就。朕自有子弟中官相隨，便與卿等訣別。」衆鹹俯伏涕泣曰：「死生願從陛下。」上曰：「去住任卿。」自是悖亂之言稍息。庚子，以司勛郎中、劍南節度留後崔圓爲蜀郡長史、劍南節度副大使。以穎王璬爲劍南節度大使，以監察御史宋若思爲御史中丞充置頓使。韋諤充巡閣道使，幷令先發。辛丑，發扶風郡，是夕，次陳倉。壬寅，次散關。分部下爲六軍，穎王璬先行，壽王瑁等分統六軍，前後左右相次。景午，次河池郡，崔圓奏劍南歲稔民安，儲供無缺，上悅，授圓中書侍郎、同中書門下平章事，蜀郡長史、劍南節度如故。以前華州刺史魏仲犀爲梁州長史。秋七月壬戌，次益昌縣，渡吉柏江，有雙魚夾舟而躍，議者以爲龍。甲子，次普安郡，憲部侍郎房琯自後至，上與語，甚悅，即日拜爲吏部尚書、同中書門下平章事。丁卯，詔以皇太子充天下兵馬元帥，都統朔方、河北、河東、平盧等節度兵馬，收復兩京。庚午，次巴西郡。庚辰，車駕至蜀郡，扈從官吏軍士到者一千三百人，宮女二十四人而已。八月癸未朔，禦蜀郡府衙宣詔，大赦天下。癸卯，靈武使至，始知皇太子即位。丁酉，上用靈武冊稱上皇，詔稱誥。己亥，上皇臨軒降冊，冊肅宗，命宰臣韋見素、房琯使靈武，冊命曰：「朕稱太上皇，軍國大事先取皇帝處分，後奏朕知。俟克復兩京，朕當怡神姑射，偃息大庭。」明年九月，郭子儀收復西京。十月，肅宗遣中使啖廷瑤入蜀奉迎。丁卯，上皇發蜀郡。十一月景申，次鳳翔郡。肅宗遣精騎三千至扶風迎衛。十二月景戌，肅宗具法駕至咸陽望賢驛，迎奉上皇禦宮之南樓。肅宗拜慶樓下，嗚咽流涕不自勝，爲上皇徒步控轡，上皇撫背止之，即騎馬前導。丁未至京師，文武百寮、京城士庶夾道歡呼，靡不流涕。即日，禦大明宮之含元殿，見百寮，上皇親自撫問，人人感咽。上皇詣廟請罪，遂幸興慶宮。三載二月，肅宗與群臣奉上皇尊號曰太上至道聖皇帝。乾元三年七月丁未，移幸西內之甘露殿。時奄官李輔國離間肅宗，故移居西內。高力士、陳玄禮等遷謫，上皇浸不懌。上元二年四月甲寅，崩於神龍殿，時年七十八，謚曰至道大聖大明孝皇帝，廟號玄宗。初，上皇親拜五陵，至橋陵，見金栗山崗有龍盤鳳翥之勢，復近先塋，謂侍臣曰：「吾千秋後宜葬此地，得奉先陵，不忘孝敬矣。」至是，追奉先旨以創寢園。廣德元年三月辛酉，葬於泰陵。
《唐書》曰：安祿山，營州柳城雜種胡人也。本無姓氏，名軋犖山。母阿史德氏，亦突厥巫師，以卜爲業。開元初，與將軍安道買男俱逃出突厥中。安道買次男貞節爲嵐州別駕，收穫之。年十餘歲矣，冒姓爲安。及長，解六蕃語。二十年，張守珪爲幽州節度，祿山盜羊事覺，守珪剝坐，欲棒殺之，大呼曰：「大夫不欲滅兩蕃耶？何爲打殺祿山！」守珪見其肥白，壯其言而釋之。令與鄉人史思明同捉生，行必克獲，授爲偏將。以驍勇聞，遂養爲子。二十八年，爲平盧兵馬使。性巧密，人多譽之。授營州都督、平盧軍使。厚賂往來者，乞爲好言，玄宗益信向之。天寶元年，以平盧爲節度，以祿山攝中丞爲使。入朝奏事，玄宗益寵之。三載，代裴寬爲范陽節度，河北采訪、平盧軍等使如故，采訪使張利貞嘗受其賂，及李林甫，幷言其美。玄宗意益堅。後請爲貴妃養兒，入對皆先拜太真，玄宗怪問之。對曰：「臣是蕃人，先母而後父。」玄宗大悅，遂命楊已下幷約爲兄弟姊妹。晚年益肥壯，垂手過膝，重三百三十斤，每行以肩膊左右抬挽其身，方能移步。至玄宗前，作胡旋舞，疾如風焉。爲置第宇，窮極壯麗。上御勤政樓，於御座東爲設一大金鶏障，前置一榻坐之。十載入朝，又求爲河東節度，因拜之。長子慶宗，太僕卿；少子慶緒，鴻臚卿。慶宗又尚郡主。祿山陰有逆謀，於范陽北築雄武城，外示禦寇，內貯兵器，積穀爲保守之計，戰馬萬五千匹，牛羊稱是。秉三道節度，進奏無不允。每月進奉生口駝馬鷹犬不絕，人無聊生矣。祿山既肥大，不任戰。十一載八月，祿山幷率河東等軍十五萬以討契丹，去平盧千餘里，至土護真河，即北黃河也。倍程奄至契丹牙帳。屬久雨，弓箭皆漲濕，將士困極，奚又夾攻之，殺傷略盡。祿山被射，以麾下奚小兒二千餘人走上出，墜坑中，其男慶緒等扶之。會夜，解走，投平盧城。楊國忠屢奏祿山必反，玄宗使中官輔璆琳覘之，得其賄賂，盛言其忠。十三載正月，謁於華清宮，因涕泣言：「臣蕃人，不識字，陛下擢臣不次，被楊國忠欲得殺臣。」玄宗益親厚之，遂以爲左僕射，卻回。又請爲閑廄、隴右群牧等都使，又請知總監事。既爲閑廄、群牧等使，上筋腳馬，皆陰選擇之。三月，歸范陽，疾行出關，日三四百里，至范陽。人言反者，玄宗必大怒，縛送與之。十四載十一月，反於范陽，矯稱奉恩命以討逆賊楊國忠。以諸蕃馬步十五萬，以高尚、嚴莊爲謀主，孫孝哲、高邈、何千年爲腹心。天下承平日久，人不知戰，聞其兵起，朝廷震驚。禁衛皆市井商販之人，乃以高仙芝、封常清等擊之。祿山又嚴肅，得士死力，無不一當百，遇之必敗。十二月渡河，遂入陳留郡。太守郭納出降。至滎陽，太守崔無詖拒戰，城陷死之。次於汜水罌子穀，乃取谷南而過。東京太守李淒、中丞盧奕、使采訪判官蔣清燒絕河陽橋。祿山入東京，殺李淒、盧奕、蔣清，召河南尹達奚珣，使之蒞事。十五年正月，賊竊號燕國，年號聖武，達奚珣已下署爲將相。五月，南陽節度魯炅率荊、襄、黔中、嶺南子弟十萬，與賊將武令珣戰於葉縣城北枌河，王師盡沒。六月，李光弼、郭子儀出土門路，大敗賊衆於常山郡東嘉山，河北諸郡歸順者千餘，祿山窘急，圖欲卻投范陽。會哥舒翰自潼關領馬步八萬，與賊將崔乾祐戰於靈寶西，爲賊覆敗，翰西奔潼關，爲其帳下執送與賊。關門不守，玄宗幸蜀。十一月，遣阿史那承慶攻陷穎州，屠之。祿山以體肥，及造逆後而眼漸暗，至是不見物。又著疽疾。至德二年正月朔，受朝，瘡甚而中罷。尤躁急，動用斧鉞，嚴莊亦被捶撻；莊謀立慶緒，領竪李豬兒同入祿山帳中，豬兒以大刀斫其腹。祿山眼無所見，捫床頭刀不得，但撼幄帳中大呼曰：「是我家賊！」腹已數斗流在床上。言訖氣絕。莊即宣言於外，言祿山傳位於晉王慶緒。慶緒縱樂飲酒無度，呼莊爲兄，事之小大必諮之。慶緒爲僞主，素懦弱，精神言詞無序。二月，肅宗南幸鳳翔郡，始知祿山死，使僕固懷恩使於回紇，結婚，請兵討逆。九月，廣平王領蕃漢之衆收西京，走安守忠，賊之死者積如山阜。王師乘勝至陝郡，賊懼，令嚴莊傾其驍勇而來拒。廣平王遣副元帥郭子儀等與賊戰於陝西曲沃，大破之，斬首十餘萬。嚴莊奔至東京，告慶緒，慶緒率其餘衆奔河北，保節鄴郡。嚴莊至河內，南來歸順。賊將阿史那承慶等麾下三萬餘衆，悉奔恆、趙、范陽。從慶緒者，惟疲卒一千，騎三百而已。乾元元年九月，肅宗遣郭子儀等九節度率步騎二十萬以攻之，子儀使善射者三千人伏於壘垣內。明日接戰，子儀麾其屬僞奔，慶緒逐之，伏者齊發，賊軍大潰。使薛嵩求救於史思明，言禪讓之禮。思明先遣李歸仁以步騎一萬、馬軍三千，先往滏陽以應之。及至滏陽，子儀之圍已固，築城穿壕各三重，引水以灌城下。思明南攻魏州，節度使崔光遠南走，思明據其城。乾元二年正月，思明僞稱燕王。慶緒自十月被圍至二月，城中人相食。思明引衆來救。三月，子儀等戰敗，遂解圍而南，斷河陽橋以守珪水。思明領其衆營於節縣南。慶緒使收子儀等營中糧尚六七萬石。張通儒、高尚、平列謂慶緒曰：「史王遠來，臣等皆合迎謝。」對曰：「任公暫往見思明。」思明與之涕泗，厚其禮。復令歸城。經三日，慶緒以三百騎詣思明。思明引入，令三軍擐甲執兵待之。及諸弟領至於庭，再拜稽首曰：「臣不克負荷，棄失兩都，久陷重圍，不意大王以太上皇之故，將兵遠救。」思明曰：「棄失兩都，用兵不利，亦何事也。爾爲人子，殺汝父以求位，庸非大逆乎？吾爲太上皇討賊。」即牽出，幷其四弟及高尚、孫孝哲、崔乾祐皆縊殺之。祿山父子僭逆三年而滅。
