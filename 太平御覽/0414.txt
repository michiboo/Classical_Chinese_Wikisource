
《汝南先賢傳》曰：薛苞，字孟嘗，西平人。好學篤行，喪母，以至孝聞。父娶後妻而憎苞，分之出宅。苞日夜泣不能去，被毆杖，不得已廬於外，旦入灑掃。父怒，又逐之。乃廬於里門，晨昏不廢。積歲餘，父母慚而還之。後行六年，喪；喪過於哀。既而弟子求分異居，苞不能止，乃中分其財。奴婢引其老者，曰：「與我共事久，汝不能使也。」田廬取其荒者，曰：「吾少時所治，意所戀也。」器物取朽敗者，曰：「我素所服食，身口所安。」弟子數破其産，續復賑給。
又曰：李篤，字君淵，汝南上蔡人。家貧夜賃寫書，爲母買肉一斤，梁米一升，妻子茹菜，有室無蕃。
又曰：周盤，字堅伯，安成人。江夏都尉遺腹子也。居貧約而養母儉薄，誦《詩》至《汝墳》末章，慨然而嘆。
又曰：李鴻，字太孫，上蔡人。閨門孝友。弟仲爲從父非報仇系獄，鴻便割須詣縣通記，乞代弟，即自殺。仲得減死，子先亦以孝稱。父喪，嘗於床得父亂�，投而狂走，號叫踴。先後坐事當刑，詔以鴻、先義孝，一切減死。
又曰：殷�單，字子徵，上蔡人。生而有謹願之性，其在繈負，母育之不勞。少歲出，得瓜果可食之物，輒進與其母，未嘗先食。
《郭林宗別傳》曰：茅容，字季偉，陳留人。年四十餘，耕於野，時與等輩避雨樹下，衆皆夷倨，容獨危坐。惟林宗見而奇異，與共言，因請寓宿。旦日，容殺鶏爲饌，林宗謂吻己設，既而以供其母，自以菜蔬與容同飯。林宗起拜之曰：「卿賢乎哉！」因勸令學，卒以成德。
師覺授《孝子傳》曰：趙狗幼有孝性。年五六歲時，得甘美之物，未常敢獨食，必先以哺父，出輒待還而後食，過時不還則倚門啼以候父至。數年，父沒，狗思慕羸悴，不冀成人，哭泣哀號，居於冢側，鄉族嗟稱，名聞流著。漢安帝時，官至侍中。
周裴《汝南先賢傳》曰：蔡順，字君仲，有至孝之心。少喪父，奉養母，甘口之物，不敢先嘗。母至婚家，因飲酒變吐，順恐中毒，乃嘗其吐。母生瘡出膿，以口嗽之。
《海內先賢傳》曰：陳實之子，故大鴻臚紀，字玄方。紀至德絕俗，才達過人，色養，不離左右。豫州刺史嘉其至行，表上尚書，畫像百城，以厲風俗焉。
孫盛《逸人傳》曰：丁蘭者，河內人也。少喪考妣，不及供養，乃刻木爲人，彷彿親形，事之若生，朝夕定省。後鄰人張叔妻從蘭妻借看，蘭妻跪投木人，木人不悅，不以借之。叔醉疾來，酣駡木人，杖敲其頭。蘭還，見木人色不懌，乃問其妻，具以告之，即奮劍殺張叔。吏捕蘭，蘭辭木人去，木人見蘭，爲之垂淚。郡縣嘉其至孝通於神明，圖其形像於雲台也。
《孝子傳》曰：蔡邕性純孝，母常滯病三年，邕自非寒暑變節，未嘗解襟帶，不寢寐者十旬。
又曰：鮑得小子曰昂，至孝過人。初得疾，經涉數年，常俯伏左右，衣不解帶。
又蕭廣濟《孝子傳》曰：施延，字君子，少盡色養之道。赤眉之際，將母到吳郡海鹽，賃爲半路亭，每取卒月直以供養。督郵馮敷知其賢，與飲食論道，餉錢幷不受。
王烈之《安成記》曰：縣有孝子苻表，以孝聞天下。年十六，其母薑氏有疾，侍省晝夜數十日。母一食，表亦一食；母不食，表亦不食。見母將絕，至性感咽而至於殯。俄頃，母父亦沒，一日二喪在殯，葬於四望岡。太守王府君樹雙土闕，以表其墓。
《唐新語》曰：劉審禮，儀鳳中爲工部尚書。時吐蕃入寇，命審禮率兵十八萬與吐蕃將論欽陵戰於青海，王師敗績，審禮沒焉。諸子詣闕，自拘請入蕃，以贖其父，詔許之。次子歧州司兵易從往蕃中省侍，比至而審禮已卒，易從晝夜泣血。吐蕃哀其志性，還其父屍。易從跣足萬里，護櫬歸葬於彭城故塋。朝廷嘉之，贈兵部尚書，謚曰：「僖」。審禮，刑部尚書德威之子也。少喪母，爲祖母所養。祖母玄氏有疾，審禮親嘗藥膳。及事繼母亦以孝聞，與再從兄弟同居，家無異爨，闔門二百餘口，人無間言。易從後爲彭州長史，爲周興所陷。將刑，百姓荷其仁恩，竟解衣投於地，曰：「爲長史祈福。」有司平準直十餘萬，易從一門仁孝而橫遇冤酷，海內痛之。子升年十餘歲，配流嶺表，後六道使誅流人，升以言行忠信，爲首領所保持，僅而獲免。
又曰：長孫從直，趙公無忌之玄孫，年二十餘，父玄珪爲延州膚施令。從直隨之官，膚施近邊多蕃部落，往往劫掠城邑，前後不能制。玄珪初至，果遇蕃騎數十，劫掠縣下。無�所從人吏二百人追之，及於近郊，賊皆歇鞍解甲。玄珪攻之，而所將人吏無甲冑，反爲所敗。從者皆走還，玄珪猶與戰，遂爲所執，縛之於樹。將加屠戮，從直聞之，遂跣至父所，不懼鋒刃，以身蔽父。群賊集矢射之，身如蝟毛，又中數十刃，體無完處。從直死之，而州兵大至，父乃免。
《國史補》曰：杜羔有至性。其父爲河北一尉而卒。母非嫡，經亂不知所之，羔常抱終身之戚。會兄爲澤潞判官，常鞫獄於私第，有老婦辯對，見羔時出入，竊謂人曰：「此少年狀類吾夫。」語問之，乃羔母也。自此迎侍而歸。又往求先人之墓。邑中故老已盡，不知所詢，館於佛寺，日夜悲泣。忽視屋柱煙煤之下，見字數行，拂而視之，乃其父遺跡，言：「我子孫若求吾墓，當於某村某家問之。」羔號泣而往，果有老父八十餘，指其丘壟，因得歸葬。羔官至工部尚書致仕。
《朝野僉載》曰：蘇鍰爲中書舍人，父右僕射瑰卒，哀毀過禮。有敕起復，表固辭不起。上使黃門侍郎李日知就宅喻旨，終坐無言，乃奏曰：「臣見瘠病羸瘦，殆不勝哀。臣不忍言，恐其殞絕。」上惻然不之逼也。故時人語曰：「蘇瑰有子，李嶠無兒。」
《語錄》曰：韋溫，文宗朝欲以爲翰林學士。韋以先父遺命懇辭。上後謂次對官曰：「韋溫，朕每欲用之，皆辭訴，又安用韋溫？」聲色俱厲。戶部侍郎崔蠡進曰：「韋溫稟其父遺命耳。」上曰：「溫父不令其子在翰林，是亂命也，豈謂之理乎？」崔曰：「凡人子能遵理命，已是至孝，況能稟亂命而不改者。此則尤可嘉之，陛下不可怪也。」上曰：「然。」乃止。
又曰：路隋年在齠齔喪其父，至十許歲，其母問曰：「識爾父否？」隋嗚咽無言，不識也。母曰：「只爾一面。」隋後殞絕，以至成人，終身不攬鏡，加以至行純古，士大夫推之。朱崖慕其德，以愛女�隋之子。李太尉家有路郎，隋之子也。官至當州守，生資惟有琴十張。
《史系》曰：盧昭美，字子明，范陽人。五歲嚙露孝經》、《論語》，與童輩爲師事之禮。至於父母字，坐則起而言。母劉因往兄之家飲酒歸，夜連吐，昭美憂形於色，取其吐嘗之。或詰其故，昭美對曰：「母自外食，寧不知其毒邪！」行超撫而嘆曰：「盧氏之家有曾子矣。」時同里大稱，河東裴安特異之，比昭美於蔡順過之。母卒父早亡，家貧無以葬。殯訖，乃傭爲無極酒家保，得月資，與女弟令備奠祭。酒家怪其衣服藍縷，得直不以時價，責之。昭美且以情對，言發涕泗從橫，酒嫗爲之咄嗟輟食，謂其四子曰：「我爲乃家婦，生不貧矣。又幸不以若父釒其，〈上音茲，下音其，鋤也。〉方成衣食而日日意錢，顧乃家財充若費乎？我卒，若必不如此月傭，摧辱爲母也。」四子俯伏，母盡以緣身衣被釵釧與昭美，令葬其母，赦其傭，免之。昭美歸，悉以營奉母繕。又計其祥禫所費，市之餘金，復賫還酒嫗。其妻欲止之：「奚不留爲給家財，盡復爲傭兒乎？」昭美怒，欲出其妻，其兄深勸止之。然雖同室，終不面焉。妻亦悔過，發憤而卒。
又曰：孟玄方，字弘規，東平鉅野人。八歲聰悟過人。父友，南陽鄧恪來省會，其父出遊鄰縣，母命玄方接對。恪見群犬互噪，戲玄方曰：「郎子姓孟，近犬必猛，爲餘叱之。」玄方曰：「尊客之前不叱狗。」恪曰：「小兒解書語。」玄方曰：「鄧老樹村中來，真田舍則不知書。」恪大慚。後至父來，謂之曰：「爲孺子所辱，賴無人見。」玄方應曰：「子見父知，豈無人乎！」年十八，明經擢第。父母相次而卒，玄方五十日未嘗有笑容，惟以讀書爲業，頌《詩》至《蓼莪篇》，必哀咽號啕。情慕不已，則必徑往冢所，抱樹而哭。或日暮，則止棲柏庭，亦無恐懼之色。會昌末，有盜發其冢，而玄方在河內夜夢告之，往到鉅野修奉畢，捕其盜，手殺以祭，而鄉里以爲玄方殺人。鉅野令收捕之，〈音彭，又甫孟切。〉掠無一辭。盜冢家愈稱冤，移獄及郡，將按致其罪。會賊家鬻物於市，爲他冢家所識，又擒其弟焉。太守然後知玄方無罪，赦之，而責其令。或問玄方曰：「何不自明？」玄方曰：「手殺之，何故自明。」後終於家。
又曰：毛В，字表玄，宣城溧水人。少八歲，潁悟異於衆子，日誦五百言。母鍾氏連年病疾，標日夜祗奉，諸兄悉寢，惟標在母床側，隨呻吟之聲至於枕前，衣不解帶，蓬頭垢面，蟣虱盈身，曾不搔視，親戚大嗟異。迎名醫嚴�與母診脈，才言不濟，В號哭頓地；�佯言可救。郎子善祗奉�退而告曰：「嗟乎！此子孝德若是，而親疾不可救，天道奚處！」嗟嘆良久。翌日母終，В伏母手號哭，不食三日。家人倉卒之際遺燭致焚，舉家出避火，惟В抱其柩涕泣，火爲之飛去鄰舍，柩得免，莫不異之。將葬，В羸瘠，杖不能起，扶持方行，猶蹈雪跣步四十里。太守命縣宰就視，致粟帛給遺。及В病革，誡其子貞曰：「吾以家門修飾，遂及於此。吾生無益於人，死固不害於人。惟宜薄葬，止於周身。」貞奉其教行之，鄉里稱焉。
又曰：夏侯珮，字儀玉，譙郡人。三歲而孤，養於世母崔氏。九歲孝謹過人，同祖兄弟皆虧失於崔，崔撫珮嘆息而泣曰：「若三歲喪母，而我養汝，若孝於我，過於我生諸曹，百歲後，若善爲我殯焉。」珮涕泣不勝，方知幼失父母。因日夜涕泣，問母封樹。崔引至其城，珮慟哭而絕。崔遽救之，抱而歸，再慟猶謂在冢畔。年十九歲，崔亡，若喪其母。崔氏之數子皆不終喪制，飲酒食肉。而珮最孤幼，群兄咸惡之，或夜相聚，攜持珮，以酒，啖以肉，珮入而復吐數四。群兄笑以爲樂，珮涕泣不自勝，皆曰：「僧兒」。強而復吐，猶爲悲，珮曰：「誠感鞠育之恩得遂，庶幾終天之報，所以不覺沾襟。」因大哭，群兄忍人也，皆爲之流涕。每嘗之禮，於世母神座，別致敬焉。年二十五卒於家，里人謂其封爲夏侯孝子之墓。
又曰：盧操，字安節，河東人。幼親騷，九歲通《孝經》《論語》，隨義解釋，黌中父老謂之聰明兒。事繼母張氏，以孝聞。張有三子，而操同産二人。張氏厚於三子，命操常執勤主炊，爲三子設席。操弟多以疾辭，臥舍不出，而操服勤不以勞倦。張誨其子讀書，咸以驕志。三人每出，張命操隨驢以摧之，操執鞭引繩如僮僕。三子復謂曰：「隨驢，何如我讀書！」操曰：「不讀書，所以逐驢。」後三子嗜酒佚蕩，不敢抵忤於人。或至及門詬詈，詞及母氏，而操爲涕泣，拜而解之。惡少年咸曰：「不謂三賊有令弟，某無故及長者門。」羅拜操而去。繼母終，其二子已亡，而操訓養逾於未亡日。哀毀過禮，廬於墓側，每夕有狐狸羅列，散於廬左右，欲且而去者三年。時人以操在野，野獸爲之衛侍，非孝感通於神明，其孰能逮於此。服闋，明經擢第歸，上冢盡以報揚名之義，里巷榮之。調爲臨渙縣尉，毗佐以寬仁，吏民至今稱焉。操以官舍都屋尊老所處，不敢寧居，惟西廡而已。都屋設几筵神座祠之，出必告，反必面，過其庭，鞠躬如也。入門恭謹。其家居，常若奉尊者，無大噱咄責之音，同僚服之。操每旦具冠帶縉紳，讀《孝經》一篇，然後視事，忌日則增其數。讀至《喪親》章，號咽不勝哀，追感之心如新丁故。操子昭有文名於世，次子�恭謹有父風，高尚好學。
又曰：劉師貞，字文通，彭城人也。早失其母，及長不記容狀，哀慕之心不拘月制。至忌辰，終日涕泣，未嘗寢食。忽夢見其狀，謂之曰：「我乃母也。若孝通神明，故我得建乃處。」師貞夢中大哭，多既覺，哀號逾甚，乃作偶人像以事之，朝夕起居反告如常，每薦親新然後食。時人語曰：「孝於何，通幽明？漢有丁蘭，唐有師貞。」父福，年老患目，師貞朝夕膳食，非手則福不能食，居處號爲嚴潔。或問其故，師貞曰：「居處不莊，非孝也。」師貞偶疾臥，其父福暮食不安。師貞欻然起，號曰：「是夜食之不精，羞果餅生生所致。」因師貞驚起而愈。兄有疾，鞠挾不差，師貞衣不解結，日一食，爲讀《道釋經》，夢神人曰：「若兄苦風，取胡王使者酒漬服愈。」師貞自求之藥肆，皆不曉。因夢其母曰：「胡王使者，羌活也。」覺而求之，兄遂疾愈。後考妣繼喪，六年，有雙白雀棲飛戶間，除几筵之日，與師貞啁頓翅，狀若號�兆辟踴，久乃去。
《續定命錄》曰：賈直言，父道沖。德宗朝，漏泄禁中事，帝怒賜鴆酒。直言白中使，請自執器以飲父，因自飲之，立死。酒自左足洞出，復生。使具奏，流其父幷直言於南海，遇赦還。以勁直聞，爲鄆帥縻以郡職。劉悟殄東平之強，直言之謀也。朝廷以功就，徵拜諫議大夫，悟上表乞留，委以戎事。太和初，授絳郡太守。每話所經之事，自雲始飲九�，志在必死，岑然覺毒沿五內至支節，其痛愈於鑽灼，摩頂旋踵，不可名狀，天陰則又甚焉。胗其�┩及足脛，色皆如墨。有傍攻晨※膿液，紫瘀臭敗，逆搶人鼻，達數十步外，惟食啖無減，始知何遜之好不誣矣。自降除壽春，竟終天年，七十有六。
《韓詩外傳》曰：曾子曰：「吾嘗仕爲吏，祿不過鍾釜，猶欣欣而喜者，非爲多也，樂其養親也。親沒之後，吾嘗南遊於楚，得尊官焉。堂高九仞，榱題三尺，車轂百乘，然猶北向而涕泣者，非吻賤也，悲不見吾親也。」
《家語》曰：子路見孔子曰：「負重致遠，不擇地而行；家貧親老，不擇祿而仕。」
《後漢書》曰：廬江毛義有孝行，南陽張奉慕其名，往候之。坐定而府檄至，義捧檄而入，喜動顔色，奉心賤之。及義母死，去官行服，數徵不至，奉嘆曰：「賢者固不可測。往者之喜，乃爲親屈也。斯蓋所謂家貧親老不擇祿而仕也。」
謝承《後漢書》曰：周盤字堅伯，居貧養母，儉薄不充，誦《詩》至《汝墳》之卒章，慨然而嘆，乃解韋帶，就孝廉之舉。
黃恭《廣記》曰：南吳甫舉茂才，累年不遷。甫有老母，年九十有餘，乃上書自乞減品爲四百石長，庶得其俸以養母。詔聽除補南陽新蔡長。遂以甫爲准，率減交趾茂才皆爲四品也。
《晉書》曰：羅企生，字宗伯。多才藝。初拜左著作郎，以家貧親老，補臨汝令。
《世說》曰：李弘度嘗嘆不被遇。殷楊州知其家貧，問：「君能屈志爲百里不？」李答曰：「《北門》之嘆，久已上聞，窮猿奔林，豈暇擇木？」遂作剡縣。
