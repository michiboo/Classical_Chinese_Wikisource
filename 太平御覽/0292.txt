
《孫子》曰：興師十萬，出師千里，百姓之費，公家之奉，日費千金，內外騷動，不得操事者七十萬家。〈古者八家爲鄰，一家從軍，七家奉之。言十萬之師不事不耕者凡七十萬家也。〉相守數年，以爭一日之勝。是故明王聖主、賢君勝將，所以動而勝人，成功出於衆者先知。先知者不可取於神鬼，〈不可祈禱以求。〉不可像於事也，〈不可以事類求。〉不可驗於事度，〈不可以行事度也。〉必取於人，知敵之情也。〈因人也。〉故用間有五：鄉間、內間、反間、死間、生間。五間俱起，莫知其道，是謂神紀，人君之寶也。〈用時任五間也。〉鄉間者，因其鄉人而用之也。〈因敵鄉人知敵表裏虛實之情，故就而用之，可使伺候。〉內間者，因其官人而用之者也。〈因在官失職者，若刑戮之子孫與受罰之家也，因其有隙，就而用之也。〉反間者，因其敵間而用之者也。〈敵使間來視我，我知之，因厚賂重許反使爲我間也。蕭世П曰：言敵使人來候，我佯不知，而示以虛事，前卻期會使歸相語，是故曰反間也。〉死間者，爲誑事於外，令吾間知之，而待於敵也。〈作詐狂之事於外，佯泄漏之，使吾間知之。吾間至敵中，爲敵所得，必以誑事喻，敵從而備之吾所行，不然間則死矣。又一云：敵間來，間以我誑事而持歸，然皆非所圖也。二間皆不能知幽隱深度，故曰死間也。蕭世П云：所獲敵人及已軍士有重罪系者，故貸免，相敕勿泄，佯不秘密，令敵間竊聞之，吾因縱之亡，亡必歸，敵必信焉。往必死，故曰死間焉。〉生間者，反報者也。〈擇已有賢才智謀能自開通於敵人之親貴，察其動靜，知其事，計彼所爲，已知其實還報，故曰生間也。〉故三軍之親，莫親於間，〈若不親撫重以祿賞，則反爲敵用，泄吾情實也。〉賞莫厚於間，〈間事不密，則爲已害。〉事莫密於間。〈厚賞之賴其用。〉非聖智不能用間，非仁義不能使間，〈不能得間人之用也。〉非微密者不能得間之實。〈精微用意，密不匯漏。〉微哉微哉，無所不用間也。間事未發而先聞其間者，與所告者皆死。凡軍之所欲擊，〈所欲擊之軍。〉城之所欲攻，〈所欲攻之城。〉人之所欲殺，〈所欲殺之人。〉必先知其守將、左右、謁者、舍人之姓名，〈守，有官職任者。謁，告也，主告事者也。門者，守門者也。舍人，守舍之人也。又先知之爲親舊，有急即呼之，則不見何止，亦因以知敵之情。〉令吾間必索知之，敵間之來間我者，因而利之，導而舍之，〈舍，居止也。今吾人遺以重利，復遇而舍止之，可令詭其辭。〉故反間可得而用也。〈故能取敵人之間而用。〉因是而知之，故鄉間、內間可得而使也。〈因反故間而知敵情，鄉間、內間者皆可得而使也。〉因是而知之，故死間爲誑事，可使告敵。因是可得而攻也。〈因誑事而知敵情，生間往反，可使知其敵之腹心所在。〉因是而知之，故生間可使如期。五間之事，主必知之，〈主人當知五間之用，厚其祿，豐其財。〉知之必在於反間，故反間不可不厚也。〈反間者，五間之本事之要也，故當在厚待之。〉昔殷之興也，伊摯在夏；〈伊尹。〉周之興也，呂牙在殷。〈呂望。〉故惟明主賢將，能以上智爲間者，必成大功。此兵之要，三軍所恃而動者也。〈以上注出《通典》。〉
《左傳》曰：楚師伐宋。九月，不服，將去宋，楚大夫申叔時曰：「築室反耕者，宋必聽命。」楚子從之。〈築室於宋，分兵于田，示無去志，王從其言。〉宋人懼，使華元夜入楚師，登子反之床，起之曰：「寡君使元以病告，〈兵法因其鄉人而用之，必先知其守將、左右謁者、門者之姓名，因而利導之。華元蓋用此術，得以自通。〉曰敝邑易子而食，析骸而爨。雖然，城下之盟，有以國敝，不能從也。〈寧以國敝，不從城下盟。〉去我三十里，惟命是聽。」子反懼，與之盟，而告楚子。退三十里。宋及楚平。〈華元君不因間，若不用謀，無由得入楚軍也。〉
又曰：楚師伐鄭，鄭人將奔。楚師夜遁，諜告曰：「楚幕有烏。」乃止。
《禮記》曰：晉人之覘宋者，反報於晉侯曰：「陽門之介夫死，而子罕哭之哀，而民說，殆不可伐也？」從之。
《戰國策》曰：鄭武公欲伐胡，先以其子妻胡，因問群臣曰：「吾欲用兵，誰可伐者？」大夫關思其曰：「胡可伐。」武公怒而戮之，曰：「胡，兄弟之國，子言伐之，何也？」胡君聞之，以鄭爲親已，而不備鄭。鄭襲胡，取之。〈此用死間之勢。〉
又曰：燕昭王以樂毅爲將，破齊七十餘城。及惠王立，與毅有隙，齊將田單乃縱反間於燕。宣言曰：「齊王已死，城不拔者二耳。樂毅畏誅而不敢歸。以伐齊爲名，實欲連兵，南面王齊，齊人未附，故且綬即墨殘矣。」燕王以爲然，使騎劫代毅，燕人士卒離心。單又縱反間曰：「吾懼燕人掘吾城外冢墓，僇先人。」〈僇與戮同。〉燕軍從之。即墨人激怒請戰，大敗燕師，所亡七十餘城悉復之。
又曰：秦師圍趙閼與，〈音餘。〉趙將趙奢救之，去趙國都三十里不進。秦間來，奢進食遣之。〈食音寺。〉間以報秦將，以爲奢師怯弱而止不行。奢乃隨而卷甲趨秦師，擊，破之。〈期則反用彼間。〉
又曰：秦與趙兵相距長平，趙孝成王使廉頗爲將，固壁不戰。秦數挑戰，廉頗不出。秦之間言曰：「秦之所患，獨畏馬服趙奢之子爲將耳。」趙王信秦之間，因以奢子爲將，終爲秦將白起所敗。
《史記》曰：楚漢相持，未決勝負。陳平言於漢王曰：「彼項王有骨鯁之臣，以亞父范增，鍾離昧、龍且、周殷之屬，〈味，音妹。且，於間切。〉不過數人耳。大王誠能出捐數萬斤金，行反間，間其君臣，以疑其心，項王爲人意忌信讒，必內相誅。漢因舉兵攻之，破楚必矣。」漢王然之，乃出黃金四萬斤與平，恣所爲，不問出入。平旣多以金縱反間於楚軍，宣言諸將鍾離昧等爲項王將，功多矣，然終不得裂地而王，欲與漢爲一，以滅項氏，分王其地。項王果疑之，使使至漢。漢王爲太牢具，舉進。見楚使，〈舉鼎俎而來也。〉即佯驚曰：「吾以爲亞父使，乃項王使也！」復持去，更以惡草具進楚使。〈去肉更草菜之具。〉使歸，具以報項王。項王果大疑亞父。亞父欲急擊下滎陽城，項王不信，不肯聽。亞父聞項王疑之，乃大怒曰：「天下事大定矣，君王自爲之！願賜骸骨歸！」歸，未至彭城，疽發背而死。〈疽，癰創也。音千餘切。〉漢遣紀信詐降，而漢王宵遁。終滅項羽。〈羽不悟反間而亡也。〉
又曰：漢使酈食其說齊王田廣，廣舍兵與酈生縱酒。漢將韓信因齊無備，襲齊，破之。田廣烹食其。〈此偶成韓信用死間之勢。〉
又曰：漢高帝被匈奴單于冒頓圍於白登，乃使間厚遺閼氏，閼氏乃謂冒頓曰：「兩主不相困。今得漢地，而單于終非能居之也。且漢王亦有神，單于察之。」冒頓乃解圍之一角。於是高帝令士皆持滿，傅矢外向，從解角直出，竟與大軍合，而冒頓遂引兵而去。
又《高祖紀》曰：上聞犬希將皆故賈人也，上曰：「吾知所以與之。」乃以金啖將，將多降者。〈陳犬希也〉
《後漢書》曰：西域將兵長史班超發于闐諸國兵，擊莎車龜茲國，揚言兵少不敵，罷散。乃陰緩生口歸，以告龜茲，王喜而不虞。超即潛勒兵馳莎車營，大破，降之。〈斯亦同死間之勢。〉
《晉書》曰：益州牧羅尚遣將隗伯攻蜀賊李雄於郫城，未有勝負。雄乃募武都人樸泰鞭之見血，使譎羅尚，欲爲內應，以火爲期。尚信之，悉出精兵，遣隗伯等率兵從泰擊雄。雄將李驤於道設伏。泰以長梯倚城而舉火，伯軍見火起，皆爭緣梯。泰又以繩汲上。尚軍百餘人皆斬之。雄因放兵，內外擊之，大破尚軍。〈此用內間之勢。〉
又曰：劉曜逼長安，復圍北城，太守曲昌遣使求救於曲充。充率步騎赴之，去城數十里，賊繞城放火，煙塵蔽天。反縱詐充曰：「郡城已陷，焚燒向盡，軍無及矣。」充信之，衆懼而潰。後數日，曲昌突圍赴長安，北城遂陷。
崔鴻《十六國春秋》曰：後涼呂光將呂延伐乞伏乾歸，大敗之。乾歸乃縱反間，稱衆潰東奔成紀，延信而追之。延司馬耿雉曰：「告者視高而色動，必有奸計，不可從。」相遇，戰敗死之。
《魏書》曰：陸俟擊吳於杏城，大敗之。獲吳二叔，諸將請送京師，俟獨不許，曰：「吳一身藏竄，非其親信，誰能獲之？若停十萬之衆以追一人，非上策也。不如私許吳叔，免其妻子，使自追吳，擒之必也。」諸將咸曰：「今來討賊，旣破之，獲其二叔，惟走一人，何所復至。」俟曰：「吳之恃逆，本自天性，今若獲免，必誑惑愚人，稱王者不死，妄相扇動。爲患必大。」遂遣吳二叔，與之期。吳叔不至，諸將皆咎於俟。俟曰：「此未得其便可，必不背。」他日果斬吳以至，皆如所言。俟之明略，皆此類也。
《通典》曰：東魏將段琛據宜陽，遣將牛道恆扇誘邊人。西魏將韋孝寬拒之，遣諜人訪獲道恆手跡，令善書者僞作道恆與孝寬書，論歸款之意；又爲落燼燒跡，若火下書者，還令諜人遺之於琛營。琛得書果疑之，道恆所經略，皆不見用。孝寬知其離沮，因出奇兵掩襲，擒道恆及琛等。崤、澠遂清。
又曰：東魏大將齊神武率兵趣沙苑，西魏大將周文帝遣將達奚武覘之。武從三騎皆衣敵人衣服，至日暮，去營數百步，下馬潛聽，得其軍號。因上馬曆營，若警夜者，有不如法者，往往撻之，具知敵之情狀，以告周文。
又曰：高齊斛律光，字明月，爲當時名將。後周將韋孝寬守玉壁，〈今絳郡礻山縣。〉忌光英勇。孝寬參軍曲嚴頗知卜筮，謂孝寬曰：「來年，齊朝必大相殺戮。」孝寬因令嚴作謠言，令間諜漏其文於鄴，曰：「百升飛上天，明月照長安。」百升，斛也。又曰：「高山不推自崩，槲樹不扶自竪。」祖因續之曰：「盲老公上下斧，饒舌老母不得語。」令小兒歌之於路。穆提婆聞之，以告其母陸令萱。萱以饒舌斥已也。〈陸令即後王郛母。〉盲老公謂祖也。遂相與協謀，令以謠言啓後主，誅光。周武帝聞之，遂大赦境內，始有滅齊之志。竟平其國。
《唐書》曰：黃州總管周法明率兵擊輔公祏，遇張善安阻兵夏口，法明屯荊口鎮，登戰艦與所親飲酒。善安遣刺客數人，詐爲漁者，乘輕舟而至，見者不以爲虞，遂殺法明而去。
又曰：衛國公李靖伐突厥可汗，以唐儉先在突厥結和親，突厥遂不備。靖因掩擊，破之。〈亦以唐儉爲死間之勢。〉
《衛公兵法》曰：夫戰之取勝，此豈求之於天地？在乎因人以成之。曆觀古人之用間，其妙非一也。即有間其君者，有間其親者，有間其賢者，有間其能者，有間其助者，有間其鄰好者，有間其左右者，有間其縱橫者。故子貢、史廖、陳軫、蘇秦、張儀、范睢等，皆憑此術而成功也。且間之道有五焉：有因其邑人使潛何察而致詞焉；有因其事故泄虛假令告示焉；有因敵之使矯使其事而返之焉；有審擇賢能，覘彼向背虛實而歸說之焉；有佯緩罪戾，微漏我僞情浮計使亡報之焉。凡此五間，皆須隱秘，重之以賞始可行焉。若敵有寵嬖任以腹心者，我當使間，遺其珍玩，恣其所欲，順而傍誘之。敵有重臣，失勢不滿其志者，我則啖以厚利，詭相親附，采其情實而致之。敵有親貴左右，多詞誇誕好論利害者，我則使間，曲情尊奉，厚遺珍寶，揣其所間而返間之。敵若使聘於我，我則稽留其使，令人與之共處，矯致殷勤，僞相親昵，朝夕慰論，倍供殊味，觀其辭色而察之。仍旦暮令使獨與己伴居，我遣聰耳者潛於復壁中聽所間。使旣遲違。恐彼怪責，必是竊論心事，我知事計，遣而用之。且夫用間以間人，人亦用間以間巳。巳以密往，人以密來，理須獨察於心，參會於事，則不失矣。若敵使人來，欲推我虛實，察我動靜，覘知事計而行其間者，我當佯爲不覺，舍而厚利，善飯之，微以我言誑事，示以前卻期會，即我之所須，爲彼之失者，因其有間而返間之。彼若將我虛而以爲實，即我承其弊而得其志矣。夫水所以濟舟，舟亦因水覆沒。間所以能成功，亦憑間而傾敗。若束�事主，當朝正色，忠以盡節，信以竭誠，不詭狀以自容，不權宜以爲利，雖有善間，其可用乎？
