
《漢書》曰︰張安世領尚書事，職典樞機，以謹慎周密自著。每言大政，已決輒移病出；聞有詔令，乃驚使吏之丞相府問焉。自朝廷大臣，莫知其與議也。
又曰︰孔光字子夏，領尚書事，凡典樞機十餘年，守法度，修政事，不希苟合。或問︰「溫室省中樹皆何木也？」光答以他語，其慎密也如此。
應劭《漢官儀》曰︰章帝詔曰︰「司空牟融典職六年，勤勞不怠，其以融爲太尉，錄尚書事。」
又曰︰和帝策書曰︰「故太尉鄧彪，元公之族，三讓彌高，海內歸仁，爲群賢首。其以彪爲太傅，錄尚書事，百官總已以聽。」
又曰︰靈帝策書曰︰「故太尉陳蕃，忠亮謇諤，有不吐茹之心。司徒胡廣敦德允元，五世從政。今以蕃爲太傅，與廣參錄尚書事。」
又曰︰沖帝策書曰︰太尉趙峻，二世掌典機衡，有匪石不二之節。大司農李固，公族之苗，忠直不回。余以峻爲太傅，固爲太尉，參錄尚書事。
《晉書》曰︰元康元年，誅楊駿詔曰︰「司徒王渾秉德忠正，器量弘遠，歷位內外，文武勛庸，著在方策，宜參弼機衡以亮天工，其令錄尚書事。」
又曰︰賈充爲太尉，錄尚書事，及伐吳爲大都督。吳平，遣侍中程鹹犒勞，增邑八千戶。
又曰︰會稽王道子元顯，幷錄尚書事。時謂道子爲東錄，元顯爲西錄。
《晉中興書》曰︰泰和元年，詔會稽王體道沖虛，理識明允。阿衡李文，有保乂之規；輔弼哀皇，盡翼亮之道。朕承洪緒，仍聞善誘，慎徽五教，儀形具瞻，登賢顯親，國之典也。其以爲丞相，錄尚書事。入朝不趨，贊拜不名，劍履上殿，給羽葆鼓吹班劍六十人。
又曰︰元興元年八月庚子，尚書下舍火。是時桓玄用事，出鎮姑熟，名雖在外，實遙錄尚書，故天火示不復用也。
又曰︰明帝後庚氏爲皇太后，九月癸卯，皇太后臨朝稱制，司徒王導錄尚書事。
傅暢《晉故事》曰︰何劭、王戎、張華、裴楷、楊濟、和嶠爲湣懷太傅，通省尚書事。張華爲光祿大夫，尚書七條事皆諮而後行。惠帝之世，太保衛瓘、太宰河間王顒、太傅東海王越，皆錄三省尚書秘書事。
沈約《宋書》曰︰高武永初三年，尚書令揚州刺史徐羨之爲司空，錄尚書事。
又曰︰孝武帝即位，以大將軍江夏王義恭爲太尉，錄尚書事。
又曰︰諸公錄尚書事，古制也。王肅解《尚書》「納於大麓」曰︰「堯納舜於尊顯之官，使之錄萬機之政。」案︰漢氏諸吏平尚書奏事，後霍光以大司馬大將軍平尚書事。
《齊書》曰︰明帝爲宣城王，錄尚書事。廢帝昭業思蒸魚，太官以無錄公命，不與。
《後魏書》曰︰北海王祥，初遷大將軍，錄尚書事。祥之命，其夜暴風�電拔其庭中桐樹，大十圍，倒立本處。天威如此，識者知其不終。
《三國典略》曰︰齊以幷省，尚書令高阿那肱爲錄尚書事。那肱才伎庸劣，不涉文史，尚書郎中源師常白那肱雲︰「龍見當雩。」那肱問曰︰「何處龍見？作何顔色？」師答曰︰「此是龍星，須雩祭也，非是真有龍見。」那肱曰︰「漢兒多事，強知星宿。」
《唐書官品志》曰︰錄尚書一人，位在令上，掌與令同，但不糾察。今則糾彈見事，與御史中丞更相廉察。
陶氏《職官要錄》曰︰後漢章帝以太傅趙喜、太尉牟融幷錄尚書事。尚書有六名，自此始也。因斯以來，每帝幼即位，輒置太傅錄尚書事。
《六典》曰︰尚書令，掌總領百官，儀形端揆，其屬有六尚書︰一曰吏部，二曰戶部，三曰禮部，四曰兵部，五曰刑部，六曰工部。凡庶務皆會而決之。
《漢官儀》曰︰尚書令主贊奏，總典綱紀，無所不統，秩千石；故公爲之者，朝會不陛奏事，增秩二千石。天子所服五時衣賜尚書令。其三公、列卿、將軍、大夫、五營校尉行復道中，遇尚書令、僕射、左右丞，皆回車豫避。衛士傳呼，不得紆台官；台官過，乃得去。〈漢尚書稱台，魏晉以來爲省。〉
《漢書》曰︰張安世，字子孺，少以父任爲郎。用善書給事尚書，精力於職，休沐未嘗出。上行幸河東，亡書三篋，詔問莫能知，惟安世識之，具作其事。後構求得書，以相校無所遺失。上奇其才，擢爲尚書令。
《東觀漢記》曰︰陳忠爲尚書令，數進忠言，辭旨弘麗，前後所奏，悉條於宮上閣以爲故事。
又曰︰侯霸爲尚書令，深見任用；樊淮爲尚書令，明習漢家故事，周密畏慎；申屠剛爲尚書令，謇謇多直言，無所屈撓。
《後漢書》曰︰宋均拜尚書令，每有駁議，多合上旨。均嘗刪剪疑事，帝以爲有奸，大怒。收郎縛格之。諸尚書惶恐，皆叩頭謝罪。均顧厲色曰︰「蓋忠臣執義，無有二心，若畏威失正，均雖死不易！」小黃門在傍，入具以聞。帝善其不撓，即令貸郎。
又曰︰申屠剛遷尚書令。光武嘗欲出遊，剛以隴蜀未平，不宜晏安逸豫。諫不見聽，遂以頭軔乘輿輪，帝遂爲止。
又曰︰郭賀字喬卿，爲尚書令，百姓歌之曰︰「厥德仁明郭喬卿，忠正朝廷上下平。」
又曰︰侯霸拜尚書令，條撰善政有便於民者，除其煩苛。時令立春下寬大詔書，由霸始，建言多施用。
又曰︰陳蕃出爲豫章太守，性方峻，不接賓客。征爲尚書令，送者不出郭門。
華嶠《後漢書》曰︰申屠剛爲尚書令，時內外群官，多帝自遷舉；加以法理嚴察，職事過苦，尚書近臣乃至捶撲牽曳於前。群臣莫敢言，惟剛每極諫。
張《漢記》曰︰左雄爲尚書令，在位者各肅清，時稱曰︰「左伯豪爲尚書令，天下皆慎選舉。」伯豪，雄字也。
《漢官》曰︰尚書令，秦官，銅印墨綬，與司隸校尉、御史中丞皆專席坐，京師號曰「三獨坐」，言其尊重如此。
《魏志》曰︰陳矯，字季弼，尚書令。魏明帝嘗至尚書門，矯跪問︰「何之？」帝曰︰「欲案行文書耳。」矯對曰︰「此臣職分，非陛下所宜臨也。若不稱，則請就黜。」帝慚，回車。
又曰︰荀自爲尚書令，常以書陳事。臨薨，皆焚毀，故奇策密謀不得盡聞。又非正道不用心，名重天下，莫不以爲儀錶，海內英俊咸宗焉。
《魏氏春秋》曰︰荀攸字公達，爲尚書令。從太祖征伐，常謀謨帷幄，時人及子弟莫知其所言。太祖每稱之曰︰「公達外愚內智，外怯內勇，外弱內強，不伐善，無施勞，知可及，愚不可及，雖顔回、寧武子不能過。」文帝在東宮，太祖謂曰︰「荀公達，人之師表也。汝當盡禮敬之。」攸曾病，世子問疾，獨拜床下，其見尊異如此。始，攸入尚書，太祖聞名，與語，大悅，謂荀、鍾繇曰︰「公達非常人也，吾得與之計事，天下當何憂哉！」
《蜀志》曰︰費禕代蔣琬爲尚書令，於時戰軍多事，衆務煩猥。禕識寤過人，每省讀書記，粗舉目暫視，究其意旨，其速數倍於人，終亦不忘。常以朝晡聽事，其間接納賓客，飲食嬉戲，加之博奕，每盡人之歡，事亦不廢。後遷大將軍，錄尚書事。董允代禕爲尚書令，旬日之中，事多停滯，允嘆曰︰「人才力相懸若此，非吾所及。」
又曰︰蔣琬，字公琰。諸葛亮每言︰「公琰托志忠雅，當與吾共贊王業也。」密表後主︰「臣若不幸，後事宜以付琬。」亮卒，琬爲尚書令。時新喪元帥，遠近危悚。琬出類撥萃，處群僚之右，既無戚容，又無喜色，神宇舉止，有如平常，由是衆望漸服。
又曰︰劉巴字子初，代法正爲尚書令。躬履清儉，不治産業。又自以歸附非素，懼見猜嫌，恭默守靖，退無私交，非公事不言。
又曰︰呂�字季陽，代董允爲尚書令，庶事無留，門無停賓。又曆職內外，治身儉約，謙靜少言，爲政不煩，號爲清能。然持法刻深，好用文俗吏，故居大官，名聲損於郡縣。
《晉書》曰︰樂廣爲尚書令，所在無當時功譽，然爲後人所思。
又曰︰裴秀爲尚書令。秀創制朝儀，廣陳刑政，朝廷多遵用之，以爲故事。在位四載，爲當世名公。
又曰︰李胤爲尚書令，雖曆職內外，而在公退食，家至貧儉，兒病無以市藥，上賜錢十萬。
又曰︰荀勖守尚書令，課試令史以下核其才能，有暗於文法不能決疑處事者，即時遣出。帝嘗謂曰︰「魏武帝言荀文若之進善，不進不止；荀公達之退惡，不退不休。二令君之美亦望於君也。」
又曰︰會稽王道子，嘗集朝士，置酒於東府；尚書令謝石，因醉爲委巷之歌。王恭正色曰︰「居端右之重，集藩王之第，而肆氵聲，欲令群下何所取則！」石深銜之。
又曰︰王彪之字叔虎，爲尚書令，與謝安共掌朝政。安每稱曰︰「朝之大事，衆不能決者，諮之王公，無不得判。」
又曰︰大熙元年，詔曰︰「夫總百揆之得失、管王政之開塞者，端右之職也。是以自漢代以來，每選此官，必慎其人。議郎王戎可爲尚書令。」
又曰︰衛瓘字伯玉，拜尚書令，性嚴整，以法禦下，視參佐尚書郎若掾屬。
又曰︰熊遠啓曰︰「伏見吏部以太尉荀組爲尚書令，復領荊州牧，自三代以來，未聞以納言之官而出領牧伯者。」
《晉中興書》曰︰卞�爲尚書令，司徒王導稱疾不朝。�奏導專任不敬，事寢不行，舉朝憚�。
又曰︰萬協遷尚書令，詔曰︰「尚書令協抗志高亮，才鑒博雅，朕甚嘉之。
《晉書》曰︰《百官表》注︰尚書令一人，唐虞官也。是謂文昌天府，銅印墨綬，五時朝服，納言幘，進賢兩梁冠，佩水蒼玉；官品第三；俸，月四十五斛；領都總攝諸曹，出納王命。
《晉公卿禮秩》曰︰尚書令拜受命皆策命，薨則於朝堂發哀，古之冢宰以在端右故也。
《晉故事》曰︰賈充爲尚書令，以目疾表置省事，於是遂置省事吏四人，品職章服與諸曹令史同。
《宋書》曰︰王僧虔爲尚書令，嘗爲飛白書題尚書壁曰︰「圓行方止，物之定質，修之不已則溢，高之不已則躓，引之不已則遺，是故去之宜疾。」當時嗟賞，以比座右銘。
又曰︰武帝踐祚，王瑩遷尚書令。時有猛獸入郭，上意不悅，以問群臣，皆莫能對。瑩在御筵，乃斂板答曰︰「昔擊石拊石，百獸率舞，陛下應御圖，武象來格。」帝大悅，衆咸服焉。
《齊書》曰︰謝朏字敬沖，征爲司徒尚書令。朏辭腳疾不堪，謁，乃角巾肩輿詣雲龍門。謝既見，乘小車就席。
《齊職儀》曰︰秦漢之世，委政公卿。尚書之職，掌封奏令，贊文書；僕射主開閉，令不在，則僕射奏下其事。魏氏重內職，八座尚書任同六卿；舜舉八元八凱，以隆唐朝。今號八座爲元凱，謂賢能用事，義如昔也。
《梁書》曰︰何敬容爲尚書令，貪吝爲時所嗤。鄙其署名，敬字則大作苟、小爲文，容字大爲父、小爲口。陸亻垂戲之曰︰「公家苟既奇，大父亦不小。」敬容遂不能答。
又曰︰漏禁中語故嘲誚日至。嘗有客姓吉，問卿與邴吉遠近，曰︰「如明公之與蕭何。」
《唐書》曰︰太宗在藩，嘗爲尚書令。其後，人臣莫敢爲，遂廢其官。廣德元年，代宗以親賢有大勛，遂特拜尚書令。
又曰︰廣德二年冬，詔郭子儀於尚書省視尚書令事，命宰臣己下，特遣射生五百騎執戟翼從，自朝堂至於省，賜以教坊音樂。
《五代史·梁書》︰開平三年，詔升尚書令爲正一品。按《唐典》，尚書令正二品，至是以將授趙王此官，故升之。
《會稽先賢傳》曰︰沈勛征詣南宮，賜酒拜尚書令，持節臨辟，雍名冠百僚。
《襄陽耆舊傳》曰︰劉季和曰︰「荀令君至人家，坐處三日香。」
徐廣《軍服儀制》曰︰尚書令軺車，黑耳後戶。
《通典》曰︰大唐尚書令，朝服、冕、八旒、七章、三梁冠。〈，雉也，可爲冠也。〉武德初，太宗爲秦王時，嘗居之，其後人臣莫敢當。故自龍朔二年，制廢尚書令。
又曰︰舊尚書令，有大廳當省之中，今謂之都堂。
《世說》曰︰崇禮闥在東掖門內，路西即尚書省；崇禮門東、建禮門內，即是尚書令下舍之門。
