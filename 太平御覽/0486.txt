
《說文》曰：窮，極也。
《韓詩外傳》曰：田子方出，見老馬於道，曰：「何馬也？」御曰：「公家畜，罷而不爲用，故放之。」田子方曰：「少盡其力，老棄其身，仁者不爲也。」束帛贖之。窮士聞之，知所歸心矣。
《論語》曰：君子固窮，小人窮斯濫矣。
《家語》曰：楚昭王聘孔子，孔子往拜禮焉，路出乎陳蔡，大夫相與謀曰：「孔子賢聖，其所刺譏皆中諸侯之病，若用於楚，則陳蔡危矣。」遂使徒兵距孔子，孔子不得行，絕糧七日，無所通，藜羹不充，從者皆病。
《史記》曰：范睢說秦昭王曰：「伍子胥托載而出昭關，夜行而晝伏，至於陵水，無以糊其口，膝行匍匐拜，稽首肉袒，鼓腹吹簫，乞於吳市，卒舉吳國，闔廬爲伯。使臣得進謀如子胥，加之以幽囚，終身不復見，是臣之說行也。」
又曰：管仲曰：「吾嘗爲鮑叔謀事而更窮困，鮑叔不以我爲愚，知時有利不利也。」
《漢書·蘇武傳》曰：單于弟於幹王弋射海上。武能結網繳，檠弓弩，於幹王愛之，給其衣食。三歲餘，王病，賜武馬畜服匿穹廬。〈穹廬，旃廬也。〉王死後，人衆徙去。其冬，丁令盜武牛羊，武復大窮。
《漢獻帝春秋》曰：王朗降孫策。孫策令使者詰朗曰：「問逆賊王朗，朗受國恩，當云何報德？」朗對曰：「身輕罪重，死有餘辜。申ㄕ就羈，蹴足入絆，叱咤聽聲，東西惟命。」
《魏氏春秋》曰：初，宣王使何晏治曹爽等獄。宣王曰凡有八族，晏疏丁、鄧等七姓。宣王曰：「未也。」晏窮急，乃曰：「豈謂晏乎？」宣王曰：「是也。」乃收晏。
《魏末傳》曰：曹爽兄弟歸家。敕洛陽縣發民八百人使尉部圍爽第，四角作高樓，令人在上望視爽兄弟舉動。爽計窮愁悶，持彈到後園中，樓上人便唱：「故大將軍東行。」爽還廳事上。
《蜀志》曰：先主伐吳，先主敗，引退，道隔，黃權不得還，降魏。魏文帝謂權曰：「君舍逆歸順，欲追蹤陳、韓耶？」權對曰：「臣過受劉氏厚遇，降吳不可，還蜀無路，是以歸命。敗軍之將，免死爲幸，何古人之可慕。」文帝善之。
《蜀志》曰：許靖爲許邵排擯，不得齒敘，以馬磨自給。
王隱《晉書》曰：上攻張方，決千金堰，水碓不作，發王公家奴婢手舂給兵。男子自十三以上皆從役。於是公私窮踧，米石萬錢。
《晉中興書》曰：桓玄聞義軍起，斬其二將。志慮窘塞，日與臧道士推算數厭勝之術。
皇甫士安《高士傳》曰：陳仲，字子終，齊人。�楚，居於陵，自謂於陵子仲。窮不苟求，非義之食不食。
《吳越春秋》曰：越伐吳，吳王率其賢良投於胥山。越兵大至，圍吳三重。大夫文種相拜，范蠡左手提鼓，右手操桴而鼓之。於是吳王書其弓矢而射種、蠡之軍，其辭曰：「臣聞狡兔已死良犬烹，敵國已滅謀臣亡。今吳已病也，子大夫何不虞之！」
《墨子》曰：孔子窮陳、蔡之間，藜羹不糝，子路烹豚，孔丘不問肉所從來而食之也。
《荀卿子》曰：鳥窮則啄，獸窮則攫，人窮則詐。
又曰：孔子�楚，游陳、蔡之間，七日不食。子路曰：「由聞善者天報之福，不善者天報之禍，今夫子積德義，奚居之隱？」孔子曰：「由！芳蘭生於深林，非以無人而不芳，君子之學非爲同也，居不隱者思不生，身不佚者志不廣。」
《莊子》曰：泉涸，魚相與處於陸，相煦以濕，相濡以沫，不若相忘乎江湖。
又曰：孔子窮於陳、蔡之間，七日不火食，藜羹不糝。顔回擇菜，子路、子貢相與言曰：「夫子載逐於魯，削跡於衛，伐樹於宋，窮於陳、蔡。君子之無恥也若此乎？」顔回無以應，入告孔子。孔子推琴，喟然而嘆曰：「由與賜，細人也。召而來，吾語之：今丘也抱仁義之道以遭世之暴，其何窮之爲也！」
《尸子》曰：湯復於湯丘，文王幽於羑里，武王羈於王門，越王棲於會稽，秦繆公敗於ゾ塞，齊桓公遇賊，晉文公出走，故三王資於辱而五伯得於困也。
《韓子》曰：魯人身善織履，妻善織縞，而徙于越。或謂之曰：「子必窮矣。履爲人履之也，而越人乘舟；縞爲人冠之也，而越人被髮。欲無窮，可得乎？」
《燕丹子》曰：樊將軍以窮歸我，而丹賣之，心不忍也。
《淮南子》曰：今夫窮鄙之社〈窮巷之小社也。〉也，叩盆拊缶，相和而歌，自以爲樂矣。嘗試爲之擊建鼓，撞巨鍾，乃始知其缶之足羞矣。
《新序》曰：寧戚欲幹齊桓公，窮困無以自進，於是爲商歌，宿於郭門之外，擊牛角而歌。桓公聞之，曰：「異哉之歌，非常人也！」
《雜道書》曰：地肺之山，其下生草，名曰：「救窮，如竹，冬夏不枯。取而食之，可絕�不食，令人長生；服之三十日，行及走馬。
趙壹《窮鳥賦》曰：有一窮鳥，戢翼原野。罩網加上，機阱在下。前見蒼隼，後逼驅者。繳彈張右，羿弓彀左。飛丸激矢，交集於我。思飛不得，欲鳴不可。舉頭畏觸，搖足恐墮。內獨怖急，乍冰乍火。
《琴操》曰：孔子使顔淵執轡，到匡郭外。孔子既似陽虎，以爲今復來至，乃相率圍孔子，數日不解，弟子皆有饑色。於是孔子仰天嘆曰：「君子固亦窮乎！」子路聞孔子之言悲感，勃然大怒，張目奮劍，聲如鐘鼓，顧謂二三子曰：「使吾有此厄也。」
司馬彪《與山巨源書》曰：根拔失據，託命此別。告求矜湣，許見賑恤。窮人易感，悲喜兼懷。承命之後，情過挾纊。
孔舒玄《在窮記》曰：遣信與義陽太守孫仲開相聞，告其睏乏，得絹二匹，壞車一乘。賣，得絹三匹；以糴，得米一石，橡三斛。食口三十五人，百日之中以此自活人皆鶴節，無復血色。
《左傳·襄十八年》曰：楚師伐鄭，涉於魚齒之下，〈魚齒山之下有水，故言涉也。〉甚雨，楚師多凍，役徒幾盡。
《漢書》曰：韓王信降匈奴，上自將擊之，連戰，乘勝北至樓煩，會寒大雨，士卒饑凍。
又曰：王莽。天鳳四年八月，莽親之南郊，鑄作威鬥。威鬥者，以五石銅爲之，〈五色石銅合治爲威鬥也。〉若北斗，長二尺五寸，欲以厭勝衆兵。既成，令司命負之，莽出則在前，入則禦旁。鑄鬥日大寒，百官人馬有凍死者。
《三輔決錄》曰：鮑恢父爲縣吏，有罪，令欲殺之。恢年十三，常伏門外凍地，晝夜號泣，令感而赦之。
《晉玄嘉起居注》曰：徐州刺史王仲德上言：下坯僮令殷道益，十一月冒寒出郡，履涉冰雪，主簿王黑等三人腳悉凍斷。
《晏子春秋》曰：景公出遊於塞途，睹死瘠者，默然不問。晏子曰：「昔吾先君桓公出遊，睹饑者與食，病者與財。今君游塞途，饑寒凍餒，死瘠相望，而君不問。失君道矣！」公於是斂死瘠，發粟賑貧，三月不出遊。
《呂氏春秋》曰：戈夷違齊如魯，天大寒而後門，與弟子宿於郭外，寒愈甚，謂弟子曰：「子與我衣，我活；我與子衣，子活我國士也，爲天下惜死；子不肖人，不足愛也。子與我衣。」弟子曰：「夫不肖人，惡能與國士衣哉？」戈夷解衣與弟子，夜半而死，弟子遂活。
《琴操》曰：曾子幼少，慈仁質孝，耕於太山之下，遭天霖澤雨雪。寒，旬月不得歸，乃作《憂思》之歌。
《禮記·檀弓》曰：齊大饑，黔敖爲食於路，以待餓者而食之。有餓者蒙袂戢屨，貿貿然來。黔敖左奉食，右執飲，曰：「嗟！來食！」揚其目而視之，曰：「予惟不食嗟來之食以致於斯也！」〈嗟來食，雖憫而呼之，非敬辭也。〉從而謝焉，終不食而死。
《左傳·宣上》曰：晉侯飲趙盾酒，伏甲將攻之。初，宣子田於首山，舍於翳桑，〈田，獵也。翳桑，桑之多陰翳者也。〉見靈輒餓，問其病。〈靈輒，晉人。〉曰：「不食三日矣。」食之，舍其半。問之，曰：「官三年矣，未知母之存否，今近焉，請以遺之。」使盡之，而爲之簞食與肉，置諸橐以與之。既而輒爲公介，〈靈輒爲公甲士。〉倒戟以禦公徒，而免之。問其何故，曰：「翳桑之餓人也。」問其名居，不告而退。
《論語·季氏》曰：齊景公有馬千駟，死之日，民無德而稱焉。伯夷、叔齊餓於首陽之下，民到於今稱之。
《史記》曰：趙主父游沙丘，公子章作亂。李兌起兵，敗之，章往走主父，兌因圍主父宮。令宮人「後出者夷」。主父不得出，探雀鷇而食之，三月遂餓死沙丘宮。
又曰：上使善相人相鄧通，曰：「當貧餓死。」文帝曰：「能富通者在我，何謂貧！」於是賜鄧通蜀嚴道銅山，得自鑄錢。景帝立，有告鄧通盜出崮吳鑄錢，下吏驗問，頗有。遂案，盡沒入，一簪不得著身，遂餓死。
又曰：條侯周亞夫爲河內守，時許負相之，曰：「後三歲而侯，侯八歲爲將相，持國柄，貴矣，於人臣無兩。其後九歲而君餓死。」負指其口：「有從理入口，此餓死法也，三歲，其兄絳侯有罪，文帝擇絳侯子賢者，皆推亞夫，乃封亞夫爲條侯。卒餓死。
又曰：趙王友以諸呂女爲後，弗愛。太后怒，召趙王置邸、弗與食。趙王餓，遂幽死。
《戰國策》曰：楚伐中山，中山君亡走。有二人挈戈隨其後，曰：「臣父嘗餓且死，君下壺飧臣父。臣父曰：中山有事，女必死之！故來死君也。」
《漢書》曰：朱買臣獨行歌道中，負薪墓間。故妻與夫家俱上冢，見買臣饑寒，呼飯食之。
又曰：蘇武，字子卿，杜陵人。使匈奴，匈奴必欲降之，乃出置大窖中，絕不與飲食。天雨雪，武嚙雪與氈毛幷咽之，數日不死，匈奴以爲神，乃徙武北海上無人之處，使牧羝羊。粟食不至，掘野鼠草實而食之。
又曰：玄帝即位，天下大水，關東郡十一尤甚。二年，齊地饑，�石三十餘萬，民多饑死，琅琊郡人相食。
又曰：王莽末，赤眉遂燒長安宮室市里，害更始。民饑餓相食，死者數十萬，長安爲虛，虛中無行人。宗廟園林皆發掘，惟霸陵完。
《東觀漢記》曰：王莽末，南方枯旱，民多饑餓。群盜入野澤，掘鳧茨食之。
又曰：建武九年正月，隗囂餓，出城餐糗，腹脹死。
又曰：朱勃上書理馬援曰：「八年，車駕討隗囂，惟獨狄道爲國堅守。然民饑饉，啖弩煮履。寄命漏刻。」
又曰：上問第五倫曰：「聞卿爲吏撾妻父，不過從兄飯，寧有之也？」倫對曰：「臣三娶妻皆無父。臣生遭饑擾攘，米石萬錢，不敢妄過人飯。」
又曰：王郎起兵，上自薊東南馳，晨夜草舍，至饒陽蕪蔞亭。時天寒冽，衆皆饑疲，馮異上豆粥。明旦，上謂諸將曰：「昨得公孫豆粥，饑寒俱解。」
又曰：鄧禹與赤眉戰，赤眉佯敗，棄輜重走，車皆載土，以豆覆其上。兵士饑，爭取之。赤眉引還擊之，軍潰亂。時百姓饑，人相食，黃金一斤易豆五升，道路斷隔，委輸不至，軍士悉以果實爲糧。
又曰：耿恭在疏勒城，救兵不至，數月食盡，窮困，乃煮鎧弩，食其筋革。
謝承《後漢書》曰：天下亂，人相食。趙孝弟禮，爲餓賊所得，孝聞之，即自縛詣賊曰：「禮久餓，羸瘦，不如孝肥飽。」賊大驚，幷放之。
袁山松《後漢書》曰：赤眉入長安掖庭中，有數百千人。自更始敗，閉殿門不出，掘庭中蘆菔根，捕池中魚食之，死因埋宮中。有故祠甘泉樂人，尚共擊鼓歌舞，衣服鮮明，見盆子叩頭言饑。盆子使中黃門廩之粟數升。後盆子去，皆餓死。
范曄《後漢書》曰：鄧禹威稍損，又乏食，歸附者離散。而赤眉後還入長安，禹與戰敗，走至高陵，軍士饑餓，皆食棗菜。
《漢獻帝傳》曰：車駕至洛陽。是時宮室燒盡，百官披荊棘依丘墻間，州郡各擁強兵，而委輸不至。群僚饑乏，尚書郎以下自出采，或餓死墻壁間。
《吳志》曰：袁術在壽春，�石百餘萬，載金錢之市求糴，市無米而棄錢去。百姓饑寒，以桑椹、蝗蟲爲乾飯。
王隱《晉書》曰：永嘉五年，洛中大饑。五月，摯虞餓死。
又曰：劉琨與王丞相箋曰：「不得進軍者實困無食，殘民鳥散，擁�徒跣，木弓一張，荊矢十發，編草盛糧，不盈二日，夏即桑椹，冬則營豆。視此哀嘆，使人氣索，恐吳孫、韓白猶或難之，況以琨怯弱凡才，而當率此以殄強寇。」
《晉中興書》曰：王尼，字季孫。洛陽覆沒，避亂江夏。王澄時爲荊州刺史，見之欣喜，厚供給之。尼早喪婦，止有一息，不用居宅，惟畜露車牛一乘，每行輒使兒禦，暮則宿車上，無定處。澄卒，荊州餓荒，尼殺牛壞車煮之，遂父子餒死。
《晏子春秋》曰：越石父凍餓，爲人臣僕三年矣。晏子解左驂贖之。
《文子》曰：神農之法：丈夫丁壯不耕，天下有受其餓者。
《孟子》曰：陳仲居於陵，三日不食，耳目無聞，見井上有李，螬食實者過半矣，匍匐往將食之，三咽然後耳目有聞見。
《韓子》曰：秦大餓，應侯謂王曰：「吾苑之草蔬橡果棗栗足以活民，請發之。」王曰：「今發吾苑以活民，是使有功與無功爭取也。人生而亂，不如死而治。」
賈誼《新書》曰：虢君驕恣，晉伐之，出走，逃于山中，遂餓死，爲禽獸食之。
《風俗通》曰：俗說大餓不在一車飯，謂正得一車飯不復活也。
《苻子》曰：惠子家窮，餓數日不舉火，乃見梁王。王曰：「夏麥方熟，請以割，子可乎？」惠子曰：「施方來，遇群川之水長，有一人溺，流而下，呼施救之。施應曰：『吾不善游，方將爲子告急於東越之王，簡其善游者以救子，可乎？』溺人曰：『我得一瓢之力則活矣。子方告急於東越之王，簡其善游者以救我，是不如求我於重淵之下、魚龍之腹矣。』」
《世說》曰：郗公遭永嘉喪亂，窮餒，鄉人共食之。公常攜兄子外甥二小兒往食，鄉人曰：「各自窮餒，以君之賢，共欲存君耳，恐不能兼食。」公於是獨往食，訖輒含飯著頰，還，吐與二小兒。後幷得存。
《幽明錄》曰：樂安縣故市經荒亂，人民餓死，枯體填地。每至天陰將雨，輒聞吟嘯呻嘆，聲聒於耳。
《古艶歌》曰：行不隨道，經歷山陂，馬啖柏葉，人啖柏脂，不可當飽，聊可過饑。
《傅玄詩》曰：炎旱曆三時，天運失其道。河中飛塵起，野田無生草。一餐重丘山，哀之以終老。君無半粒儲，形影不相保。
