
《易通卦驗》曰：驚蟄大壯，初九，候桃始華。桃不華，倉庫多火。
焦贛《易林·師之坤》曰：春桃生華，季女宜家。
《毛詩·周南·桃夭》曰：《桃夭》，后妃之德也。桃之夭夭，灼灼其華。
又曰：何彼穠矣，華如桃李。平王之孫，齊侯之子。
又曰：投我以木桃，報之以瓊瑤。
又曰：投我以桃，報之以李。
《大戴禮·夏小正》曰：六月煑桃，以為豆實。〈釋名曰：桃，濫也，鹽水漬而藏之味濫濫然。〉
崔寔《四民月令》曰：三月桃花盛，農人候時而種也。
《禮記·月令》曰：驚蟄之日，桃始華。
《春秋運斗樞》曰：玉衡星散為桃。
《爾雅》曰：桃、李醜核，桃曰膽之〈孫炎注曰：桃李之類，實皆有核。膽，擇取其美者。〉。
又曰：旄，冬桃〈子冬熟。〉。椃桃，山桃。〈椃，音斯。實如桃而小，不解核。〉
《周禮》曰：夏食鬱律桃李杏梅。
《漢書》曰：文帝六年十月，桃李華。
《續漢書·禮儀志》曰：仲夏之月，陰氣萌作，以朱索施門戶，各以所尚為飾。周人木德，以桃為梗，言氣相更也。
范曄《後漢書》曰：杜林奏曰：「果桃菜茹之饋，集以成贓。小事無妨於義，以為大戮。故國無廉士，家無完行。」〈具菜門中。〉
《唐書》曰：康國，貞觀十一年獻金桃、銀桃，詔令植之於苑囿。
《後唐史》曰：潞州長柳巷田家有桃樹，伐已經年，舊坎仍在，其仆木一朝屹然而起，行數十步，復於舊坎。其家駭異，蒼黃散走。
又曰：莊宗年邁多疾，馮道因奏事言於帝曰：「臣願陛下寢膳之間動留調衛。」道因指御前果實曰：「如食桃不康，翊日見桃而思戒可也；如食李不康，翊日見李而思戒可也。陛下幸思而戒之矣！」
《管子》曰：五沃之土，其果宜桃。
《韓子》曰：昔彌子瑕有寵於衛君，與君遊於果園，食桃而甘，以其半啖君。君曰：「愛我哉！忘其口而啖寡人。」及彌子瑕色衰愛弛，得罪於君，曰：「是固嘗啖我以餘桃！」
又曰：孔子侍坐於魯哀公，哀公賜之桃與黍，仲尼先飯黍而後食桃。公曰：「以黍雪桃也。」對曰：「黍，五穀之長，果六而桃為下。君子不以貴雪賤。」
《梅子》曰：王莽畏漢高神靈，乃令虎賁拔劒四面斫高廟，桃湯赤鞭灑屋。
《淮南子》曰：王子慶忌死於劒，羿死於桃棓。〈棓，大杖，以桃木為之，以繫殺羿。猶是已來，鬼畏桃也。〉
《抱朴子》曰：桃膠，以桑木灰漬服之，百病癒。久久服身有光，在晦夜之地，如月出也。多服之則可以斷穀矣。
又《內篇》曰：五原蔡誕入山而還，欺家云：「到崑崙山，有玉桃，形如世間桃，但光明洞徹而堅，須玉井水洗之，便軟而可食。」
《金樓子》曰：東南有桃都山，山上有樹，樹上有雞。日初出，照此桃，天雞即鳴，天下之雞感之而鳴。樹下有兩鬼，對持葦索，取不祥之鬼食之。今人正朝作兩桃人，法乎此也。
《說苑》曰：公孫僑相鄭，路不拾遺，桃李垂街，人不敢取。
又曰：孟嘗君將入西秦，賓客諫之，百通則不聽也，曰：「以人事諫我，我盡知之；若以鬼道，則殺之！」謁者入曰：「有客以鬼道聞」。客曰：「臣之來也，過於淄水之上，見一土耦人，方與木梗人語。木梗人謂土耦人曰：『子，先土也，持子以為耦人，遇天大雨，水潦並至，子必沮壞！』應曰：『我沮乃反吾真耳。今子，東園之桃也。刻子以為梗，遇天大雨，水潦並至，必浮子，泛泛乎不知所止！』今秦，四塞之國也，有虎狼之心，恐有木梗之患！」於是孟嘗君逡巡而退，而以應，卒不敢西嚮秦。
《晏子春秋》曰：公孫接、田開強、古冶子事景公，勇而無禮。晏子言於公，公餽之二桃，曰：「三子計功而食。」公孫接、田開強先言功，援桃而起。古冶子又言其功，令二子反桃，二子慚而自殺。古冶子曰：「恥人以言，夸其聲，不義也！」亦反其桃，契領而死。
《山海經》曰：夸父山北，有林名曰桃林，廣圓三百里，其中多馬。〈桃林，今在弘農閿鄉南，饒野馬。〉
《鹽鐵論》曰：夫桃李實多者，來年為之穰。
《新序》曰：魏文侯見萁季，從者食其園桃，萁季禁之，文侯曰：「萁季豈愛桃哉？是教我下無犯上也！」
《典術》曰：桃者，五木之精也，故厭伏邪氣者也。桃之精，生在鬼門，制百鬼。故令作桃人梗著門，以厭邪，此仙木也。
《夢書》曰：桃為守御，辟不祥。夢見桃者，守禦官。
《神農經》曰：玉桃，服之長生不死。若不得早服之，臨死日服之，其屍畢天地不朽。
王肅《喪服要記》曰：昔者魯哀公祖載其父，孔子問曰：「寧設三桃湯乎？」荅曰：「不也。桃者，起於衛靈公。有女嫁楚，乳母送新婦就夫家。道聞夫死，乳母欲將新婦還。新婦曰：『女有三從，今屬於人，死當卒哀。』因駕素車白馬，進到夫家，治三桃湯，以沐死者。出東北隅，禮三終，使死者不恨。吾父無所恨，何用三桃湯焉？」
《漢舊儀》曰：《山海經》稱：東海之中度朔山，山上有大桃，屈蟠三千里。東北間，百鬼所出入也。上有二神人，一曰神荼，二曰鬱壘，主領萬鬼。惡害之鬼，執以葦索，以食虎。黃帝乃立大桃人於門戶。畫神荼、鬱壘與虎、葦索，以禦鬼。
《四王起事》曰：惠帝征成都王，於安陽城北軍敗，日已向中，而太官未暇進食。左右有賷秋桃十枚，便以獻帝。帝食三枚，石超使人擘手奪三枚。
《漢武故事》曰：東郡獻短人，帝呼東方朔。朔至，短人指朔謂上曰：「王母種三千年桃結子，此兒不良，已三過偷之矣！」後西王母下，出桃七枚，母自啖二，以五枚與帝。帝留核着前，王母問曰：「用此何為？」上曰：「此桃美，欲種之。」母嘆曰：「此桃三千年一着子，非下土所植也！」後上殺諸道士妖妄者百餘人，西王母遣使謂上曰：「求仙信邪，欲見神人而殺戮，吾與帝絕矣！」又致三桃，曰：「食此，可得極壽。」
《漢武內傳》曰：西王母以七月七日降於帝宮，命侍女索桃。須臾，以玉盤盛桃七枚，大如雞卵，形圓色青，以呈王母。王母以以五枚與帝，自食二枚。
《西京雜記》曰：上林苑有秦桃、櫻桃、緗核桃、霜桃〈霜下乃堪食。〉、金城桃、胡桃、綺葉桃、含桃、紫文桃。
《妬記》曰：武陽女嫁阮宣武，妬忌。家有一株桃樹，華葉灼耀。宣嘆美之，即便大怒，使婢取刀斫樹，摧折其華。
《關令尹喜內傳》曰：喜從老子西遊，省太真、王母，共食碧桃。
《列仙傳》曰：師門者，嘯父弟子也，也能使火，食桃李葩。夏孔甲為不能順其心意，殺而埋之外野。一日風雨迎之，訖則山木皆焚。孔甲祠而禱之，未還而道死。
又曰：葛由，蜀羗人。周成王世，好刻木作羊賣之。一旦騎羊入蜀中，王侯貴人追之，上綏山，皆得仙。故里諺曰：「得綏山一桃，雖不能得仙，亦足以豪！」
又曰：陽都女，隨犢子出種桃李，一宿而返。後數十年，見在潘山下，冬賣桃菓。
《神仙傳》曰：樊夫人，與夫劉綱，俱有道術，各自言勝。中庭有兩大桃樹，夫妻各呪其一桃便闘。綱所咒桃，走出籬外。
又曰：張陵，沛人也。有天神降之，遂服丹，能變化。有趙升，就陵受學，陵以七事試者。陵與諸弟子登雲臺山，絕巖上有一桃樹，大如臂，旁生石壁，下臨不測。去上三四丈，桃大有實。陵謂諸弟子曰：「得此桃者，當告以道要。」弟子皆流汗，無敢視者。升曰：「神人所護，何險之有？」乃從上自擲，正投桃樹，取桃滿懷，而石璧峻峭不得還，乃擲桃地上，得二百枚。陵分桃賜諸弟子，餘二枚，陵自食一，留一以待升。陵乃申手引升，升忽見還，以向一桃與升。
又曰：高丘公，服桃膠得仙。
《鍾離意別傳》曰：《周書》言：秦吏趙覬以私恨告園民吳旦生盜食宗廟御桃，旦生對曰：「民不敢食也！」王曰：「剖其腹，出其桃！」史記惡而書之，曰：「桃，食之當有遺核。王不知此，而剖人腹以求桃，非理也！」
《風俗通》曰：《黃帝書》稱：上古之時，兄弟二人，曰荼與、鬱律，度朔山上桃樹下簡百鬼。鬼妄榾〈音骨〉人，則援以葦索，執以食虎。於是縣官以臘除夕飾桃人，垂葦索，交畫虎於門，效前事也。
《玄中記》曰：木子之大者，有積石山之桃實焉，大如十斛籠。
《嵩高山記》曰：魏文帝時，嵇叔夜、胡昭在此學，桃樹見在。
《王子年拾遺記》曰：漢明帝時，常獻巨核桃。此桃霜下結花，隆暑方熟。常使植於霜林園，俗謂「相陵」，故聲之誤也。
又：磅磄山，去扶桑五萬里，日所不及。其地寒，有桃樹千圍，其花青黑色，萬歲一實。
陶潛《桃花源記》曰：晉太元中，武陵人捕魚，從溪而行，忘路遠近。忽逢桃花林，夾兩岸，芳華鮮美，落英繽紛。林盡得山，山有小口，初極狹。行四五步，豁然開朗。邑屋連接，雞犬相聞。男女衣著，悉如外人。見漁父，驚，為設酒食，云：「先世避秦難，率妻子家此，遂與外隔。」問今是何代，不知有漢，不論魏晉。既出，白太守。遣人隨徃，尋之，迷不復得。
《晉宮闕記》曰：華林園，桃七百三十株，白桃三株，侯桃三株。
鄭緝之《東陽記》曰：太末龍丘山，有一巖，前外如窗牖，內有石童。巖前一桃樹，其實甚甘。
裴淵《廣州記》曰：廬山頂上有山桃〈山桃，大如檳榔，形亦如之，色黑，而味甘酌。〉，人時登採拾，只得於上飽啖，不得持下，下輙迷不能返。
《石虎鄴中記》曰：石虎苑中，有勾鼻桃，重二斤。
《南康記》曰：南康玉山上有石狗，故老云：古有寒桃，生於嶺巔，隱淪之士將犬取其實，因變成石焉。
楊銜之《洛陽伽藍記》曰：景陽山百菓園有仙人桃，其色赤，表里照徹，得霜乃熟。亦出崑崙山。一曰西王母桃也。
杜寶《大業拾遺錄》曰：四年五月，帝將北巡，發自東都。江東送百葉桃樹四株，敕付西苑種。其花似蓮花而小，花有十餘重，重有七八葉，大於尋常桃花。
唐景《龍文館記》曰：四年春，上宴於桃花園，羣臣畢從。學士李嶠等各獻桃花詩，上令宮女歌之，辭既清婉，歌仍妙絕。獻詩者舞蹈稱萬歲。上勑太常簡二十篇入樂府，號曰《桃花行》。
《廣志》曰：桃有冬桃、夏桃、秋桃。
《神異經》曰：東北有樹焉，高五十丈，其葉長八尺，廣四五尺，名曰桃。其子徑三尺二寸，小狹核。食之令人知壽。核中人可以治嗽〈今之桃也。〉。
《甄異傳》曰：譙郡夏侯文規亡後，見形還家。經庭前桃樹邊過，曰：「此桃，我昔所種，子乃美好。」其婦曰：「人言亡者畏桃，君不畏耶？」荅曰：「桃東南枝長二尺八寸向日者，憎之。」
《異苑》曰：太元中，南郡江陵郡有棗樹，一年忽生桃、李、棗三種花子。
《幽冥錄》曰：剡縣劉晟〈音成〉、阮肇，共入天台山取榖皮，迷不得返。十三日，糧食乏盡，飢餧殆死。望山上有一桃，大有子實。而絕巖邃澗，永無登路。扳〈音班〉緣藤葛，然後得上，各啖數桃而不飢。下山，一大溪邊有二女，姿質妙絕，因要還家。勑婢云：「劉、阮二郎，向雖得瓊實，猶尚虛弊，可速作食！」遂停。半年，懷土思歸，女曰：「罪牽君，如何？便語大路。」
任昉《述異記》曰：桃之大者，謂之木桃。《詩》云：「投我以木桃」，是也。
又曰：耆舊說：桓靈之世，汝、潁間禾麻為蒿莠，桃李不實，花而復落，落而復花，而官有朽粟。
《嶺表錄異》曰：偏核桃，出占卑國，肉不堪食。胡人多收其核，遺漢宮，以稱珍異。其形薄而尖頭，偏如雀觜。破之，食其桃仁，味酷似新羅松子。性熱，入藥，分與北地桃仁無異。
《太清諸卉木方》曰：酒漬桃花而飲之，除百病，好容色。
《本草經》曰：梟桃在樹，不落殺鬼。
《楚辭》曰：斬伐橘柚，列樹苦桃。
夏侯孝若《梁田賦》曰：沉朱李，濫甘桃。
潘岳《閑居賦》曰：三桃表櫻胡之別，二柰耀丹白之色。
左思《吳都賦》曰：洪桃屈盤，丹桂灌叢。
曹毗《魏都賦》曰：紫梨朱柿，侯桃丹棗。〈侯桃人，山桃子，如胡麻子。〉
《古歌辭》曰：桃生露井上，李樹生桃旁，蟲來食桃根，李樹代桃僵。樹木身相代，骨肉還相忘！
阮籍詩曰：嘉樹下成蹊，東園桃與李。
宋子侯《董嬌嬈詩》曰：洛陽城東路，桃李生路傍。花花自相對，葉葉自相當。春風南北起，花葉自低昂。
太平御覽卷第九百六十七
