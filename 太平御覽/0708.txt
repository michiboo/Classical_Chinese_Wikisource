
《說文》曰：簟，竹蓆也。
《釋名》曰：簟，覃也，布之覃然正平也。
《禮》曰：莞簟之安，而蒲越藁秸之尚。
又曰：父母舅姑之簟席，枕几，不傳。
《詩》曰：下莞上簟，乃安斯寢。〈莞蒲曰席，蒲竹葦曰簟。〉
《方言》曰：簟，宋、魏之間謂之笙，或謂之籧曲；自闗而東謂之簟，其粗者謂之籧蒢、筕篖〈以蘧直文而粗也。〉；自關而東，周、洛楚、魏之間謂之倚佯〈音陽〉；自關而西謂之筕篖。
《東觀漢記》曰：殤帝詔省荏弱平簟。
又曰：馬稜為㑹稽太守，詔詰㑹稽車牛不務堅強，車皆以桃枝細簟。
又曰：尚書令王允奏曰：「太史令王立說《孝經》六隱事，能消卻姦邪。」常以良月，允與立入為獻帝誦《孝經》一章，以丈二竹簟畫九宮其上，隨日時入焉。及允被害，乃不復行
《晉書》曰：王恭字孝伯，與王忱齊名，友善。恭有六尺簟，忱見之，謂其有餘，因求之。恭輙以送，遂坐薦上。忱聞而大驚。恭曰：「吾平生無長物。」
王隱《晉書》曰：車永為廣州刺史。永子溢使工作象牙細簟，工患之。
《晉公卿禮秩》曰：太宰何曾遜位，賜簟褥一具。
蕭子顯《齊書》曰：林邑王永明九年遣使貢獻金簟等物。
《孫卿子》曰：輕煖平簟，而體不知其安。
《淮南子》曰：席之上先萑簟，尊之上先玄酒。王貴之，先本而後末也。
《東宮舊事》曰：太子納妃，有赤花雙文簟。
《西京雜記》曰：武帝以象牙為簟，賜李夫人。
又曰：㑹稽獻竹簟供御，世號為流黃簟。
諸葛亮《轉教》曰：計一嵗運用蓬旅簟千萬具。
庾翼《與燕王書》曰：今致八尺、丈二細桃枝簟十枚，黃篾雙文簟二枚王獨受黃，篾雙文簟一枚。
王廙《春可樂》曰：弱簟平端。
潘岳《悼亡詩》曰：展轉盼枕席，長簟竟牀空。
左思《吳都賦》曰：桃笙象簟，韜於筒中。
王鑒《作簟賦》曰：楚簟陳於玉房，巴箱列於椒臺。
《爾雅》曰：褥謂之茲。
《釋名》曰：褥，人所坐䙝辱也。
又曰：茵，車中所坐用虎皮也。
《詩》曰：文茵暢轂，駕我騏馵。〈文茵，虎皮。〉
《漢書》曰：霍禹廣治第室，作乗輿，輦加繡茵。憑黃金塗，〈如淳謂所憑白馬者也。金塗以，黃金塗飾之也。〉韋絮薦輪。〈晉灼曰：御輦以韋縁輪，貯之如絮也。〉
《東觀漢記》曰：祭遵有疾，詔賜重茵。
《魏略》曰：焦先字孝然，河東人也。髙尚不仕，自作蝸牛廬。淨掃其中，榮木為床，布褥其上，天寒搆火以自炙。
《魏志》曰：太祖性節儉，帷帳屏風壊則補納，茵褥取溫，無有縁飾。
又曰：王朗上疏曰：「老臣慺慺，願國家同祚於軒轅之伍。某少小常苦被褥泰溫，則不能便軟膚弱體，是以難可防䕶，而易用感慨。若常全小緼袍，不至於甚厚，則必咸保金石之性，而比壽於南山矣。
《吳録》曰：孟仁字恭武，江夏人也。從李肅學，其母為作厚褥大被。人問其故，母曰：「小兒無徳致，客學者多貧，故為廣褥大被。」
《齊書》曰：宗測髙尚不仕。王儉亦雅重之，贈以蒲褥筍席。
又曰：褚彥回弟澄為左民尚書。彥回薨，澄以錢一萬一千，就招提寺贖髙帝所賜彥回白豹坐褥。
又曰：栁慶逺為儀同。初，慶逺從父兄世隆，嘗謂慶逺曰：「吾夢太尉以褥席見賜，吾遂位亞臺司。適又夢以吾褥席與汝，汝必光我門族。」至是慶逺亦繼世隆焉。太尉為元景也。
《後魏書》曰：尒朱世隆將被誅。此年正月晦日，令、僕並不上省，西門不開。忽有河內太守田帖家奴告省門亭長云：「今旦為令王借車牛一乗，終日於洛濵遊觀，至晚，王還省。將車出東掖門，始覺車上無褥，請為記識。」
《世說》曰：晉孝武年十三四時，冬天晝日不著複衣，夜則累茵褥。謝公云：「體宜令常和。陛下晝過冷，夜過熱，恐非攝生之術。」帝曰：「夜靜宜溫。」謝公岀，歎之。
《南越傳》曰：尉陀臥象牀錦茵。〈茵，褥也。〉
《東宮舊事》曰：皇太子拜，有八尺褥一，重中褥一，步輿褥一。納妃，有承床褥三。
《㑹稽後賢傳》曰：丁潭以光祿大夫還第，詔賜床帳席褥。
《鄴中記》曰：石虎作褥，長三丈。用房子綿百斤錦縁之。
《神異經》曰：北方有氷萬里，厚百丈鼷䑕在氷下土中，其毛長八尺，可以為褥。
《西京雜記》曰：趙飛鷰為皇后，其弟上遺鴛鴦被鴛鴦褥。
《拾遺録》曰：周穆王時，紫羅文褥者，檀孫國獻之。
《語林》曰：大將軍收周侯，至石頭，坐南門盤石上。將戮之，送已褥與周。
司馬相如《美人賦》曰：髙茵重設。
《說文》曰：蛩毛可以為氊。
《釋名》曰：氊，旃也，毛相著旃旃然也。
《集》韻曰：氊，細罽也。
《周禮·天官·掌次》曰：王大旅上帝，則張氊案。〈大旅上帝，祭天於圎丘國有故而祭亦曰旅。張氊案，以氊為床於幄中。〉
又曰：掌皮供毳毛為氊，以待邦事。
《漢書》曰：蘇武使匈奴，絶，不與食。天雪，武臥齧雪，與氊毛褁咽之。
《漢書》曰：王吉諫昌邑王遊獵曰：「夫廣廈之下，細氊之上，明師居前，勸誦在後，上論唐虞之際，下及殷周之盛，其樂豈徒衘橛之間哉？」
又曰：江都王女《昭君歌》云：「逺適異國烏孫王，窮廬為室氊為鄉。」
《魏志》曰：李勝為荊州刺史，徃辭太傅曹爽，使察之。太傅因謬問勝曰：「并州有佳氊，可致之。」勝出曰：「太傅耄，無能為也。」
又曰：鄧艾伐蜀，自隂平行無人之地，鑿山通道作橋，以氊自裹，推轉而下。
魏武帝《與楊彪書》曰：今贈足下青氊牀褥三具。
《晉書》曰：杜預子錫為愍懐太子舍人，屢直諫於太子。太子患之，置針於錫坐處氊中，錫坐，刺之血出。
又曰：《載記》曰：慕容熈後符氏卒。慕容隆妻張氏，熈之嫂也，美姿容，有巧思，熈將以符氏之殉，欲以罪殺之。乃毀其禭鞾中有𡚁氊，遂賜死。三女叩頭求哀，熈不許。
《齊書》曰：孔奐為晉陵太守，清白自守。妻子並不之官，唯以單舡臨郡，所得秩俸隨即分贍孤寡，郡中號曰「神君」。曲阿富人殷綺見奐居處儉素，乃餽以氊衣一具，奐辭不受。
《北齊書》曰：裴寛與東魏將彭樂戰於新城，因傷被擒，至河隂見齊文襄。寛舉止閑雅，善於答對，文襄實甚異之，解鏁付舘，厚加禮遇。寛乃裁所臥氊，夜縋而出。因得遁還。
又曰：清河三年，周師及突厥至并州。突厥謂周人曰：「爾言齊亂，故我伐之。今齊人眼中有鐵，何可當也？」乃還至陘嶺，凍滑，乃鋪氊以渡之。
又曰：綦雋佞巧，能候當途，斛斯椿、賀㧞勝，皆與友善。性多詐。賀㧞勝出鎮荊州，過雋別，因辭。雋故見敗氊弊被，更遺之錢物。
《廣志》曰：𦍑女人披大華氊以為盛服。
《拾遺録》曰：漢武帝以氊綈藉地，惡輙之喧也。
《搜神記》曰：太康中，天下以氊為陌頭及帶身、袴口，於是百姓相戲曰：「中國其有西北之憂乎？夫氊西北，之服也，而今天下以為陌頭、帶身、袴口，是既三制之矣。」
《淮南子》曰：夫胡人見麻，不知其可以為布；越人見毳，不知其可以為氊，故不通於物者，不可與言俗。
《俗說》曰：桓豹奴病勞冷，無氊可臥。桓車騎自撤已眠氊與之。
《語林》曰：王子敬在齋中臥，偷人取物，一室之內畧盡。子敬臥而不動，偷遂豋榻，欲有所覔。子敬因呼曰：「偷兒，石染青氊是我家舊物，可特置否？」於是羣偷置物驚走。
《日南傳》曰：調斯國有青石染氊綘，染氈也。
王褒《聖主得賢臣頌》曰：夫荷氊被毳者，難與道純錦之麗宻。
陸雲《詩》曰：冬坐比肩氊。〈比肩，獸名也，取其毛為氊。〉
《風俗通》曰：扶風蘇不違父為司𨽻。李暠所遷不違穿府北垣，徑上㕔事，斫暠臥具。暠一宿數遷。
沈約《宋書》曰：朱百年隱居山隂，家素貧，母以冬月亡衣並無絮，自此不衣錦帛。嘗寒時就孔顗飲酒，醉眠。顗以臥具覆之，百年不覺也。既覺，引臥具去體，謂顗曰：「綿定竒溫。」因流涕悲慟，顗亦為感傷。
《梁書》曰：謝朓常宿衛，還過候江革。時大雪，見革𡚁絮單席而躭讀，不倦。眺嗟歎乆之，乃脫所著𥜗，並手割半氊與革充臥具而去。
又曰：劉孝綽與劉溉兄弟甚狎。溉少孤，宅近僧寺。綽徃溉宅，適見黃臥具。孝綽謂「僧物色也」。撫手笑。溉知其㫖，奮拳擊之，傷口而去。
《通俗文》曰：織毛褥謂之氍㲣。
《聲類》曰：氍㲣，毛席也。
《廣志》曰：氍㲣㲲，織也，近出南海。古文稱北漢之氍㲣，非其所生。
《魏畧》曰：大秦國以野蠒絲織成氍㲣文，出黃白黑緑氍㲣。
《周書》波斯國，大月氏之別種也，其地出氍㲣。
吳時《外國傳》曰：天竺國出細靡氍㲣。
《陶侃別傳》曰：外國獻氍㲣，公舉之曰：「我還國，當與牙共眠。」牙名剡之，字處靜，是公庶孫，小而被知。以為後嗣。
《南州異物志》曰：氍㲣以羊毛雜羣獸之毛織，鳥獸草木人物雲氣作鸚鵡，逺望軒若飛也。
《古樂府詩》曰：請客上北堂，坐氊及氍㲣。
張衡《四愁》曰：美人贈我氊氍㲣。
《諸葛亮集·詔答恢》曰：行當離別，以為惆悵。今至氍㲣一，以達心也。
《通俗文》曰：氍㲣細者謂之𣰅㲪。名𣰅㲪者，施大牀之前小榻之上，所以登而上床也。
《東觀漢記》曰：景丹率衆至廣阿，光武出城外，按馬坐氊𣰅㲪，上設酒肉。
《魏畧》曰：大秦國以羊毛木皮野絲作之𣰅㲪之屬，有五色九色𣰅㲪，其毛鮮於海東諸國所作也。
《南史》：中天竺國出好裘𣰅㲪。
《世說》曰：王子猷詣郗雍州，雍州在內未出。王見鋪𣰅㲪，云：「阿乞那得此？」令左右送向家。郗出，王曰：「向有大力者負之以趨。」〈郄愔為雍州刺史。阿乞，愔小字。〉郄無忤。
《異苑》曰：沙門有法存者，生廣州，善醫術，遂富。有八尺𣰅㲪有，百種形像。又有沉香八尺板牀。太原王淡為刺史，大兒邵之屢求二物，法存不與，王殺而籍焉。法存後形見於府內經日。王尋得疾亡，邵之又喪。
杜篤《邉論》曰：匈奴請降，𣰅㲪𦋺褥，帳幔氊裘，積如丘山。
班固《與弟超書》曰：月支𣰅㲪而小相雜，但細好而已。
馬融奏馬賢於軍中帳內施𣰅㲪，士卒飄於風雪。
