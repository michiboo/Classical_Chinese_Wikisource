
《尚書·禹貢》曰：海岱及淮，惟徐州厥貢，惟土五色。〈王者封五色土爲社稷，建諸侯則各割其方色土與之，使立社。〉
又《召誥》曰：越翌日戊午，乃社於新邑，牛羊豕各一。
《尚書逸篇》曰：太稷惟松，東社惟柏，南社惟梓，西社惟栗，北社惟槐。天子社廣五丈，諸侯半之。
《尚書》曰：湯旣勝夏，欲遷其社，不可，作夏社。〈言夏社不可遷之義。〉
《周書》曰：諸侯受命於周，乃建太社於國中。其，東青土，南赤土，西白土，北驪土，中ニ以黃土。將建諸侯，取方一面之土，苴以白茅，以土封之，故曰列土。
《毛詩·閔予·載芟》曰：春耕籍田而祈社稷也。載芟載柞，其耕澤澤。
又《閔予》曰：《良耜》秋冬報社稷也。良耜，ㄈ載南畝。
《周禮·地官》曰：大司徒之職，設其社稷之而樹之田主，各以其野之所宜木，遂以名其社與其野。
又《地官上》曰：小司徒掌凡建國，立其社稷。
又《地官上·封人》曰：封人設王之社，爲畿封而樹之。
又《春官上·大宗伯》曰：以血祭祭社稷。〈鄭玄注曰：陰祀曰血，貴氣臭。〉
又《春官上·小宗伯》曰：小宗伯掌建國之神位，右社稷。
又《春官下·喪祝》曰：喪祝掌勝國邑社稷之祝號，以祭祀禱祠焉。〈馬融曰：所計國所封邑，猶立其社稷。〉士師若祭勝國之社稷，則爲之屍。
又《冬官》曰：匠人營國，左祖右社，面朝後市。〈五宮所居也。祖，宗廟。面猶向也。王宮當中。〉
《禮記·月令》：仲春擇元日，命人社。〈爲祀社稷也。春事興，故祭之，祈農祥。元日謂近春分前後戊日。元，吉也。〉仲秋擇元日，命人社。〈賽秋成也。元日謂近秋分前後戊日。〉
又《曲禮》曰：問國君之年，長曰能從宗廟社稷之事，幼曰未能從宗廟社稷之事。
又《檀弓》曰：衛獻公出奔，反於衛。及郊，將班邑於從者而後入。柳莊曰：「如皆守社稷，則孰執羈勺而從；如皆從，則孰守社稷。」
又《郊特牲》曰：社祭而主陰氣也。君南向於北墉下，答陰之義也。〈墻謂墉，北墉，社內。〉日用甲，用日之始也。天子太社，必受霜露風雨，以達天地氣也。是故喪國之社屋之，不受天陽也。薄社北牖，使陰明也。〈絕其陽，通其陰而已。薄社，殷之社，殷始都薄。〉社所以神，地之道也。地載萬物，天垂象；取財於地，取法於天，是以尊天而親地也。故教民美報焉。家主中ニ而國主社，示木也。〈中ニ亦土神也。〉惟爲社事單出里，惟爲社田國人畢作。惟社，丘乘共粢盛，所以報本反始也。
又《祭法》曰：王爲群姓立社曰太社，王自立社曰王社；諸侯爲百姓立社曰國社，諸侯自爲立社曰侯社；大夫以下成群立社曰置社。〈群，衆也。大夫以下，至庶人也。大夫不得特立社，與氏族居，百家以上則共立一社。〉
又《祭義》曰：建國之神位，右社稷而左宗廟。〈周尚左也。〉
《禮記外傳》曰：社者，五土之神也；稷者，百穀之神也。〈一雲稷是原隰之神，原隰宜種百穀。〉天子爲天下之人立社，曰太社，壇方五丈。諸侯爲境內之民立社，曰國社。〈語襇王社侯社者，天子諸侯別自立社，私有禱求。〉地之勢有禮，生物各隨所宜。九州之人各居其土，食有利者，各報祭之。〈是謂神地之道者。〉籍田之後則告，〈爲將耕也。〉五穀旣登，又報功也。國以民爲本，人以食爲天，故建國君民，先命立社。地廣茤，不可遍祭，故於國城之內立壇祭之，親之也。日用甲，尊之也。〈天有十日，甲爲首也。周公卜洛，建王都，戊申，社於新邑，自此皆用戊日。〉惟天子祭天地，諸侯祭社稷而已。
又曰：社樹各以其土所宜之木，〈河東宜松，周地宜栗。〉社主用石。〈石，土中竪者。〉天子親征，則載社主行。有罪者，誅之於車前。
《左傳·僖公》曰：宋公使邾文公用曾阝子於次睢之社，欲以屬東夷。〈此水有妖神，東夷皆社祠之。〉司馬子魚曰：「古者六畜不相爲用，小事不用大牲，而況敢用人乎！祭祀以爲人也；民，神之主也；用人，其誰饗之？」
又《襄四》曰：君民者，豈以陵民，社稷是主。臣君者，豈爲其口實，社稷是養。故君爲社稷死，則死之；爲社稷亡，則亡之。
又《昭二十九》曰：魏憲子問於蔡墨曰：「社稷五祀，誰氏之五官也？」對曰：「少皋氏有四叔，〈賈逵注曰：少皋，黃帝之後，金天氏也。四叔，四子皆叔。〉曰重、曰該、曰修、曰熙。實能金、木、水，〈能順其成性也。〉使重爲勾芒，該爲蓐收，修及熙爲玄冥，此其三祀也。顓頊氏有子曰黎，爲祝融，〈黎，水土官。黎當高辛氏之世，故《外傳》曰：黎爲高辛氏火正也。〉共工氏有子曰勾龍，爲后土，〈共工，太皋之後，炎帝之前霸九州者也。其嫡子佐顓頊，能平水土。〉此其二祀也。后土爲社，稷、田政也，〈掌田之官長後稷也。〉有烈山氏之子曰柱，爲稷。〈烈山，炎帝之世烈山氏也。〉自夏以上祀之。周棄亦爲稷，〈周棄，周祖後稷棄也。爲唐虞夏後稷也。〉自商以來祀之。」〈商，殷也。柱之功至湯浸，祀周棄以爲稷也。〉
又《定上》曰：且夫祝，社稷之常隸也。〈賤臣。〉社稷不動，祝不出境，官之制也。〈社稷動謂國遷。〉
《公羊傳·隱公》曰：宋宣公謂繆公曰：「以吾愛與夷，則不若愛汝；以爲社稷宗廟主，則與夷不若汝，盍終爲君矣？」
又《莊公》曰：日有蝕之，鼓、用牲於社，求於陰之道也。以朱絲縈社，或曰脅之，或曰爲暗，恐犯，故縈也。
又《僖公》曰：邾婁人執曾阝子用之社，蓋叩其鼻，以血社稷也。
又《哀公》曰：亳社災。亳社者何？亡國之社。〈亳社者，先世亡國，在魯境。〉社者封也，〈爲封土祀社也。〉其言災何？亡國之社，掩其上而柴其下。〈故火得燒之。〉
《春秋潛潭巴》曰：里社鳴，此里有聖人生，其，百姓歸之。〈宋均注曰：鳴則教令行，若湯放桀也。，嗚之怒者也。〉
《論語·八佾》曰：哀公問社於宰我，宰我對曰：「夏後氏以松，殷人以柏，周人以栗，曰使民戰栗。」〈孔安國注曰：凡建邦立社，各以其土所宜之木。宰我不本其意，妄爲之說，因周栗便雲使民戰栗也。〉
《孝經說》曰：社，土地之主也。地廣不可盡敬，故封土爲社以報功。稷，五穀之長也。�衆不可遍祀，故立稷神祭之。
《五經通義》曰：王社藉田，中爲千畝報功也。文家右社稷，左宗廟何？文家握地而王，地道長，右得事宗廟，以有社稷，故右之也。質家左社稷，右宗廟，社皆有壇者，飾也。有木者，土當生萬物，莫善於木。
《五經異義》曰：今民謂社神爲公，社位上公，非地祗也。
《漢書·郊祀志》曰：高祖時，天下已定，詔御史令於豐治榆社，常春以羊彘祠之也。
又《郊祀志》曰：稷者百穀之主，所以奉宗廟，供粢盛，人所食以生活也。王者莫不尊重親祭，自爲之主，禮如宗廟。《禮記》曰：惟祭宗廟社稷，爲越紼而行事。聖漢興，禮儀稍定，已有官社，未立官稷。〈臣瓚按，《高紀》除秦社稷，立漢社，禮所謂大社也。時人立官社，配以夏禹，所謂王社也。見《漢紀》。今未立官稷，至此始立之也。〉遂於官社後立官稷，以夏禹配食官社，後稷配食官稷。稷種�樹。
又曰：陳平旣娶張氏女，資用益饒，游道日廣。里中社，平爲宰，分肉甚均，里父老曰：「陳孺子能爲宰乎？」曰：「使平得宰天下，天下亦如此肉也。」
又曰：欒布，吳軍時以功封爲俞阝侯，復爲燕相。齊燕之間皆爲立社，號曰欒公社。
《續漢書》曰：每月朔旦，太史上其月曆，有司侍郎尚書見讀其令，奉行其正朔。前後各二日，皆牽羊酒至於社下，以祭日變，割羊以祠社，用救日變。執事者，冠長冠，衣皂單衣，絳領袖，綠中衣，絳糸末末褲以行禮，如故事。
又曰：建武二年，立太社稷於洛陽，在宗廟之左，社稷之右，皆方壇。無屋，有墻門而已。二月八月及臘，一歲三祠，皆置社稷。太守令長侍祠，牲用羊豕，惟州所治，有社無稷。古者師行有載社主，不載稷也。
《晉書·禮志》曰：前漢但置官社而無官稷，王莽置官稷。故漢至魏，但太社有稷，故常二社一稷。
《後魏書》曰：天平四年四月，七帝神主旣遷於太廟太社，石主將遷於社宮。禮官雲，應用幣。中書侍郎裴伯茂時爲祝文，伯茂據故事太和中遷社，高祖用特不用幣，遂以奏聞。於時議者或引《大戴禮》遷廟用幣，令遷社宜不殊。伯茂據《尚書·召誥》應用牲，詔遂從之。
《宋書·禮志》曰：晉元帝建武元年，又依洛京立二社一稷，其太社之祝曰：「地德普施，惠存無疆。乃建太社，保佑萬邦。悠悠四海，咸賴嘉祥。」其社之祝曰：「坤德厚載，王畿是保。乃建帝社，以神地道。明祀惟辰，景福來造。」禮，左宗廟，右社稷，歷代遵之。故洛京社稷在廟之右，而江左又然也。
又曰：祠太社，帝大稷，常以歲二月、八月二社日祠之。
《唐書》曰：天寶中，升社稷五星爲大祀。詔曰：「祭之爲典，以陳至敬。名或不正，是相奪倫，況社稷孚佑，百代蒙其福；日月照臨，五星葉其紀。兆庶允殖，下土式瞻。旣超言象之外，須極尊嚴之禮，列爲中祀，頗紊大猷。自今已後，社稷及日月五星幷升爲大祀，仍以四時致祭。」
《六典》曰：仲春上戊，祭太社，以后土氏配焉；祭太稷，以後稷氏配焉。
《家語》曰：孔子曰：「古之平水土及播植百穀者衆矣。然惟勾龍兼食於社，而棄爲稷易代奉之，無敢益者，明不可與等也。」
《莊子》曰：椳壘之民相與言曰：「庾桑之始來，吾酒然異之。今吾日計之而不足，歲計之而有餘，庶幾其聖人乎？子胡不屍而祝之，社而稷之也？」
又曰：匠石之齊，至於曲轅，見櫟社樹，其大蔽千牛，〈者匝也。〉百圍；其高山臨千仞，而後有枝；其可以爲舟者，旁十數。觀者如市。
《淮南子》曰：夫窮鄉之社，扣瓮拊瓶，相和而歌，自以爲樂也。嘗試爲之擊建鼓，撞巨鍾，乃知夫瓮瓶之足羞也。
又曰：禹勞力天下，死而爲社；〈勞於謂治水功，死祀於后土之中。〉周棄作穡，死而爲稷；〈種曰稼，斂曰穡，死記於祀，稷官之神。〉子房之智，陳平之無忤，絳侯勃之果，霍將軍之勇，終之以禮樂，則可謂社稷之臣矣。
《太公金匱》曰：武王問太公曰：「天下精神甚衆，恐後復有試餘者也。何以待之？」師尚父曰：「請樹槐於王門內，王路之石，起國社，築垣墻，祭以酒脯，食以犧牲，尊之曰社。客有非常，先與之語；客有益者入，無益者距。歲告以水旱與其風雨澤流，悉行除民所苦。」
《白虎通》曰：王者所有社稷何？爲天下求福報功。人非土不立，非�不食。土地廣博，不可遍敬；五祀衆多，不可一一而祭，故封土立社，〈祀而示之。〉尊五穀之長，立稷而祀之。稷者，得陰陽和氣而爲用又多，故爲長，歲再祭之。
又曰：祭社稷有樂乎？《禮記》曰：金石之樂，用之於宗廟社稷。
又曰：王者諸侯必有戒社何？示存亡也。明爲善者得之，爲惡者失之。
《春秋公羊傳》曰：亡國之社，奄其上，柴其下。
《郊特牲》記曰：喪國之社屋之，示與天地絕也。
蔡邕《獨斷》雲︰天子太社，五色土爲壇。皇子封爲王者，授之太社之土，以所封之方色，籍以白茅，歸國以立社，故爲之茅社也。
《陳留風俗傳》曰：東昏縣者衛地，故陽武之戶牖鄉也，漢相陳平家焉。少爲社下宰，令民祀其社。
《邴原別傳》曰：原，避地遼東，以虎爲患，自原之落，獨無虎患。嘗行而得遺錢，拾以系樹枝，比錢不見取，系錢者逾多。原問其故，答者謂之社樹。原惡其由已而成妄犯，乃辯之。於是里中遂斂其錢以爲社供。里老爲之誦曰：「邴君行仁，落邑無虎；邴君行廉，路樹成社。」
《列異傳》曰：大司馬河內陵蕤字聖卿，少時病虐，逃社中。有人呼「社邸！社邸！」聖卿應曰：「諾。」起，至戶中，人曰：「取此書去。」得素書一卷《譴劾百鬼法》，所劾輒效。
《搜神記》曰：中興初，有應嫗者生四子而寡。見神光照社，試探之，得黃金。自是諸子官學，幷有才名。至㻛七世顯。
劉楨《京口記》曰：虎社中，村老故相傳雲︰昔有虎於社中産，因以爲名。
《荊州記》曰：葉縣東百步有縣故城，西南四里名伍佰村，有白榆連李樹，異�合條，高四丈餘。士民奉以爲社。
《世說》曰：阮宣子伐樹，人有止之宣子，曰：「若樹而爲社，伐樹則社移。社而爲樹，伐樹則社亡矣。」
習鑿齒《逸民高士傳》曰：董威輦不知何許人，忽見於洛陽白社中。
戴延之《西征記》曰：洛陽建春門外道北有白社，董威輦所住也。去門二里，有牛馬市，嵇公臨刑處也。
《博物志》曰：子路與子貢過社，社樹有鳥。子路搏鳥，社神牽子路，子貢說之，乃止。
又曰：周之正月受社牲之首，以出種子。帝藉蠶，又受社雍及祭，以沐蠶種。上辛乃射黑牲於帝郊，以祈來年之豐。二月，司空開冰，射桃弧，棘矢五發，以禦其災。
《述異記》曰：庾邈與女子郭凝通，詣社，約不二心，俱不婚娉。經二年，凝忽暴亡。邈出見凝，雲︰「前北村還，遇強梁，抽刀見逼，懼死，從之，不能守節。爲社神所責，心痛而絕。」人鬼異路。因下泣矜之也。
蔡邕《陳留東昏庫上里社碑》曰：惟斯庫上里，古陽武之戶牖鄉也。秦時有池子華爲丞相。漢興，陳平由此社宰，遂相高祖，克定天下，爲右丞相。孝平之世，虞延爲太尉。延熹中，平曾孫放爲尚書令。以宰相繼踵，咸出斯里，雖有積德修身之政，亦斯社所相，乃樹碑頌雲。
魏公《九錫文》曰：錫君玄土，苴以白茅，爰契爾龜，用建冢社。注言：亦如天子社稷也。
曹植《贊社文》曰：余前封鄄城侯，轉雍丘，皆遇荒土。宅宇初造，以府庫尚豐，志在繕宮室，務園圃而已，農桑一所所營。經離十載，塊然守空，饑寒備嘗。聖朝湣之，故封此縣。田則一州之膏腴，桑則天下之甲第，故封此桑，以爲田社，乃作頌雲。
應璩《與陰夏書》曰：從田來，見南野之中有徒步之士。怪而問之，乃知郎君頃有微こ，告祠社神，將以祈福。聞之悵然以增嘆息，靈社高樹，能有靈應哉？
張華《朽社賦》曰：高柏橋南大道旁，有古社槐樹，蓋數百年木也。余少居近之，後去。行路過之，則已朽株。意有緬然，聊爲之言衰盛之理。
殷仲堪《合社文》曰：夫社之爲祀遠哉，故大夫以成群斯禱。里社之興，由來尚矣。自喪亂流遷，舊俗隳廢。今二三宗親，思桑梓之遺風，遵先聖之明誥，潔齊牲牢。庶乎自佑以來，一日之澤。然三人之行，必有其師，故復選中正，立三老者。惟公理以御衆，稽舊章以作憲。
卞敬宗《櫟社序贊》曰：餘門前有一社樹，盤根疏柯，似非近世所植。抗秀路左，流陰庭宇。莊周喻道於商丘之木，匠石辨才於曲轅之櫟。由斯而觀，固可以悟微矣。
王廙《春可樂》曰：吉辰兮上戊，明靈兮惟社。百室兮必集，祈祭兮樹下。濯卯兮菹韭，嚙蒜兮擗。縹醪兮浮蟻，交觴兮幷坐。乞和兮體適，心怡兮志可。
何承天《社頌》曰：社實陰祗，稷惟穀元。率育方類，協贊乾坤。
《禮記·月令》曰：孟春，乃擇元辰，天子親載耒耜，置之車右，率公卿諸侯大夫躬耕籍田。〈辰，亥也。謂郊後吉亥，享先農於東郊。先農，神農也。〉
《續漢書·祭祀志》曰：光武即位於高阝，爲壇，營於高阝，之陽。營神五星及中宮星、雷公、先農、風伯、雨師、四海、四瀆、名山、大川之屬。
《漢舊儀》曰：春始東耕於籍田，官祠先農。先農即神農炎帝矣。祠以一牢，百官皆從。大賜三輔二百里，孝悌、力田、三老布帛。
《漢名臣奏》曰：黃瓊上言：先王制典籍田，有曰司徒咸戒，司空除壇。先時五日，有協風至，即齋宮、饗燕、載耒，誠重之也。先農之禮，所宜躬親以迎春和，以致時風。
沈約《宋書·祭祀志》曰：元嘉二十一年，帝親耕，乃立先農壇於籍田，高四丈，爲四出，陛廣五尺，外加埒，方十丈。車駕未到，司空、大司農率太祝及衆執事質明，以一太牢祀祭，祭器用社稷器。祠畢，頒餘胙於奉祠者。舊典，先農又都列於郊祭。
《周書·作洛》曰：設兆於南郊，以祀上帝，配以後稷農星，先王皆與食。
《毛詩·閔子》曰：絲衣繹賓，屍也。高子曰：「靈星之屍也。」〈繹，又祭也。天子諸侯曰繹，以祭之明日，卿大夫曰賓屍，與祭同。周曰繹，商曰彤也。〉
《漢書·郊祀志》曰：高祖時，或言周興而邑立後稷之祠，至今血食天下。於是制詔御史，其令天下立靈星祠，〈張晏曰：龍星左角曰天田，則農祥也。辰見而祭之。〉常歲時祀以牢。
《三輔舊事》曰：漢靈星祠在長安城東十里。
《淮南子》曰：君人之道，其猶靈星之屍，儼然嘿端而受福也。
《嵩高山記》曰：漢孝武游登五嶽，尊事靈星。遂移祠置岳南腳上，築作殿壇。周回立瓦屋，行種松柏，前五百步臨大道，立兩石闕，極高大。
