
《元和郡國志》曰：《禹貢》兗州之域，春秋時爲鄭地，戰國時爲魏都。
《史記》曰：魏惠王自安邑裏徙大梁。〈今浚儀縣。按《後漢書》：大梁城，魏惠王所築。〉
《漢書》曰：酈食其說高祖曰：「陳留，天下之沖，四通五達之郊。
又曰：文帝以皇子武爲梁王，都大梁，後東徙睢陽。〈注曰：睢陽，今宋州也。〉
《後漢書》曰：明帝永平十五年，東巡至大梁。
《春秋後語》曰：蘇秦去韓之魏，說襄王曰：「大王之地，南有鴻溝、陳留、汝南、郾、邵陵、武陽、新都、東譙、潁、煮棗、無疏，〈鴻溝，今在譙縣。潁，今潁州。煮棗，今曹州。無疏，或作無咠，未詳所在。〉西有長蛇之地，〈《史記》作長城之地。今武原縣有長城。〉北有河水、卷、燕、酸棗，地方千里。田舍廬廡之數，無所不蓄牧。人民之衆，牛馬之多，夜行不絕，鍧鍧殷殷。〈車馬聲也。鍧，火宏切。〉夫魏，天下之強國也；王天下之賢王也。
《郡國志》曰：東魏孝靜帝以此置梁州。周宣帝改爲汴州，以其臨汴水爲名也。隋大業十三年，州廢，以開封、浚儀屬鄭州，隋亂陷賊。唐武德四年，平王世充，復置汴州。
《五代史》曰：梁開平元年，梁祖初開國，升汴州爲開封府，建名東京，元管開封、浚儀、陳留、雍丘、封丘、尉氏六縣，至是割滑州之酸棗、長垣，鄭州之中牟、陽武，宋州之襄邑，曹州之戴邑，許州之扶溝、鄢陵，陳州之太康九縣隸焉。後唐復降爲汴州，以宣武軍爲額，其武陽、長垣、扶溝、考城等四縣仍且隸汴州，其餘五縣卻還本部。晉天復中，復升爲東京，復以前五縣隸之，漢、周因之。
《太康地記》曰：豫州之分，其人得中和之氣，性安舒，其俗阜，其人和。今俗多寬慢。
《漢志》曰：開封，逢池在東北，或曰宋之逢澤也。瓚曰：《汲郡古文》「梁惠王廢逢忌之藪以賜民」，今浚儀是也。
《史記》曰：王稽與範雎言曰：「先生待我於三亭之南。」〈三亭今屬浚儀。〉
《陳留風俗儀傳》曰：阮簡爲開封令，有劫賊，外白甚急；簡方圍棋，長嘯曰：「局上有劫，甚急。」
徐廣《史記音義》曰：秦孝公會諸侯於蓬澤。
《圖經》曰：浚儀有高陽故城，顓頊高陽氏佐少昊有功，封於此城。
又曰：浚儀有信陵亭在城內，即魏公子無忌勝概之地。
《左傳》曰：韓起送女於楚，還，過鄭，鄭伯勞諸國。〈今圍城是也。〉
《漢志》曰：陳留郡，鄭邑，後爲陳所幷，故曰陳留。瓚曰：宋亦有留，彭城留是也。留屬陳，故稱陳留也。
《古史考》曰：伊尹生於空桑，陳留有空桑故城。
《家語》曰：孔子南遊於楚，至阿穀之隧，使子貢奉觴從女子乞飲。今陳留有阿谷水。
《漢志》曰：雍丘，屬陳留，故杞國，周武王封禹後東樓公。
《左傳》曰：衛侯伐鄭，至於鳴雁。〈在雍丘有鳴雁亭。〉
《左傳》曰：齊桓公會諸侯於葵丘。〈今在雍丘縣。〉
《漢志》曰：東昏，陳留郡，莽改曰東明。
又曰：襄邑，屬陳留，有服官。莽曰襄平。師古曰：襄邑宋地，本承匡襄陵鄉。宋襄公所葬，故曰襄陵。秦始皇以承匡卑濕，故徙縣於襄陵，謂之襄邑縣。
《陳留風俗傳》曰：襄邑縣南有渙水、雎水，傳曰睢、渙之水出文章，故有黼黻藻錦，日月華蟲，以奉天子宗廟禦服焉。
《左傳》曰：宣二年，鄭破宋師於大棘。杜預曰：在襄邑。
《後漢地理志》曰：陳留郡已吾有大棘鄉。
《國都記》云：封丘，衛地，故燕之延鄉也。高與項羽戰，戰於延鄉，有翟母免其難，故以延鄉封翟母焉。
《漢志》曰：封丘，屬陳留郡。孟康曰：春秋時，敗翟於長丘，今翟溝是也。
《漢志》曰：尉氏，屬陳留郡。應劭曰：古獄官曰尉氏，鄭之別邑也。瓚曰：鄭大夫尉氏之邑，遂以爲邑。師古曰：鄭大夫尉氏亦以掌獄之官故爲族耳。
《後漢地理志》曰：陳留郡尉氏有陵樹鄉，鄉北有澤，澤北有天子苑囿，有秦樂廄，漢以馴養猛獸。
《漢志》曰：外黃，屬陳留郡。張晏曰：魏郡有內黃，故加外耳。瓚曰：縣有黃溝，故依之也。
《左傳》曰：惠公敗宋師於黃。杜註：外黃縣東有黃城。
《陳留風俗傳》曰：沛公起兵野戰，喪皇妣於皇鄉。天下平定，乃使使者招魂於野，有丹蛇灑濯入梓宮，其浴處仍有遺髮。〈其處在小黃，屬陳留。〉
《漢志》曰：長垣，屬陳留郡。莽曰長固。
孟康曰：春秋會於匡，今匡城是。
《晉地道記》曰：長垣，故衛，故匡城地，孔子所厄處也。
《地道記》曰：承匡城在縣西，《左傳》文十一年，會晉郤缺於承匡是也。
《漢志》曰：鄢，屬陳留。莽曰順通。
《左傳·隱公》曰：鄭伯克段於鄢。
又：鄭太叔侵鄭，至於廩延。注曰：縣北有延津，《後漢地理志》曰：「即酸棗也」。
《戰國策》云：齊欲發辛取周九鼎，顔率曰：「夫梁之君臣欲得九鼎，謀於沙海之上，爲日久矣。〈沙海屬浚儀。〉
《陳留風俗傳》曰：縣有倉頡、師曠城，其城有列仙吹台，梁王增築之，以爲吹台。〈俗號繁台。〉
《史記》曰：大梁城有十二門，東門曰夷門。隱士侯嬴，年七十，家貧，爲大梁夷門抱關者。魏公子無忌厚遺之，不肯受。
《水經》曰：大禹塞滎陽澤，開渠以通淮、泗，名莨菪渠，即汴渠也。漢平帝時，河、汴決壞。後明帝遣使者修治汴渠。至隋大業中，更令開導，名通濟渠，引河水入汴口，自大梁之東，引入泗，連於淮，至江都宮入于海。亦謂之御河，河畔築御道，植柳。煬帝巡幸，乘龍舟而往江都。自楊、益、湘南至交、廣、閩中，公私漕運商旅，軸轤相接。
《隋書》曰：大業元年，以汴水迂曲回復稍難，自大梁城西南鑿渠，引汴水入，號通濟渠。
《十道志》曰：洛州，周之舊都，《禹貢》豫州之域。
《尚書·洛誥》曰：召公既相宅，周公往營成周，使來告卜，作《洛誥》：「惟乙卯，朝至於洛師。我卜河朔黎水。我乃卜澗水東，瀍水西，惟洛食。又卜瀍水東，亦惟洛食。」〈言先卜河北黎水，不吉。又卜澗瀍之間，乃吉。〉
《周禮·司徒職》曰：以土圭之法，測土深，正日影，以求地中。日南則景短多暑，日北則景長多寒，日東則景夕多風，日西則景朝多陰。日至之景尺有五寸，謂之地中，天地之所合也，四時之所交也，風雨之所會也，陰陽之所和也。然則百物阜安，乃建王國焉。
又曰：午爲鶉午，周之分野。自柳九度，至張十七度，七星，周之分野。
《周書》曰：周公將致政，乃作大邑於洛，北因邙山，以爲天下之湊也。
《孝經援神契》曰：八方之廣，周洛爲中。於是遂築新邑，營定九鼎，以爲王之東都。
《漢書》曰：高祖欲都洛陽，戍卒婁敬求見上曰：「陛下都洛陽，欲與周室比隆哉？」上曰：「然。」敬曰：「陛下取天下與周室異，周之先自後稷，積德十餘世。公劉避狄居豳。大王以狄伐故，去豳，之岐，國人爭歸之。文王爲西伯。武王伐紂，八百諸侯不期而會。成王即位，周公之屬輔相焉，乃營成周於洛邑，以爲天下中，四方納貢，道里均，有德則易以王，無德則易以亡。凡居此者，欲務以德致人，不令後世驕奢以虐民也。及周之衰，乃分爲二，天下莫朝，周不能制，形勢弱也。今陛下用兵取天下，百姓肝腦塗地，而欲比隆周室，臣以爲不侔矣。不如都秦。」帝以問張良，良曰：「洛陽雖險，其中不過百里，四面受敵，此非用武之國。不如都關中，婁敬之說是也。」
《博物志》曰：周在中樞，三河之分，風雨所起，四險之國。武王克殷，定鼎郟辱阝，以爲東都。
皇甫謐《帝王世紀》曰：周公相成王，以酆、鎬偏在西方，職貢不均，乃使邵公卜居洛水之陽，以即中土。
《元和郡縣志》曰：河南府，三代皆爲都邑，周公營之爲成周。秦爲三川郡。漢爲河南郡，後漢光武都之。
《左傳》曰：初，平王東遷，辛有適伊川，見被髮而祭於野者，曰：「不及百年，此其戎乎！其禮先亡矣。」
《帝王世紀》曰：周襄王十五年，秦、晉遷陸渾之戎於伊川。果驗辛有之言。
又曰：晉趙鞅納王使，汝寬守闕塞。服虔曰：闕塞，南山伊闕也。
《史記》曰：秦武王謂甘茂曰：「寡人慾通三川，以窺周室，死且不朽矣。」
《漢志》曰：洛陽，周公遷殷民，是爲成周。《春秋》昭三十二年，晉合諸侯於狄泉，以其地大成周之城。王莽曰宜陽。
《後漢書》曰：時天下墾田不以實，戶口互有增減，詔下郡國檢覆其事，而州郡多不均平，百姓嗟怨。帝見陳留牘上有書，視之，云：「潁川、弘農可問，河南、南陽不可問。」帝怒。時顯宗爲東海公，年十二，言曰：「吏受郡敕，當欲以墾田相方耳。」帝問曰：「何故言河南、南陽不可問？」對曰：「河南帝城，多近臣；南陽帝鄉，多近親。」
又曰：梁鴻登北邙山，作《五噫之歌》曰：「登彼北邙兮，噫！覽觀帝京兮，噫！宮室崔嵬兮，噫！寥寥未央兮，噫！人之劬勞兮，噫！」
《魏志》曰：明帝即位，欲平北邙山，令登觀台見孟津。廷尉辛毗諫曰：「天地之性，高高下下。今而反之，既非其理，若九河盛溢，洪水爲害，丘陵皆夷，何以禦之？」乃止。
《晉書》曰：武帝問尚書郎虞摯三日曲水事，摯曰：「漢章帝時，平原徐肇以三月初三生女，至三日俱亡，一村以爲怪，乃相攜至水邊洗除，因流水以濫觴，遂以成俗。」帝曰：「若如所說，非嘉事也。」尚書郎束晳對曰：「虞摯小生，未究其本。此事起自周公卜成洛邑，因流水泛酒，故逸詩：『羽觴隨波流。』及秦昭王時，三月上巳日置酒河曲，遂有金人自泉而出，捧水心劍於王曰：『令君制有西夏。』此即其處，因立爲曲水焉。二漢相沿爲盛集。」帝嘉晳對。
《隋書》曰：煬帝命僕射楊素等營構宮室，大業元年，遂成新都而徙居之。今洛陽宮是也。
《洛陽地圖》曰：鞏，在洛水之間。鞏，固也，言四面有山，可以鞏固也。
《朱超石與兄書》曰：洛下道路本好，青槐映蔭可愛。
陸機《洛陽記》曰：洛陽有銅駝街，漢鑄銅駝二枚，在宮西南四會道相對。俗語曰：「金馬門外集衆賢，銅駝陌上集少年。」
《水經》曰：伊水東北過伊闕，昔大禹疏龍門以通水，兩山相對，望之如闕，伊水曆其間，謂之伊闕。
《穆天子傳》曰：天子射鳥，有獸在葭中，七萃之士高賁戎擒之以獻。天子命畜之東虞，曰虎牢。唐諱虎，故改武，其後又名成皋。
《十道志》曰：壽安縣，漢宜陽縣也。
《史記》曰：張儀爲秦說韓王曰：「大王今不事秦，秦下甲據宜陽，斷韓之上地，東取成皋、滎陽，則鴻台之宮非大王有也。」
又蘇秦說韓宣惠王曰：「韓北有鞏、成皋之固，東有宛、穰、洧水，南有陘山〈密縣有徑山，〉西有宜陽、商阪之塞，地方九百里，帶甲數十萬。」
《十道志》曰：陝州，陝郡。《禹貢》豫州之域，周爲二伯分陝之地，即古虢國地。戰國時屬韓。秦幷天下，屬三川郡。
《史記》曰：周成王時，召公爲三公。自陝以西，召公主之。自陝以東，周公主之。
《後漢書》曰：獻帝東歸至陝，議者欲令天子浮河東下，太尉楊彪曰：「臣弘農人，從此已下，東有三十六灘，非萬乘所當從。」乃止。
《史記》曰：芮國，在今馮翊界，魯桓公三年，芮伯萬爲母薑氏所逐，遂居於魏。〈今芮城是也。〉
《詩》曰：虞芮質厥成，文王蹶厥生，毛萇注曰：虞、芮之君相與爭田，而久不平，乃相謂曰：「西伯仁人，盍住質焉。」及入境，見行者讓路，耕者讓畔，鹹相謂曰：「我等小人，不可以履君子之庭。」乃相讓所爭之地，以爲閑田。天下聞之，歸周者四十餘國。
《唐書》曰：天寶元年，陵郡太守李齊物鑿三門山，路所通，深便於漕運。於所開瀆中得古鏵鋤，上有古篆「平陸」二字，由是其年改爲平陸縣。
《山海經》曰：誇父之山，其北有林，名曰桃林，廣圍三百里，中多馬。造父於其中得驊騮、騄耳之乘，以獻穆王。
《尚書》曰：放牛於桃林之野。
《春秋》曰：處桃林之塞。〈桃林在靈寶縣。〉
