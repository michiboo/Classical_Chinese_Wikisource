
《釋名》曰：劍，檢也。所以防檢非常也。又斂也，以其在身拱時斂在臂內也。其旁鼻曰鐔。〈音尋。〉鐔，尋也。帶所貫尋也。其末曰鋒，末之言也。
《韻集》曰：鐔，〈音覃〉劍口也。《方言》曰：鞘，〈音肖。〉謂之室。
《說文》曰：韜，謂之衣。〈亦曰礻堯，礻堯音繞〉《字林》曰：�彘，〈直例反。〉劍鼻也。
《禮記》曰：武王克商後散軍而郊射。左射狸首，右射騶虞，而貫革之射息也，裨冕搢笏，而武賁之士脫劍。
又曰：進劍者左首。〈尊也。〉
又曰：受弓劍以袂。〈敬也。〉
《周禮》曰：周官桃氏爲劍，臘廣二寸有半寸。〈臘謂兩刃，音獵。〉兩從半之，〈劍脊兩面殺趨鍔者。〉以其臘廣爲之，莖圍長倍之，〈莖謂劍夾人之所握鐔以上。〉中其莖設其後。〈謂從中以卻稍大之。〉身長五，其莖長重九鋝，〈音刷。〉謂之上制，上士服之。身長四，其莖長重七鋝，謂之中制，中士服之。身長三，其莖長重五鋝，謂之下制，下士服之。〈今之匕首也，各以形貌大小帶之。士，勇士也。〉
又曰：鄭之刀，宋之斤，魯之削，吳越之劍，遷乎其地而勿能爲良，地氣然也。
《左傳》曰：初，虞叔有玉，〈虞叔，虞公之弟。〉虞公求旃。弗獻，旣而悔之，曰：「周諺有之，匹夫無罪，懷璧其罪。吾焉用此以賈害也。」乃獻之。又求其寶劍。叔曰：「是無厭。無厭，將及我。」遂伐虞，故虞公出奔共池。〈洪池，地名。〉
又曰：莒子庚輿虐而好劍，苟鑄劍必試諸人，國人患之。又將叛齊，烏存帥國人以逐之。〈烏存，莒大夫也。〉
又曰：吳公子光伏甲於掘室而享王，〈掘地爲室。〉使甲坐於道。及其門，門階戶席皆王親也，夾之以鈹。羞者獻體，改服於門外，〈進羞者獻體解衣也。〉執羞者坐行而入，執鈹者夾承之。〈承執羞者也。〉光僞足疾，入於掘室，〈恐難作王黨殺，已預避之也。〉專諸寘劍魚中以進，遂殺王。
又曰：吳將伐齊，越子率其衆以朝。吳人皆喜，惟伍子胥懼曰：「是豢吳也。」吳王聞之，使賜之屬鏤以死。屬鏤，劍也。
又曰：楚太子建爲鄭人殺之，其子勝在鄭。晉人伐鄭，楚救之，與之盟。勝怒曰：「鄭人在此，仇不遠矣。」勝自厲劍，子平見之曰：「王孫何以自厲也？」曰：「將以殺汝父也。」
又曰：宋殺申再，楚子聞之，劍及寢門之外。〈怒也。〉
《家語》曰：子路戎服見孔子，拔劍舞之，曰：「古之君子以劍自衛。」子曰：「古之君子忠以爲質，仁以爲衛，不出環堵之室，而知千里之外，有不善則以忠化之，寇暴則以仁圉之，何必持劍？」子路曰：「由乃得聞此言也，請攝齊以受教。」
又曰：顔回曰：「願鑄劍戟爲農器。」
《戰國策》曰：韓卒之劍皆出於冥山棠溪。墨陽宛馮、龍泉、太阿皆陸斷馬牛，水擊鴻雁，當敵於甲盾耳。此天下名器也。
《國語》曰：齊桓公問曰：「齊國寡甲兵，爲之若何？」管子曰：「小罪訁�以金，美金以鑄劍戟，試諸狗馬；惡金以鑄鉏夷，試諸壤土，乃甲兵大足也。」
《史記》曰：吳季札之初使，北過徐君，好季札劍，口弗敢言。季札知之，爲使上國未獻。還至徐，徐君已死，乃解其寶劍系徐冢樹而去。從者曰：「徐君已死，當誰予乎？」曰：「不然。始吾心已許之，豈以死背吾心哉？」
又曰：平原君及毛遂與楚合從，言其利害。日出而言，日中不決。遂按劍而上請平原君曰：「從者利害兩言而決耳。今日出而言，日中不決，何也？」楚王謂平原君曰：「客何爲者也？」平原君曰：「是勝之舍人也。」楚王叱之：「胡不下？吾乃與君言，汝何爲者也？」毛遂按劍而前曰：「今十步之內，王不能恃楚國之衆也，王之命懸於遂。且遂聞湯以七十里之地而王天下，文王以百里之壤而臣諸侯，今楚地方五千里，持戟百萬，此霸王之資也。白起小竪子耳，率數萬之衆興師以與楚戰，一戰而舉鄢郢，再戰而燒夷陵，三戰而辱王之先人，此百世之怨而趙之所羞。而王弗知，惡合從者爲楚非爲趙也。吾君在前，叱者何也？」諸侯乃定從。
又曰：《范睢傳》云：秦昭王臨朝嘆息。應侯進曰：「臣聞主憂臣辱，主辱臣死，今大王中朝而憂，臣敢請其罪。」王曰：「吾聞楚之鐵劍利而倡優拙。夫鐵劍利則士勇，倡優拙則思慮遠。大以遠思慮而禦勇士，恐楚之圖秦也。」
又曰：李斯上書云：「今陛下服太阿之劍，乘纖離之馬。此數寶者，秦不生一焉。」
又曰：陳平間行杖劍，亡渡河。船人見其美丈夫獨行，疑其亡將，腰中當有金寶。目之，欲殺平。平恐，乃解衣裸而佐刺船，船人知無有，乃止。
又曰：鄒陽上書梁王云：「臣聞明月之珠，夜光之璧，以暗投人於道路，人無不按劍相眄者。何則？無因而至前也。」
又曰：高祖送徒驪山，夜徑澤中，令一人行前。行前者還報曰：「前有大蛇當徑，願還。」高祖曰：「壯士行，何畏。」乃前，拔劍斬蛇。
又曰：高祖置酒雒陽宮。曰：「吾有三傑而能用之，故吾以布衣提三尺劍取天下也。項羽有一范增而不能用，所以爲吾擒也。」
又曰：高祖擊英布時，爲流矢所中。高祖問醫曰：「病可治於？」醫曰：「可治。」於是，高祖慢駡之曰：「吾以布衣提三尺劍取天下，此非天命乎！命乃在天，雖扁鵲何益。」
又曰：伍員奔吳，船人濟之。員感其德，解寶劍賜之。船人曰：「子達吳勿相忘，劍則不敢以當。」
又曰：魏相爲丞相，好武。令諸吏有奏事者帶劍而前奏，或有不帶劍者入奏事，乃借錯劍而方敢入。
又曰：荊軻，衛人。之燕，燕人謂之軻卿。軻卿好讀書，學擊劍，以術說元君，元君不用。
又曰：司馬相如好讀書，學擊劍。故母名曰：「犬子」。
《漢書》曰：雋不疑，字曼倩，渤海人。治《春秋》，爲郡文學，進退必以禮，名聞州郡。武帝末，暴勝之爲直指使者，衣綉衣素。聞不疑賢，至渤海遣吏請與相見。不疑冠進賢冠，帶扌具劍。〈應劭曰：扌具，В首之。扌：磊落壯大之貌。〉
又曰：時中國初定，尉他平南越回，王之。高祖使中大夫陸賈賜他印爲南越王。王賜賈橐中裝千金。賈有五男，乃出所使橐中裝，賣千金分其子，子二百金。賈常乘安車駟馬、從歌鼓瑟、侍者十人、寶劍值百金。謂其子曰：「與汝約：過汝，汝給人馬酒食，極歡十日，而更約所。死家得寶劍。」其游漢庭，名聲籍甚。〈言狼籍甚盛也。〉
又曰：朱博奏王莽爲庶人，莽就國。南陽太守以莽貴重，選門下掾孔休守新都伯。休謁見莽，莽盡禮自納，休亦聞其名。莽後病，休候之。莽緣恩意進其玉具劍，欲以爲好，休不肯受。莽因見誠：「見君面有瘢，美玉可以滅瘢。」休復辭讓。莽曰：「君嫌其價耶」。遂椎碎自裹以進，休乃受之。
又曰：朱雲曰：「臣願請上方斬馬劍斷佞臣一人首。」上問誰，對曰：「安昌侯張禹。」上怒。
又曰：龔遂爲渤海太守，務農。勸人賣劍買牛。曰：「可爲佩牛乎！」
又曰：沛公從百餘騎，見羽於鴻門。羽因留沛公飲，范增數目羽擊沛公，羽不應。范增起出，謂項莊曰：「君王爲人不忍，汝入，以劍舞，因擊殺之。」莊入爲壽，壽畢，曰：「軍中無以爲樂，請以劍舞。」因拔劍起舞。項伯亦起舞，常以身翼蔽沛公，獲免。
又曰：孝景帝賜衛綰，綰曰：「先帝賜臣劍凡六，不敢奉詔。」上曰：「劍，人之所施，獨亦至今乎！」綰曰：「具在。」上使取六劍，尚盛未嘗服之也。
又曰：質氏以治削而鼎食。〈註：治刀劍也。〉
又曰：王莽使武賁以斬馬劍挫〈音М。〉董忠。
又曰：梁冀帶劍入省，尚書張淩呵叱令出。冀跪謝，淩不應，因劾奏。詔以一歲俸贖罪。
《楚漢春秋》曰：上過陳留，酈生求見。使者入通，公方洗足，問如何人。曰：「狀類大儒。」上曰：「吾方以天下爲事，未暇見大儒也。」使者出告，酈生瞋目按劍入言：「高陽酒徒，非儒者也。」
《後漢書》曰：韓棱爲尚書令，與僕射郅壽、尚書陳寵同時俱以才能稱。肅宗嘗賜諸尚書劍，惟此三人，特以寵劍自手署其名曰：「韓棱楚龍泉」、〈《晉太康記》曰：「汝南西平縣有龍泉，可淬刀劍，特堅利。」汝南即楚分野也。〉郅壽蜀漢文」、「陳寵濟南椎成。」〈椎，音直追切。《漢官儀》椎成作鍛成。〉時論者爲之說：以棱深有謀故得龍泉，壽明達有文章故得漢文，寵敦樸善不見外故得椎成。
謝承《後漢書》曰：延熹中，詔應奉曰：「蠻夷叛逆作難，積惡放恣，鑊中之魚，火熾湯盡，當急焦爛，以刷國恥。朝廷以奉昔守南土，威名播越，故復式序重任，奉之興廢期在於今。賜俸錢十萬，駁犀方具劍、金錯把刃劍、革帶各一，奉其勉之。」
又曰：吳郡張業，字仲叔，爲郡門下掾。逐太守歸鄉里，至河內，遇賊，業拔劍與賊交戰而死。子武，時幼不識父，傷父喪不還。每至節日，持業遺劍至河內，到業死處，��酒悲哀，感動路人。
《東觀漢記》曰：世祖十三年，王國有獻名馬、寶劍，直百金。馬以駕鼓車，劍以賜騎士。
又曰：馮石襲母公主封獲嘉侯亦爲侍中，稍遷衛尉，能取悅當世，爲安帝所寵。帝嘗幸其府，留飲十數日，賜犀具劍、紫艾綬、玉各一。
又曰：建武二年，遣馮異西擊赤眉，平關中，上自河南賜異乘輿、七尺玉具劍。
又曰：光武有駭犀之劍，以賜陳遵。
《魏志》曰：文帝爲太子時，與鄧庶飲酣，論及劍術，不決。時方食甘蔗，因以習之，下殿數交，三中其臂。
《魏略》曰：嚴翰，字公仲。器性重厚，篤好擊劍。
《魏氏春秋》曰：魏武過城皋故人呂伯奢。伯奢不在，家人爲供。王聞其食器聲，疑其圖已。夜手劍殺八人。旣見食飲而淒愴曰：「寧我負人，無令人負我。」
《吳書》曰：太史慈臨亡嘆息曰：「丈夫生世當帶七尺之劍，以升天子之階。今所志未從，奈何而死乎！」權甚悼惜之。
《晉書》曰：上公九命，則劍履上殿。
又曰：張軌遣主簿令狐亞聘南陽王模，甚悅，遺軌以帝所賜劍。謂軌曰：「自隴已西征伐斷割悉以相委，如此劍矣。」
又曰：武庫火，歷代之寶孔子履、漢高斬白蛇劍、王莽頭皆失所在。張華見龍劍排戶而飛去。
又曰：何攀除兗州刺史，錫班劍、赤舄。
又曰：王如初聚衆作逆，敗。王敦弟棱愛驍武，請敦配麾下，棱甚加寵遇。如數與敦將角射鬥爭爲過，棱杖之，如甚以爲恥。初，敦有不臣之跡，棱每諫之，敦常怒異色。乃密使人激怒如，勸令殺棱。因棱閑宴，如請劍舞爲勸，棱從之。如於是舞刀爲戲，漸來前，棱惡而呵之，不止，遂直前斬棱。敦聞而佯驚，亦捕如誅之。
又曰《張華傳》：吳之未滅也，鬥牛之間常有紫氣。道術者皆以吳方強盛，未可圖也。惟司空張華以爲不然。及吳平之後，紫氣愈明，華聞豫章人雷煥妙達緯象，乃要煥宿。屏人曰：「可共尋天文，知將來吉凶。」因登樓仰觀。煥曰：「僕察之久矣，惟牛鬥之間頗有異氣。」華曰：「是何祥也？」煥曰：「寶劍之精，上徹於天耳。」華曰：「君言得之。吾少時，有相者言吾年出六十，位登三事，當得寶劍佩之，斯言效歟？」因問曰：「在何郡？」煥曰：「在豫章豐城。」華曰：「欲屈君爲宰，密共尋之，可乎！」煥許之。華大喜，即補煥豐城令。煥到縣，掘獄屋基，入地四丈餘，得一石函，光華非常，中有雙劍幷刻題，一曰龍泉，一曰太阿。其夕，牛鬥間氣不復見焉。煥以南昌西山北崖下土以拭劍，光芒艶發，大盆盛水置劍其上，視之者精芒炫目。遣使送一劍幷土與華，留一自佩。或謂煥曰：「得兩送一，張公豈可欺乎？」煥曰：「大朝將亂，張公當受其禍，此劍當系徐君墓樹耳！靈異之物，終當化去，不永爲人服也。」華得劍，寶愛之，常置坐側。華以南昌土不如華陰赤土，報煥書曰：「詳觀劍文，乃幹將也，莫邪以復不至。雖然，天生神物終當合耳。」因以華陰土一斤致煥，煥更以拭劍，倍益精明。華誅，失劍所在。煥子華爲州從事，持劍行經延平津，劍忽於腰間躍出墮水，使人沒水取之，不見劍，但見兩龍各長數丈，蟠縈有文章。沒者懼而返。須臾，光彩照水，波浪驚沸，於是失劍。華嘆曰：「先君化去之言，張公終合之論，此其驗乎！」華之博物多此類。
又曰：《載記》云：劉曜自以形質異衆，恐不容於俗，隱跡管涔山，以琴書爲事。嘗夜閑居，二童子入跪曰：「管涔王使小臣奉謁趙皇帝，獻劍一口。」置前再拜而去。以燭視之，劍長二尺，光澤非常，赤玉爲室，背有銘云：「神劍服禦除衆毒。」曜遂服之。劍隨四時變爲五色。
崔鴻《後趙錄》曰：張賓闊達有大節，嘗自謂昆弟曰：「吾自言智算鑒識不後張子房，但不遇高祖耳。」勒與諸將下山東，賓曰：「吾曆覽諸將，獨胡將軍可與共成大事者。」乃提劍軍門，大呼請見。
《宋書》曰：初，世祖嘗賜謝莊寶劍，莊以與豫州刺史魯爽別。後爽反叛，世祖因宴集問劍所在。答曰：「昔以與魯爽別，竊爲陛下杜郵之賜。」上甚悅，當時以爲知言。
《梁書》曰：天監五年，盧陵太守王希聃於高昌縣獲銅瑞劍二口。以聞曰：「薄伐凶醜，而龍淵耀質；匈奴將滅，白旗表徵。」
又曰：七年，會稽太守衡陽王元簡上言，餘姚縣掘地得劍二口，又於縣東江水中得劍一口，文漫若雌雄。
又曰：羊侃初爲尚書郎，以勇聞。魏帝嘗謂曰：「郎官謂卿爲虎，豈羊質虎皮乎？試作虎狀。」侃因以手抉殿柱沒指。魏帝壯之，賜以珠劍。
《三國典略》曰：侯景篡位，遷豫章王揀別官。白虹貫日，三重；其夜，月入太微掩帝坐，景所帶劍水精標無故墜落，景身自俯拾，心亟惡之。
《五代周史》曰：鄭仁誨字日新，晉陽人。父霸累贈太子太師。仁誨幼事唐驍將陳紹光。紹光恃勇使酒，嘗乘醉抽佩劍將事刂刃於仁誨，左右無不奔避。惟仁誨端立以俟，略無懼色。紹光因擲劍於地謂仁誨曰：「汝有此氣度，必當享人間富貴。」
