
《孫子》曰：火攻有五。一曰火人，〈與敵陳師，敵傍近草，因風燒之，戰之助也。〉二曰火積，〈燒其積蓄。〉三曰火輜，〈燒其輜重。〉四曰火庫，〈當使奸人入敵營，燒其兵庫。〉五曰火墜。〈墜，墮也，以火墮敵營中也。尖頭之法以鐵籠火著箭頭，強弩射敵營中。一曰火道，燒絕其糧道。〉行火必有因，〈因奸人也。又因風燥而焚之。〉煙火必素具。〈燒煙具也。先具燒燧之屬。〉發火有時，起火有日。時者，天之燥也。日者，宿在戊箕、東壁、翼、軫也。〈戊翼參日宿，此宿之日風起。〉凡此四宿者，風起之日也。〈蕭世誠云：春景丁，夏戊巳，秋壬癸，冬甲乙，此日有疾風猛雨也。吾勘太乙中有飛鳥、十精，知風雨期，五子六運式也。各候其時，可用火也。〉凡火攻，必因五火之變而應之。火發於內，即早應之於外。〈以兵應之，使奸人縱火於敵營內，當速進以攻攻其外。〉火發而兵靜者，待而勿攻。極其火力，可從而從之，不可從則止。〈見利則進，知難則止，極盡火力，可則進，不可則止，無使敵知吾爲。〉火可發於外，無待於內，以時發之。火發於上風，無攻於下風。〈下風不便也，燒之必退，退而逆攻之，則必爲所害也。〉晝風久，夜風止。〈數常也，陽風也，晝風則火氣相動，夜也風卒欲縱火，亦當知風之長短也。〉凡軍必知五火之變，以數守之。〈旣知起五火之變，當復以數理消息其可否也。〉故以火佐攻者明。〈取勝明也。〉
《史記》曰：田單，齊人也。燕將樂毅攻齊，單保即墨不下。燕兵圍之，單乃收城中牛千餘頭，畫以五采，束刃於角，縛葦於尾。鑿城下數穴，牽牛詣穴，以燒其尾端，牛尾熱，奔燕軍，燕軍大亂，所觸皆死。大克燕軍。
《漢書》曰：李陵征匈奴，戰敗班師，爲單于所逐，及於大澤葭葦中。匈奴於上風縱火，陵亦先放火燒斷葭葦，用絕火勢。〈蕭代誠曰：敵用火焚吾門，思火減敗，吾當更積薪助火，使火勢盛，敵不得入，亦拒火之方也。〉
《後漢書》曰：奉車都尉竇固出擊匈奴，以班超爲假司馬，將兵別擊伊吾，戰於蒲類海，多斬首虜而還。〈伊吾，匈奴中地名，在伊州納職縣界。前書音義曰：蒲類，匈奴中海名，在敦煌北也。〉固以爲能，遣與從事郭恂俱使西域。超到鄯善，〈鄯善本西域樓蘭國也。昭帝元鳳四年，改爲鄯善。去陽關一千六百里，去長安六千一百里。〉鄯善王廣奉超禮敬甚備，後忽更疏懈。超謂其官屬曰：「覺廣禮意薄乎！此必有北虜使來，狐疑未知所從故也。明者睹於未萌，況已著耶。」乃召侍胡詐之曰：「匈奴使來數日，今安在乎？」侍胡惶恐，具服其狀。超乃閉侍胡，悉會其吏士三十六人，與共飲，酒酣，因激怒之曰：「卿曹與我俱在絕域，曹輩欲立大功，以求富貴。今賊使到裁數日，而王廣禮敬即廢；如今鄯善收吾屬送匈奴，骸骨長爲豺狼食矣。爲之奈何？」官屬皆曰：「今在危亡之地，死生從司馬。」超曰：「不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。滅此虜，則鄯善破膽，功成事立矣。」衆曰：「當與從事議之。」超怒曰：「吉凶決於今日。從事又俗吏，聞此必恐而謀泄，死無所名，非壯士也！」衆曰：「善。」於夜遂將吏士往奔虜營。會天大風，起令十人持鼓藏賊舍後，約曰：「見火燃，皆當鳴鼓大呼。」餘人悉持兵弩夾門而伏。超乃順風縱火，前後鼓譟。虜衆驚亂，超手格殺三人，吏兵斬其使及從士三十餘級，餘衆百許人悉燒死。〈《東觀記》曰：斬得匈奴節使屋賴帶、副使比離支首及節也。〉明日乃還告郭恂，恂大驚，旣而色動。超知其意，舉手曰：「掾雖不行，班超何心獨擅之乎？」恂乃說。
又曰：楊璇字機平，爲零陵太守。是時蒼梧、桂陽猾賊相聚，攻郡縣，賊衆多而璇力弱，吏民憂恐。璇乃特製馬車數十乘，以排囊盛石灰於車上，〈排囊，即今排袋也。排，蒲拜切。〉系布索於馬尾，又爲兵車，專彀弓弩，剋期會戰。乃令馬車居前，順風鼓灰，賊不得視，因以火燒布，布燃馬驚，奔突賊陣，因使後車弓弩亂髮，鉦鼓鳴震。群盜波駭破散，追逐傷斬無數，梟其渠帥，郡境以清。
又曰：皇甫嵩討黃巾賊張角，嵩保長社。賊來圍城，嵩兵少，軍中皆恐，乃召軍吏謂曰：「兵有奇變，不在衆寡。今賊依草結營，易爲風火。若因夜縱火，必大驚亂。吾出兵擊之，其功可成。」其夕遂大風，嵩乃約勒軍士皆束炬乘城，使銳士間出圍外，縱火大呼，城上舉燎應之，嵩因鼓而奔其陣，賊驚亂奔走。嵩進兵討之，與角弟梁戰於廣宗。梁衆精勇，嵩不能克。明日，乃閉營休士，以觀其變。知賊意稍懈，乃潛夜勒兵，鶏鳴馳赴其陣，戰至晡時，大破之。
《吳志》：劉表死，曹公克荊州，得劉琮水軍，沿流東下。吳主孫權遣周瑜領兵逆曹公，遇於赤壁。初一交戰，曹公軍敗退，引次江北。瑜等在南岸。瑜部將黃蓋曰：「今寇衆我寡，難與持久。然觀操軍方連船艦，首尾相接，可燒而走。」乃取蒙沖鬥艦數十艘，實以薪草，膏灌其中，裹以帷幕，上建牙旗，先書報曹公，欺以欲降。又先備走舸，各系大船後，因風相次俱進。曹公軍吏士皆延頸遙觀，指言蓋降。蓋放諸船，同時發火。時風盛猛，悉延燒岸上營落。頃之，焰漲天，〈，音標。火飛也。〉人馬燒溺死者甚衆，遂敗退。
《魏志·諸葛誕傳》曰：太傅司馬宣王潛軍東伐，以誕爲鎮東將軍。後毋丘儉反，大爲攻具，晝夜五六日攻南圍，欲決圍蕩出。圍上諸軍，臨高以發石車火箭，逆燒破其攻具。
《晉書》：王浚伐吳。吳人於江險磧要害之處皆以鐵鎖橫截之。又作鐵錐長丈餘，暗置江中以逆拒船。先是羊祐獲吳間諜，具知情狀。浚乃作大筏數十方，百餘步，縛草爲人，被甲持杖。令善水者以筏先行，筏遇鐵錐，輒著筏去。又作火炬長十餘丈，大數十圍，灌以麻油。在船前遇鎖燃炬燒之。須臾，融液斷絕，於是船無所礙。
《晉中興書》曰：殷浩北伐，江逌爲長史。及丁零反叛，浩軍震懼。姚襄去軍十里結草爲營，方欲擊浩，浩甚懷憂。令逌伐之，逌曰：「今兵非不精，而衆少於羌，且塹柵甚固，難與校力。」乃取數百鶏以長繩連之，腳皆系火，一時驅放，以兵遏後，群鶏駭散，一時飛過塹幷集羌營，皆燃。因其驚亂，縱兵擊之，襄遂摧退。
《宋書》：王玄謨圍滑台，城內多茅屋。衆皆曰：「宜以火箭燒之。」
又《殷琰傳》曰：琰與劉π相持，π用茅苞土擲以塞塹，擲者如�，城內乃以火箭射之。
又曰《良吏·杜慧度傳》曰：慧度爲交州刺史。盧循襲破合浦，徑向交州。慧度自登高艦，合戰，放火箭雉尾炬，循衆艦懼然，一時潰散。
《齊書·宗室》：始安王遙光反，詔太子右衛率左興盛屯東府東離門。衆軍圍東城台軍，射火箭燒東北角樓，至夜城潰。
《陳書》《南史》曰：武帝時，江東梁將王琳率兵東下，陳遣大將侯�等拒之。�以琳軍威方盛，乃引軍入蕪湖，避之，是時西南風至急，琳謂得天時，將取揚州，侯�等徐出蕪湖以躡其後。比及兵交，放火，西南風翻爲�用。琳兵放火燧以擲�船者，返燒其船，琳兵潰亂，投水死者十二三，其餘皆棄船上岸，爲陳軍所殺殆盡。
《北史》曰：李詢仕周，遷司衛上士。武帝幸雲陽宮，委以留府事，衛王直作亂，焚肅章門，詢於內益火，故賊不得入。武帝善之。
《北齊書》曰：二月，周師來寇，遣段韶與大尉蘭陵王長恭同往禦。至西境。有柏穀城者，乃敵之絕險，石城千仞，諸將莫肯攻圍。韶曰：「分北、河東，勢爲國家之有，若不去柏穀，事同痼疾。計彼援兵，會在南道，今斷其要路，救不能來。且城勢雖高，其中甚狹，火弩射之，一朝可盡。」諸將稱善，遂鳴鼓而攻之，城潰，獲儀同薛敬禮，大斬獲首虜，仍城華穀，置戍而還。
《隋書》曰：文帝時，高熲獻取陳之策曰：「江南土薄，舍多竹茅，所有儲積，皆非地窖。密遣行人，因風縱火，待彼修立，復更燒之。不出數年，自可財力俱盡。」帝行其策，由是陳人益弊。
《通典》曰：火兵：以驍騎夜銜枚，縛馬口，人負束薪、麻蘊，懷火直抵敵營，一時舉火，營中驚亂，急而乘之，靜而勿攻。〈凡火攻，皆因天時燥旱，營舍茅竹積穗糧軍營於稿草宿莽之中，因風而焚也。〉
又曰：火獸：以艾カ火〈カ，於問切。〉置瓢中，瓢開四孔，系瓢於野豬、獐鹿項下，針其尾端，向敵營而縱之，奔入草中，瓢敗火發。
又曰：火禽，以胡桃剖分，空中，實艾火，開兩孔，復合系野鶏項下，針其尾而縱之，奔入草中，器敗火發。
又曰：火盜，遣人暗、服與敵人同者，夜竊號逐便懷火偷入營，焚其積聚，火發，必亂而出。
又曰：火弩：以擘張弩射及三百步者，以瓢盛火，符矢端，以數百張中夜齊射敵營中芻草、積聚。
又曰：以小瓢盛油，冠矢端，射城樓櫓版木上，瓢敗油散，因燒矢鏃內中，射油散處，火立燃。復以油瓢續之，則樓櫓盡焚。謂之「火箭。」
又曰：磨杏子中空，以艾實之，系雀足上，加火，薄暮群放，飛入城壘中棲宿，其積聚廬舍，須臾火發，謂之「火杏」矣。
《孫子》曰：以水佐攻者強。〈水以爲衛，故強也。〉水可以絕而不可以奪。〈水但以絕其敵道，分敵軍，不以奪敵畜積。〉
《史記》曰：漢王遣韓信已定齊臨淄，遂東追齊王田廣至高密。項羽使龍且將二十萬救齊，田廣、龍且幷軍〈且，子餘切。〉與信戰，未合。人或說龍且曰：「漢兵遠鬥，窮寇力戰，其鋒不可當。齊、楚自居其地戰，兵易敗散。不如深壁，令齊王使臣招所亡城，亡城聞其王在，楚來救，必反漢。漢兵二千里客居齊，齊城皆反之，其勢無所得食，可無戰而降也。」龍且曰：「吾救齊不戰而降之，吾何功？今戰而勝之，齊之半可得，何爲止！」遂戰，與信夾濰水陣。〈濰，音惟。〉韓信乃夜令人爲萬餘囊盛沙，壅水上流，引軍半渡，擊龍且，佯不勝，還走，龍且果喜曰：「固知信怯也。」遂追信度水，信使人決壅囊，水大至，龍且軍大半不得渡。即急擊之，殺龍且。龍且水東軍遂敗走。
《後漢書》曰：董卓將兵三萬討先零羌，爲羌胡所圍，糧食乏絕，進退逼急。乃於所度水中僞立鄢以捕魚，〈鄢，音偃。〉而潛從鄢下過軍，比賊追之，決水，深不得渡。時衆軍敗退，惟董卓全師而還也。
又曰：曹操圍呂布於下邳，引沂、泗二水灌城，克之。
又曰：光武至邯鄲，故趙繆王子林〈繆王景七代孫，名元。前書曰：元坐殺人，爲大鴻臚所奏，謚曰：繆。音謬。《東觀記》曰：林作臨字。〉說光武曰：「赤眉今在河東，但決水灌之，百萬之衆可使爲魚。」
《南史》曰：齊高帝新踐祚，恐魏致討，以送劉昶爲辭，以爲軍沖必在壽春，非垣，崇祖莫可爲捍。徙爲豫州刺史，監二州諸軍事，封望蔡侯。建元二年，魏遣劉昶攻壽春，崇祖乃於城西北立堰，塞肥水，起小城，使數千人守之，謂長史封伯曰：「虜必悉力攻小城，若破此堰，放水一激，急逾三峽，自然沉溺。豈非小勞而大利耶？」及魏軍由西道集堰南，分軍東路內肉薄攻小城。崇祖著白紗帽，肩輿上城，手自轉式。日晡時，決小埭，水勢奔下，魏攻城之衆，溺死千數，大衆退走。
《梁書》曰：魏降人王足陳計，求堰淮水以灌壽陽。足引北方童謠曰：「荊山爲上格，浮山爲下格，潼沱爲激溝，幷灌鉅野澤。」帝以爲然，使水工陳承伯、材官將軍祖�恆視地形。咸謂「淮內沙土漂輕，不堅實，其功不可就。」帝弗納，發徐、楊人，率二十戶取五丁以築之。假康絢節，督淮上諸軍事，幷護堰作，役人及戰士有衆二十萬。於鍾離南起浮山，北抵石，依岸築土，合脊於中流。十四年四月，堰將合，淮水漂疾，復決潰，衆患之。或謂江、淮多有蛟，能乘風雨，決壞岸崖，其性惡鐵，因是引東西二冶鐵器，大則釜鬲，小則鋤，數千萬沉於堰所。猶不能合，乃伐樹爲�，填以巨石加土其上。緣淮百里內，崗陵木石，無巨細必盡，負擔者肩穿，夏日疾疫，死者相枕，蠅蟲晝夜聲相合。武帝湣之，遣尚書右僕射袁昂、侍中謝舉假節慰勞，幷加蠲復。是冬寒甚，淮、泗盡凍，士卒死者十有七八。帝遣賜以衣褲。十二月，魏遣楊將大眼揚聲決堰，絢命諸軍撤營，露次以待之。遣其子悅挑戰，斬魏咸陽王府司馬徐方興，軍小卻。十五年四月，堰成。其長九里，下闊一百四十丈，上廣三十五丈，高二十丈，深十九丈五尺。夾之以堤，幷樹杞、柳、軍人安堵，列居其上。其水清潔，俯視居人、墳墓，瞭然皆在其下。或謂絢曰：「四瀆，天所以節宣其氣，不可久塞。若鑿湫東注，則游波寬緩，堰得不壞。」絢然之，開湫東注，又縱反間於魏曰：「梁所懼開湫」。魏人信之，果鑿山深五丈，開湫北注，水日夜分流，湫猶不減。其月，魏軍竟潰而歸。水之所及，夾淮方數百里地。魏壽陽城戍稍徙，頓八公山，南北居人散就岡壟。初，堰起徐州界，刺史張豹子，謂已必屍其事。旣而絢以他官來監作，豹子甚慚。由是譖絢與魏交通，帝雖不納，猶以事畢征絢。尋除司州刺史，領安陸太守。絢還後，豹子不修堰，至其秋淮水暴漲，堰壞，奔流于海，殺數萬人。其聲若雷，聞三百里，水中怪物，隨流而下，或人頭魚身，或龍形馬首，殊類詭狀，不可勝名。
《陳書》曰：閩中守陳寶應舉兵反，據建安、晉安二郡界，水陸爲柵。將軍章昭達討之，據其上流，命軍士伐木帶枝葉爲筏，施拍〈拍，普伯切。〉於其上，綴以大索，相次列營，帶夾兩岸。寶應數挑戰，昭達按甲不動。俄而暴雨，江水大漲，昭達放筏衝突，水柵盡破。又出兵攻其步軍。寶應大潰，遂克定閩中。
又曰：歐陽紇據嶺南反，遣將章昭達督衆軍討之。紇乃出，柵涯口，〈涯，音崖。〉多聚沙石，盛以竹籠，置於木柵之外，用遏舟艦。昭達居其上流，裝艦造舟，以臨賊柵。又令軍人銜刀，潛行水中，斫竹籠，篾皆解。因縱大艦隨流突之，賊衆大敗，因擒紇。
《三國典略》曰：東魏慕容紹宗、高岳等堰洧水以灌穎川。時有怪獸每沖壞其堰，岳等悉衆苦攻，分休迭進，王思政身當矢石，與士卒同其勞苦。屬以大雪，岳衆多死，岳等乃作鐵籠雜獸，用壓水神。
《後周書》曰：太祖遣大將軍趙貴帥軍至穰，兼督諸州兵以援王思政。高岳起堰引洧水以灌城，自穎川以北皆爲陂澤，救兵不得至。
《唐書》曰：武德中，劉黑闥據河北反，太宗率兵討之。先遣堰治水，上流淺，令黑闥得渡。及戰，遽合決堰，水至深丈餘。賊徒旣敗，爭渡水，溺死者數千人，咸以爲神。黑闥與二百餘騎奔於突厥，悉虜其兵衆，河北復平。
又曰：武德中，李靖隨河間王孝恭討蕭銑，屬江水泛漲，諸將皆請停兵以待水退。靖謂孝恭曰：「以速爲神機者，時不可失。今若乘水漲之勢，倏忽至其城下，可謂疾雷不及掩耳，兵家上策也。」孝恭從之，進兵次夷陵。銑將文士弘屯清江，靖與之決戰，大破賊軍。仍率所部星馳進發，營於荊州城下。弘旣敗，銑衆莫不震。靖又破其將楊君茂、鄭秀等，遂圍城數重。其夜，銑遣使請降，靖即入據其城，號令嚴肅，軍無私焉。
《淮南子》曰：始智伯率韓、魏二國伐趙，圍晉陽，決晉水而灌之。城中緣木而處，懸釜而炊。襄子謂張孟談曰：「城中力已盡。糧食匱，武夫病，爲之奈何？」張孟談曰：「亡不能存，危不能安，無爲貴智。臣請試潛行，〈伏行也。〉見韓、魏之君而約之。」乃見韓、魏之君說曰：「臣聞之：唇亡則齒寒。今智伯率二君而伐趙，趙將亡矣，則二君爲之次矣，今而不圖之，禍將及二君。」二君曰：「智伯之爲人，粗中而少親。我謀而泄，事必敗，爲之奈何？」張孟談曰：「言出二君之口，入臣之耳，人孰知之者乎？且同情相成，同利相死，二君亦圖之！」二君乃與孟談謀，陰與之盟。張孟談乃報襄子，至期日之夜，趙民殺守堤之吏，決水灌智伯軍。智伯軍救水而亂，韓、魏翼而擊之，襄子卒犯其前，大敗智伯軍，殺其身而三分其國。
《太白陰經·水攻具》篇曰：以水佐攻者強，水因地而成勢，爲源高於城，本大於末，可以遏而止，可以決而流。故晉水可以灌安邑，汾水可以浸平陽。先設水平，測其高下，可以漂城、灌軍、沉營、殺將。
又曰：水平槽長二尺四寸，兩頭及中間鑿爲三池。池橫闊一寸八分，長一尺，深一寸二分，分間相去一寸五分。中間有通水渠，闊二分，深一寸三分。池各置浮木，木闊狹微小施池，匡厚二分，上建立齒，高八分，闊一寸七分，厚一分。槽下置轉關，腳高下與眼等。以水注之，三池浮木齊起，眇目視之，齒齊平，則爲天下準式。十步，一里，乃至數十里，目力所及，置照版度竿，亦以白繩計其尺寸，則高下、丈尺、分寸可知。
又曰：照板，形如方扇，長四尺，下二尺黑，上二尺白，闊三尺，柄長二丈，刻作二百寸，二千分，每寸內小刻其分。隨向遠近高下立竿，以照板映之，眇目視，三浮木齒及照板，又以度竿上尺寸爲高下，遞而往視，尺寸相承，則山崗、溝澗、水源高下深淺，可以分寸爲度。
