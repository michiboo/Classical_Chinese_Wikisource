
《六典》曰︰中書令之職，掌國之政令，緝熙帝載，統和天人。入則告之，出則奉之，以厘萬邦，以度百揆，蓋以佐天子而執大政者也。
《漢書》曰︰司馬遷既被刑之後爲中書令，尊寵任職。
又曰︰石君防與弘恭皆少坐腐刑，爲黃門以選爲中尚書。宣帝時任中書官，以恭爲令，君防爲僕射。恭死，君防代爲令，貴幸傾朝，百寮皆敬事。
應劭《漢官儀》曰︰左右曹受尚書事，前世文士以中書在右，因謂中書爲右曹，又稱西掖。
《吳錄》曰︰紀騭字子上。景皇時，騭父亮爲尚書令，騭爲中書令，每朝會，詔以屏風隔其坐。
《吳志》曰︰胡沖平和有文�，天紀中爲中書令。
又曰︰張尚，有俊才，孫皓時爲侍郎，以言語辯捷見知，擢爲侍中、中書令。
吳錄曰︰蔡款字文德，歷位內外，以清貞顯於當世。後以衛尉領中書令。
《晉書》曰︰王獻之爲中書令。少而標邁，不循常貫，文義幷所不長而能撮其勝會，故爲一時風流之冠。獻之卒，以王瑉代之，世謂之「大王令小王令」也。瑉父洽，永和中嘗爲此官，至瑉復居之，時人以爲弈世令望。
又曰︰王獻之爲中書令，啓琅琊王爲中書監表曰︰「中書職掌詔命，固非輕才所能獨任。自晉建國，常命宰相參領；中興以來，益重其任，故能王言彌徽，德音四塞。」
又曰︰和嶠爲中書令，荀勖爲監，嶠意抗直，鄙荀巧佞，以意氣加之，專車而坐。自此監、令乃使異車。
臧榮緒《晉書》曰︰潘尼性淡，退惟以著述爲事。永興末爲中書令。
《晉陽秋》曰︰王洽除中書令，時年二十九。將辭之，從兄朗之遺書曰︰「弟今二十九，便居清顯要任，敢不敬以先旨，爲弟啓義讓之路焉。若弟年至四五十之間，雖復超登公輔，亦非吾所豫，況降此以還者耶？」洽遂不拜。
又曰︰溫嶠上疏曰︰「臣才短學淺，文義不通；中書之職，酬對無方；斟酌重輕，豈惟文疏而已！自非望士良才，何可妄居斯任。」累辭得止。
《晉中興書》曰︰肅祖以溫嶠爲散騎常侍侍講，大寧初手詔曰︰「卿既以令望忠允之懷著於周旋，且文清而旨遠，宜居深密。今欲以卿爲中書令，朝論咸以爲宜。」
又曰︰王洽字敬和。顯宗時，王洽爲中書令，帝曰︰「敬和清裁，昔爲中書郎，吾尚小，數呼見，意甚親之。今以爲中書令，欲共講文章之事也。」
又曰︰褚裒授衛將軍、中書令，裒以中書銓管詔命，不宜以親居之，固讓。
《晉令》曰︰中書爲詔令、記會時事、典作文書也。
《晉制》曰︰中書令︰銅印，墨綬，進賢兩梁冠，絳朝服，佩水蒼玉，乘軺車。
《晉諸公贊》曰︰陳准爲中書令，張華爲監，准與華俱處機密而推崇之。每直日有詔書，無小大輒先示華，了不措意；華得詔書不以示准。省中號准爲中書五郎，其從容如此。
又曰︰懷帝以繆播爲中書令，朝事莫不諮之。人君之所取信於臣下，無以尚也。
《宋書》曰︰傅亮，永初元年爲中書令，直中書省專典詔命。以亮任總國權，聽於省，見客神虎門外，每旦車常數百兩。
《宋泰始起居注》曰︰王言之職，總司清要。中將軍丹陽尹王景文夙尚弘簡，情度淹粹，忠規茂績，實宣國道，宜兼管內樞，以重其任。可中書令。
《齊書》曰︰王延之代張緒爲中書令，何點嘆曰︰「晉以子敬季琰爲此職，今以王延之、張緒爲之，可謂清官後接之者，實爲未易。」
崔鴻《後趙錄》曰︰徐光字季武，頓丘人。幼有文才，年十三，王陽攻頓丘，掠之，而令主秣馬，光但書柱作詩賦。左右以白石勒，勒令召光，付紙筆，光立爲頌。賜衣服，遷爲中書令。
《後魏書》曰︰任城王澄爲中書令，蕭頤使庾華來朝，見澄音韻遒雅，風儀秀逸，謂主客郎張尋曰︰「往魏任城以武著稱，今魏任城乃以文見美也。」
又曰︰高允，高宗禮敬甚重，晨入暮出，或積日居中，朝臣莫知所論。或有上書言得失者，高宗省而謂群臣曰︰「君父一也，父有是非，子何爲不能書諫之，使人知惡，而於家內隱處也？」豈不以父親，恐惡彰於外也。今國家善惡不能面陳而上表顯諫，此豈不彰君之短、明已之美？至如高允者，真忠臣矣。朕有非，恆正言面論，至朕所不用聞者，皆言說無避就。朕聞其過，而天下不知其諫，豈不忠乎？汝等在左右，曾不聞一正言，但伺朕喜時求官乞職。汝等把弓刀侍朕左右，徒立勞耳，皆至公王；此人把筆匡我國家，不過作郎。汝等不自愧乎？」於是拜允中書令。
又曰︰高允字伯恭，爲中書令，高宗重之，不名，恆呼爲令公。
又曰︰高允拜中書令，司徒陸麗曰︰「高允雖蒙寵待，而家貧布衣，妻子不粒。」高宗怒曰︰「何不先言！今見朕用之，方言其貧。」是日幸允第，惟草屋數間，布被袍，廚中鹽菜而已。高宗嘆息曰︰「古人之清豈有此乎！」即賜帛五百匹、粟千斛。
《唐書》曰︰武德年嘗有敕，而中書門下不時宣行。高祖責其遲由，內史令蕭瑀曰︰「臣大業之日見內史宣敕或前後相乖者，百司行之，不知何所承用，所謂易雖在前，難必在後。臣在中書日久，備見其事。今皇階初構，事涉安危，若遠方有疑，恐失機會。比每授一敕，臣必審勘使與前敕不相乖背者，始敢宣行。遲晚之愆，實由於此。」上善之。
又曰︰褚遂良拜中書令，太宗寢疾，召遂良及長孫無忌入臥內，謂之曰︰「卿等忠烈，簡在朕心。昔漢武寄霍光，劉備托葛亮，朕之後事一以委卿。太子仁孝，卿之所悉，必須盡誠輔佐，永保宗社。」又顧謂太子曰︰「無忌、遂良在，國家之事汝無憂矣。」
又曰︰神龍元年改中書令曰紫微令。
又曰︰開元二年，紫微令姚崇奏︰「紫微舍人六員，每議事，諸舍人同押連署狀進訖。凡事有是非，理均與奪，人心既異，所見或殊，抑使雷同，情有不盡。臣今商量其事，執見不同者，望請別作商量狀，連本狀同奏。若狀語交牙，恐煩聖思，臣既是官長，望於兩狀後略言二理優劣，奏聽進止，則人各盡能，官無留事。」敕曰︰「可」。
又曰︰張九齡爲中書令，時天長節百寮上壽，多獻珍異，惟九齡進《金鏡錄》五卷，言前古興廢之道。上賞異之。
《薛瑩條列吳事》曰︰胡沖意性調美，心趣解暢，有刀筆才，閑於時事。爲中書令，雖不能匡矯，亦自守不苟求容媚。
《王瑉別傳》曰︰瑉字季琰。詔曰︰「新除侍中王瑉，才學廣贍，理識清通，宜處機近以參時務。其以瑉爲長兼中書令。」
郭頒《魏晉世語》曰︰劉放、孫資共典樞要，夏侯獻、曹肇心內不平。殿中有鶏棲樹，二人相謂「此亦久矣，其能復幾？」指謂中書監劉放、中書令孫資。
又曰︰司馬景王令中書令虞松作表，輒不可意；令松更定，思竭不能改。鍾會爲定五宇，松深悅服。
宋·謝莊《讓中書令表》曰︰伏惟陛下登馭震維，臨齊璿政，澤與風翔，恩從�動。臣聞︰璧門天邃，鳳沼神深，絲綸王言，出納帝命，自非望允，當時譽宣，庠塾未有，謬垂曲寵，空席茲榮。在於平壯，猶不可勉；況今綿痼，百志俱淪。
《魏志》曰︰黃初中改秘書爲中書，以劉放爲監、孫資爲令，遂幷掌機密，曆文、明、齊王三世。
又曰︰蔣濟字子通，時中書監、令號爲專任，濟上疏曰︰「大臣太重者國危，左右太親者身蔽，古之至戒也。往者大臣秉事，外內扇動。陛下卓然自覽萬機，莫不祗肅。夫人臣匪不忠也，然威權在下，則衆心慢上，勢之常也。陛下既已察之於大臣，願無忘於左右。」
《晉書》曰︰荀勖守中書監，毗贊朝政，及遷尚書令。勖久在中書，專管機事，失之甚慍。人有賀者，勖恚曰︰「奪我鳳皇池，諸公何賀焉！」
又曰︰太安元年有胡人入雲龍門，殿前再拜雲︰「我當作中書監。」付都虞候斬之。
《晉陽秋》曰︰朱整，少有名行，官至中書監。魏禪晉，使整與中書令劉良共爲詔。世祖踐祚，權即用之。
《晉中興書》曰︰肅宗欲使庾亮爲中書監，亮上疏曰︰「陛下踐祚，復以臣領中書，則示天下有私矣。」
《晉諸公贊》曰︰華廙爲中書監時，事多不泄。啓世祖乞授子薈答詔︰先時荀勖爲中書監，末年亦使息組書詔草；傅礻玄爲中書監，病風，復使息暢書啓事。皆前後相承，以子弟管之。
《後魏書》曰︰孝文時蠕蠕〈如兗反。〉國有喪，帝遣高閭爲書與之，不敘凶事。孝文謂曰︰「卿爲中書監，職典文詞，若情思不至，應謝所任。
《環濟要略》曰︰中書掌內事，密詔下州郡及邊將，不由尚書者也。後關百官事益重，有令、僕射、丞、郎、令史，秩與尚書同。
《陶氏職官要錄》曰︰中書監，舊視僕射，梁選簿書。自宋已來比尚書令，特進之流而無事任，清貴華重大位多領之。
王導《表》曰︰臣乞得除中書監，持節，專壹所司，竭誠保傅，惟力是視。詔曰︰「昔者┺公曾從中書監爲尚書令，人賀之，乃發恚雲︰奪我鳳皇池，卿諸人何賀耶？願足下處之勿疑。」
王敦《表》曰︰中書令、領軍庾亮，清雅履正，可中書監，領軍如故。
《六典》曰︰中書侍郎掌貳令之職。凡邦國之庶務，朝廷之大政，皆參議焉。凡臨軒冊命大臣，令爲之使，則持冊書以授之。凡四夷來朝，臨軒則授其表疏，升於西階而奉之；若獻贄幣則受之，以授於所司。
《魏志》曰︰明帝詔舉中書郎，謂吏部尚書盧毓曰︰「得其人與不，在盧生耳。選舉莫取有名，有名如畫地作餅，不可啖也。」毓舉韓暨敦篤至行，帝乃用之。
《吳志》曰︰孫琳求中書兩郎典知荊州諸事，主者奏中書不應外出，休特聽之。其所請求，一皆給與也。
《晉書》曰︰華廙字長俊，爲人清簡弘雅，加以名家子孫，以婦父盧毓典選，至年四十五爲中書通事郎。
又曰︰華表子簡字奉駿，有智器文藻，官至中書郎。
又曰︰衛瓘爲中書郎，時權臣專政，瓘優游其間，無所親疏，甚爲傅嘏所重，謂之寧武子。
臧榮緒《晉書》曰︰夏侯孝若爲野王令，居邑累歲，朝野多嘆其屈，除中書郎。
《晉起居注》曰︰今之士大夫，多不樂出宰牧而好內官。今皆先經外官，治民著績，然後入爲常伯中書郎。
曹嘉之《晉紀》曰︰汝南史曜，字季茂，爲山濤所知，爲征南府小吏。鄉人周浚見曜而友之，配之妹，官至中書郎。
《晉中興書》曰︰孔演字元舒，晉國初建，與庾亮俱補中書侍郎。於時中興肇建，庶事草創，演經學博通，又練識舊典，朝儀軌制多取正焉。由是元、明二帝幷親愛之。
又曰︰顧榮，齊王冏召爲主簿。冏自擅威權，榮知其必敗，惟終日昏酒。冏以榮爲中書郎。
又曰︰范寧爲臨淮太守，征拜中書侍郎，專掌西省。以職在機近，固辭，不許。多以獻替，有益治道。
又曰︰范寧拜中書侍郎，時烈宗雅好文學，而寧明習五經，甚見親愛。朝廷疑議，輒諮訪之，寧指朝士，直言無諱。
又曰︰王�字仲祖，恬暢能言名理，善隸書，與劉恢爲中書侍郎。太宗輔政，�、恢幷數侍接對號，爲入室之賓。恢字真長，少清峻，時人以�比袁曜卿，以恢比荀奉倩。
《宋書》曰︰王征與從弟僧綽書曰︰「闔門皆蒙時私吾，高臥家巷，遂至中書侍郎。此足以闔棺矣。」
又曰︰裴瓚風神高邁，爲中書侍郎。出入禁門，見者皆肅然改容。
《北史》曰︰趙彥深諷朝廷子堅爲中書侍郎，頗招物議。時馮子琮子慈明、祖子君信幷相繼居中書，故時語雲︰「馮祖及趙，穢我鳳池。」
《隋書》曰︰元善拜內史侍郎，上每望之曰︰「人倫儀錶也。」凡有敷奏，毅氣抑揚，觀者矚目。
《唐書》曰︰郭正一永淳二年除中書侍郎。正一在中書累年，明習舊事，兼有詞學，制、敕多出其手，當時號爲稱職。
又曰︰崔沔拜中書侍郎，或謂沔曰︰「今之中書皆是宰相，承宣制命；侍郎雖是副貳，但署位而已，甚無事也。」沔曰︰「不然。設官分職，上下相維，各申所見，方爲濟理，豈可俯默偷安而爲懷祿士也。」自是，每有制、敕及曹事，沔多所異同。
《王�別傳》曰︰�爲中書郎，在職四年無人對，對�難與比肩故也。
《鍾會母傳》曰︰嘉平元年，車駕朝高平陵，會爲中書郎從行。宣王始舉兵，衆人恐懼，而夫人自若。
《嵇氏世家》曰︰嵇含爲中書侍郎，書檄�集，莫不立草。
《通典》曰︰隋初爲內史侍郎四員，煬帝減二員，改爲內書侍郎。
陸士衡轉中書傳郎，齊王收士衡付廷尉，士衡出後謝表曰︰臣以職在中書，制命所出。而臣本以筆札見知，慮逼迫不獲已，乃詐發內妹喪，出就第，雲哭泣受吊。片言隻字，文不關其間。
梁·庾肩吾《爲寧國公讓中書郎表》曰︰臣聞陟彼大行，伯後之車屢怠；望茲吳阪，少游之馬難追。是知美非流水，立致摧轅，駿靡浮雲，便其頓轡。起登天漢，寧陪九萬之風；坐濟星橋，非使千年之翼。豈有幼稱辯慧，足對元禮；弱標俊穎，能嘲子淑？玉重組長，空見休寵；深宮邃宇，孰知懷憂？
