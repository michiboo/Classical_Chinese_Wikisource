
《說文》曰：泣，無聲出涕也。
《易》曰：乘馬班如，泣血漣如。
《詩》曰：瞻望弗及，佇立以泣。
又曰：不見復關，泣涕漣漣。
《禮記》曰：高子羔執親之喪，泣血三年，未嘗見齒，君子以爲難。
又曰：弁人有其母死而孺子泣者。孔子曰：「哀則哀矣，而難爲繼也。」
《左傳》曰：楚令尹子玄欲蠱文夫人，爲館於其宮側而振萬焉。夫人聞之，泣曰：「先君以是舞也，習戎備也。今令尹不尋諸仇仇，而置館於未亡人之側，不亦異乎！」
又曰：叔孫婼聘於宋。宋公與之宴，飲酒，樂。宋公使昭子右坐，相泣。樂祁佐，退而告人曰：「今茲君與叔孫，其皆死乎？吾聞之，哀樂而樂哀，皆喪心也。何以能久？」
又曰：宋公子地有白馬四。公嬖向。欲之。公取而朱其尾鬣以與之。地怒，使其徒奪之。懼，將走。公閉門而泣之，目盡腫。
《國語》曰：叔向見司馬侯之子，撫之而泣曰：「自其父死也。吾蔑與比而事君。昔者其父始之，我終之；我始之，夫子終之。」
《史記》曰：荊軻與高漸離飲於燕市。酒酣，漸離擊築，軻和而歌之於市中，相樂，已而相泣，傍若無人。
又曰：戚姬愛幸，生趙王如意，嘗從高祖關東，日夜啼泣，欲立如意爲太子。
又曰：竇皇后兄長君，弟曰竇廣國，字少君。年五歲，時家貧，爲人所略賣。之長安，聞皇后新立，廣國上書自陳。後言之文帝，召見，具言其故。於是後持之而泣，泣涕交橫下。侍御左右皆伏地泣，助皇后悲哀。
又曰：漢高帝欲自擊陳豨，蒯成侯周糸泣曰：「始滅秦，定天下，未嘗自行。是爲無人可使者乎？」
《漢書》曰：上朝東宮，趙談參乘，袁盎伏車前曰：「聞天子所共六尺輿，皆天下豪英，今漢雖乏人，陛下獨奈何與刀鋸之餘載。」於是上遣下，談泣下車。
又曰：李陵與蘇武別，置酒起舞，歌曰：「徑萬里兮度沙漠，爲君將兮奮匈奴。路窮絕兮矢刃摧，士衆滅兮名已頽。老母已死，雖欲報恩將安歸？」陵泣下數行，因與武訣。
又曰：高祖破黥布，軍還過沛，置酒沛宮。酒酣，上慷慨傷懷，泣下數行。
《東觀漢記》曰：更始害齊武王，光武飲食語笑如平常，獨居輒不禦酒肉，枕席有泣涕處。
又曰：來歙與蓋延攻公孫述將王玄，破之。蜀人大懼，使刺歙，歙未死，馳告蓋延。延見歙，伏悲不能仰視。歙叱曰：「故呼卿，欲屬以軍事，而反效兒女子涕泣乎！」延收淚強起，受所誡。歙自書表，投筆抽刃而死。
又曰：章帝東巡狩，祠泰山，還，幸東平王宮，涕泣沾襟。
《楚漢春秋》曰：惠帝崩，呂太后欲爲高墳，使從未央宮坐而見之，諸將諫，不許。東陽侯垂泣曰：「陛下日夜見惠帝冢，悲哀流涕無己，是傷生也。臣竊哀之。」於是太后乃止。
《吳志》曰：孟宗爲驃騎，朱據軍吏將母在營，既不得志，又夜雨屋漏，因起涕泣以謝母，母曰：「但當自勉之，何足泣也。」
《晉書》曰：羊祜卒，南州人罷市，哭聲相接。吳守邊將士，亦爲之泣。
《隋書》曰：李穆從太祖擊齊師於邙山，太祖臨陣墮馬，穆突圍而進，以馬策擊太祖而詈之，授以從騎，潰圍俱出。賊見其輕侮，謂太祖非貴人，遂緩之，以故免。既而與穆相對泣，顧謂左右曰：「成我事者，其此人乎！」
又曰：李崇字永隆，英果有籌算，膽力過人。初以父賢勛，封回樂縣侯。時年尚小，拜爵之日，親族相賀，崇獨泣。賢怪而問之，對曰：「無勛於國，而幼少封侯，當報主恩，不得終於孝養，是以悲耳。」賢由此大奇之。
《孔叢子》曰：費子陽謂子思曰：「吾念周室將滅，涕泣不可禁也。」子思曰：「然。今以一人之身，憂世之不治，而涕泣不禁，是憂河水之濁而以泣清之也，其爲無益莫大焉。」
又曰：子高曰：「泣有二焉：大奸之人以泣自信，婦人懦夫以泣著愛。」
《尸子》曰：曾子每讀《喪禮》，泣沾襟。
《呂氏春秋》曰：吳起治西河之外，王錯譖於魏武侯，武侯使人召之。吳起至於岸門，〈岸門，邑名。〉止車而望西河，泣數行而下。其僕謂吳起曰：「竊觀公之意，釋天下若釋ε，今去西河而泣，何也？」吳起曰：「今君聽讒人之言，而不知我，西河之爲秦取不久矣，魏國從此削乎？」起果去魏入楚。有間，西河入秦。
《說苑》曰：聖人於天下也，譬猶一堂之上，今滿堂飲酒，有一人向隅而泣，則一堂之人皆不樂矣。
又曰：禹出見辜人問而泣之，左右問其故，禹曰：「堯舜之民皆以堯舜之心爲心，今吾爲君，百姓皆以其心爲心，是以痛之。」
又曰：蔡威公閉門而哭，三日泣盡，繼以血。其鄰窺墻問曰：「何故哭悲？」答曰：「吾國且亡。吾聞：病之將死，不可爲良醫；國之將亡，不可爲計謀。吾數諫吾君不用，是知將亡。」
《續晉陽秋》曰：司馬文王問劉禪曰：「頗思蜀不？」禪曰：「此間樂，不思蜀也。」郤正見禪，曰：「若王后問，宜泣有以答。」會王復問，禪曰：「先人墳墓遠在隴、蜀，乃心西望，無日不思。」因閉眼。王曰：「何乃似郤正語耶？」禪驚視曰：「如尊命。」
《汝南先賢傳》曰：蔡順母畏雷，後卒，每有雷震，順輒環冢泣曰：「順在此。」
王充《論衡》曰：昔周人有仕不遇，年老白首涕泣於途者，人或問：「何爲泣乎？」對曰：「吾仕數不遇，自傷年老失時，是以泣。」
又曰：蘇秦、張儀學從橫之術於鬼谷先生，先生曰：「能說我泣出，則能分人主之地矣。」秦說鬼谷先生，泣沾襟。
劉向《新序》曰：周舍事趙簡子。居無幾，舍死，簡子與諸大夫飲酒酣，泣曰：「百羊之皮，不如一狐之腋；衆人之惟惟，不如周舍之諤諤。自舍死，未嘗聞吾過也，吾國幾亡乎！是以垂泣也。」
《文士傳》曰：張叔序，字彥真，遇黨錮去官。道逢其友人，相與語天下云：「嫉害忠良，豈但道之不行，恐將不免。」二人相向而泣。有老人過，嗟曰：「二大夫何泣之悲哉！龍不隱鱗，鳳不藏羽，羅網高懸，憂在機後，泣將何及？」二人慾與之語，不顧而去。
梁·較型《泣賦》曰：秋日之光，流子以傷。露離披而殺草，風清冷而繞堂。慮尺折而寸斷，魂一逝而九傷。欷潺湲兮沫袖，泣嗚咽兮染裳。尋夫景君齊山，荊公燕市，孟嘗聞琴，馬遷廢史。少卿悼躬，夷甫傷子。皆泣緒如絲，詎能仰視！
後漢張奐《與張公超書》曰：下筆愴恨，泣先言流。
《毛詩》曰：春日遲遲，采蘩祁祁，女心傷悲。
《家語》曰：閔子三年之喪畢，見孔子，孔子與之琴，撫弦切切而悲。
《史記》曰：項王軍垓下，兵少食盡，漢四面皆楚歌，項王乃大驚曰：「漢已盡得楚矣。」乃悲歌慷慨。
范曄《後漢書》曰：明帝嘗謁原陵，夜夢先帝太后如平生忻對。既寤，悲不能寐，明旦遂率百官上陵。帝徒步前，伏御床，視太后鏡奩中物，感慟悲泣，右皆泣，莫能仰視也。
《吳錄》曰：張武父業爲郡門下掾，還家，遇賊鬥死。武時幼，不識父，每至節日，輒持父遺劍到亡處設祭，悲動路人。
《吳志》曰：顧雍爲相十九年，年七十六卒。初疾微時，權令醫趙泉視之，拜其少子濟爲騎都尉。雍聞，悲曰：「泉善別死生，吾必不起，故上欲及吾自見濟拜也。」
《晉書》曰：羊祜樂山水，每因風景必造峴山，置酒言詠，終日不倦。嘗慨然嘆息，顧謂從事中郎鄒湛等曰：「自有宇宙，便有此山。由來賢達勝士，登此遠望，如我與卿者多矣！皆湮滅無聞，使人悲傷。如歲後有知。魂魄猶應登此也。」湛曰：「公德冠四海，道嗣前哲，令望必與此山俱傅。至若湛輩，乃當如公言耳。」
《莊子》曰：宋桓侯築蘇宮，使蔡謳。〈爲土唱也。〉觀者數百倍，去之無有悲色。君乃賞蔡。
《呂氏春秋》曰：周有申喜，亡其母，聞乞人歌於門下而悲之，動於顔色，謂門者內乞人歌者，自見而問焉。與之語，是其母也。
《淮南子》曰：木葉落而長年悲。
《列女傳》曰：魯七室邑之女者，〈一邑七宮也。〉過時未適人。當穆公之時，君老太子幼，女倚柱而嘯，傍人聞之，心莫不爲之慘慘者。鄰人婦謂曰：「何嘯之悲，欲嫁乎？吾爲子求偶。」七室女曰：「豈爲嫁人故不樂而悲哉，吾憂魯君老而太子少也。」
《秦州記》曰：隴西郡東一百六十里得隴山，山東人西役，升此而顧瞻者，莫不悲思。
《楚辭》曰：悲者秋之爲氣兮，草木搖落而變衰。
漢·李陵《與蘇武書》曰：胡地玄冰，邊士慘裂，但聞悲風蕭條之聲。胡笳互動，牧馬悲鳴，吟嘯成群，邊聲四起。晨坐聽之，不覺淚下。嗟乎子卿，陵獨何心，能不悲哉！
梁庾信《哀江南賦》序曰：「不無危苦之辭，惟以悲哀爲主。」
《爾雅》曰：猩猩小而好啼。〈郭璞云：聲似小兒啼。〉
《左傳》曰：齊襄公田於貝丘，見豕。從者曰：「公子彭生也。」公怒曰：「彭生敢見！」射之，豕人立而啼。
《漢書》曰：王莽避火宣室前殿，火輒隨之。宮人婦人啼呼曰：「當奈何！」
《東觀漢記》曰：劉盆子，字季。年十五，被髮徒跣，卒見衆拜，恐怖啼泣。
又曰：樂恢，字伯奇，父親爲縣吏，有罪，令欲殺之。恢年十一，常伏寺東門外凍地，晝夜啼泣，令乃出親。
《魏略》曰：張遼爲孫權所圍，遼潰圍出，復入權衆破走，由是威震江東。兒啼不肯止者，其父母以遼恐之。
《晉書》曰：桓溫，字玄子，宣城太守彝之子也。生未期而太原溫嶠見之曰：「此兒有奇骨，可試使啼。」及聞其聲，曰：「真英物也。」
《蔡琰別傳》曰：琰在胡中十三年，有二男舍之而歸，作詩云：「家既迎兮當歸寧，兒呼母兮啼失聲，我掩耳兮不忍聽。」
《風俗通》曰：桓帝玄嘉中，婦人作啼妝者，薄拭目下作啼處。起梁冀家，天下皆效之。天戒若曰：冀婦女將收啼也。
《語林》曰：董昭爲魏武帝重臣，後失勢文、明世，入爲衛尉，昭乃厚加意於侏儒。正朝大會，侏儒作董衛尉啼，面言昔太祖時事，舉坐大笑。明帝悵然不怡。月中爲司徒。
又曰：胡廣本姓黃，五月生，父母置諸瓮中，投之於江。胡翁見瓮流下，聞有小兒啼聲，往取，因以爲子，遂登三司。
《說文》曰：涕，鼻液也。
《易》曰：賫諮涕Д，無咎。
《毛詩》曰：眷言顧之，潸焉出涕。
又曰：之子於歸，遠送於野。瞻望弗及，泣涕如雨。
《禮記》曰：孔子合葬於防，封之，崇四尺。雨甚至。孔子問門人曰：「爾來何遲？」曰：「防墓崩。」孔子泫然流涕，曰：「古者不修墓。」
又曰：孔子之衛，遇舊館人之喪，入而哭之哀。出，使子貢說驂而賻之。子貢曰：「無乃以重乎？」夫子曰：「予向者哭之，遇於一哀而出涕；子惡夫涕之無從也，小子行之！」
又曰：將軍文子既除喪，而復越人來吊。主人深衣練冠，待於廟，垂涕Д。
《公羊傳》曰：西狩獲麟，非中國獸。孔子曰：「孰爲來哉？」反袂拭面，涕沾袍也。
《國語》曰：公父文伯卒，其母戒其妾曰：「無洵涕。」
《漢書》曰：李將軍恂恂如鄙人，口不能出辭。及死之日，天下知與弗知皆爲流涕，彼其心誠信於士大夫也。
又曰：揚雄怪屈原不容於世，作《離騷》，自投江而死，悲其文，讀之未嘗不流涕。
《吳志》曰：聊緯病卒。時年二十九。權聞之。拊床而起，哀不能自止，數日減膳，言及流涕，使張承爲作銘誄。
《晉書》曰：桓溫自江陵北伐，經金城，見少爲琅琊時所種柳，皆已十圍。慨然曰：「樹猶如此，人何以堪！」攀枝執條，泫然流涕。
《春秋後語》曰：荊軻將行，太子及賓客知其事者二十餘人，皆白衣冠以送之，至易水之上。既祖，取道，高漸離擊築，荊軻和歌爲濮上聲，士皆流涕。
《說苑》曰：雍門周以琴見孟嘗君。孟嘗君曰：「先生鼓琴，亦能令文悲乎？」周曰：「夫千秋萬世之後，高臺既已壞，曲池既已毀，墳墓既已下，嬰兒竪子樵採者躑躅其足，而歌其上。夫以孟嘗君尊貴，乃若是乎？」於是孟嘗君泫然涕流曰：「令文立若破國亡邑之人。」
