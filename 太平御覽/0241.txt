
《漢書》曰︰武帝拜張騫爲中郎將，使西域。
又曰︰宣帝即位，詔曰︰「朕微眇時，故掖庭令張賀輔導朕躬，賀有孤孫霸七歲，拜爲中郎將。」
又曰︰宣帝時，楊惲爲中郎將。郎官故事，郎出錢市財用，給文書，乃得出，名曰「山郎。」〈山郎，以資財爲郎也。山之所出財用，故取名焉。〉惲罷山郎，皆以法令從事。有罪過，輒奏免。郎官化之，莫不自勵。
又曰︰司馬相如爲中郎將，持節過蜀，縣令負弩前導，蜀人以爲榮。
又曰︰衛綰爲中郎將，醇謹無他。孝景幸上林，詔中郎將參乘，還，問曰︰「君知所以得參乘乎？」綰曰︰「臣代戲車士，幸得功次遷，待罪中郎將，不知也。」
又曰︰張安世長子千秋與霍光子禹俱爲中郎將，將兵隨度遼將軍范明友擊烏桓。還，謁大將軍光，問千秋戰鬥方略、山川形勢。千秋口對兵事，畫地成圖，無所忘失。問禹，禹不能記，曰︰皆有文書。光由是賢千秋，以禹爲不才，嘆曰︰「霍氏世衰，張氏興矣？」後霍禹誅滅，安世子相繼爲侍中、中常侍，列校十餘人。
又曰︰卜式爲中郎。初，式不願爲郎，上曰︰「吾有羊在上林，欲令子牧之。」式即爲郎而牧羊，歲餘肥息，上善之。式曰︰「非獨羊也，治民亦猶是矣。以時起居，惡者輒去，無令敗群。」上奇其言。
《東觀漢記》曰︰更始入長安，多用群小，時人爲之語曰︰「灶下養，中郎將。」
《後漢書》曰︰董卓以呂布爲騎都尉，誓爲父子，甚愛信之，遷至中郎將。卓自知凶恣，每懷猜畏，行止常以布自衛。嘗小失卓意，卓拔手戟擲之。布拳捷得免，而改容顧謝。卓意亦解。布由是陰怨於卓。
《蜀志》曰︰霍峻字仲邈，南郡支江人也。兄篤於鄉里，合部曲數百人。篤卒，荊州牧劉表令峻攝其衆。表卒，峻率衆歸先主，先主以峻爲中郎將。
又曰︰劉焉字君郎，江夏竟陵人。少仕州郡，以宗室拜中郎，後以師祝公喪去官。
又曰︰張飛字翼德，涿郡人也。少與關羽俱事先主，羽年長數歲，兄事之。先主從曹公破呂布，還許昌，曹公拜羽、飛爲中郎將。
《續漢書》曰︰五官中郎將一人，比二千石；〈主五官郎也。〉五官中郎，比六百石；〈無員。〉五官侍郎，比三百石。〈無員，凡官皆主更直，執戟宿衛諸殿門。〉
《東觀漢記》曰︰江革字次翁。拜五官中郎將。每朝會，天子使虎賁扶持，帝自禮之。有疾不會，輒遣太官送冫食醪，恩寵莫比。
《續漢書》曰︰張純字伯仁，遷五官中郎將。純在朝曆世，明習故事。建武初，舊章多闕，每有疑議輒以訪純，自郊廟婚冠喪紀、禮儀，多所正定。帝甚重之，一日或數四引見。
謝沈《漢書》曰︰樊英字季齊，順帝備禮征拜五官中郎將。數月，以病遜位歸。
應劭《漢官儀》曰︰五官中郎將，秦官也。秩比二千石，三署，郎屬焉。
《魏氏令》曰︰告子文︰汝等悉爲侯，而子桓獨不封，而爲五官郎將，此是太子可知矣。〈《魏志》︰建安十五年爲五官中郎將，副丞相者也。〉
《天文錄》曰︰郎將星，若今之左右郎將也。故《星贊》曰︰「郎將星，主閱具，爲武備。」
《漢書》曰︰辛慶忌字子貢，從光祿大夫，遷左曹中郎將。
《後漢書》曰︰左宮爲左中郎將，擊武陵賊，降，凡將兵二十餘年，以信謹質樸，故常見用。
《續漢書》曰︰丞宮遷左中郎將，數進忠諫，論議守正，不希世遇，朝臣憚其節，名稱聞於匈奴。單于遣使來貢，求見宮，詔敕宮自整頓，宮曰︰「夷狄眩名，非識實也。聞臣虛稱，故欲見臣。臣醜陋形寢，見必輕賤，不如選長大有威容者。」時以大鴻臚魏應示之。
又曰︰楊秉字叔節，以尚書侍講；蔡雍字伯喈，以侍中幷爲左中郎將。
又曰︰皇甫嵩爲左中郎將，擊匈奴。
《漢舊儀》曰︰左中郎將，秩比二千石，主謁者。
《漢書》曰︰段會宗字子松，爲右中郎將。
《續漢書》曰︰朱雋爲右中郎將，持節擊潁川長社賊。
《漢舊儀》曰︰右中郎將，秩比二千石，主常侍侍郎。
《蜀志》曰︰宗預爲右中郎將，將命使吳。
應劭《漢官儀》曰︰虎賁中郎將，古官也。《書》稱武王伐紂，戎車三百兩，虎賁三百人，擒紂於牧之野。言其猛怒，如虎之奔赴。平帝元始元年，更名虎賁郎。古有勇者孟賁，改奔爲賁。中郎將，冠兩鶡尾。鶡，鷙鳥中之異勁者也。每所攫取，應爪摧碎。鶡尾，上黨所貢。
《周禮·夏官下虎賁氏》曰︰「虎賁掌先後王而趨以卒伍。軍旅會同，亦如之。舍則守王閑。〈閑，┕�互也。〉
《尚書·牧誓》曰︰戎車三百兩，虎賁三百人，與受戰於牧野，作《牧誓》。
《周書》曰︰古有虎賁士千人，以牛投牛，以馬投馬，以車捧車。
《漢書·夏官表》曰︰期門僕射，秩比千石。平帝元始元年，更名虎賁郎，置中郎將，秩比二千石。
《東觀漢記》曰︰馬援從隴西太守，遷虎賁中郎將。
又曰︰馬後不以私家幹朝廷，兄爲虎賁中郎將，訖永平世不轉。
又曰︰明德太后姊子夏壽等，私呼虎賁張鳴與敖戲爭鬥，上特詔曰︰」爾虎賁將軍，蒙國厚恩，位在中臣，宿衛禁門，當進人不避仇仇，舉罰不避親戚。今者反於殿中，交通輕薄，虎賁蘭內所使，至命欲相殺於殿下，不避門內，畏懦恣縱，故不逐捕，此皆生於不學之門所致也。」
又曰︰馬廖、任傀皆從羽林監遷虎賁中郎將。
《續漢書》曰︰魯國孔融爲北軍中候，三日，遷虎賁中郎將。
又曰︰虎賁中郎將，比二千石。〈主虎賁宿衛也。〉左右僕射、左右陛長各一人。〈僕射主虎賁郎將，陛長主直，虎賁朝會在殿之下。〉
又曰︰虎賁武騎皆鶡冠、虎文單衣，襄邑歲獻織成虎文�。鶡者，勇雉也，其鬥死乃止。
又曰︰虎賁中郎將，秩比二千石。虎賁中郎，比六百石。虎賁侍郎，比四百石。虎賁郎中，比三百石。節從虎賁，比二百石。皆無員數，掌宿衛侍從。虎賁武騎皆鶡冠，虎文單衣。
謝承《後漢書》曰︰建武十八年，夏旱，公卿皆暴露請雨。洛陽令著車蓋出，門候何湯將衛士鈎令車，收案。有詔免令官，拜湯虎賁中郎將。上常嘆曰︰「赳赳武夫，公侯干城。何湯之謂也。」
《漢官典職》曰︰虎賁中郎將，主虎賁千五百人，郎多至千人。
《漢名臣奏》曰︰丞相薛宣奏︰「漢興以來，深考古義，推萬變之備，於是制宣室出入之義，正輕重之罰。故司馬殿省闕至五六里，周衛擊刀鬥禁門。自近臣侍側尚不得著劍入，防未然也。陛下聖德純備，海內晏然。此國家之明制，必前後備虎賁。」
《漢舊儀》曰︰期門騎者，隴西工射獵人。及能用五兵，材力二百人。王莽以爲虎賁郎。
劉謙之《晉紀》曰︰桓玄欲復虎賁中郎將，疑應直與不。訪之僚佐，咸莫能定。參軍劉蘭之對曰︰「昔潘岳爲《秋興賦》，序雲︰『兼虎賁中郎將，寓直於散騎之省。』以此言之，是直官也。」
《後魏書》曰︰韓茂膂力絕人，尤善騎射。太祖曾親征丁零翟猛，茂爲中軍，執幢。時大風，諸軍旌旗皆偃僕，茂於馬上持幢，初不傾倒。太宗異而問之，征茂所屬，具以狀對。太宗謂左右曰︰「記之。」尋征詣行在所，試以騎射，太宗深奇之，以茂爲虎賁中郎將。
《九州春秋》曰︰袁術爲虎賁中郎將。張讓殺何進，術斫閣起火。〈《魏志》曰︰術燒南宮嘉得青門也。〉
《環濟要略》曰︰漢武帝好微行，因置期門郎，與之期於殿門。平帝改爲虎賁中郎。
《張純別傳》曰︰純字伯仁，郊廟、冠婚、喪紀禮儀多所正定。上甚重之，以純兼虎賁中郎將，一日數見。
《魏志》曰︰蔣濟字子通。文帝即位，爲東中郎將。濟請留，詔曰︰「高祖歌曰︰安得猛士守四方！天下未寧，要須良臣以鎮邊境。如其無事，乃還鳴玉，未爲後也。」後曹仁薨，復以濟爲東中郎將，代領其兵。詔曰︰「卿兼資文武，志節慷慨，常有超越江湖吞吳會之志，故復授將帥之任。」
沈約《宋書》曰︰西中郎將，南、北、東、西中郎將，後漢號也。
《魏志》曰︰鄢陵侯彰爲南中郎將。
又曰︰臨淄侯植爲南中郎將。
《晉諸公贊》曰︰石崇爲南中郎將。
《續漢書》曰︰盧植爲北中郎將，征黃巾。
《魏志》曰︰代郡烏丸反，以曹彰爲北中郎將。臨發，太祖誡之曰︰「居家爲父子，受事爲君臣。」
王隱《晉書》曰︰山濤爲北中郎將，守鄴。
《晉起居注》曰︰武帝太始二年詔︰鄴城守事宜速有人，又當得親親有文武器任者。高陽王�，今來之國，雖當出爲藩輔，以才幹事，亦古之制也。其以�爲督鄴城守事、北中郎將。
《晉中興書》曰︰荀羨爲北中郎將、徐州刺史，時年二十八。
《郭泰別傳》曰︰王叔優問才之所宜，泰曰︰「當以武官顯。」叔優後至北中郎將。
《續漢書》曰︰張奐字然明，與段紀明、皇甫威明俱顯，京師號爲涼州三明，幷爲匈奴中郎將。
《魏略》曰︰河北始開冶，遂以王修爲司金中郎將。修奏記曰︰「修聞枳棘之材，無柱樑之質；涓流之水，無洪波之勢。是以在職七年，忠謹不昭於時，功業不見於事，力少任重，不堪爲擢。
《魏志》曰︰任峻字伯遠，爲典農中郎將數年，所在積粟倉廩皆盈。
又曰︰毋丘儉字仲恭，河東聞喜人，爲洛陽典農。時取農民以治宮室，儉上疏曰︰」臣愚以爲天下所急除者二賊，所急務者衣食。誠使二賊不滅，士民饑凍，雖崇美宮室，猶無益也。」
《魏略》曰︰上以農殖大事，將選典農，以徐邈爲潁川典農中郎將，所在著稱。
《魏志》曰︰許褚字仲康。太祖與遂、超等單馬會語，左右皆不得從，惟褚在。超負其力，陰欲突太祖，素聞褚勇，疑從騎是褚。乃問太祖曰︰「公有虎侯者安在？」太祖顧指褚，褚瞋目眄之，超不動，乃各罷。後數日會戰，大破超等，褚身斬首級，遷武衛中郎將。武衛之號，自此始也。
《後漢書》曰︰《袁紹傳》︰魏郡兵反，賊有陶升者，自號平漢將軍，〈《英雄記》曰︰升故爲內黃小吏。〉獨反諸賊，將部衆逾西城入，閉府門，具車重，〈重，輜重也。〉載紹家及諸衣冠在州內者，身自衛，送到斥丘。〈斥丘縣屬鉅鹿郡。故城今相州成安縣東南。《十三州志》雲︰地斥齒，故曰斥丘也。〉紹還，因屯斥丘，以陶升爲建義中郎將。
《史記》曰︰寧成成家，上欲以爲郡守。御史大夫公孫弘曰︰「臣居山東爲小吏時，寧成爲濟南都尉，其治如狼牧羊，誠不可令治民。」上乃拜成爲關中都尉。
又曰︰汲黯字長孺。爲東海太守，歲餘大治，上聞召爲主爵都尉。治務在無爲而已，弘大體，不拘文法。
《漢書》曰︰主爵中尉，秦官，掌列侯。景帝中元六年，更名都尉。武帝太初元年，更名右扶風，治內史右地。與左馮翊、京兆是爲三輔，皆有兩丞。
又曰︰韓信數以策幹項羽，羽弗用，亡楚歸漢，未得知名，爲連敖。〈楚官。〉坐法當斬，信乃仰視滕公，曰︰「上不欲就天下乎？而斬壯士！」滕公奇壯之，與語，大說，言於漢王，以爲治粟都尉。
《東觀漢記》曰︰樊曄與世祖有舊，世祖常於新野坐文書事被拘。時曄爲市吏，饋餌一笥，上德之，後拜爲河東尉。臨發，之官，引見雲台，賜御食衣被，上啁曄曰︰「一笥餌得都尉，何如？」曄頓首曰︰「小臣蒙恩，特見拔擢，陛下不忘往舊，臣得竭死自效。」
又曰︰任延字長孫，南宛人，更始拜爲西部都尉，年十九，迎吏見其少，皆驚。及到，淡泊無爲，下車遣吏以中牢具祠延陵季子。時天下新定，道路不通，諸避世江南者皆未還。會稽多士，延到皆禮之，卑請高行俊義董子儀、嚴子陵等，待以師友之禮。行縣所到，輒使勞孝子，崇禮養善如此。建武之初，上書言︰臣贊拜不由王庭，願收骸骨。詔書征延，民攀持轂涕泣。
《漢官解詁》雲︰都尉將兵，副佐太守，備盜賊也。
《魏略》曰︰積弩都尉，秩比二千石。後更爲典弩都尉。又有典鎧都尉，秩與弩同，皆屬積弩。
又曰︰撫軍都尉，秩比二千石，本校事官。始太祖欲廣耳目，使盧洪、趙達二人主刺舉，洪、達多所陷入，故於時軍中爲之語曰︰「不畏曹公，但畏盧洪；洪尚可，趙達殺我。」後達竟爲人迫死。
《魏志》曰︰韓暨爲監冶謁者，在職七年，器用充實。詔書褒嘆，就加司金都尉，班亞九卿。
《吳志》曰︰孫桓字叔武，儀容端正，器懷聰朗，博學強記，能議論應對。權常稱爲宗室顔淵，擢爲武衛都尉。從討關羽於華容，誘羽餘黨得五千人，牛馬器械甚衆。
《臨海記》曰︰漢元鼎五年，立都尉府於侯官，以鎮撫二越，所謂東南一尉者也。
《黃帝占軍氣決》曰︰都尉氣如合抱之榆。
周紹《新論》曰︰散騎侍郎、武衛都尉孫奇，字仲容。年十七，以秀才入侍帷幄。餘作詩一篇美而風之︰「恂恂周公，美妙無已。誕姿既豐，世胄有紀。平南之孫，奮威之子。」
《湖廣邊都尉箴》曰︰巍巍上聖，光被八埏。矧惟內外，罔不來賓。季末陵遲，王澤壅隔。戎狄作難，鬼方騷逖。桓桓猛將，是攘是辟。殷宗周宣，用顯其績。大漢龍興，念存治平。蕩蕩率土，來同門幷。守撫其民，尉典其戎。五才幷用，文武程功。
韋昭《辯釋名》曰︰奉車都尉，奉天子乘輿。辯雲︰奉車都尉，主乘輿乘車，尊不敢言主，故言奉。
《漢書》曰︰奉車都尉，掌御乘輿車。
《魏略》曰︰李豐字安國。年十七，在鄴下，名爲清白，識別人物。明帝時得吳降人，問江東聞中國名士爲誰？降人云︰「聞有李安國者。」是時，豐爲黃門郎。上曰︰「豐名乃播於吳越耶！」後轉拜騎都尉。
又曰︰畢軌字昭先。明帝在東宮時，軌在文學中；及即位，入爲黃門郎，拜騎都尉。
《魏志》曰︰徐晃字公明，河內東陽人也。爲郡吏，從車騎將軍楊奉討賊有功，拜騎都尉。
《吳志》曰︰駱統字公緒，會稽烏陽人。時饑荒，多有睏乏，統爲飲食衰少。其姊仁愛，寡婦無子，見統甚哀之，數問其故。統曰︰「士大夫糟糠不足，我何心獨飽！」姊曰︰「誠如是，何不告我，而自苦若此？」乃自以私粟與統，又以告母。母亦賢之，遂使分施，由是顯名。孫權以將軍領會稽太守，統年二十，試爲烏程相，民戶過萬，咸嘆其惠理。權嘉之，召爲功曹，行騎都尉。
又曰︰孫權遣騎都尉趙諮使魏。魏帝問曰︰「吳王何等主也？」諮對曰︰「聰明仁智，雄略之主也。」帝問其狀，諮曰︰「納魯肅於凡器，是其聰也；撥呂蒙於行陣，是其明也；獲于禁而不害，是其仁也；取荊州而不血刃，是其智也；據三州而虎視天下，是其雄也；屈身於陛下，是其略也。」
又曰︰顧承字子直。嘉禾中，與舅陸瑁俱以禮征。權賜丞相雍書曰︰「貴孫子直，令問休休，至與相見，過於所聞，爲君嘉之。」拜騎都尉。
《吳志》曰︰諸葛恪字元遜，瑾長子也。少知名，弱冠拜騎都尉。
