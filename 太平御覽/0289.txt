
《隋書》曰：楊義臣與漢王將喬鍾葵相拒。義臣自以兵少，悉取軍中牛驢，得數千頭，復令兵數百人，有持一鼓，潛驅之澗穀間，出其不意。義臣晡後復與鍾葵戰，兵初合，命驅牛驢者疾進。一時鳴鼓，塵埃張天，鍾葵軍不知，以爲伏兵發，因而大潰，縱擊破之。以功進位上大將軍。
又曰：長孫晟討突厥達頭，{曰成}進策曰：「突厥飲泉，亦可行毒。」因取諸藥毒水上流，達頭人畜飲之多死。於是大驚曰：「天雨惡水，其亡我乎？」因夜遁，晟追之，斬首千餘級。
又曰：高熲獻取陳之策曰：「江北地寒，田收差晚；江南土熱，水田早熟。量彼收穫之際，徵集士馬，聲言掩襲，必屯兵禦守，足得廢其農時。彼旣聚兵，我便解甲。再三若此，賊以爲常，後雖集兵，彼必不信。持疑之頃，我乃濟師，登陸而戰，兵氣益壯。」文帝行其策，陳人益弊。
又曰：賀若弼鎮淮南。先是，弼請緣江防人每交代之際，必集曆陽。於是大列旗幟，營幕被野。陳人以爲大兵至，悉發國中士馬。旣知防人交代，其衆復散。後以爲常，不復設備。其後弼以大軍濟江，陳人弗之覺也。遂滅陳。
《通典》曰：隋末王世充與李密相持於東都。充夜渡，陳於洛水之北。其時密亦渡洛水，陳兵與充相對月城，西至石窟。密兵多馬騎長槍，宜路寬放縱；充兵多戈矛<矛非>䂎，宜隘險。然南逼洛水，北限天山，地形褊促，騎不成列，縱䂎蹙之，密軍失利。密與數子登船南濟，自餘兵馬皆東走月城。充乘勝長驅，直至月城下。密旣渡南岸，即策馬西上，直向充本營，左右麾旌相繼而至。充營內見密兵來逼，急連舉六烽。充乃舍月城之圍，收兵西退，自洛北達於黑石，中間四十餘里，奔赴顛狽，大喪師徒。密之行也，東北之圍不救，而自解西南之寇，不戰而成功。充伏其權奇，不復輕出。
又曰：隋漢王諒據幷州。及隋將楊素率衆數萬討諒。時晉、絳、呂三州幷爲諒城守，素各以二千人縻之而去。諒遣將趙子開擁衆十餘萬攔絕徑路，屯據高壁嶺，布陣五十里。素令諸將以兵臨之，自引兵入霍山，緣崖谷而進，直指其營，一戰破之，殺獲數萬。
又曰：隋開皇中，文帝大議伐陳。諸將皆云：「大江闊遠，兵不習水，以此爲疑，若一登南岸，秦兵一可當百。」襄邑公賀若弼獻十策，其一事，請多造船。須船旣多，賊必防擬更甚。今南地無馬，請付傍江諸州，二十歲已上老馬，令飼，以平陳爲名，賊必懼，求馬擬戰。密敕刺史私賣博大船。江南下濕，特不宜馬，不逾周年，幷當死盡，終不爲彼用。陳主陳叔寶果大造船市馬；輸船旣多，方覺不便，而止。高熲請所博得船，運諸州米貯壽陽城，役徒於壽陽，穿大池，以魚蓮遨遊爲名，造船教水戰。仍以賀若弼爲壽州總管，終以此平陳。
又曰：隋將軍劉方率兵討林邑國。其王梵志率其徒乘臣象而戰，方軍不利。方於是多掘小坑，草覆其上，因以兵挑之。梵志悉衆而陣，方以戰僞奔北。梵志逐之，至坑所，其衆多陷，轉相驚駭，軍遂亂。縱兵擊，大破之。
又曰：隋末宇文化及殺煬帝，後率兵來攻李密於黎陽。密知化及糧且盡，因僞與和，弊其衆。化及弗之悟，大喜，恣其兵食，冀密饋之。會密下有人獲罪，亡投化及，具以告密情。化及大怒，其食又盡。乃度永濟渠，與密戰於童山之下，自辰達酉。密爲流矢所中，頓於汲縣，化及掠及郡，北趣魏縣。其將王智略、張童仁等率所部兵，歸於密者，前後相繼。
又曰：隋末楊玄感反，攻東都，刑部尚書衛玄與玄感戰，兵始會，玄感詐令人大呼曰：「官軍已得玄感矣！」官軍稍怠。玄感與數千騎乘之，於是大潰。
又曰：隋煬帝征高麗，隋將于仲文率軍從樂浪道。軍次烏骨城，仲文揀羸馬驢數千，置於軍後。旣而率衆東過，高麗出兵掩襲輜重，仲文回擊，大破之。
又曰：隋漢王諒作亂，遣其將餘公理自太行下河內。隋將史祥討之，軍於河陰，久不得濟。祥謂軍吏曰：「餘公理輕而無謀，才用素不足稱，又新得志，謂其衆可恃。恃衆必驕，且河北人先不習兵，所謂擁市人而戰，不足圖也。」乃令軍中修攻具，攻河陽。公理使諜知之，果屯兵於陽內城以備祥。祥於是艤船河南。公理聚甲以當之，祥乃簡精銳於下流潛度，公理率衆拒之。祥至氵貝水，〈氵貝，古間切。〉兩軍相對，公理未成列，祥縱擊，大破之。
又曰：隋末李密破宇文化及還，其勁兵良馬多死。隋將王充守東都，欲乘其弊，練精勇得二萬餘人，馬千餘匹於洛水南。密軍偃師北山上。時密新得志於化及，有輕充之心，不設壁壘。充夜遣二百餘騎潛入北山，伏穀中，令軍士秣馬蓐食。旣而宵濟，人奔馬馳，遲明而薄密，密出兵應之，陣未成列而兩軍合戰，其伏兵蔽山而上，潛登北原，乘高而下，馳壓密營。營中大亂，無能拒之者。即入縱火，密軍大驚而潰。
《唐書》曰：太宗屯武牢，竇建德悉衆而南，陳兵於汜水，王世充將郭士衡陣於南，周亙數里，鼓譟請戰，諸將大懼。太宗將數騎升高丘，安坐以望之，謂諸將曰：「賊起山東，未見大敵。今度險而囂，是無政令；逼城而陣，有輕我心。我按兵不出，彼乃氣衰，陣久卒饑，勢將自退，追而擊之，何往不克！吾與公等爲約，必以午後破之。如或不然，寡人爲無謀矣。」建德乃遣兵涉汜水，太宗令總管王君廓以少擊之。待河北馬渡，方欲與戰。建德列陣，自辰至午，士卒饑倦，人皆坐列。又爭飲水。太宗乃令宇文士及將三百騎，經賊陣之西馳而南上。誡之曰：「賊若不動，汝宜引歸；如覺動，宜出東面。」士及才過，賊衆果動，逡巡欲退。太宗曰：「可以擊也。」親率輕騎追而誘之，衆軍繼至。建德回師而陣，未及整列，太宗先登以擊之，所向皆靡。俄而衆軍合戰，囂塵四起。太宗率史大柰、程咬金、秦叔寶、宇文歆等纏幡而入，出其陣後，張我旗幟。賊顧見之，衆乃大潰。追奔三十里，斬首三千餘級，虜其衆五萬餘人，一時放散。
又曰：太宗討劉黑闥，相持兩月餘。黑闥率步騎二萬，南渡水，結陣而至，晨壓我營。太宗遣輕騎當之，賊皆殊死戰。於是親率精騎，擊賊馬軍，破之；因乘勝蹂其步卒。自午及昏，戰數合，賊大潰，斬首萬餘級。溺水死者數千人。黑闥與二百人北走，悉虜其衆。先是，太宗遣兵堰上流，令黑闥得渡；及戰之日，遽令決堰，水大至，深丈餘，賊衆以爲神，由是敗走。
又曰：武德中，突厥頡利、突利二可汗到原州，太宗率兵拒之。雨甚，太宗乃召諸將，謂之曰：「虜控弦鳴鏑，弓馬是憑。今雨彌時，弧矢俱弊，突厥人衆如鳥矢〈所介切。〉羽。我屋宿火食，槍槊犀利。料我之逸，揣敵所勞，此而不乘，夫復何待？」今欲先令勁兵亂其陣，乃率突騎驅其後。虜俗進不相讓，退不相救。自此以北，澗谷深長，特有一道，魚貫以度，因而迫之，彼十萬騎坑阱中物耳。追至黃河，縱不盡擒，必當十獲八九，此曉兵者所共解。諸君勿疑。於是潛師夜出，冒雨而進，醜徒震駭。因縱反間於突利，悅而歸心。二可汗內離，頡利慾戰不可，因請和而去。
又曰：貞觀中，蘇定方率兵討突厥。賀魯大雪，平地二尺，軍中咸請停兵候晴，定方曰：「虜恃雪深，謂我不能前進，必當憩息，追之可及。若緩以縱之，則漸遠難追。省日兼功，在此舉也。」於是勒兵淩雪，晝夜兼進，所經收其人衆。遂至雙河，去賀魯所居二百餘里，布陣長驅，徑至金牙山賀魯牙帳。時賀魯集衆欲獵，定方縱兵擊之，盡破其牙帳，生擒數萬人。賀魯脫走，投石國。定方於是悉命諸部歸其所居，埋瘞骸骨，存問疾苦，復其産業。賀魯所擄掠者，悉撿責還之。於是西域諸國，安堵如故。令副將蕭嗣業往石國，以追賀魯，遂擒歸於京師。
又曰：貞觀中，突厥諸部離叛，朝廷將圖進取，以李靖爲代州道行軍總管，率驍騎三千，自馬邑出其不意，直趨惡陽嶺以逼之。突利可汗不虞于靖，見官軍奄至，於是大懼，相謂曰：「唐兵若不傾國而來，靖豈孤軍而至。」一日數驚。四年，靖進擊定襄城，破之。突厥部落幷走磧北，突利可汗來奔。
又曰：貞觀中吐谷渾寇邊，以李靖爲西海道行軍大總管，統兵部尚書侯君集、刑部尚書任城王道宗等五總管征之。軍次伏埃城，吐谷渾燒去野草，以餒我師，退保大非川。諸將咸言春草未生，馬已羸疲，不可赴敵。惟靖決計而進，深入敵境，遂逾積石山。前後戰數十合，殺傷甚衆，大破其國。
又曰：武德中，突厥突利，頡利二可汗到原州，太宗率兵拒之。兩陣將交，太宗以數騎出，謂之曰：「不念昔者香火之言，乃來相侵。」知二可汗外同內異，故以此言疑之。頡利見太宗輕出，又聞香火之言，乃陰猜突利，因遣使曰：「王不須慮，我無惡意，更欲與王自斷當耳。」於是斂軍引卻。
又曰：貞觀中，北狄鐵勒薛延陀，發同羅、僕骨、回紇等衆，合二十萬，度漢，屯白道川。據善陽嶺，以擊突厥可汗李思摩之部。思摩引其種落走朔州，留精騎以拒戰，延陀乘之。及塞，太宗令張儉、李等率兵數道擊之，時太宗誡之曰：「延陀負其兵力，逾漠而來，經途數千，馬已疲瘦。夫用兵之道，見利速進，不利速退。其掩思摩，不能疾擊。思摩旣入長城，又不能速退。吾先敕思摩燒殺草，延陀糧食日盡，野無所獲。頃者偵人來雲，其馬嚙啖林木，枝皮略盡。卿等掎角思摩，不須前戰，俟其將退，一時奮擊，制勝之舉也。」於是李績擊延陀之衆，破之。先是，延陀擊突厥沙鉢羅及社爾，皆以步兵戰而勝。及其將來寇也，先講武於國中，教習步戰，每五人，以一人經習戰陣者使執馬，而四人前戰，克勝即授馬以追奔，失於應接，罪至於死，沒其家口，以賞戰人，至是遂行其法。突厥先合輒退，延陀乘勝而逐之。績兵拒擊，而延陀萬矢俱發，傷我戰馬。李績乃令去馬步陳，率長槊數百爲隊，齊奮以沖之，其衆潰散。副總管薛萬徹率數千騎收其執馬者，其衆失馬，莫知所從，因擊之，乃大敗。
又曰：武后初，徐敬業起兵於揚州。武太后令將軍李孝逸討之。敬業拒於高郵之下阿溪。敬業置陣旣久，士卒多疲怠，皆顧瞻，陣不能整。孝逸遂率衆擊之，因風縱火。敬業懼燒而退，孝逸進擊，大破之。
又曰：武德中，薛萬均與羅藝守幽、燕，竇建德率衆十萬來至范陽。萬均謂藝曰：「衆寡不敵，今若兵鬥，百戰百敗，當以計取。可令羸兵弱馬阻水背城爲陣以誘之。賊若渡水，請公精騎百人伏於城側，待其半度而擊之，破之必矣。」從之。建德果引兵度水，萬均擊之，大破。
又曰：武德初，王世充據東都。太宗往征之，屯青城宮。營壘未立，王世充衆二萬自方諸門出臨�水以禦大軍。諸將甚懼，太宗以精騎陳於北邙，登後魏宣武陵以觀賊陣，謂左右曰：「賊勢迫矣，悉衆而出，利在一戰。今日破之，其後不能出矣。」乃令屈突通率步卒五千度水布陣以當之，因戒通曰：「待兵交即放煙，吾當率馬軍南下。」兵才接，太宗以騎沖之，挺身先進，與通表裏合勢。賊衆殊死戰，散而復合者數焉。地旣險隘，賊多<矛非>䂎，〈䂎，鍵也。<矛非>，算也。〉騎戰稍難。太宗親自射之，莫不應弦而倒。起辰起及午，賊衆始退。因乘之，迫於城塹，俘斬七千人，自是不敢復出。
又曰：高宗遣將軍裴行儉討突厥於黑山，至朔州，謂其下曰：「兵法尚詐者，以權謀制敵也。若禦其下，則非誠信不可行。遣副將蕭嗣業運糧被掠，兵多餒死，所以敗也。狡寇忸忄太，不可以不備。」乃詐爲糧軍三百乘，每車伏壯士五人，各賫陌刀、勁弩，以羸兵數百人援之，兼伏精兵居險以待之。賊果大下，羸兵棄車散走。賊驅馬就泉井，解鞍牧馬，方擬取糧，車中壯士齊發，伏兵亦至，殺獲殆盡，賊衆奔潰。自是續遣糧運，無敢近之者。
又曰：馬燧爲魏博招討使。田悅求救於淄青、恆州，李納遣大將衛俊將兵僅萬人以救悅，李惟岳亦遣三千餘人救援。悅收合散兵二萬餘，壁於洹水，淄青軍其東，恆州軍其西，首尾相應。燧帥諸軍進屯於鄴，奏請益河陽兵，詔遣河陽節度使李�將兵會之。軍次於漳，悅遣將王光進以兵守長橋，築月城以爲固，軍不得度。燧乃於下流以兵車數百乘，維鐵鎖，絕中流，實以土囊以遏水，水稍淺，諸軍畢渡。是時軍糧少，悅深壁不戰，欲老燧軍。燧令諸軍持十日糧以前，進次倉口，與悅等夾洹水而軍。李抱眞等問曰：「糧少而深入，何也？」燧曰：「糧少利速戰，兵法善於致人而不致於人。今田悅與淄青、恆州三軍爲首尾，計欲不戰以老我師，若分軍擊其左右，兵少未可必破，悅且來救，是前後受敵也。兵法所謂攻其必救，固當戰也。燧爲諸公合而破之。」燧乃造三橋逾洹水，日挑戰，悅不敢出。洹州兵自以軍少，懼爲燧所幷，引軍合于田悅。燧令于軍中曰：「悅死傷之餘，安敢出戰？所恃者，淄青軍爾，吾當先破納軍，則田悅坐受降也。」淄青軍聞，懼，亦引軍合于田悅。謂燧明日復戰，乃伏兵萬人，欲邀之。燧乃令諸軍半夜皆食，先鶏鳴時擊鼓鳴，潛率師旁洹水西，徑趨魏州，令曰：「聞賊至，即止爲陣。」又令百騎鳴鼓角留於後，仍抱薪持火，待軍止鼓角，匿其旁，伺悅軍畢渡，焚其橋。軍行十數里，悅乃率淄青、恆州兵步騎四萬餘，逾橋掩其後，乘風縱火，鼓譟而進。燧乃坐軍前，除草斬榛棘廣百步以爲陣，募勇士得五千餘人，分爲前引，以俟賊至。比悅軍至，則火滅氣乏，力少衰，乃縱擊之，悅大敗。時神策、昭義、河陽軍小卻，河東軍勝，諸軍還鬥，合擊之大破之。迫切洹水，悅軍走橋，橋已焚矣。悅軍亂，赴水，斬首二萬，殺賊大將孫晉卿、安墨啜，生獲三千餘人，溺水死者不可勝數。淄青軍殆盡，死者相枕藉三十里。悅收兵得千餘人走，夜至魏州。
又曰：元和十二年，唐鄧節度使李愬奏以九月二十六日圍蔡州吳房縣，攻其外城；毀之，斬首千餘級。初將出攻，左右曰以「往亡日，請避之。」愬曰：「賊以往亡，謂吾不能來，正可擊也。」及戰勝而歸，賊以梟騎五百追愬，愬下馬據胡床，令於衆曰：「後回戈者斬！」由是衆悉力戰，射殺賊將孫忠憲，賊衆乃退。或勸愬曰：「乘其退，可遂拔吳房。」愬曰：「取之，賊必合勢而固其穴，不如留之，使分其力。」
