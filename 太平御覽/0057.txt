
《說文》曰：平土有叢木曰林。
《釋名》曰：林，森也，森森然也。
《爾雅》曰：野外謂之林。
《易》曰：即鹿無虞，惟入於林中。
焦贛《易林》曰：山林麓藪，非人所處。鳥獸無禮，使我心苦。
《詩》曰：肅肅兔罝，施於中林。赳赳武夫，公侯腹心。
又曰：林有樸蔌，野有死鹿，白茅純束。
又曰：爰居爰處，爰喪其馬。於以求之，於林之下。
又曰：窵彼晨風，郁彼北林。〈毛萇曰：北林名也。招賢人往從之，使疾之如晨風之飛入北林。〉
又曰：有鶖在梁，有鶴在林。〈鄭玄曰：鶖之性貪惡而反在梁，鶴潔白而反在林也。〉
又曰：厥初生民，時惟薑嫄，載生載育，時維後稷。誕置之隘巷，羊牛腓字之。〈毛萇曰：寘，置也。腓，辟也。字，愛也。鄭玄曰：姜嫄置後稷羊牛之徑，亦以爲異也。〉誕置之平林，會伐平林。〈置之平林，又爲人所收取也。〉
又曰：贍彼中林，甡甡其鹿。〈曰：視彼中林其鹿相輩偶。甡甡，衆多。今朝廷群臣皆相欺，皆言其鹿之不如也。〉
又曰：翩彼飛鴞，集於泮林，食我桑椹，懷我好音。〈鄭玄曰：鴞惡鳴之鳥，止於泮水之木，食桑椹。改其鳴，歸就我善音，喻人感於恩則化之。〉
《禮》曰：草木零落，然後入山林。
又曰：林藪川澤，有能取蔬食野虞教導之。
又曰：林麓川澤，以時入而不禁。
蔡邕《月令章句》曰：叢木曰林，受衆流注曰海。
《周禮》曰：凡邦工入山林而掄材，不禁。
又曰：林衡，掌巡林麓之禁令而平其守，以時計其林麓而賞罰之。〈鄭玄曰：平其守者，平其地，各守林麓之部分。〉
又曰：柞氏，掌攻草木及林麓。夏日至令刊陽木而火之，冬日至令剝陰木而水之。〈鄭玄曰：刊，剝也。生山南爲陽木，生山北爲陰木。火之水之，則使其肄不生。〉
又鄭注曰：竹木曰林。
《大戴禮》曰：高山多林，虎豹蕃孕焉；深泉大川，魚龍交焉。
《左傳》曰：楚薳掩爲司馬，書土田，度山林，鳩藪澤，牧隰皋。
楊方《五經鈎深》曰：夫鳥游曠澤之地，而比翮者萬群；虎居繁林之藪，而接豪者千數。
又曰：夫霜樹落葉而鴻雁南飛，桃林披華而玄鳥入宇。
《家語》曰：芝蘭生於深林，不以無人而不芳；君子修道立德，不爲窮困而改節。
《史記》曰：殷紂厚賦稅，實鹿台錢，盈鉅橋粟，廣沙丘苑台。大戲沙丘，以酒爲池，懸肉爲林，爲長夜之飲。
又曰：稷母薑嫄，見巨人跡，心忻踐之，而身動如孕胎，居期生子，棄之隘巷，馬牛不踐；徙之林中，會山林多人；遷之渠中冰上，鳥以翼覆薦之。
又曰：單于秋馬肥，大會蹛林，課校人畜。
又曰：神龜在江南嘉林中。嘉林者，無鳥獸，無毒蟲，火所不及，斧所不至。
《帝王世記》曰：桀爲肉山脯林，以酒爲池，使可運舟。
《漢書》曰：草木未落，斧不入於山林；豺獺未祭，罟網不布於野澤。
又曰：山林之士，往而不能返；朝廷之士，入而不能出。
《後漢書》曰：法雄爲南郡太守，移書屬縣曰：「凡虎狼之在山林，猶人民之居城市。」
張瑩《漢南記》曰：樊重家素富，田至三百頃，竹木成林，六畜放牧，桑漆魚池，閉門成市。
《魏志》曰：曹植上疏曰：「東有覆敗之軍，西有殪沒之將，至使蜂蛤浮翔於淮泗，鼲鼬喧嘩於林木。」
臧榮緒《晉書》曰：郤詵爲雍州刺史，帝於東台餞之，問曰：「卿自以爲何如？」詵對曰：「臣舉賢良對策爲天下第一，猶桂林之一枝，崑山之片玉。」世祖笑。侍中奏免詵，誥曰：「吾與之戲耳。」
又曰：華譚移前松滋令袁甫曰：「枯澤非應龍之泉，平林非鸞鳳之窟。」
又曰：王戎少阮籍二十餘年，相得如時輩，遂爲竹林之遊。
《晉書》曰：劉伶與阮籍、嵇康相遇，忻然神解，便攜手入林。
又曰：嵇康以高契難期，每思郢質，所與神交者，惟阮籍、山濤，遂爲竹林之遊，預其流者，向秀、劉伶、阮咸、王戎。
干寶《晉紀》曰：初，管輅過母丘氏墓下，倚樹哀吟，精神不樂，林木雖茂，無形可交，碑誄雖美，無後可守。
《後魏書》曰：魏之先，居幽都也。鑿石爲祖宗之廟於烏洛侯國西北，自後南遷，其地隔遠，遣中書侍郎李敞詣石室，告祭天地，以皇祖先妣配，敞等既祭，斬樺木立之，以置牲體而還。後所立樺木生殖成林，其民益神之，咸謂魏國感靈祗之應也。
又曰：太祖道武帝，以建國三十四年七月七日生於參合坡北，明年有榆生於傾胞之坎，後遂成林。
又曰：葬昭成皇帝於金陵，營梓宮，木梯盡生成林。
顧愷之《啓蒙記》曰：泛林鼓於浪巔。註：西北海有泛林，或方三百里，或方百里，皆生海中浮土上，樹根隨浪鼓動。
《山海經》曰：桃林方三百里，在崑崙南誇父山北。
又曰：誇父逐日走，渴，飲河不足，道渴死，其杖化爲鄧林。
山謙之《吳興記》曰：於潛縣北有天目山，山上衆木甚美非常，因名翔鳳林。
盛弘之《荊州記》曰：宅上山頂有玉女冢，瑩墳整固，上有喬木叢生，名爲女貞林，常有白猿棲游，哀鳴清絕。
又曰：江陵縣東一百里有綠林山，茂林蓊鬱，襄陽大路經由其西，所謂當陽之綠林也。
伍瑞休《江陵記》曰：城西北六十里有大林。《春秋》魯文公六年楚饑，戎侵其西，至於阜山，師於大林，即此城也。
又曰：州城東北十二里有曹公林，相傳雲，建安十三年，曹操躡劉備於當陽長阪，回師頓此林，因謂之曹公林。
任豫《益州記》曰：廣平有石紐林，禹生處也，地方百許裏，今人猶不敢居止。
《外國圖》曰：桂林地多林木，無平土，衆猴居之，無人民，去九疑四萬里，龜林地險，無平土，衆龜居之。
應邵《風俗通》曰：配林在太山西南五六里，今樹木蓋不足言。
劉義慶《世說》曰：魏武行役失汲道，三軍皆渴。乃曰：「前有大梅林，饒子甘酸，可以解渴。」士卒聞之，口皆出水，乘此得及前源。
《莊子》曰：孔子游乎緇帷之林，坐杏壇上，弟子讀書，孔子弦歌鼓琴，曲未半，漁父下船來。
《國語》曰：唐叔射兕於徒林，殪，以爲大甲。
《越絕書》曰：麻林者，越王種麻於此，以爲弩弦，故名麻林。
《說文》曰：林屬于山曰麓。一曰麓者，守山林吏也。
《左傳》：僖公十四年，沙麓崩。
《書·鴻範五行傳》曰：沙麓者，山名也。
《詩·文王篇旱麓章》曰：瞻彼旱麓。〈山足曰麓。〉
《禮記》曰：林麓川澤，以時入而不禁。
《漢書》曰：王翁孺徙魏郡元城，元城建公曰：「昔春秋時沙麓崩，晉史卜之曰，陰爲雌，陽爲雄，土火相乘，後六百四十五年，宜有聖女興。今王翁孺徙其地，日月當之。」翁孺生禁，禁生元後。
《漢書》應劭注曰：麓，林之大者。
《風俗通》曰：《尚書》云：「堯禪舜，納於大麓。」麓，林屬�山者也。
《釋名》曰：原，元也，如元氣廣大也。
《書》曰：既修太原，至於岳陽。〈孔安國曰：高平曰原。太原今以爲郡。〉
又曰：大野既豬，東原厎平。〈孔安國曰：東原致功而平，言可耕也。〉
又曰：若火之燎於原，弗可向邇，其猶可撲滅。
《詩》曰：度其鮮原，居岐之陽，在渭之將，萬邦之方，下民之王。〈鄭玄曰：文王自知德威謀居善，言岐之南渭水側，爲萬國所向，作民之君。〉
又曰：篤公劉，於胥斯原，既庶既繁，既順乃宣，而無永嘆。〈鄭玄曰：公劉之相此原以居民，而無長嘆者也。〉
又曰：鶺鴒在原，兄弟急難。
又曰：原隰膴膴，堇荼如飴。
又曰：皇皇者華，於彼原隰。
又曰：漆沮之從，天子之所。瞻彼中原，其祁孔有。
又曰：中原有菽，庶民采之。
又曰：原隰既平，泉流既清。
《周禮》曰：原師，辯原隰之名。
又曰：大司徒之職，辯五地之物生，五曰原隰，其動物宜裸物，其植物宜叢物，其民豐肉而庳。
《禮》曰：孟夏之月，天子始命野虞出行田原，而勸民也。
又曰：聖王所以順，山者不使居川，不使渚者居中原，而弗敝也。
《傳》曰：晉侯搜於清原，作五軍以禦狄也。
又曰：晉魏絳曰：「昔辛甲之爲太史，命百官官箴王闕，於《虞人之箴》曰：在帝夷羿，冒於原獸，用不恢於夏家，獸臣司原，敢告僕夫。」
又曰：晉侯、宋公、齊國歸父，秦小子憖，次於城濮，楚師背酅而舍，晉侯患之。聽輿人之誦曰：「原田莓莓，舍其舊而新是謀。」公疑焉。子犯曰：「戰也。戰而捷必得志於諸侯，若其不捷，表裏山河必無害也。」
《春秋說題辭》曰：原，端也，平而有度也。〈宋均曰：度，若則也。〉
《公羊傳》曰：上平曰原。
《穀梁傳》曰：中國曰太原，夷狄曰大鹵。
《國語》曰：溫之會，晉人執衛成公歸之於周，使醫鴆之不死，醫亦不誅。臧文仲言於僖公曰：「刑大者陳之原野，小者致之市朝，五刑三次是無隱也。今晉人鴆衛侯不死，亦不討其使者，諱而惡之，有諸侯之請，必免之。」
《爾雅》曰：廣平曰原。
又曰：可食者曰原。〈郭璞曰：可食，謂種穀給食也。犍爲舍人曰：廣平謂士寬博而平。〉
《史記封禪書》曰：秦文公作鄜畤，靈公作吳陽上畤，宣公又作密下畤，蓋三畤在此原，故號三畤原。
臧榮緒《晉書》曰：宣帝鎮關中，諸葛亮攻郿，據渭水南五丈原，帝御之，對壘相持百餘日，俄而亮卒。
《唐書》曰：高祖校獵於華池之萬壽原，白鹿見，高祖親禦弧矢，射而獲之。
《郡國志》曰：韓馮翊有原，按《詩》曰：「有倬其道，韓侯受命。」是此原也。
又《古今地名》云：韓武子食菜於韓原，亦秦晉戰於此地，即獲杜回，又秦獲晉惠侯以歸之處。
裴景仁《符書》曰：符健皇始五年，鳳皇降滑濱社稷南原，三日而去。
崔鴻《前秦錄》曰：丞相符雄，與桓溫戰白鹿原，晉師敗績。
又曰：符健攻張琚於宜秋，還登石安原而嘆曰：「美哉，斯原也！」悵然有終焉之意。
又曰：晉梁州刺史司馬勛率步騎三萬，自漢中入秦川，符健拒之五丈原，勛敗還。
潘岳《關中記》曰：周文王葬於畢，長安東南有原名曰畢原。
又曰：驪山有白鹿原，周平王時，白鹿出此原，故名之。
又曰：宣帝少依許氏，長於杜縣，樂之。後葬於南原，立廟於曲池之北亭，曰樂游原。
《辛氏三秦記》曰：長安城北有平原，數百里無山川湖水，民井汲巢居，井深五十丈。有伯夷墓，人食薇可常食，或雲夷、叔食之三年，顔色如故。
戴延之《西征記》曰：河東鹽地東吳阪，登七山原，每登一原，輒峭起五六里，原上平廣，不知其極。
周處《風土記》曰：陽羨邑者，蓋吳郡之名境，原則平坦，高阜岡若伏龍也。
《釋名》曰：隰，蟄也，蟄，濕意也。
《說文》曰：隰，阪下濕也。
《春秋說題辭》曰：下濕白隰，隰者濕也，下而澤也。
《尚書大傳》曰：下而平者謂之隰，隰之言猶濕也。
《詩》曰：淇則有岸，隰則有泮。〈毛萇曰：泮，陂也。〉
又曰：山有扶蘇，隰有荷花。
又曰：山有漆，隰有栗。
又曰：山有榛，隰有苓。〈毛萇曰：苓，大苦也。〉
又曰：山有苞櫟，隰有六駁。〈鄭玄曰：山之有櫟，隰之有不駁，皆其所宜。〉
又曰：隰桑有阿，其葉有儺。〈鄭玄曰：隰中之桑茂盛，喻君子不用而野處也。〉
《禮》曰：孟春之月，天子祈穀於上帝，善相丘陵阪險原隰土地所宜，五穀所殖，以教導民，必躬親之。
又曰：季夏行秋令，則丘隰水潦，禾稼不熟。
《傳》曰：晉曲沃武公伐翼，逐翼侯於汾隰，驂絓而止，夜獲之，及欒共叔。
又曰：楚薳掩爲司馬，書土田，度山林，鳩藪澤，牧隰皋。
