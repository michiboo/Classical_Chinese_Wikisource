
《唐書》曰︰姜謨拜秦州刺史。高祖謂曰︰「衣錦還鄉，古人所尚，今以本州相授，用答元功。涼州之路，近爲荒梗，宜弘方略，有以靜之。」謨至州，撫以恩信，州人相謂曰︰「吾輩復見太平官府矣。」盜賊悉來歸首，士庶安之。
又曰︰顔游秦遷廉州刺史，封臨沂縣男。時劉黑闥初平，人多以強暴寡禮，風俗未安。游秦撫恤境內，敬讓大行。邑里歌之曰︰「廉州顔有道，性行同莊老。愛人如赤子，不殺非時草。」高祖璽書勞勉之。
又曰︰太宗詔朝集使刺史以上升殿，親問上，曰︰「卿等在州，何以撫教？」定州刺史薛獻對曰︰「老者國家所養，臣每存恤之；少者國家所使，臣每勸誡之。田疇荒廢，漸加墾辟；禮義既行，産業咸振。此皆稟之聖化，非臣之力。」太宗曰︰「如公之所奏，足稱循良；清淨爲政，朕所望於公等也。」
又曰︰賈敦頤，曹州冤句人也。貞觀中，曆遷滄州刺史。在職清潔，每入朝，盡室而行，惟敝車一乘，羸馬數匹；羈有缺，以繩爲之，見者不知其刺史也。後轉瀛州刺史。州界滹沱河及氵寇水，每歲泛溢，漂流民人。敦頤奏立堤堰，自是無復水患。
又曰︰田仁會，永徽初累遷郢州刺史，以善政聞。時屬亢旱，仁會自曝祈禱，竟獲甘澤。其歲大熟，百姓歌之曰︰「父母育我田使君，精誠爲人上天聞，旱田致雨山出雲，倉廩既實禮義申，但願常在不患貧。」
又曰︰《許景先傳》，開元十三年，玄宗令宰臣擇刺史之任，必在得人。景先首中其選，自吏部侍郎出爲虢州刺史，後轉岐州。
又曰︰薛大鼎爲滄州刺史。州界有無棣河，隋末填廢，大鼎奏開之，引魚鹽于海。百姓歌之曰︰「新河得通舟楫利，直達滄海魚鹽至。昔日徒行今騁駟，美哉薛公德滂被。」大鼎又以州界卑下，遂決長蘆及漳、衡等三河，分泄夏潦，境內無復水災。時與瀛州刺史賈敦頤、冀州刺史鄭德本，俱有美政，河北號「鐺腳刺史」。
又曰︰敬輝除衛州刺史。時河北新有突厥之寇，方秋而修城不輟，輝下車謂曰︰「金湯非粟而不守，豈有棄收穫而繕城郭哉！」悉令罷散，由是人吏咸歌詠之。
又曰︰蕭定。大曆中，有司條天下牧守課績，惟定與常州刺史蕭復、濠州刺史張溢爲理行第一。其勸農桑，均賦稅，逋亡歸復，戶口增加，定又冠焉。
又曰︰段秀實爲涇州刺史兼御史大夫，四鎮、北庭行軍涇原、鄭穎節度使。三四年間，吐蕃不敢犯塞，清約率易，遠近稱之。非公會，不聽樂飲酒，私室無妓媵，無嬴財，退公之後，端居靜慮而已。德宗嗣位，就加檢校禮部尚書。
又曰︰劉贊，子玄之孫，爲浙西都團練判官。建中初，楊炎作相，擢爲歙州刺史，以勤幹聞。有老婦捃拾於叢林之間，爲猛獸將，噬，幼女號呼搏而救之，母子俱免。本道觀察使韓奏爲異跡，加金紫之服，累歲遷常州刺史。
又曰︰李惠登。李希烈反，授惠登兵二千，鎮隋州。貞元初，舉州歸順，授隋州刺史，兼御史中丞。州遭李忠臣、希烈殲殘後，野曠無人，惠登樸質不知學，居官無枝棄，率心爲政，皆與理順。利人者因行之，病人者因去之，二十年間，田疇辟，戶口加。諸州奏吏入其境，無不歌謠其能。
又曰︰韓愈爲潮州刺史。既視事，詢吏民疾苦，皆曰︰「郡西湫水有鰐魚，卵而化，其長數丈，食民畜産將盡，以是民貧。」居數日，愈往視之，令判官秦濟炮一豚一羊，投之湫水，咒之曰︰「前代德薄之君，棄楚、越之地，則鰐魚涵泳於此可也。今天子神聖，四海之外，撫而有之。況潮州之境，刺史縣令之所治，出貢賦以供天地宗廟之祀，鰐魚豈可與刺史雜處此土哉？刺史受天子命令守此土，而鰐魚悍然不安溪潭，食民畜熊鹿獐豕，以肥其身，以繁其卵，與刺史爭爲長雄。刺史雖駑弱，安肯爲鰐魚低首而下哉？今潮州大海在其南，鯨鵬之大，蝦蟹之細，無不容，鰐魚朝發而夕至。今與鰐魚約，三日乃至七日，如頑而不徙，須爲物害，則刺史選材伎壯夫，操勁弓毒矢，與鰐魚從事矣！」咒之夕，有暴風雷起於湫中。數日，湫水盡涸，徙於舊湫西六十里。自是潮人無鰐患。
又曰︰盧鈞，開成元年爲廣州刺史、御史大夫、嶺南節度使。南海有蠻舶之利，珍貨輻湊。舊帥作法興利以致富，凡爲南海者，靡不困載而還。鈞性仁恕，爲政廉潔，請監軍領市舶使，已一不干預。自貞元已來，衣冠得罪流於嶺表者，因而物故，子孫貧悴，雖遇赦不能自還。凡在封境者，鈞減俸錢爲營櫝。其家疾病死喪，則爲醫藥殯斂，孤兒稚女，爲之婚嫁，凡數百家。由是山越之俗，服其德義，令不嚴而人化。
又曰︰朱敬則爲御史冉祖雍所誣，貶授廬州刺史。經數月代到，還鄉里，無淮南一物，惟有所乘馬一匹，諸子侄徒步而歸。
又曰︰許圉師轉相州刺史，政寬存惠人，吏刊石以頌之。嘗有官吏犯贓事露，圉師不令推究，但賜《清白詩》以激之。犯者愧懼，遂改節爲廉士。其寬如此。
又曰︰齊瀚，定州義豐人。爲汴州刺史。河南，汴爲雄郡，自江、淮達於河、洛，舟車輻湊，人庶浩繁。前後牧守，多不稱職，惟倪若水與瀚皆以清嚴爲治，吏民歌之。
又曰︰李勉爲廣州刺史兼嶺南節度使觀察。番禺賊帥馮崇道、桂州叛將朱濟時等，阻洞爲亂，前後累歲，陷沒十餘州。勉至，遣將李觀與容州刺史王幷力招討，悉斬之，五嶺平。前後西域舶泛海者歲才四五，勉性廉潔，舶來都不檢閱，故末年舶至者四十餘。在官累年，器用車服無增飾者。耆老以爲可繼前朝宋璟、盧奐、李朝隱之徒。人吏詣闕請立碑，代宗許之。
又曰︰楊城爲道州刺史。在州以家人法待吏人，宜罰者罰之，宜賞者賞之，一不以簿書介意。道州土地産民多矮，每年常配鄉戶貢其男，號爲「矮奴」。城不平其以良爲賤，又憫其編歲有離異之苦，乃抗疏論而免之，自是乃停其貢，民皆賴之，無不泣荷。
又曰︰尹思貞爲青州刺史。境內有蠶一年四熟者，黜陟使、衛州司馬路敬潛八月至州，見蠶嘆曰︰「非善政，孰能至於此乎！」特表薦之。
又曰︰馬嶠遂改懷州刺史。乘兵亂之後，其夏大旱，人吏失耕稼，嶠遂乃務修教化，將吏有父母者，嶠遂輒造之施敬，收瘞暴骨，去其煩苛。至秋，界中生穀，人頗賴之。
又曰︰牛僧孺爲鄂州刺史、武昌軍節度使。江夏城風土散惡，難立垣墉，每年加版築，賦菁茅以覆之。吏緣爲奸，蠹弊綿歲。僧孺至，計茅苫板築之費，歲十餘萬，即賦之以磚，以當苫築之價。凡五年，墉皆�葺，蠹�永除。
又曰︰皇甫無逸爲同州刺史，閉門自守，不通賓客，左右不得出門。凡所貨易，皆往他州。每按部樵採，不犯於人。嘗夜宿人家，遇燈炷盡，人主將續之，無逸遽抽佩刀斷衣帶以爲其炷，其廉介如此。
又曰︰呂元膺爲蘄州刺史，頗著恩信。嘗歲終閱郡獄囚，囚有自告者曰︰「某有父母在，明日元正不得相見。」因泣下。元膺憫焉，盡脫其械，縱之，以爲期。守吏曰︰「賊不可縱。」元膺曰︰「吾以忠信待之。」及期，無後到者，由是群盜感義，相引而去。
又曰︰柳宗元爲柳州刺史。土俗以男女質錢，過期則沒入錢主。宗元革其鄉法，其已沒者，仍出私錢贖之，歸其父母。
又曰︰王仲舒爲洪州刺史、江南西道觀察使。江西前例，榷酒私釀法深，仲舒至鎮，奏罷之。又出官錢二萬貫，代貧戶輸稅。
又曰︰令狐楚，子緒以蔭授官，曆隋、壽、汝三郡刺史。在汝州日，有能政，郡人請立碑頌。緒以弟在輔弼，上言曰︰「臣先父元和中特承恩顧，弟陶官不因人，出自宸衷。臣伏睹詔令，以臣刺壽州日，粗立政勞，吏民求立碑頌，尋乞追罷。臣任隋州日，郡人乞留，得上上考。此名已聞於日下，不必更立碑頌，乞賜寢停。」宣宗嘉其意，從之。
《五代史·梁書》曰︰韓建爲潼關防禦使，兼華州刺史。河潼經大寇之後，戶口流散。建披荊棘辟污萊，勸課農事，樹植蔬果，出入閭里，親問疾苦，不數年流亡畢復，軍民充實。
又曰︰王檀，字衆美，爲密州刺史。郡接淮戎，舊無壁壘，乃率丁夫修築羅城，六旬而畢，居民賴之。
又曰︰趙克裕，河陽人也。繼領亳、鄭二州刺史。時關東藩鎮方爲蔡寇所毒，黎元流散，不能相保。克裕妙有農戰之備，復善於綏懷，民賴而獲安。
《五代史·晉史》曰︰相里令自羽林都虞候爲忻州刺史。凡部曲私屬，將吏不遣蒞州邑之職，皆優其給贍，使分掌家事而已。其後累典大都，皆有聲績。
又曰︰澤州奏前刺史史延韜離州，爲軍民遮圍，不放出城，兼截下馬鐙，共留延韜，經三日後，夜開城門赴闕。
又曰︰安元信歷數任皆名郡也，親族謂曰︰「公身俸二千石，鬢有白�，家無肥美田園，何以爲子孫計？」元信曰︰「吾本無文經武略，遭遇先帝風雲之會，繼提郡印，位在親人，平生之望過矣，每以衣食豐足爲愧，安有積貨治産，欲爲豚犬輩後圖，不亦愚乎？」聞者美之。
《英雄記》曰︰幽州刺史劉虞，食不重餚，藍縷繩履。
《華陽國志》曰︰趙琰爲青州刺史。有貴要屬托，琰於廳事前置大水器，發書悉投置水中，無有所報。
《益部耆舊傳》曰︰嚴遵，字正思，爲揚州刺史。行部聞路旁女子哭聲不哀，問所哭者誰，對曰︰「夫遭燒死。」遵敕吏輿屍，到，與語，吏曰︰「死人自道不燒死。」攝女令人守屍，曰︰「當有物往。」吏曰︰「有蠅聚頭所，」遵令披視，得鐵錐貫頂，拷問以淫殺夫。
《會稽典錄》曰︰謝夷吾，字堯卿，山陰人。爲荊州刺史，遇孝章皇帝巡狩，幸魯陽，有詔敕夷吾入傳錄見囚，有亭長奸部民者，縣言和姦，上意以爲吏劫民何得言和。須臾，夷吾呵之曰︰「亭長朱幘之吏，職在禁奸，今爲惡之端，何得言和？」切讓長吏治亭長罪。其所決正一縣三百餘事，與上合。帝嘆曰︰「使諸州刺史悉如此者，朕不憂天下矣。」遷巨鹿太守。臨發，陛見，賜車馬劍帶，敕之曰︰「巨鹿劇郡，舊爲難治，以君有撥煩之才，故特授任，無毀前功。」
《祖逖別傳》曰︰逖爲豫州刺史，克己矜施，不畜資産。喪亂之餘，白骨未收者，爲之殯葬。其有骨肉恩薄不收斂者，皆加貶責，由是百姓感化，復睹太平。置酒大會，坐中耆老相與流涕而嘆曰︰「吾等投老，更得父母，死將何恨？」又童謠曰︰「幸哉遺民免豺虎，三辰既朗遇慈父。玄酒清醪甘瓠脯，亦何報恩歌且舞。」
《陶氏家傳》雲︰基，字叔先，爲交州刺史。始，夷人不識禮義，男女互相奔隨，生子乃不知父。君乃敦以婚姻之道，訓以父子之恩，道之以禮，齊之以刑，設庠序，立學校，合境化之，莫不悅之。
《語林》曰︰何公爲揚州。有葬親者乞數萬錢，而帳下無有。揚州常有糲米以賑孤寡，乃有萬餘斛，虞存爲治中面見道，帳下空素求粲。此米付帳下，何公曰︰「何次道義不與孤寡爭粒。」
《續漢書》曰︰侯覽爲益州刺史，豐富者輒誣以大罪，皆誅滅之，沒入財物。
謝承《後漢書》曰︰第五倫上疏褒稱盛美曰︰「前歲誅刺史二千石貪殘者，皆明聖所察，非臣下所及。」
《晉書》曰︰郤隆爲揚州刺史。僚屬有過，輒依台閣峻制繩之，遠近咸怨。
干寶《晉紀》曰︰苟晞爲兗州刺史。姨母寡，有一子，坐小事。姨母向晞叩頭，及中外皆乞活，不聽。死後往哭之，甚悲，曰︰「殺弟者兗州刺史，哭卿者苟道將也。」
《後魏書》曰︰於洛侯，代人也。以勞舊爲秦州刺史，而貪酷安忍。民王富熾奪民呂勝脛纏一具，洛侯輒鞭富熾一百，截其右腕，無有紀極。夜常不臥，執燭達曉，呼召賓客，說人間細事，戲謔無不爲。性不飲酒，惟多置餚胾晝夜食啖而已。自旦至中，方始寢寐。
又曰︰齊以斛律武都爲兗州刺史。塗經衛地，受絹千匹，黎陽郡守石曜手持一縑而謂之曰︰「此是老石機杼，聊以奉贈。自此已外，幷須出於吏人。」武都知曜清素純儒，笑而不責。
《北史》曰︰齊漁陽王紹信，文襄第六子，曆特進青州刺史。行過漁陽，與大富人鍾長命同坐，太守鄭道蓋來謁，長命欲起，紹信不聽，曰︰「此何物小人？」主人公爲起，乃與長命結爲義兄弟。仍與長命妻爲姊妹，責其闔家長幼皆有贈賄，鍾氏遂貧。
又曰︰齊安德王延宗爲定州刺史，於樓上大便，使人在下張口承，之以豬糝和人糞以飼左右，有難色者鞭之。
《隋書》曰︰厙狄士文拜貝州刺史，性清苦，不受公料，家無餘財。子嘗啖官廚餅，士文枷之於獄，累日杖之一百，步送還京。僮隸無敢出門。所買鹽菜必於外境，凡有出入皆封署其門，親舊絕跡，慶吊不通，法令嚴肅，吏人股戰，道不拾遺，有細過必深文陷害。
又曰︰厙狄士文爲貝州刺史。發摘奸隱，長吏尺布鬥粟之贓，無所寬貸。得千餘人而奏之，上悉配防嶺南。親戚相送，哭泣之聲遍於州境。至嶺南遇瘴癘，死者十八九。於是父母妻子惟哭士文。士文聞之，令人捕捉，撾捶盈前，而哭者彌甚。
又曰︰趙仲卿拜石州刺史。法令嚴猛，纖微之失無所容舍，鞭笞長吏輒至二百。官人戰栗，無敢違犯者；賊屏息，皆稱其能。
《唐書》曰︰楊德幹，高宗末曆澤、齊、汴、相四州刺史，治有威名。郡人爲之語曰︰「寧食三斗蒜，不逢楊德幹。」
