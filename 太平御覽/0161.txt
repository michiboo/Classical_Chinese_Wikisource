
《元和郡縣圖》曰：懷州，河內郡。《禹貢》冀州之域，覃懷之地。周爲畿內及衛、邗、雍三國。春秋時屬晉。七國時屬韓、魏二國。秦兼天下，滅衛，爲三川郡。
《禹貢》曰：覃懷底績，至于衡漳。
《後漢書》曰：光武定河內而難其守，問於鄧禹曰：「諸將誰可使守河內者？」禹曰：「昔高祖任蕭何於關中，無復西顧之憂。今河內帶河爲固，戶口殷實，北通上黨，南迫洛陽。寇恂文武備足，非此了不可也。」乃拜恂爲河內太守。恂移書屬縣，講兵肄射，伐湛園之竹以爲矢，養馬收租以給軍。
《左傳》曰：周與鄭人蘇忿生之田：州、陘、隤、懷。〈州，今河內縣。〉
又曰：襄王賜晉文公以陽樊、溫、原、攢茅之田。晉於是始啓南陽。〈在晉山之南，河之北，故曰南陽。〉
《元和郡縣圖》曰：河內縣，《春秋》野王邑也。
《左傳》曰：晉人執晏弱於野王。
《漢志》曰：武德縣，屬河內。始皇東巡，自以武德定天下，故名之也。
《十道志》曰：修武，本寧邑也。
《韓詩外傳》曰：武王伐紂，勒兵於寧，故改曰修武。
《韓非書》曰：秦昭王敗趙長平，西伐修武。
《漢書》曰：漢武帝將幸緱氏，至汲縣之新中鄉，得南越相呂嘉首，因立爲獲嘉縣。
《圖經》曰：孟州，河陽郡。《禹貢》冀、豫二州之境，則武王伐紂，會盟津是也。周爲畿內，蘇忿生之邑。後爲晉邑。
《左傳》曰：晉侯召王，以諸侯見，且使王狩。仲尼曰：「以臣召君，不可以訓。」故書曰：「天王狩於河陽。」
《北齊書》曰：神武使潘岳鎮北城，又使高永樂守南城，以備西魏；又東魏所築中氵單城仍置河陽關；故有河陽三城侯使。
《冀州圖經》曰：河陽，在河內郡南六十四里，有宮有關。
《晉書》曰：潘岳才名冠世，爲衆所嫉，出爲河陽令。
《左傳·隱三年》曰：鄭祭足帥師取溫之麥。秋，又取成周之禾。
又《僖十年》：狄滅溫，〈今河內溫縣。〉溫子奔衛。周襄王以地賜晉文公。
《元和郡縣圖》曰：衛州，汲郡。《禹貢》冀州之域，後爲殷都，衛縣界朝歌是也。戰國時屬魏。秦屬河東郡。〈漢爲汲縣地。〉
《地理志》曰：河內，殷之舊都，周既滅殷，分其畿內爲三國，《詩·風》邶、鄘、衛是也。邶以封紂子武庚；鄘，管叔尹之；衛，蔡叔尹之；以監殷人，謂之三監。
《史記》曰：周旦以成王命興師，殺武庚祿父，殺管叔，放蔡叔，以殷餘民封康叔爲衛君，居河、淇之間故商墟。
《漢志》曰：朝歌，屬河內，紂所都。周武王弟康叔所封，更名衛。王莽曰雅歌。
《劉子》曰：邑號朝歌，墨子回車。
《後漢書》曰：虞詡爲朝歌令，多盜，連年不解，親舊多勞吊之，曰：「得朝歌何衰也！」詡笑曰：「難者不避，易者必從，臣之節也。」詡謁河內太守馬棱，棱曰：「君儒者，乃在朝歌？甚爲君憂之。」詡曰：「賊犬羊相聚，以求飽暖耳。去敖倉不過百里，不知取以爲糧；青、冀州民，不知掠以爲衆，守其厄塞，此爲斷天下之右臂也。今則不然，此無大計之效也。」詡悉平之。
《春秋後序》曰：太康五年，吳寇始平，餘自江陵還襄陽，解甲休兵，乃申予舊意，修成《春秋釋例》及《經傳集解》。始訖，會汲郡汲縣有發其界內舊冢者得古書，皆簡編科斗文字，發冢者不以爲意，往往散亂。科鬥書久廢，推尋不能盡通，始者藏在秘府，餘晚得見之。
劉澄之《山川古今記》曰：黎陽，古黎國也。《詩》曰：「黎侯寓於衛」是也。
《元和郡縣圖》曰：相州，鄴郡。《禹貢》冀州之域。春秋時地屬晉。戰國時屬魏，魏文侯使西門豹守鄴是也。秦幷天下，爲邯鄲、上黨二郡之地。漢高祖分置魏郡，治鄴。
《尚書》曰：河亶甲居相。
《後魏書》曰：道武幸鄴，訪立州名，尚書崔光對曰：「昔河亶甲居相，宜曰相州。」道武從之。
《漢志》曰：魏郡，領鄴、館陶、斥丘等一十八縣。
《後魏書》曰：文帝太和十八年，卜遷都，經鄴，登銅雀台，御史崔光等曰：「鄴城平原千里，漕運四通，有西門使、起舊跡，可以饒富，在德不在險，請都之。」孝文曰：「君知其一，未知其二，鄴城非長久之地，石虎傾於前，慕容滅於後。國富主奢，暴成速敗。且西有枉人山，東有列人縣，北有柏人城。君子不飲盜泉，惡其名也。」遂止。
《魏書》曰：黃武二年，以魏郡東部爲陽平郡，西部爲廣平郡。廣平、陽平、魏平三郡爲三魏也。
《圖經》曰：安陽，紂都也，在淇、洹二水之間，本殷墟所謂北冢是也。
《戰國策》曰：紂昔聚兵百萬，左飲淇水使竭，右飲洹水不流。
《晉書·載記》曰：石勒諸將佐議欲都鄴，將攻三台，張賓進曰：「三台險固，攻守未可卒下。」於是進襄國。
《漢志》曰：內黃，屬魏郡。《春秋》「吳子、晉侯會於黃池。」今黃澤在西，陳留有外黃，故加內雲。
《十道志》曰：洛州，廣平郡。屬《禹貢》冀州之域。春秋時爲赤狄地，後屬晉。
《左傳》：「晉荀林父敗赤狄於曲梁」是也。七國時屬趙。秦幷天下，爲邯鄲郡。漢初，置廣平國。
《禹貢》曰：覃懷底績，至于衡漳。〈衡漳在肥鄉縣。〉
《左傳》曰：公會單頃公及諸侯，同盟於鶏澤。杜注云：鶏澤在廣平曲梁縣。
《漢志》：廣平國，領縣十六。武帝征和二年改爲平幹國，宣帝復故。王莽曰富昌。
《十道志》曰：洛水縣，本漢斥漳縣也。
《漢志》曰：以其國斥鹵，故云斥漳。
又曰：曲周，屬廣平國。莽曰直周。
《圖經》曰：邯鄲，單，盡也；邯，山名，謂邯山之所盡也。
《十道志》曰：邢州，鉅鹿郡。《禹貢》冀州之域。秦幷天下，於此置信都縣，屬鉅鹿郡。
《左傳》曰：凡蔣、邢、茅，周公之胤也。
又《成十五年》：楚大夫申公奔晉，晉以爲邢大夫。〈東陽，晉之山東，魏州廣平是。〉
《郡國志》曰：邢州尚書坊東平地，周百餘步，其所鳴響，人馬行上轟轟有聲，掘之即火出。
《十三州記》曰：鉅鹿，唐虞時大麓之地。《尚書》：「堯試舜百揆，納於大麓。」麓則林之大者。堯之禪舜，欲使天下皆見之，故合群臣與百姓，納之大麓之野，然後授舜，以明己禪也。
《張耳傳》曰：高祖從平城還，過趙，趙王自上食，禮甚卑。高祖箕踞。趙相貫高等乃壁人柏人，要之。上過欲宿，心動，問：「縣名爲何？」曰：「柏人。」上曰：「柏人者，迫於人也！」不宿而去。〈柏人，今堯山縣。〉
《十道志》曰：冀州，信都郡。
《元和郡縣圖》曰：春秋時屬晉。七國時屬趙。在秦屬鉅鹿郡。
李公緒《趙記》曰：趙孝成王造壇台之宮爲趙都，朝諸侯，故曰信都。
《史記》曰：秦時有說客說張耳曰：「兩君羈旅，難以獨立；立趙後，扶以義，可以就功。」乃求趙歇，立爲趙王，居信都。
《漢書》曰：項羽分趙，立張耳爲常山王，居信都，改曰襄國。
《晉書》曰：張賓說石勒曰：「襄國因山憑險，實形勢之國，可都之。」遂都於此。
《晉書》曰：初，童謠云：「古在左，月在右，讓去言，或入口。」「古在左，月在右」，胡字也。「讓去言」，襄字也。「或入口」，爲國也。尋爲石勒所都。
《後漢書》曰：王郎僭號，河北悉應。光武自薊南行，至下博，惶惑不知所之，有白頭父在道傍，指曰：「努力！信都爲長安守。」光武即馳赴信都，太守任光開門出迎。
《魏志》曰：韓馥爲冀州牧，公孫瓚欲襲之。袁紹使高元才諷馥，令以冀州讓紹。馥素恇怯，因然其計，馥長史耿武諫曰：「冀州雖鄙，帶甲百萬，谷支十年。袁紹孤客窮軍，譬如嬰兒在股掌之上，絕其乳哺，立可餓殺，奈何以州與之？」馥不從，以州與紹。
盧植《冀州風土記》曰：冀州，聖賢之泉藪，帝王之舊地。
《十三州志》曰：冀州之地，古京也。人患剽悍，故語曰：「仕宦不偶值冀部。」
《後漢書》曰：王郎起，光武自薊南馳，及至南宮，遇大風雨，光武引車入道傍空舍，馮異抱薪，鄧禹火，光武對灶燎衣。異進麥飯兔肩。
《魏志》曰：太祖拔鄴，領冀州牧，或說太祖「宜復古置九州，冀州所制者廣，天下服矣。」太祖將從之，荀曰：「若是，則冀州當得河東、馮翊、扶風、西河、幽、幷之地，所奪者衆。今分冀州，將皆動心。一旦生變，天下未易圖也。」公從之。
《元和郡縣圖》曰：趙州，趙郡。《禹貢》冀州之域。春秋時屬晉。戰國時屬趙。秦爲邯鄲郡。漢爲常山郡平棘縣地，又趙國。自兩漢及魏，以封建子弟。
《趙記》云：女子盛飾冶容，習絲竹，長袖，傾絕諸侯。
《左傳》曰：師及齊師、衛孔圉、鮮虞伐晉，取棘蒲。〈即今平棘縣也。〉
《史記》曰：蘇秦說趙曰：「當今之時，山東之建國莫強於趙。趙地方二千里，西有常山，南有漳河，東有清河，北有燕代。」
《漢志》曰：元氏，屬常山縣。王莽曰井關亭。趙公子元之封邑，故曰元氏。
《後漢書》曰：光武北征彭寵，陰後從行，生明帝於元氏傳舍。章帝幸元氏，祠光武、顯宗於縣舍，又祠顯宗於始生堂，皆奏樂，用新詩，復元氏祖。
《十道志》曰：高邑縣，趙房子之邑，《竹書紀年》作魴子。漢以爲高阝縣。後漢復改爲高邑。
《後漢書》曰：光武至高阝，群臣請即帝位，於是設壇場於高阝南千秋高亭五成陌。〈今趙州柏鄉縣。〉
《十道志》曰：鎮州，常山郡。
《元和郡縣圖》曰：《禹貢》冀州之域。周爲幷州地。春秋時爲鮮虞國。戰國時屬趙。秦兼天下，爲鉅鹿郡。
《十三州志》曰：真定，本名東垣，以河東有垣，故此加東耳。
《漢書》曰：高祖時，代相陳豨反，使趙利守東垣。上自攻之，不下，卒駡帝，帝怒，增兵急攻城，斬駡者，改曰真定。
《漢志》曰：井陘，屬常山郡。
《穆天子傳》曰：天子獵於山。注曰：燕、趙謂山脊爲，即今井陘是。
《史記》曰：秦始皇十八年，攻趙，王剪下井陘。
《元和郡縣圖》曰：靈壽縣，本中山國都也。
《十三州志》曰：中山武公本周之同姓，其後桓公不恤國政。晉太史餘見周王，王問之：「諸侯孰先亡？」對曰：「中山之俗以晝爲夜，以臣觀之，中山其先亡乎？」其後魏樂羊爲文侯將，拔中山，封之靈壽。
《戰國策》曰：九門縣本有九室而居，趙武靈王改爲九門縣。
《史記》曰：趙惠王三十八年，藺相如城九門大城。
《十道志》曰：定州，博陵郡。《禹貢》冀州之域。虞舜十二州，蓋井州之域。春秋時鮮虞白狄之國，後改爲中山國。
張曜《中山記》曰：郡理中山，以其城中有山，故謂之中山。又云：郡治中人城。
《漢志》曰：盧奴縣，屬中山國。盧水出焉。
《圖經》曰：安喜縣，即古盧奴縣也。有黑水故池，深而不流；俗謂黑水爲盧，不流爲奴。
《漢書·外戚傳》曰：宣帝母王夫人，微時與父泣別於柳宿城。〈在豐義縣。〉
《十道志》曰：唐縣，本春秋時鮮虞邑也，漢爲唐縣地。
《漢志》曰：唐縣，屬中山國。王莽曰和親。故堯國也。堯爲唐侯，邑於此。堯山在唐東北望都界。孟康曰：晉荀吳伐鮮虞，入中人，今中人亭是。
應劭《風俗通》曰：中人城北四十里有左人亭，鮮虞故邑。〈左人亭即唐縣也。〉
《漢書》曰：望都，屬中山國。莽曰順調。堯山在北，堯母慶都山在南，登堯山見都山，故以爲名。
《圖經》曰：陘邑縣，本七國時中山國之苦陘縣也。
《史記》曰：李克爲中山相，苦陘之吏上計，入多於前，克曰：「苦陘上無山林之饒，下無藪澤牛馬之息，而入多於前，是擾亂吾民也。」於是免之。
《十道志》曰：鼓城縣，春秋鼓子之邑，漢下曲陽之地。
《春秋左氏傳》曰：晉荀吳圍鼓，以鼓子鳶�歸。〈鉅鹿下曲陽有鼓衆。〉
《十三州志》曰：中山有上曲陽，故加下耳。
《圖經》曰：北平縣，本秦曲逆縣之地，屬中山國。
《漢書》曰：高祖北征還過曲逆，上其城，望室甚大，曰：「壯哉縣！吾行天下，獨見洛陽與是耳。」於是封陳平爲曲逆侯。
《後漢書》曰：章帝北巡北嶽，以曲逆名不善，改爲蒲陰。
《十道志》曰：瀛州，河間郡。《禹貢》冀州之域。舜十二州爲幷州之境。春秋時屬燕、趙二國。秦幷天下，爲河間郡。漢爲河間國。
《郡國志》曰：瀛州，以地帶滄海，物産滋瀛，故以名之。又云：以瀛海爲名。
《漢志》曰：河間國，領縣四：樂成、侯井、武隧、弓高。王莽曰朔定。應劭曰：在兩河之間。
《漢書》曰：武帝時，望氣者雲「西北有女極貴」，遂訪之於河間，得鈎弋夫人。
《十道志》曰：博野縣，本漢蠡吾縣地。
《十三州志》曰：太初元年，蠡吾侯志入繼孝質，是爲孝桓帝。追尊其父蠡吾侯翼爲孝宗皇帝，陵曰博陵，因改爲博野縣。
《漢志》曰：高陽縣，屬涿郡。王莽曰高亭。以其在高河之陽，故曰高陽。
《漢志》曰：東平舒，屬渤海郡。以代郡有平舒，故此加東也。〈即平舒縣。〉
