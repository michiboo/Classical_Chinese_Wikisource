
《六典》曰︰三師，訓導之官也。蓋天子所師法，大抵無所統職，然非道德崇重則不居其位，無其人則闕之。
《尚書》雲︰成王黜殷，滅淮夷，歸酆，作《周官》。立太師、太傅、太保，茲惟三公，論道經邦，燮理陰陽。孔安國曰︰「師，天子所師法；傅，傅相天子；保，保安天子於德義。」
《禮記》雲︰設四輔及三公，不必備，惟其人。語使能也。
《六典》雲︰漢承秦制，不置三公。漢末，以大司馬、大司徒、大司空爲三公。師傅之官，位在三公上。後漢因之，師、傅尊號曰上公，置府僚。魏、晉、江左皆然。後魏太師、太傅、太保尊號曰三師，後周又爲三公。隋氏又爲三師。
《毛詩》曰︰尹氏太師，維周之氐，秉國之均，四方是維，天子是毗，俾民不迷。〈箋雲︰毗，輔也。言尹氏居太師之官，持國政之平，維制四方。〉
又曰︰維師尚父，時惟鷹揚，諒彼武王，肆伐大商。
《大戴禮》曰︰天子不論於先聖王之德，不知君國畜民之道，不見禮義之正，不察應事之理，不博古之典傳，不閑威儀之數，禮樂無經，學業不法，凡是其屬太師之任也。
《逸禮》曰︰太公爲太師，周公爲太傅，召公爲太保
《史記》曰︰周文王得呂尚於溪，以爲師，謂之太公；武王嗣位，號曰師尚父；成王即政，尊爲太師
《漢書音義》曰︰師，訓也。
應劭《漢官儀》曰︰孝平皇帝元始元年，太后詔曰︰「太師光，今年老有疾，俊�大臣，惟國之重。《書》曰︰無遺老成，國之將興。尊師重傅，其令太師無朝，十日一賜餐，賜以靈壽杖。黃門令爲太師於省中施坐置幾，太師入省用杖焉。」
《續漢書》曰︰趙典篤學博聞，宜備國師，即太師也。
《獻帝春秋》曰︰董卓自號太師，御史中丞以下皆拜。皇甫嵩與卓爭權，後嵩爲中丞，見卓拜。卓曰︰「可以服未？」嵩曰︰「安知明公乃至於是。」卓曰︰「鴻鵠固有遠志，但燕雀不知耳。」嵩曰︰「昔與明公俱爲鴻鵠，但公今日變爲鳳凰。」卓笑曰︰「卿早服，何得不拜！」
《晉書·載記》曰︰蜀李壽以安車束帛聘龔牡爲太師，牡固辭，特聽縞巾素帶，居師友之位。
《宋書》曰︰太師、太傅、太保、爲三公，訓護人主，導以德義，天子加拜，待以不臣之禮，非人則闕矣。漢制保傅在三公上，號曰上公，自後常然。
《隋書》曰︰高祖受禪，李穆來朝，高祖降座禮之，拜太師，贊拜不名，真食成安縣三千戶。於是穆子孫雖在繈褓，拜儀同。其一門執象笏者百餘人。穆之貴盛，當時無比。
《唐書》曰︰太宗降手詔曰︰「朕觀前代，明王聖主曷常無師傅哉？況朕踵百王之末，智不周物，其無師傅何以匡朕之不逮！《詩》不雲乎︰不愆不忘，率由舊章。宜依古道，置三師位也。」
《通典》曰︰太師古官，殷紂時箕子，周武王時太公，成王時周公，幷爲太師。周公薨，畢公代之。秦及漢初幷無，至平帝元始元年初置，以孔光居焉。金印紫綬，位在太傅上。
《大戴禮》曰︰傅，傅之德義也。天子無恩於父母，不惠於庶人，無禮於大臣，不中於折獄，不哀於喪，不敬於祭，不信於諸侯，不議於戎事，不厚於德，不強於行，不從太師之言。凡是之屬，太傅之任也。
《漢書》曰︰王莽權日盛，孔光憂懼，不知所出，上書乞骸骨。莽白太后︰「帝幼小，宜師傅。」領宿衛，明年，徙爲太師。莽爲太傅，光常稱疾，不敢與莽幷。
《漢書音義》曰︰傅，覆也。
《東觀漢記》曰︰詔雲，行太尉事衛尉趙喜，三葉在位，爲國元老，其以喜爲太傅。
又曰︰胡廣爲太傅，總錄尚書事。時年八十而心力克壯，繼母在堂，朝夕瞻省，傍無几杖，言不稱老，達練事體，明解朝章，雖無謇直之風，屢有補缺之益。
又曰︰卓茂，字子康。世祖即位，求茂謁見。年七十餘，拜太傅，封宣德侯，賜几杖。
又曰︰鄧禹，字仲華，以元功拜太傅，進見東向，甚見尊寵。
《後漢書》曰︰張禹遷爲太傅，鄧太后以殤帝初育，〈育，生也。〉欲令重臣居禁內，乃詔禹舍宮中，給帷帳床褥，太官朝夕進食，五日一歸府。每朝見，特贊與三公絕席。
《續漢書》曰︰太傅掌以善道，無常職。每帝即位，輒置一人錄尚書事，薨，輒省之。
華嶠《後漢書》曰︰鄧彪，字智伯，爲太傅，賜爵關內侯。百官總已以聽於彪，恩寵之異，莫與爲比焉。
應劭《漢官》曰︰太傅，古官也。周成王時，康叔爲之。高後元年初，用王陵，金印紫綬。
又曰︰和帝冊故太尉鄧彪曰︰「元功之族，三讓彌高，今以彪爲太傅。」
《魏志》曰︰鍾繇遷太傅。繇有膝疾，拜起不便。時華歆亦以高年疾病，朝見皆使載輿車，虎賁舁上殿就坐。是後三公有疾，遂以爲故事。
《晉書》曰︰何曾爲太傅，乞遜位，詔會朝劍履乘輿上殿，如漢相國蕭何、田千秋，魏太傅鍾繇故事。
《宋書》曰︰晉宣帝爲魏太傅，誅曹爽，後置左右長史、掾屬、舍人各十人，事既非常，加又領兵，非準例也。
《齊職儀》曰︰太傅，品秩冠服同太宰。成王即位，周公爲太傅，遷太師，秦無其職。漢惠帝崩，呂後以丞相王陵爲少帝太傅，位在三公上。
《後魏書》︰淮陽王欣，大統中爲太傅，文帝謂欣曰︰「王三爲太傅，再爲太師，自古人臣未聞此例。」欣遜謝而已。
《北齊書》曰︰高歸彥作亂冀州，詔段韶與東安王婁睿率衆討平之，遷太傅，賜女樂十人幷歸彥果園一千畝。
《後周書》曰︰王盟爲太傅。盟姿度弘雅，仁而泛愛，雖位居師傅，禮冠群後而謙恭自處，未嘗以勢位驕人。魏文帝甚尊重之。
賈誼《新書》曰︰昔周文王使太公望傅太子發，嗜�它〈大何反。〉魚而公弗予。文王曰︰「發嗜�它魚，何爲弗予？」太公曰︰「禮�它魚不登乎俎豆，豈有非禮而可以養太子哉！」
《語林》曰︰太傅府有三才︰裴邈清才，潘陽仲大才，劉慶孫長才。
曹植《輔臣論》曰︰蓋精微聽察，理析毫分，規矩可則，阿保不傾，群言繫於口，而研核是非；典誥總乎心，而惟所用之者，鍾太傅也。
王廙之《保傅箴》曰︰保傅之賢明。宗國用寧；輔弼之不忠，禍及於躬。無曰父子無間，昔有潘崇；無曰至親無二，或容江充。
《周禮》曰︰保氏掌諫王惡。〈諫者，以禮義正之也。〉
《大戴禮》曰︰天子處位不端，受業不敬，言語不序，聲音不中律，進退升降不以禮，俯仰周旋不無節，凡此之屬，太保之任也。
《尚書大傳》曰︰成王在豐，欲宅洛邑，使召公先相宅。六日乙未，王朝步自周則至於豐。惟太保先周公相宅。〈太保召公先周公視洛邑也。〉
應邵《漢宮》曰︰太保，古官也。保，養也。
《晉書》曰︰王祥，字休徵。泰始元年拜太保。三年，御史中丞侯史光上言︰「祥久以疾病缺廢朝會，應免官。」詔曰︰「太保耆艾元老，高行清粹，朕所毗倚，以隆道弘治者也。前後遜讓不從所執，此非有司所得議也。其寢光奏。」
《晉起居注》曰︰太保衛瓘明允篤誠，有匪躬之志，其給千兵，騎百人。
《齊職儀》︰殷太甲時，伊尹爲太保。周成王時，召公爲太保。
崔鴻《十六國春秋·蜀李雄錄》曰︰雄異母兄始，字伯敬，爲太保，善撫士衆，衆多歸之，時人爲之語曰︰欲養老，屬太保。
《呂氏春秋》曰︰荊文王得如黃之狗、宛路之�，以田於雲夢，三月不反，得丹陽之姬，期年不聽朝。保申曰︰「先王卜，以臣爲保吉，今王期年不聽朝，王之罪當笞。王伏，臣將笞王。」王曰︰「不�免於繈褓而齒於諸侯矣。願請變更而無笞。」保申曰︰「臣承先王之令，不敢廢也；王不受笞，是廢先王之令也。臣寧抵罪於先王。」王曰︰「敬諾。」引席，王伏，保申束細箭五十，跪而加之於背，如此者再。謂曰︰「王起。」王乃變更，召保申殺如黃之狗，折宛路之�，放丹陽之姬，兼國三十九，保申之力也。
《周禮·天官上》曰︰太宰之職，掌建邦之六典，佐王治邦國。
又曰︰太宰以九兩系邦國之民。〈兩，耦合之。言系者以維持其情性，使不離散也。〉
《尚書·伊訓》曰︰百官總已，以聽冢宰。伊尹乃明言烈祖之成德，以訓於王。〈湯有功烈之祖，故稱爲王，即太甲也。〉
又曰︰冢宰統百官，均四海。
《家語》曰︰官屬不治，分職不明，法政不一，百事失紀曰亂。亂則飭冢宰。〈飭謂整攝。〉
《晉書》曰︰武帝時，何曾屢上書遜位，詔以「司徒所掌煩務，不可以久勞耆艾，其進位太宰，朝會乘輿，劍履上殿，以漢蕭何，魏鍾繇故事。」
又曰︰何曾爲太宰，年老禮優，每召見，敕以常所飲食服物自隨，令二子侍從。
又曰︰太宰與王導同受顧命輔成帝時，帝幼沖，詔依安平獻王孚故事，設床帳於殿上，帝親迎拜。
又曰︰安帝以太宰琅阝琊王德文不宜嬰拂事務，以紆論道之重；可袞冕之服，綠糸戾綬，羽葆鼓吹。〈糸戾，音戾。，綠也。以綫爲質。又曰︰，草名也，出琅阝琊平昌縣。似艾，可染綬，因以爲綬名也。〉
《晉公卿禮秩》曰︰安平王孚，朗陵公何曾，汝南王亮，皆爲太宰。
《齊職儀》曰︰太宰品第一，金章紫綬，佩山玄玉。堯命羲和，使主陰陽之職。羲伯司天，即天官也。後稷伏事虞夏，敬授民時，尊稷爲天官。夏衰，稷後不失官，由是廢稷。殷以其官爲冢宰。周公在豐爲太宰，邵公又居之。秦漢魏無其職。晉武以從祖安平王孚爲太宰，安平薨，省；咸寧四年又置。或謂本太師之職。避景皇諱，改爲太宰。〈或謂太宰，周之卿位。〉晉武依周置職以尊安平，非避諱也。元興中，恭帝爲太宰，桓玄都督中外，博士徐豁議︰「太宰非武官不應都督。」遂從豁議。
《後周書》曰︰文帝依《周禮》，建六官，遂置天官大冢宰卿一人，掌邦理，以建邦之六典佐皇帝，理邦國。
《通典》曰︰太宰於殷爲六太，於周爲六卿，亦曰冢宰。周武王時，周公始居之，掌建邦之理。秦、漢、魏幷不置。晉初，依《周禮》備三公。三公之職，太師居首。景帝名師，故置太宰以代之，而以安平獻王孚居焉。
仲長統《昌言》曰︰冢宰，堯官也，《尚書》曰冢宰。一曰掌邦治官府以紀萬民；二曰教典，以安邦國，以教官府，以擾萬民；三曰禮典，以統百官，以和邦國，以諧萬民；四曰政典，以平邦國，以正百官，以均萬民；五曰刑典，以詰邦國，以任百官，以生萬民。
魏溫子升《爲上黨王穆讓太宰表》曰︰臣聞策蹇長途，終慚一日之致；懸縷層台，難任千鈞之重。固知才弱不可自強，力微難以企及。智小謀大，恐貽折足之憂；才輕任重，懼有絕臏之悔。既慮鑠金，固陳匪石。
《六典》曰︰三公，論道之官也。蓋以佐天子，理陰陽，平邦國，無所不統。故不以一職名其官。
《尚書》曰︰惟茲三公，論道經邦，燮理陰陽。
《周禮》曰︰三槐，三公位焉。
《公羊》曰︰三公者何？天子之相。
《春秋漢含孳》曰︰三公在天爲三台，九卿爲北斗。三公象五嶽，九卿法河海，二十七大夫法山陵，八十一元士法穀阜，合爲帝佐以匡綱紀。
《史記》曰︰公孫弘，以《春秋》白衣爲天子三公。漢初，因秦置丞相，而弘爲之，則丞相爲三公矣。
《漢書》曰︰六符。〈孟康曰︰泰階三台也，凡六星也。六符，星之符驗也。〉
《晉書》曰︰文帝爲晉王，何曾與高柔、鄭沖俱爲三公。將入見，曾獨致拜盡敬，二人猶揖而已。
《晉官品令》曰︰三公，綠糸戾綬也。〈糸戾，音戾。〉
《宋志》曰︰三公黃閣，前史無其義，按《禮記》，士，與天子同，公侯、大夫則異。鄭玄注云︰士賤與君同，不嫌也。夫朱門洞啓，當陽之正色也。三公之與天子禮秩相亞，故黃其閤以示謙，不敢斥天子，宜是漢來制也。〈，音畢。〉
《通典》曰︰隋置太尉、司徒、司空以爲三公，參議國之大事。依北齊置府寮，無其人則缺。祭祀則太尉亞獻，司徒奉俎，司空行掃除，其位多曠，行事則攝。
《天文錄》曰︰三台星，一名三能，一名天柱。三公之位也。在人曰三公，在天曰三台。
陶氏《職官要錄》曰︰三台，擬三公。黃帝以風後配上臺，天老配中台，五聖配下臺。
《韓子》曰︰背私曰公。三象鼎足，數三，法三光。《傅子》曰︰三公者，佐天子理陰陽。
《環濟要略》曰︰三公者，象鼎三足，共承其上也。
《說苑》曰︰三公，正天下，調陰陽，節風雨。
《古今通語》曰︰異官同爵，共位別職，興仁隆化、幽贊神明者，謂之太尉；和五教、理人倫，使風行俗平、萬國咸寧者，謂之司徒；使國無枉理，法錯刑清、事均民聚者，謂之司空。若仁義之路開，和平之氣通，則五星順行，庶績咸熙。
李固《奏記》曰︰湯問伊尹，公卿大夫其相何如？伊尹對曰︰三公，智通大道，應變不窮者也。其言足以調陰陽、正四時、節風雨，非大罪不遜位。
