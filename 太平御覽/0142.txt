
《蜀志》曰：先主甘皇后，沛人。産後主，值曹公軍至，追先主於當陽長阪，於時困逼，棄後及後主，賴趙雲保護，得免於難。後卒，追謚皇思夫人，遷葬於蜀，未至而先主殂殞。丞相亮上言：「皇思夫人宜號昭烈皇后，與大行皇帝合葬。」制曰可。
《蜀志》曰：先主穆皇后，陳留人也。兄吳壹，素與劉焉有舊，是以舉家隨焉入蜀。焉有異志，而聞善相者，使相後，雲當大貴。焉時將子瑁自隨，遂爲瑁納後。瑁死，後寡居。先主既定益州，而孫夫人還吳，群下勸先主聘後。先主疑與瑁同族，法正進曰：「論其親疏，何與晉文之於子圉乎？」於是納後。延熙八年，薨，合葬惠陵。
《蜀志》曰：後主敬哀皇后，車騎將軍張飛長女。章武元年，納爲太子妃。建興元年，立爲皇后。
《蜀志》曰：後主小張皇后，飛小女。隨後主遷於洛陽。
《吳志》曰：孫堅吳夫人，權之母也。本吳人，徙錢塘，早失父母，與弟居。孫堅聞其才貌，欲娶之。吳氏親戚嫌堅輕狡，將距焉，堅甚慚恨。夫人謂親戚曰：「何愛一女以取禍乎？如有不遇，命也。」於是遂許爲婚，生四男一女。及權少年統業，夫人助理國政，甚有補益。建安七年，臨薨，引見張昭等，囑以後事。
《吳志》曰：吳主孫權步夫人，臨淮淮陰人也。以美麗得幸於權，寵冠後宮。性不嫉妒，多所推進，故久見愛。權爲王及帝，意欲以爲後，群臣議在徐氏，權依違者十餘年，然宮內皆稱皇后，親戚上疏稱中宮。及薨，臣下緣權旨，請追正名號，乃贈皇后印綬。
《吳志》曰：吳主權王夫人，琅琊人也。夫人以選入宮，得幸，生孫和。權將立爲後，而全公主素憎夫人，數加譖毀。及權寢疾，言有喜色，由是權深責怒，以憂死。
《吳志》曰：吳主權王夫人，南陽人也。生孫休。及和爲太子，和母貴，諸姬有寵者，皆出居外。夫人出在公安，卒，因葬焉。休即位，遣使追尊曰敬懷皇后，改葬敬陵。
《吳志》曰：吳主權潘夫人，會稽句章人。父爲吏，坐死。夫人與姊俱輸織室，權見而異之，召充後宮。得幸，有身，夢有以龍頭授己者，己以蔽膝受之，遂生孫亮。明年，立夫人爲皇后。性妒媚容，自始至卒，譖害甚衆。權不豫，夫人使問中書令張昭呂后專制故事。侍寢疲勞，因以羸病，諸人伺其昏臥，共縊殺之，託言中惡。後事泄，坐死者六七十人。權尋薨，合葬蔣陵。
《吳志》曰：吳主權謝夫人，會稽山陰人也。權聘以爲妃，愛幸有寵。後權納姑孫徐氏，欲令謝下之，謝不肯，由是失寵，早卒。
《吳志》曰：吳主權徐夫人，吳郡富春人也。初適同郡陸尚，尚卒，權聘以爲妃，使母養子登。後權以夫人妒忌，廢之。以疾卒。
《吳志》曰：孫亮全夫人，全尚女也。立爲皇后。孫綝廢亮爲會稽王，隨亮之國。
《吳錄》曰：亮妻惠解有容色，吳平乃歸。永寧中，卒。
《吳志》曰：孫休朱夫人，朱據女。孫綝廢亮，休立，夫人爲皇后。休卒，群臣尊夫人爲皇太后。孫皓即位月餘，貶爲景皇后，稱安定宮。
《吳志》曰：孫和何姬，丹陽句容人也。父遂，本騎士。孫權嘗游幸諸營，而何姬觀於道中，權望見異之，命宦者召入，以賜子和。生男，權喜，名之曰彭祖。彭祖即皓也。後徙和居新都，遣使賜死，嫡妃張氏自殺，何姬曰：「若皆從死，誰當養孤？」遂撫育皓，及其三弟。皓即位，尊和爲昭獻皇帝，何姬爲昭獻皇后，月餘，進爲皇太后焉。
《吳志》曰：孫皓滕夫人，故太常胤之族女也。胤夷滅，夫人父牧以疏遠徙邊郡。孫休即位，大赦，得還，以牧爲五官中郎。皓既封烏程侯，聘牧女爲妃。皓即位，爲皇后，封牧高密侯，拜衛將軍、錄尚書事。時人以牧尊戚，頗推令諫爭。而夫人寵漸衰，皓滋不悅，皓母何恆左右之。又太史言，「於運曆中，後不可易」。皓信巫覡，故得不廢，常供養昇平宮。長秋宮僚，備員而已，受朝賀表疏如故。皓內諸寵姬，佩皇后璽紱者多矣。天紀四年，隨皓遷於洛陽。
崔鴻《三十國春秋·前趙錄》曰：左賢王妃呼延氏，魏嘉平中祈子於龍門，俄而有一大白魚，頭有二角，軒髯躍鱗於而至於祭所，久之乃去。巫覡皆異之，曰：「此嘉祥也。」其夜夢旦所見魚變爲人，左手把一物，大如半鶏子，光影非常，授延氏曰：「此是日精，服之生貴子。」自是十三月而生淵。
崔鴻《三十國春秋·前趙錄》曰：劉淵皇后張氏，夢日入懷，寤而告淵，淵曰：「吉徵也，慎勿言之。」自是十五月生聰。
崔鴻《三十國春秋·前趙錄》曰：劉聰皇后呼延氏，淵後之從父妹，有美色，恭孝稱於宗族，淵後愛聰姿貌，故以配焉。每謂聰曰：「父終子紹，古今之大典，陛下自承高祖之嗣，太弟何爲者哉？陛下百年後，粲兄弟必無種也，願陛下深思之。」聰亦信之，曰：「然，吾當爲計。」後曰：「事留變生，太弟見粲兄弟幷大，必有不安之志矣；或有小人構間其中，未必不禍發於今日。妾常聞陛下說魯隱公事，一何相似，竊爲陛下寒心。」聰深其言，於是相圖之計起矣。
崔鴻《三十國春秋·前趙錄》曰：劉聰皇后劉氏，殷長女也，字麗芳，以左貴嬪立爲皇后。聰將起皇�儀殿，廷尉陳元達諫，聰大怒，將斬之。後時在後堂，聞而密遣中常侍敕左右停刑，於是手疏啓曰：「伏聞敕旨將爲妾營殿，今四海未一，禍難猶繁，廷尉之言，社稷之計。當賞以美爵，而反欲誅之。陛下此怒，由妾而起；廷尉之禍，由妾而招。自古國敗家喪，未始不由婦人。妾每覽古事，忿之不忘，何意今日，妾自爲之！後人觀妾，猶妾之視前人，復何面目仰侍巾櫛，請歸死此堂，以塞陛下誤惑之過。」聰覽之色變，曰：「朕此來得微風之患，意怒不自由。元達，忠臣。」命其冠履就坐，引元達以劉後表示之曰：「外輔如公等，內輔如此後，朕亦何憂矣。」
崔鴻《三十國春秋·前趙錄》曰：聰後劉氏，殷小女，字麗華。童齒聰惠，膚�異常，晝營女工，夜誦經傳，母每止之，敦玩彌甚。與諸兄爭論經義，理旨超然，諸兄常深嘆謝。性孝友，善風儀，進止如�璋焉。以貴嬪立爲皇后。殷二女四孫，皆姿色超世，女德冠時。聰幷納之，自是六劉之寵，傾於後宮。建元中，流星起於牽牛，入紫微，龍形尾蛇，其光照地，落平陽北十里。視之則肉臭聞於平陽，肉旁常有哭聲，晝夜不止，聰甚惡之。劉後産一蛇一虎，各害人而走，尋之不得，頃見隕肉之旁。劉後卒，僞謚武宣皇后。乃失此肉，哭聲亦止。
崔鴻《三十國春秋·前趙錄》曰：劉皇后，侍中暟女。年十三，長七尺八寸，手垂過膝，髮與身齊，姿色才德，邁於列後。
崔鴻《三十國春秋·前趙錄》曰：石勒劉皇后，侍中閏之妹，後部胡人也。勒納之於胡關，美色，有特寵。張枰反於襄城，後抽劍斬之，勒賴後濟。後性惠，有�略，助理軍國之務，有呂氏輔漢之風，然嚴整貞婉容裕不妒忌過之也。石弘即位，尊爲皇太后。與彭城王堪謀殺石虎，謀泄，虎殺之。
崔鴻《三十國春秋·前趙錄》曰：垂皇后段氏，字元妃，光祿大夫儀之女。後少而婉惠，有節操，嘗謂妹季妃曰：「我終不能爲庸人之妻。」季妃曰：「妹亦不爲庸天之婦。」鄰人聞而笑之。內黃人張定善相，見儀二女，大驚曰：「君家大興，當由二女。」儀深異之，至年二十餘而不嫁。儀子麟謂儀曰：「張定何知，而拒求者。」儀曰：「吾女輩志行不凡，故且踟躕，以擇良配。」垂稱燕王，垂納元妃爲繼室，遂有殊寵。范陽王德亦聘季妃焉。姊妹俱爲垂、德皇后，卒如其志。
沈約《宋書》曰：武敬臧皇后，諱愛親，東莞人。後槁祖，生會稽宣長公主。高祖以儉正率下，後恭敬不違。及高祖興復晉室，居上相之重，而後器服粗素，不爲親屬請謁。晉義熙四年正月甲午，卒於東城，時年四十八。追贈豫章公夫人，還葬丹徒。
《宋書》：武帝胡婕妤，諱道安，淮南人。義熙初，爲高祖所納，生文帝。五年，被譴賜死，時年四十二。高祖踐祚，追贈婕妤。太祖即位，上尊號曰章皇太后。
沈約《宋書》曰：文帝袁皇后，諱齊嬀，陳郡陽夏人，左光祿大夫湛之庶女也。太祖初拜宜都王妃，生太子劭及東陽獻公主英娥。上待後恩禮甚篤，袁氏貧薄，後每就上求錢帛以贍與之，上性節儉，所得不過三五萬、三五十匹。因此恚恨甚深，稱疾不復見上。上每入，必他處迴避。上數掩伺之，不能得。疾篤，上執手流涕問所欲言，後視上良久，乃引被覆面。崩於顯陽殿，時年四十六。上甚悼痛之，詔永壽太守顔延之爲哀策文，其文甚麗也。
沈約《宋書》曰：文帝路淑媛，諱惠男，丹陽建康人也。以色貌選入後宮，生孝武，拜爲淑媛。年既長，無寵，常隨世祖出藩。世祖入討元兇，淑媛留守尋陽。上即位，有司奉尊號曰皇太后。弟休之幷超顯職。太后頗預政事，賜與休之等財物，家累千金，居處器服，與帝子相侔。尋崩，年五十五。遷殯東宮，改東宮門題曰崇憲宮。
沈約《宋書》曰：孝武文穆王皇后，諱憲原，琅琊臨沂人。元嘉二十年，拜武陵王妃。生廢帝、山陰公主。世祖在藩，後甚有寵。上伐凶逆，與太后同還京都，立爲皇后。大明四年，率六宮躬桑於西郊。廢帝即位，尊曰皇太后，宮曰永順。其年，崩於含章殿，時年三十八。葬景寧陵。
沈約《宋書》：文帝沈婕妤，諱容姬。納後宮，爲美人。生明帝，拜爲婕妤。元嘉三十年，卒，時年四十。世祖即位，追贈湘東國太妃。太宗即位，上尊號爲皇太后。
沈約《宋書》曰：明恭王皇后，諱貞風，琅琊臨沂人也。上嘗宮內大集，而裸婦人，觀之以爲歡笑。後以扇障面，獨無所言。帝怒曰：「外舍家寒乞，今共爲笑樂，何獨不視？」後曰：「爲樂之事，其方自多，豈有姑姊妹集聚，而裸婦人形體以爲樂。外舍之爲歡適，實與此不同。」帝大怒，遣後令起。廢帝即位，尊爲皇太后。元徽五年五月五日，太后賜帝玉柄毛扇，帝嫌其毛柄不華，因此欲加鴆害，已令太醫煮藥，左右止之曰：「若行此事，官家便應作孝子，豈復得出入交會。」帝曰：「汝語大有理。」乃止。孝建元年，薨於第，時年四十四。
沈約《宋書》曰：明帝陳貴妃，諱妙登，丹陽屠家女也。太妃家在建康縣東，家貧，有草屋兩三間。上出行見之，賜錢三萬，令起瓦房。尉自送錢與之，家人幷不在，唯太妃在家，時年十二三。尉見其容質甚美，即以白世祖，於是迎入宮，賜太宗。始有寵，一年許衰歇，以乞將軍李道兒，尋又還，生廢帝。故民中皆呼廢帝爲李氏子。廢帝踐祚，號曰皇太妃，輿服一如晉孝武太妃故事，置家令一人，改諸國太妃曰大姬。
沈約《宋書》曰：後廢帝江皇后，諱簡珪，濟陽考城人。太始五年，太宗求太子妃，而雅信小數，名家女多不合。後弱小，門無強蔭，卜筮最吉，爲太子納焉。太子即位，爲後。帝既廢，降爲蒼梧王妃。
沈約《宋書》曰：明帝陳昭華，諱法容，丹陽人也。太宗晚年，諸弟姬人有懷孕者，輒取入宮，及生男，殺其母，而與六宮所愛者養之。順帝，桂陽王休範子也，以昭華爲母焉。順帝即位，進爲皇太妃。
沈約《宋書》曰：順帝謝後，諱梵境，光祿大夫莊孫女也。升明二年，立爲皇后。順帝禪位，降爲汝陰王妃。
