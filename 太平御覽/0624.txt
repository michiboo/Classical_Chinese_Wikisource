
《管子》曰：國有四維。一維絕則傾，二維絕則危；三維絕則覆，四維絕則滅。傾可正，危可安，覆可起，滅不可復措也。四維：一曰禮，二曰義，三曰廉，四曰恥。
又曰：政之所行，在順民心；政之所廢，在逆民心。民惡憂勞，我佚樂之；民惡貧賤，我富貴之；民惡危墜，我存安之；民惡滅絕，我生育之。
又曰：凡牧民者，使士無邪行，女無淫事。士無邪行，教也；女無淫事，訓也。教訓成俗，而刑罰省也。
又曰：善爲國者，使民若饑魚之歸餌，渴馬之走飲。
又曰：堯、舜之民，非生而治；桀、紂之民，非生而亂。治亂在上也。
又曰：聖人設度量，置儀法，如天地之堅，如列星之固，如日月之明，如四時之信然。故令往而民從之。
《老子》曰：治大國若烹小鮮，〈烹小鮮不敢橈，恐其縻也。治國煩則亂，治身煩則精神散。〉以道蒞天下者，其鬼不神。〈以道德治天下，則鬼不敢見其精神以犯人也。〉
又曰：聖人虛其心，實其腹，弱其志，強其骨，常使民無知無欲，使夫知者不敢爲也。爲無爲，則無不治矣。
又曰：聖人無恆心，以百姓心爲心。善者，吾善之；不善者，吾亦善之。信者，吾信之；不信者，吾亦信之。〈欲善信者，吾因而善信之；不善信者，吾亦以善信教之。〉聖人在天下忄忄，爲天下渾其心，〈聖人治天下常忄忄，心同惲，用心皆爲天下。〉百姓皆注其耳目，聖人皆孩之。〈百姓傾注耳目以觀聽聖人，聖人視百姓如嬰兒。〉
又曰：以政治國，以奇用兵，以無事取天下。〈以政教治國，以奇計用兵，皆不合道。惟無事可以取天下。〉吾何以知天下其然哉。以此〈以此下文知之。〉天下多忌諱而民彌貧，〈國多忌諱，人失作業，故貧。〉人多伎巧，奇物滋起，法令滋章，盜賊多有。〈法令益明，竊盜爲奸，盡成盜賊。〉故聖人云︰「我無爲而民自化，我無事而民自富，我好靜而民自正，我無欲而民自樸。
《老子》曰：其政悶悶，其民淳淳；其政察察，其民缺缺。
《文子》曰：水濁則魚險，政苛則民亂。
《墨子》曰：葉公子高問政於仲尼曰：「善爲政者若何？」對曰：「善爲政者，遠者近之而舊者親之。」墨子聞之曰：「葉公子高未得其問也，仲尼亦未得其對也。」
《孟子》曰：爲高必因丘陵，爲下必因川澤，爲政必因先王之道。
《孫卿子》曰：魯有子訟父者，康子曰：「殺之。」孔子曰：「不教而誅之，是虐殺不辜。三軍之敗，不可誅也；獄犴不治，不可刑也。上陳教而先服之，則百姓從風矣。先教而後刑，則民知罪矣。夫一仞之墻，民不能逾；百仞之山，童子升而游焉。陵遲久矣，能謂民弗逾乎？」訟者聞之，乃請無訟。
《莊子》曰：至德之世，山無蹊隧，澤無舟梁，烏鵲之巢，可攀援而窺。
又曰：聞在宥天下，不聞治天下。在之者，恐天下之淫其性也；宥之者，恐天下之遷其德也。天下不淫其性，不遷其德，豈有治天下者哉？〈不淫不遷，無爲守分。性旣正矣，德又定焉。人皆治道，何勞布政有治天下者哉！〉昔堯之治天下也，使天下欣欣焉，人樂其性也，是不恬也。桀之治天下也，使天下瘁瘁焉，人苦其性，是不愉也。夫不恬不愉，非德也。非德而可長久者，天下無之也。
又曰：黃帝將見大隗於具茨之山，適遇牧馬童子，問途焉。曰：「若知具茨之山乎？」曰：「然。」「若知大隗之存乎？」曰：「然。」黃帝曰：「異哉小童！非徒知具茨之山，又知大隗之所存。請問爲天下。」小童曰：「夫爲天下者，亦奚以異乎牧馬哉？亦去其害馬而已矣。」
又曰：黃帝立爲天子十九年，令行天下。聞廣成子在崆峒之上，故往見之曰：「吾欲取天地之精，以佐五穀，以養民人。語覃官陰陽以遂群生。爲之奈何？」廣成子曰：「而所欲問者，物之質也；而所官者，物之殘也。自而治天下，雲氣不待族而雨，草木不待黃而落。日月之光益以荒矣，而佞人之心翦翦焉。又奚足以語至道哉？」〈剪剪，狹劣貌。〉
《尸子》曰：範獻子泛於河，大夫皆在。君曰：「孰知欒氏之子？」大夫莫答。舟人清涓舍楫答曰：「君奚問欒氏之子？若修晉國之政，內得大夫，外不失百姓，雖欒氏之子，其若君何？若不修晉國之政，內不得大夫，而外失百姓，則舟中之人，皆欒氏子也。」君曰：「善。」
《申子》曰：明君治國而晦，晦而行，行而止。故一言正而天下定，一言倚而天下靡。《商君書》曰：「善治者使跖可信，不能治者使伯夷可疑。」
《韓子》曰：或曰：「景公不知用勢，師曠、晏子不知除患。夫獵者托車輿之安，用六馬之足，使王良左轡，則身不勞而易及輕獸。國者，君之車；勢者，君之馬。不乘君之車，不因馬之利，釋車而下走者也。故曰：景公，不知用勢之主；師曠、晏子，不知除患之臣也。」
又曰：桓公謂管仲曰：「官少而索者衆，〈索，求也。〉寡人憂之。」管仲曰：「君無聽左右之請。因能而授祿，因功而與官，人莫敢索，君何憂焉？」
又曰：夫堯、舜在上位，雖有十桀、紂，不能亂者，勢治也。桀、紂在上位，雖有十堯，而不能治者，勢亂也。
又曰：故慕毛嬙、西施之美，無益吾面；用脂澤粉黛，則倍其初。明法度，必賞罰，則國富而治。法度賞罰者，國之脂澤粉黛也。
《孔叢子》曰：夫子適齊，晏子就其館。旣燕而私焉，曰：「齊其危夫！譬若載無轄之車以臨千仞之，其不顛覆，亦難冀也。子吾心也，以齊爲游息之館，當或可救。子幸不吾隱也。」夫子曰：「死病不可醫。夫政令者，人君之銜轡，所以制下也。今齊君失之已久也，子雖欲挾其輈而扶其輪，良弗及也。繹裉可以沒齊君及子身，過此而往，齊其田氏矣。」
又曰：定公問曰：「《周書》所謂『庸庸祗祗，畏畏顯民』，何謂也？」孔子曰：「不失其道，明之於民之謂也。夫能用可用，則政治矣；敬可敬，則尚賢矣；畏可畏，則省刑矣。人君審此三者，明以示民，而國不興，未之有也。」
又曰：哀公問：「《書》稱夔曰：『於！予擊石拊石，百獸率舞，庶尹允諧』，何謂也？」孔子對曰：「此言善政之化乎物也。古之帝王，功成作樂，其功善者樂和。樂和則天地且猶應之，況百獸乎？夔爲帝舜樂正，實能以樂盡治理之情。」公曰：「然則政之大本，莫尚夔乎？」孔子曰：「夫樂所以歌其成功，非政之本也。衆官之長信旣咸熙，然後樂乃和焉。」
又曰：孔子之衛，衛將軍文子問曰：「吾聞魯公父氏不能聽獄，信乎？」孔子答曰：「不知其不能也。夫公父氏之聽獄，有罪者懼，無罪者恥。」文子曰：「有罪者懼，聽之察刑之當也；無罪者恥，何恥乎？」孔子曰：「齊之以禮，則民恥矣；刑以止刑，則民懼矣。」文子曰：「今齊之以刑，刑猶弗勝，何禮之齊？」孔子曰：「以禮齊民，譬之於禦，則轡也。刑以齊民，譬之於禦，則鞭也。執轡於此而動於彼，禦之良也。無轡而用策，則馬失道矣。」文子曰：「以禦言之，左手執轡，右手運用，不亦速乎？若任轡無策，馬何懼哉？」子曰：「吾聞古之善禦者，執轡如組，兩驂如舞，非策之助也。是以先王盛於禮而薄於刑，故民從命也。廢禮而尚刑，民彌暴矣。」
又曰：子思問於夫子曰：「�聞夫子之詔，正俗化民之政莫善於禮樂也。管子任法以治齊，而天下稱仁焉。是法與禮樂異用而同功也。何必但禮樂哉？」子曰：「堯、舜之化，百世不輟，仁愛之風遠矣。管仲之智足以定法，材非管氏而專任法，終必亂成矣。」
又曰：孟軻問子思曰：「堯、舜、文、武之道，可力而致乎？」子思曰：「彼人也，我人也。稱其言，履其行，夜思之，晝行之，滋滋焉，汲汲焉，如農之趨時，商之趨利，惡有不致者乎？」
又曰：穆公問子思曰：「吾國可興乎？」子思曰：「可。」公曰：「爲之奈何？」對曰：「苟君與大夫慕周公、伯禽之治，行其政化，開公家之惠，杜私門之利，結思百姓，修禮鄰國，其興也勃矣。」
又曰：衛君問子思曰：「寡人之政何如？」答曰：「無非。」君曰：「寡人不知其不肖，亦望其如此也。」子思曰：「希旨容媚則君親之，中正弼非則君疏之。夫能使人富貴貧賤者，君也。在朝之士，孰肯舍其所以見親而取其所以見疏乎？是故競求射君之心，而莫有非君之非者。此臣所謂無非也。」公曰：「然乎。寡人之過也，今知改矣。」答曰：「君弗能焉。口順而心不懌者，臨事必疣。君雖有命，臣未敢受也。」
又曰：信陵君問曰：「古之善爲國，至於無訟，其道何由？」答曰：「由乎政善也。上下勤德而和，德無不化，俗無不和。衆之所譽，政之所是也；衆之所毀，政之所非也。毀譽是非與政相應，所以無訟也。」
又曰：子順相魏，改嬖寵之官以事賢才，奪其不任之祿以賜有功，諸喪職者不悅，造謗言。文諮以告，且曰：「夫不善前政而有成，孰與變之而起謗哉？」子順曰：「民之不可與慮始久矣。古之善爲政者，其初不能無謗。子産相鄭，三年而後謗止。吾先君之相魯，三月而後謗止。今吾爲政日新，雖不及聖賢，庸知謗止獨無時乎？」文諮曰：「子産之謗，嘗亦聞之。未識先君之謗何也？」子順曰：「先君初相魯，魯人頌曰：『は裘而芾，投之無戾；芾而は裘，投之無郵。』及三月政化旣行，民又作頌曰：『袞衣章甫，實獲我所；章甫袞衣，惠我無私。」文諮喜曰：「乃今知先生不異乎聖賢矣。」
又曰：新桓固謂子順曰：「賢者所在，必興化致治。今子相魏，未聞異政而即自退其身者，志不得乎？何去之速也？」答曰：「以無異政，所以自退也。且死病無良醫。今秦有吞食天下之心，以義事之，故不獲安。救亡不暇，何化之興？昔伊摯在夏，呂望在商，而二國不治，豈伊、呂之不欲哉？勢不可也。」
又曰：尹曾謂子魯：「子之讀先王之書，將奚以爲？」答曰：「爲治世。世治則助之行道，世亂則獨治其身，治之至也。」
又曰：建初元年，大旱。天子憂之，問群臣政教得失。子豐乃上疏曰：「臣聞爲不善而災報，得其應也；爲善而災至，遭時運之會耳，非政所治也。昔成湯遭旱，因自責，省畋散積，減禦損膳，而大有年。意者陛下未爲成湯之事焉。」天子納其言。
《淮南子》曰：治國者若耨田，去害苗而已。今沐者墮�，而猶爲之不已，以其所去者少，所利者多。
又曰：聖主之治也，猶造父之禦也。和輯乎轡銜之際，而緩急乎唇吻之和；正度乎胸臆之中，而執節乎掌握之間。內得於心中而外合於馬志，是故能進能退履繩，而旋曲中規，取道致遠而氣力有餘，誠得其術也。是權勢者，人主之車輿也；大臣者，人主之駟馬也。體離車輿之安而手失駟馬之心，能無危者，古今未之聞也。是故輿馬不調，王良不能以取道理；君臣不和，唐虞不能爲治。執術以禦之，則管、晏之知盡矣；明分以視之，則跖、喬之奸止矣。
又曰：惠子爲惠王爲國法，〈惠子，梁惠王也。〉已成而示之諸先生。〈示爲國法。〉先生皆善之，奏之惠王。惠王甚說之，以示翟璜，曰：「善！」惠王曰：「善，可行乎？」翟璜曰：「不可。」惠王曰：「善而不可行，何也？」翟璜對曰：「今夫舉大木者，前呼邪許，後亦應之。此舉重勸力之歌也。豈無鄭、衛激楚之音哉？然而不用者，不若取是其宜也。治國有禮不文辯，故老子曰：『法令滋章，盜賊多有。』此之謂也。」
又曰：田駢以道術說齊王。齊王應曰：「寡人之治齊國也，道術難以除患。願聞國之政。」田駢對曰：「臣之言無政而可以爲政，譬之若林木無林而可以爲林。願王察其所謂而自取齊國之政焉己。雖無除其患，天地之間，六合之內，可陶冶而變化也。齊國之政何足問哉？」
又曰：昔者五帝三王之蒞政施教，必用參五。何謂參五？仰取象於天，俯取度於地，中取法於人。乃立明堂之朝，行明堂之令，〈明堂，布政之宮，有十二月之政令。〉以調陰陽之氣，而和四時之節，以辟疾病之蕃；俯視地理以制度量，察陵水澤肥墩高下之宜，立事生財，已除饑寒之患；中之考乎德以制禮樂，行仁義之道以治人倫，而除暴亂之禍，乃澄列金木水火土之性。〈澄，清。〉故立父子之親而成家；別清濁五音六律相生之數，以立君臣之義而成國；察四時季孟之序、立長幼之禮而成官，此之謂參。制君臣之義、父子之親、夫妻之辨、長幼之序、朋友之際，此之謂五。乃裂地而州之，分職而治之，築城而君之，割宅而異之，分財而衣食之，立太學而教誨之，夙興夜寐而勞力之，此治之紀綱也。然得其人則舉，失其人則廢。
又曰：天地之生物也有本末，其養物也有先後。人之於治國也，豈得無終始？故仁義者，治之本也。今不知事修其本而務治其末，是釋其根而灌其枝也。且法之生也以輔仁義，重法而棄義，是貴其冠履而忘其頭足也。故仁義者，爲厚定者也。不益其基而張其廣者毀，不益其基而增其高者覆。趙政不增其德而累其高，故滅；智伯不行仁義而務廣地，故亡。
《國語》曰：不基其棟，不能任重。重莫若國，棟莫若德。國王之有民也，猶城之有基、木之有根；根深即本固，基美則上寧。
又曰：禹以夏王，桀以夏亡；湯以殷王，紂以殷亡。非法度不存也，紀綱不張而風俗壞也。三代之法不亡而世不治者，無三代之智也。六律具存而莫能聽者，無師曠之耳也。故法雖在，必待聖而後治；律雖具，必待耳而後聽。故國之所以存者，非以有治也，以有賢人也。其所以亡者，非以無法也，以無聖人也。
又曰：治國譬若張琴，大弦ㄌ〈ㄌ，急也。〉則小弦絕矣。故急轡數策者，非千里之禦也。清聲不過百里，無聲之聲施於四海。是故祿過其功者損，名過其實者蔽。情行合而名副之，禍福不虛矣。身醜鬼夢，不勝正行；國有妖祥，不勝善政。
