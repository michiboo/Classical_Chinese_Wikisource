
《禮記》曰：冕弁兵革藏於私家，是謂脅君。
《周禮》曰：司兵掌五兵。〈五兵者：戈、殳、戟、矛、牟夷。〉
《左傳》曰：孔文子將攻太叔，訪於仲尼。仲尼曰：「胡簋之事則嘗聞之矣，兵甲之事未之學也。」
《春秋佐助期》曰：太尉主甲卒，神名辯會曰：「庫兵動，鼓自鳴，諸侯得衆也。」
《漢書》曰：兵不銳利與空手同，甲不堅密與袒裼同，弩不及遠與短兵同，射不能中與亡矢同，中不能入與亡鏃同；此將不省兵之禍也。
又曰：韓延壽在東郡試騎士，治飾兵車，畫龍虎，建幢，植羽葆鼓車。又取官銅候月蝕鑄作刀劍，仿效尚方。蕭望之以爲僭上不道，棄市。
又曰：李陵至浚稽山，與單于相值。圍陵，陵軍居兩山間，以車爲營。陵引士營外爲陳，前行持戟楯，後行持弓弩。
《東觀漢記》曰：盆子降，鎧甲兵弩積城西門，高與熊耳山等。
又曰：王莽之遣王尋、王邑也，欲盛威以振山東，甲沖�朋，干戈旌旗甚盛。
又曰：鄧遵永初中，遷度遼將軍，討擊羌虜，斬首八百餘級，得鎧弩刀矛戟楯匕首二三千枚。
又曰：吳漢性忠厚，篤於事上，自初從征伐常在左右。兵有不利，軍營不如意，漢常獨膳激揚吏士。
《吳志》曰：賀齊性奢侈，尤好軍事。兵甲器械極爲精好，干櫓戈矛葩爪文畫，弓弩矢箭咸取上材。
王隱《晉書》曰：羊祜表伐吳曰：「勁弩長弓不如中國，長矛盾戟不如中國，馬騎陵厲又不如中國，吳惟便水戰，一入其地則長江非復吳有。」
《晉起居注》曰：成帝咸和元年四月乙丑詔曰：「作琅邪王大車斧六十枚，侍臣劍八枚，將軍手戟四枚。」
《三國典略》曰：梁邵陵王綸篤好書史，妙工草隸。爲丹陽尹。擅造甲仗，梁武知之，□綸幷沉於江中。及後出征，器械幷闕，乃獨嘆曰：「吾昔聚仗，本備非常，朝廷見疑，逼使分散，今日討逆，卒無所資。」
太公《六韜》曰：春以長矛在前，夏以大戟在前，秋以弓弩在前，冬以刀楯在前：此四時應天之法也。
太公《金匱》曰：武王曰：「五帝之時，無守戰之具，國存者何？」太公曰：「守戰之具皆在民間：耒耜者是其弓弩也，鋤耙者是其矛戟也，簦笠者是其兜鍪也，鐮斧者是其攻戰之具也，鶏狗者是其鉦鼓也。」
《古司馬兵法》曰：兵不雜則不利，長兵以衛，短兵以守。太長則犯，太短則不及，太輕則銳，銳則易亂，太犯則不齊。〈兵長短相衛，太短太輕者，皆不如法也。犯者，觸柱也，故不齊。不及者遠於利也。銳者不固則破，故奔北擾亂也。〉
又曰：弓矢圍，殳矛守，戈戟助。凡五兵，當長以衛短，短以救長，迭戰則久，皆戰則強。〈李氏曰：迭，更也，言更戰更息，則可堪久。悉舉軍戰，衆多者強。〉
《軍令》曰：始出營，竪矛戟，舒幡旗，鳴鼓角；行三里，辟矛戟，結幡旗，鳴鼓角；未至營三里，復翌矛戟，舒幡旗，鳴鼓角；至營復結幡旗，止鼓角。違令者髡。
《呂氏春秋》曰：古之至兵，士民未合而威已逾矣，敵已服矣，豈必用孢鼓干戈哉！
《淮南子》曰：兵革錞摩，〈錞，祺名也。〉金鼓鈇鉞，所以飾怒也。〈錞，布均切。〉
又曰：所謂兼國有地者，伏屍數十萬，破車以千百數，傷弓弩矛戟矢石之創者，扶輿於路。故世至枕人頭、食人肉、菹人肝、飲人血，甘之於貓豢牛羊。〈貓牛肉，豢豕肉。〉故自三代以後者，天下未嘗得安其情性而樂習俗，保其修命而不夭於人虐也。所以然者何？諸侯力政，天下不合爲一家也。
又曰：齊桓公將欲征伐，甲兵不足。令有重罪者出犀甲一戟，〈犀甲，取其堅也。戟，車戟也。長丈六尺。犀或作三，直出三甲也。〉有輕罪者贖以金分，〈輕小以金分，出金匱道罪至重有分兩也。〉說而不勝者出一束箭。〈不勝猶不直也。箭十二爲束。〉百姓皆說，乃矯箭爲矢，〈矢，箭之竿好者也。〉鑄金而爲刃，〈刃，五刃也，刀、劍、矛、戟、矢也。〉以伐不義而征無道，遂霸天下。
崔�《政論》曰：兵器精利，有蔡太僕之弩，龍亭之劍，至今擅名天下。
陸機《要覽》曰：東弓、南矛、西戟、北劍、中鼓，亦曰「四兵」。
《鹽鐵論》曰：強楚勁鄭有犀兕之甲，堂之犍，內據金城，外任利兵，是以威行諸夏，強伏敵國。故孟賁畜臂，衆人輕之；怯夫有備，其氣自倍。以吳楚之士舞利劍、蹶強弩，以與犬各虜騁於中原，一人當百，不足道也。
《邯鄲五經折疑駁》曰：矢絕於弦，不可追止，戟執在手，制之在人。
《山海經》曰：天地東西二萬八千里，南北二萬六千里。出銅之山四百六十七，出鐵之山三千六百九十。此天下之所分壤樹�也，戈矛之所發也，刀鎩之所起也。能者有餘，拙者不足。
干寶《搜神記》曰：晉元康中，婦人以金銀象角玳瑁爲斧鉞戈戟而戴之以當笄，蓋妖之大者也。
樊文淵《七經義綱格論》曰：車上五兵：戈、殳、車戟、酋矛、牟夷。步卒五兵：戈、殳、車戟、酋矛、矢。
魏文《典略》曰：昔周有雍孤之戟，屈盧之矛，孤父之戈，上世名器。
又曰：《抱朴子》曰：「劍戟不皆於縫，佳饌不可擊斷牛馬。」
又曰：陳吳之徒奮劍而大呼，劉項之倫揮戈而飈駭。
又曰：或問辟五兵之道，抱朴子答曰：「吳大皇帝曾從介先生受要道，云：但知北斗姓氏及日月名字，便不畏白刃。大皇帝以試告左右數十人，常爲先登陷陣，皆不傷也。鄭君云：「但誦五兵名亦驗矣。刀名大房，虛星主之；矢名防隍，熒惑主之；弓名曲張，角星主之；弩名遠望，張星主之；戟名大將，參星主之。臨戰時嘗細祝之，或以五月五日作赤靈符著心前，或丙午日日中作燕軍龍虎三囊符，歲易之。歲符歲易，月符月易，日符日易，或佩西毒兵信符，或佩南極鑠金符，或取牡荊以作六陰神將符指敵人，或以月蝕時刻三歲蟾蜍喉下之有八字者血，以書所將之刀劍，或交鋒之際，乘魁履剛呼四方之長，亦有明效也。
魏文帝《校獵賦》曰：抗沖天之素旄兮，靡格澤之修循。旃雄戟趪〈音皇〉而躍厲兮，黃越扈而揚鮮。
又曰：千乘亂擾，萬騎奔走。經營原隰，騰越峻。彤弓斯彀，戈鋌具舉。
徐�《齊都賦》曰：矢流鏑糸圭，〈胡卦切。〉張羅{�蠶}〈作合切。〉飛，鋌抱雄戈。
繆襲《藉田賦》曰：靈旂蔚以燾兮，雄戟偈以嵯峨。彎枉矢於狼狐兮，建黃鉞於匏瓜。
繁欽《征天山賦》曰：有漢丞相武平侯曹公仗節東征，觀六軍於三江，浮五湖以耀武。左駢雄戟，右攢幹將。彤弧朱雲，丹羽絳房。望之如火，映奪朝陽。
應璩詩曰：放戈釋甲冑，乘軒入紫微。從容侍帷幄，光輔日月輝。
崔駰《安豐侯詩》曰：被兕甲兮跨良馬，揮長戟兮廣強弩。〈廣，音霍。〉
曹植詩曰：皇考建世業，余從征四方。櫛風而沐雨，萬里蒙露霜。劍戟不離手，鎧甲爲衣裳。
魏元帝《董逃行》曰：晨背大河南轅，跋涉遐路漫漫。師徒百萬嘩喧，戈矛若林成山，旌旗拂日蔽天。
應璩書曰：左執屈盧之勁矛，右秉幹將之雄戟。高冠拂�，長劍耿介，簫管振音，厥聲載路。馮軾虎視，清風震疊，可謂堂堂乎難與幷爲仁也。
《太白陰經》曰：工欲善其事，必先利其器。器之於事如影之隨形，響之應聲，其相須如左右手。故曰：「器械不精不可言兵，五兵不利不可舉事。」上古庖犧氏之時，弦木爲弓，剡木爲矢。神農氏之時，以石爲兵。
《尚書》曰：�石中矢鏃。黃帝之時，以玉爲兵。蚩尤之時，爍金爲兵，割革爲甲，始制五兵，建旗幟，樹夔鼓。
又曰：鼓以佐軍威。
又曰：纛六口，大將中營建，出引六軍。古者天子六軍，諸侯三軍。今天子十二，諸侯六軍，故纛有六以主之。
又曰：門旗二口，色紅八幅，大將牙門之旗，出引將軍前列。
又曰：門槍二根，以豹尾爲刃榼，出居紅旗後，止居帳門前，左右安立。
又曰：五方旗五口，各具方色，大將中營建出六纛後，在營亦於纛後隨方而建。
又曰：嚴警鼓一十二面，大將營前左右行列各六面，在纛後。
又曰：角十二具，於鼓左右後列各六具，以代金。
又曰：隊旗二百五十面，尚色圖禽與本陣同五幅。
又曰：刃二百五十口，尚色圖禽與諸陣不同，各自爲志，認旗出居隊後，恐士卒交雜。
又曰：陣將門旗，各任所色，不得以紅，恐雜大將軍。
又曰：陣將鼓一百二十五面，恐設疑驚敵用。
又曰：甲六分，七千五百領。
又曰：戰袍四分，五千領。
又曰：槍十分，一萬二千五百，恐傷兵縛筏用。
又曰：牛筋牌二分，二千五百面，馬軍以團牌代四分支。
又曰：弩二分，弦三副，箭一百分，二千五百張弩，七千五百條弦，二十五萬隻箭。
又曰：弓十分，弦三副，箭一百五十分，一萬二千五百張弓，三萬七千五百條弦，三十七萬五千隻箭，射甲箭五萬隻。
又曰：生釒匕箭二萬五千隻，長箭垛箭。〈釒匕，匹梨切。〉
又曰：弓袋、胡鹿長弓袋，幷一萬二千五百副。
又曰：佩刀八分，一萬口。
又曰：陌刀二分，二千五百口。
又曰：�二分，二千五百張，馬軍及陌刀幷以啄錐鉞斧代各四支分。
又曰：扌答索二分，二千五百條，馬軍用也。
《兵書》曰：牙旗者，將軍之精。凡始竪牙必以制日。制日者，謂上克下日也。立牙之日，吉氣來應，大勝之徵；凶氣先應，破軍殺將。
《黃帝出軍決》曰：始立牙之日，喜氣來應，旗幟指敵或從風舉，輝輝終日不繞竿，勇氣奔逸，是謂堂堂之陣。此大勝之徵。
又曰：有所攻伐，作五采牙旗。青牙旗引住東，赤牙旗引住南，白牙旗引住西，黑牙旗引住北，黃牙旗引住中。
又曰：始立牙之日，凶氣先應，旗幟皆垂，或逆風滂氵孛，牙竿摧折，旗幡絕烈，還繞繳竿，如此終日，勢弱。
又曰：將軍出兵有所討伐，引兵出城門望見白雲及白水者，舉白牙旗。五色牙旗隨天氣四時也。
《眞人水鏡經》曰：凡軍始出，立牙竿必令完竪，若有折，將軍不利。牙旗竿，軍之精也，即《周禮司常職》云：「軍旅會同置旌門」是也。
《抱朴子》曰：軍始舉牙立旗，風氣和調，幡校飄飄，終日不息者，其軍有功。
《魏志》曰：典韋初爲張邈士屬，司馬趙寵牙門長大莫能勝，典一手建之，寵異有才力。
《吳志曰》：陸遜爲右部督，會丹陽賊帥費棧扇動山越，權遣遜討棧。棧支黨多所往，兵少。遜乃益施牙幢，分佈鼓角，夜潛山谷間，鼓譟而前，應即破散。
又曰：黃武八年夏，黃龍見樊口，於是權稱尊號，因瑞改元。又作黃龍大牙，常在中軍，諸軍進退視其所向。命胡綜作賦。
《吳書》曰：賀齊從上討合肥時，城中出戰。徐盛失牙，齊別拒擊得盛所失牙。
《晉書》曰：陸機始臨戎而牙旗折，意甚惡之。後戰，軍果大敗。
《後魏書》曰：奚斤，代人也。魏初大將行師，惟長孫嵩拒劉裕及斤征河南，獨給漏刻及十二牙旗。
吳胡綜《大牙賦》曰：狼弧垂曜，實惟兵精。聖人觀法，是效是營。始作器械，爰求厥成。明明大吳，實天生德，乃律天時，制其神軍。取象太一，五將三門。疾則如電，遲則如�。進止有度，約而不煩。四靈旣布，黃龍處中。周制日月，實曰大常。桀然特立，六軍所望。
後漢滕輔《祭牙文》曰：恭羞太牢，潔薦遐靈。推轂之任，實討不庭。天道助順，正直聰明。
晉袁宏《祭牙文》曰：天生五才，治道所司。廢一不可，靜亂輔時。赫赫晉德，乃武乃文。中世不競，王度塹屯。戎狄滑夏，虔劉生民。蠢爾東胡，被髮左袂。思我皇澤，稽首海裔。受爵納貢，服膺累世。後嗣不恭，實叛實戾。侵我神畿，隔我嘉惠。哀彼黎民，嬰此�殘。況荷大寵，任其艱難。慨然發憤，撫劍忘餐雕。敢建高牙，烈烈桓桓。
晉顧愷之《祭牙文》曰：維年月日，錄尚書事豫章公裕，敢告黃帝蚩尤五兵之靈。兩儀有正，四海有王。晉命在天，世德重光。烈烈高牙，闐闐伐鼓。白氣經天，闡揚神武。
宋王誕《伐廣固祭牙文》曰：敬建崇牙，顯茲威靈。使鳴金輟釁，無戰有寧。皇風幽被，凱旆歸旌。
宋鄭鮮《祭牙文》曰：潔牲先事，薦茲敬祭，崇牙旣建，義鋒增厲，人鬼一揆，三才同契。惟茲靈鑒，庶必有察，逆順幽辨，忠孝顯節。使凶丑時殲，主寧臣悅。振旅上京，凱歸西蕃。神器增輝，四境永安。
唐陳子昂《礻馬牙文》曰：蓋先王作兵以討有罪，奸匿竊命，戎夷不恭，則必肆諸市朝，大戮原野，皇家子育萬國，寵綏百蠻，青雲幹呂，自環入貢，久有年矣。契丹凶羯，敢亂天常，乃蜂聚丸山，豕食遼塞，宴安鴆毒，作爲攙槍。天厭其凶，國用致討。皇帝命我，肅將王誅，今大軍已集，吉辰協應，旄頭首建，羽旆前列。夷貊感威，將士聽誓，方俟天命，爲民殄災。惟爾有神，尚殲乃醜，召太一，會雷公。翼白虎，乘青龍。星流彗掃，永清朔裔。使兵不血刃，戎夏大同，以昭我天子之德，允乃神之功，豈非正直克明。無縱大仇，以作神羞。
