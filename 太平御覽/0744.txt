
《書》曰：以旦代某之身，予仁若考，能多材多藝。
《禮》曰：是月也，命將講武，習射御，角力，執弓挾矢以獵。
又曰：德成而上，藝成而下。
又曰：尚伎而賤車，則人興藝。
《周禮》曰：保氏掌諫王惡，而養國子以道，〈馬融曰：道，六藝。〉乃教之六藝：禮、樂、射、御、書、數。
《論語》曰：太宰問於子貢曰：「夫子聖者歟？何其多能也？」子貢曰：「固天縱之將聖，又多能也。」
又曰：志於道，據於德，依於仁，游於藝。
《漢書》曰：元帝多伎藝。
華嶠《後漢書》曰：鄧禹十三男，各令習一藝。
《梁書》曰：柳惲，字文暢，早有令名。少工篇什彈琴，為士流第一。帝謂周舍曰：「吾聞君子不可求備，至於柳惲，可謂具美。分其才藝，足了十人。」
又曰：朱異，字彥和，通覽五經，涉獵子史，博奕書算尤善。沈約面試，皆妙，乃戲之曰：「君何不廉！天下有藝，君一時持去，可謂不廉也。」
《後漢書》曰：祖，字孝徵。裴讓之，字士禮。俱崇文學邢劭。省中為之語曰：「多伎多能祖孝徵，能賦能詩裴讓之。」皆一時之美也。
《後趙錄》曰：張材伎，烏譚部人也。善棋博、蹴リ、斗雞諸伎。身長八尺。飲酒石余不亂。
《中論·藝記》曰：射以平志，御以和心，書以綴事，數以理煩。
李《游藝箴》曰：邈矣姬旦，惟藝之淵！
《易》曰：弦木為弧，剡木為矢，弧矢之利，以威天下，蓋取諸暌。〈睽，乖也。物乖則爭興。弧矢之用，所以威乖爭也。〉
又曰：公用射隼於高墉之上，獲之，無不利。子曰：「隼者，禽也。弓矢者，器也。射之者，人也。君子藏器於身，待時而動，何不利之有？動而不括，是以出而有獲，語成器而後動者也。」〈括，結也。君子待時而動，則無結閔之患也。〉
《詩》曰：既張我弓，又挾我矢。
又曰：終日射侯，不出正兮。
《禮》曰：工尹商陽與陳棄疾追吳師，及之，陳棄疾謂工尹商陽曰：「王事也，子手弓，子射諸？」射之，斃一人。韔弓，〈丑亮切。韔，弓衣。〉止其御曰：「朝不坐，燕不與，殺三人，亦足以反命矣。」〈朝燕於寢，大夫坐於上，士立於下。然則商陽與御者皆士也。〉孔子曰：「殺人之中，又有禮焉，善之。」
又曰：孔子云：「士使之射，不能，則辭以疾，懸弧之義也。」〈男子生而設弧於門左，示有射道而未能也。〉
又曰：射有似乎君子，失諸正鵠，反求諸其身。〈反求於其身，不以怨人也。畫曰正，皮曰鵠也。〉
又曰：孔子射於矍相之圃，蓋觀者如堵牆。〈矍相，地名也。樹菜蔬曰圃。〉射至於司馬，使子路執弓矢出，延射，曰：「賁〈房吻切。〉軍之將、亡國之大夫與為人後者不入，其餘皆入。」蓋去者半，入者半。〈先行飲酒禮，將射弓，以司馬子路執弓矢延射，則為司射也。賁，讀為僨。僨猶覆敗也。〉又使公罔之裘，序點揚觶而語曰：「幼壯孝弟，耆耋好禮，不從流俗，修身以俟死者，不在此位也。」蓋去者半，處者半。序點揚觶而語曰：「好學不倦，好禮不變，耄期〈音基〉稱道不亂者，不在此位也。」蓋僅有存焉。〈之，發聲也。射畢，又使此二人舉觶者。古者於旅也語。語謂說義理也。三十曰壯。耆耋皆老也。流俗，失俗也。處猶留也。不可以在此賓位。序點或為徐點，壯或為將，耄期或為旄勤。〉
又曰：射之為言繹也，或曰舍也。繹者，各繹已之志也。故心平體正，持弓矢審固。持弓矢審固，則射中矣。故曰：「為人父者以為父鵠，為人子者以為子鵠，為人君者以為君鵠，為人臣者以為臣鵠。故射者，各射已之鵠。故天子大射，謂之射侯。射侯者，射為諸侯也。射中則得為諸侯，射不中不得為諸侯。〈大射，將祭擇士之射也。以為某鵠者，將射，還視侯，中之則成人，不中之則不成人也。得為諸侯，為有慶也；不得為諸侯，謂有讓也。〉天子將祭，必先習射於澤。澤者，所以擇士也。已射於澤，而後射於射宮。射中者，得與於祭；不中者，不得與於祭。不得與於祭者，有讓，削以地；得與祭者，有慶，益以地。進爵絀地是也。〈澤，宮名也。士，謂諸侯朝者諸臣及所貢士也。皆先令乃射於澤，已乃射宮課中否也。諸侯有慶者先進爵，有讓者先削地也。〉故男子生，桑弧蓬矢六，以射天地四方。天地四方者，男子之所有事也。故必先有志於其所有事，然後敢用穀也。
《左傳》曰：晉楚將戰。潘之子黨與養由基蹲甲而射之，徹七札焉。〈蹲，聚。〉以示王，曰：「君有二臣如此，何憂於戰？」王怒曰：「大辱國！詰朝爾射，死藝。」〈言汝以射自多，必當以藝死也。〉呂錡夢射月，中之，退入於泥。〈呂錡，魏錡也。〉占之，曰：「姬姓，日也；異姓，月也，必楚王也。射而中之，退入於泥，亦必死矣。」及戰，射恭王，中目。王召養由基，與之二矢，使射呂錡，中項，伏。〈他刀切。弓衣也。〉以一矢復命。〈言一發而中。〉
又曰：衛獻公出奔。初，尹公他學射於庾公差，庾公差學射於公孫丁。二子追公，〈二子，他與差也，為孫氏逐也。〉公孫丁御公。子魚曰：「射為背師，不射為戮，射而禮乎？」〈子魚，庾公差也。禮，射不求中也。〉射兩句而還。〈句，車軛卷者，今俗謂之句心木。〉尹公他曰：「子為師，我則遠矣。」乃反之。〈他不從丁學，故曰遠。始與差具退，悔而獨還射。〉公孫丁授公轡而射之，貫臂。〈貫公他手臂。〉
又曰：吳子諸樊伐楚，以報舟師之役。門於巢，〈攻巢門也。〉巢牛臣曰：「吳王勇而輕，若啟之，親門，〈啟，開門也。〉我獲射之，必殪。〈殪，死也。〉是君也死，疆其少安。」從之。吳子門焉，牛臣隱於短牆以射之，卒。又曰：昔賈大夫惡，〈貌丑也。〉娶妻而美，三年不言。御以如皋，射雉，獲之，其妻始笑而言。
《周禮》曰：大司樂：掌成均之法。〈鄭司農云：均，調也。樂師主調其音。大司樂主受此成事已調之樂。〉大射，王出入，令奏《王夏》；及射，令奏《騶虞》。〈《騶虞》，樂章名，在《召南》之卒章。王射，以《騶虞》為節也。〉詔諸侯以弓矢舞。〈舞，謂執弓挾矢揖讓進退之儀。〉
又曰：樂師：掌國學之政，以教國子少舞。〈謂以年幼少時教之舞。〉凡射，王以《騶虞》為節，諸侯以《狸首》為節，大夫以《釆》為節，士以《釆繁》為節。〈《騶虞》《釆》《釆繁》，皆樂章名，在國風《召南》。為《狸首》，在《樂記》。〉
又曰：王以六耦射三侯，三獲三容，樂以《騶虞》，九節五正；諸侯以四耦射二侯，二獲二容，樂以《狸首》，七節三正；孤、卿、大夫以三耦射一侯，一獲一容，樂以《釆蘩》，五節二正；士以三耦射犴侯，一獲一容，樂以《釆蘩》，五節二正。〈鄭司農云：三侯，虎、熊、豹也。容者乏也，待獲者所蔽也。九節，析羽九重，設於長槓，正所射也。〉若王大射，則以狸步張三侯。〈鄭司農云：狸步，謂一舉足為一步，於今為半步也。玄謂：狸，善博者也，行則止而擬度焉，其發必獲，是以量侯道法之也。〉王射，則令去侯，立於後。以矢行告，卒，令取矢。〈鄭司農云：射人，主令人去侯所而立於後也。以矢行告，射人，以矢行高下左右告於王者也。〉
又曰：射鳥氏：掌射鳥。〈鳥謂中膳羞者，鳧雁鴇之屬也。〉祭祀，以弓矢驅烏鳶。凡賓客、會同、軍旅，亦如之。〈鳥鳶，善鈔盜，便人。〉射則取矢。矢在侯高，則以並夾取之。〈鄭司農云：王射，則射鳥氏主取其矢。在侯高者，矢著侯高，人手不能及，則以並夾取之。並夾，釒咸箭具。夾，讀為甲，故司弓矢職曰：大射、燕射，共弓矢並甲。〉
又曰：庭氏：掌射國中之夭鳥。若不見鳥獸，則以救日之弓與救月之矢夜射之。〈不見鳥獸，謂夜來鳴呼為怪者。獸，狐狼之屬。鄭司農云：救日之弓、救月之矢，謂日月食所作弓矢。玄謂：日月之食，陰陽相勝之變也，於日食則射太陰，月食則射太陽。〉若神也，則以太陰之弓與枉矢射之。〈神謂非鳥獸之聲，若或叫於宋大廟訁喜訁喜出出者。〉
又曰：王大射，則共虎侯、熊侯、豹侯，設其鵠。諸侯則共熊侯、豹侯；卿、大夫則共麋侯，皆設其鵠。〈大射者，為祭祀射。王將有郊廟之事，以射擇諸侯及群臣與邦國所貢之士可以與祭者。射者可以觀德行，其容體比於禮，其節比於樂，而中多者得與於祭。凡大射，各於其射宮。侯者，其所射也，以虎豹熊麋之皮飭其側，所謂皮侯。王之大射，虎侯，王所自射也；熊侯，諸侯所射；豹侯，卿、大夫以下所射。諸侯之大射，熊侯，諸侯所自射；豹侯，群臣所射。卿、大夫之大射，麋侯，群臣共射焉。〉
又曰：保氏：掌養國子以道，教之五射。〈五射：一曰白矢，二曰參連，三曰剡注，四曰襄尺，五曰井儀也。〉
《論語》曰：君子無所爭；必也，射乎？〈言於射而後有爭也。〉揖讓而升，下而飲，〈射於堂，升及下皆揖讓而相飲也。〉其爭也君子。〈多算飲少算，君子之所爭也。〉
又曰：射不主皮，〈射有五善焉：一曰和志，體和也；二曰和容，有容儀；三曰主皮，能中質；四曰和順，合《雅》、《頌》；五曰與舞同。射者不但以中皮為善，亦兼取其和容也。〉為力不同科，古之道也。〈為力，力役之事，亦在上中下，設三科焉，故曰不同科也。〉
《韓詩外傳》曰：楚熊渠子夜行，見寢石，以為伏虎，彎弓而射之。沒金，飲羽。下視，知其石也。因復射之，矢摧，無跡也。
《三禮射侯圖》曰：天子大射之時，天子虎侯，九十步；諸侯熊侯，七十步；卿、大夫豹侯，五十步。畿內諸侯大射，君熊侯，九十步；卿、大夫參侯，七十步；士犴〈五旦切。〉侯，五十步。天子、卿、大夫射，君臣共射一麋侯，五十步。諸侯、卿、大夫亦如之。天子及諸侯之士，皆無大射。參侯者，以豹皮為鵠，以麋皮為飾。參之為言雜也。犴侯者，以胡大皮為知鵠，亦以為飾。
又曰：天子賓射亦三侯。天子射，五正侯；諸侯射，三正侯；卿、大夫射，二正侯。諸侯賓射二侯，君三正。卿、大夫賓射，君臣共射一侯，二正。士與士賓射，犴侯，二正。士不得畫雲氣，故以犴皮飾其側也。畿內諸侯與外國同，其侯道亦如之。
又曰：天子燕射，天子熊侯，諸侯、卿、大夫、士，虎、豹侯。諸侯燕射，君亦熊侯，卿、大夫亦宜參侯，士鹿、豕。卿大夫與其臣燕射，君臣共射，虎豹侯。士燕射，亦宜豹侯，畫鹿豕焉。畿內諸侯與外國用其侯道，亦如賓射。
《戰國策》曰：楚有養由基者，善射。去楊葉百步而射之，百發百中。有一大夫過之，曰：「善射可教矣。」由基子曰：「試代我射之。」客曰：「我非能教子出左屈右也。夫射者，百發百中，而不以善息，少焉，氣衰力倦，弓撥矢拘，一矢發而不中，前功盡棄矣！」
又曰：更羸與魏王處廡下，有雁從東方來，更羸虛發而雁下。魏王曰：「射可至此乎？」更羸曰：「其飛徐，其鳴悲。飛徐者，故瘡痛也；鳴悲者，失群也。故痛未息，驚心未去，故聞弦音而下。」
《史記》曰：漢有善騎射者樓煩，楚挑戰三合，樓煩輒射殺之。
又曰：李廣為右北平太守，出獵，見草中石以為虎，射之，中石沒鏃，視之石也。因復更射之，終不復入。廣所居郡聞有虎，常自射之。及居右北平，射虎，虎騰傷廣，廣亦竟射之。廣為人猿臂，其善射亦天性也。雖其子孫他人學者，莫能及。廣擊匈奴，中貴人從。匈奴三人射之，中貴人，殺其騎且盡。中貴人走廣，廣曰：「是必射鵰者。」〈雕，鳥，善射者射之也。〉逐之，果然。廣為將，其射，見敵非十步之內，度不中不發，發即應弦而倒。用此為將，兵數困辱。
《漢書》曰：匈奴畏郅都之威，刻木像都之狀，交弓射之，莫能一中。
又曰：堂邑父，胡人也，善射。與張騫俱使西域，每處困之時，射鳥獸供食。
《後漢書》曰：王寵善射，十發十中，皆同處焉。
又曰：董卓膂力過人，雙帶兩鞬，左右馳射，為羌胡所畏。
《魏志》曰：挹婁國，古肅慎氏之國也。善射，入人目。
又曰：文帝共上常獵，為虎所逐，顧射，應聲而倒。太祖壯其摯勇，使將武
騎。
《魏略》曰：成公英從太祖出獵，有三鹿走過，太祖命英射之，三發，三鹿皆應弦而倒。
《吳志》曰：太史慈，字子義。初，北海相孔融以黃巾寇暴，出屯都昌，為賊管亥所圍。慈乃帶鞬攝弓上馬，將兩騎自隨，各作一的持之。開門直出外軍圍下，左右人並驚駭，兵馬互出。慈引馬至城下塹內，植所持的各一，出射之。射畢，徑入門。晨復如此，圍下人或起或臥，故慈復植的射之，畢，復入門。明晨復出如此，無復起者，於是鞭馬直突圍中馳去。比賊覺知，慈行已過。又射，數人皆應弦而倒，故無敢追者。慈猿臂善射，弦不虛發。嘗從孫策討麻保賊，賊於屯裡緣樓上行罵，以手持樓棼。慈引弓射之，矢貫手，著棼。圍外萬餘人，莫不稱善。其妙如此。
《晉書》曰：劉曜，字永明。身長九尺六寸，垂手過膝。雄武有膂力，射鐵，入一寸焉，時號神射也。
又曰：庾翼時有眾四萬，詔加都督徵討諸軍事。師次襄陽，大會僚佐，陳旌甲，親授弧矢曰：「我之行也，若此射矣。」遂三起三疊，徒眾屬目，其氣十倍。
又曰：庾翼鎮武昌，謝尚數詣翼諮謀軍事。嘗與翼共射，翼曰：「卿若破的，當以鼓吹相賞。」尚應聲中之，翼即以其副鼓吹給之。
又曰：楊濟遷太子太傅。濟有才藝，常從帝校獵北邙山下，與侍中王濟俱著布褲褶，騎馬，執角弓，在輦前。猛獸突出，帝令濟射之，應弦而倒。須臾復一出，濟受詔，又射殺之。六軍大叫稱快。
又曰：魏舒累遷後將軍鍾毓長史，每與參佐射，舒常為畫籌而已。後遇朋人不足，以舒滿數。毓初不知其善射，舒容貌閑雅，發無不中，舉坐愕然，莫有敵者。毓嘆而謝曰：「吾之不足以盡卿才，有如此射矣。」
又曰：江州刺史庾悅，隆安中為司徒長史。曾至京口，劉毅時甚窶，先就府借東堂與親故出射，而悅與僚佐徑來詣。毅告之曰：「毅輩否之人，合一射甚難。雖於諸堂並可，望以今日見讓。」悅不許。射者皆散，惟毅留射如故。
又曰：王愷以帝舅奢豪。有牛名八百里駁，常瑩其蹄角。王濟請以錢千萬，與牛對射而賭之，愷亦自恃其能，令濟先射，一發破的。因據胡床叱左右：「速探牛心來！」須臾而至，一割便已。
《齊春秋》曰：宜都王鑒，字宣徹，太祖第十六子。善射，常取甘蔗插地，百步射之，十發十中。古之楊葉，殆不能加。
《陳書》曰：褚，剛毅有膽決，長騎射。常從司空侯安都於徐州出獵，遇猛獸，射之，再發，中口入腹，俄而獸斃。
《燕書》曰：賈堅，字世固，彎弓三石余。烈祖以堅善射，故親試之，乃取一牛置百步上，召堅使射，曰：「能中之乎？」堅曰：「少壯之時，能令不中；今已老年，正可中之。」恪大笑。射，發一矢拂脊，再一矢，磨腹，皆附膚落毛，上下如一。恪曰：「復能中乎？」堅曰：「所貴者以不中為奇，中之何難？」一發中之。堅時年六十餘矣，觀者咸服其妙。
又曰：慕容根善射。嘗從行獵，有一野羊立於懸崖。太祖命左右射之，莫有中者。根自募求射之，一發而中。
崔鴻《十六國春秋·燕錄》曰：建威翰奔還本國，有勁騎百餘追之。翰遙謂之曰：「吾既思戀而歸，必無返面！吾之弧矢，汝曹知否？無為相逼，自取死也！吾處汝國久矣，誓不殺汝。可百步豎刀，吾射中者，汝便宜返；不中者，可前也。」諸騎解刀豎之，翰發而中環，追騎乃散。
又《後燕錄》曰：慕容盛行遇賊，盛曰：「汝欲當鋒乎？試豎汝手中箭，百步，我善中之，宜慎汝命；如不中，當束身相授。」盜乃豎箭，盛一發中之。盜曰：「相試耳。」資而遣之。
又《前秦錄》曰：苻琳，字永瑤，堅之第五子也，有文武才藝，引弓五百斤，射洞犁耳。至於山水文詠，皆綺秀清麗。
又《前涼錄》曰：索孚，字國明，惇煌人。善射，十中八九。或謂之曰：「射有法乎？」孚曰：「射之為法，猶人主之治天下也；射者弓有強弱，矢有銖兩，弓不合度，矢不端直，主雖逢蒙，不能以中：才不稱官，萬務荒殆，雖有堯、舜之君，亦無以治也。」
又《趙錄》曰：劉曜親圍陳安於隴城，安突圍而出。近則刀矛俱發，輒害六七；遠則雙帶兩鞬，左右馳射。
