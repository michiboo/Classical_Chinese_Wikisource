
《爾雅》曰：狸，子𧳙。〈余至切。〉
《說文》曰：狸，伏獸也。
《禮》曰：狸首之班然。
又曰：狸去正脊。
《魏志》曰：清河令徐李龍使人獵，令管輅筮其所得。輅曰：「當獲小獸。雖有爪牙，微而不強；輸有文章，蔚而不相；非虎非雉，其名曰狸。」獵人暮歸，果如輅言。
《晉書》曰：樂廣為河南尹。先是，河南官舍多妖怪，前尹皆不敢處正寢。廣居之不疑。常外戶自閉，左右皆驚，廣獨不。顧見牆有孔，使人掘牆，得狸而殺之，其怪亦絕。
《唐書》曰：武弘度，士彠兄子也。父卒，廬於墓側，晨夕哀號。有野狸，每至弘度齋時，必來求食，塗卻馴狎無驚懼。時以為孝感。
《玄中記》曰：鉛錫之精為狐狸。
《子思子》曰：謂狐為狸者，非直不知狸也，忽得狐復失狸者也。
《琴操》曰：曾子鼓琴，墨子立外而聽之。曲終，入曰：「善哉！鼓琴，身已成矣，而曾未得其首也。」曾子曰：「吾晝臥見一狸，見其身而不見其頭，起而為之弦，因曰殘形操。」
《淮南子》曰：狸頭似鼠，以類推也。〈許慎曰：狸食鼠。〉
又曰：狸頭止癙，〈癙，寒熱病也。〉雞頭止瘺。
《抱朴子》曰：虎尾不負狸身，象牙不出鼠穴。
《本草》曰：狸肉甘，無毒，主風溼、鬼毒氣、皮中如針刺。
《歸藏》曰：昔者桀筮吠悠，而枚占熒惑，曰：「不吉。彼為狸，我為鼠，勿用作事，恐傷其父者也。」
《風俗通》曰：汝陽西門習武亭有鬼魅，宿者輒死，厭者皆亡髮。北部督郵西平郅伯夷到亭上樓宿，誦《六甲》、《孝經》、《易》、《本記》。臥，密拔劍解帶。夜有怪異者四五尺來復，伯夷以劍帶擊魅腳，呼下燈照，見一老狸，身赤，略無毛衣。持下燒殺。明日，發樓屋，得所亡髮髻百餘。因此遂絕。
《神仙傳》曰：欒巴為豫章太守。先是，廬山廟中有人言語，飲酒投杯，能使宮亭湖中分，風行者舉帆相逢。巴未到十數日，廟中神不復作聲，不知所在。巴到，自上表說：「廟鬼詐稱天官，欺損百姓，積愆日夕，罪當窮治。乞以事付功曹，臣身行捕逐。如不治討，恐其復遊行天下，所在血食，枉病良民。」責以重禱，乃至所在推求山川社稷，問鬼蹤跡。此鬼乃到齊國為書生，齊太守見之，既有容美麗，又有才辨學識。論經說義，時在齊，人莫不見知。太守亦不知是鬼，乃以女妻之，生一男。巴到，與太守相見，語畢，問曰：「聞卿有一女婿，明五經諸子，可得相見不？」太守請女婿，詐病辭不出，而巴求之不止。婿告其婦，言：「吾今日出必死，如何？」女亦怪之，不知何從。巴知不敢出，乃求奏板一枚並筆，書符付太守曰：「以此與賢女婿，自當出也。」女婿得符，流涕與婦辭訣而出。望見巴，即身體已變為狸，而面故是人也。巴厲聲呵言：「死狸敢爾！何不正汝真形。」即盡為狸。巴復曰：「斬之。」亦不見斬者，而狸頭已斷於地。又言：「取狸子來。」須臾，太守女所生兒已復為狸子，即又斬之。巴辭還郡。
《搜神記》曰：博陵劉伯祖為河東太守。所止承塵上有神能語，常呼伯祖與語。及京師詔書告下消息，輒預告伯祖。伯祖問其所食啖，欲得羊肝。買羊肝，於前切之，臠隨刀不見，盡兩羊肝。有一老狸，眇眇在案前。持刀者欲舉刀斫之，伯祖呼止，自與著承塵上。須臾，大笑曰：「向者啖肝醉，忽失形與府君相見，大慚愧。」後伯祖當為司隸，神復先語伯祖云：「某月某日，詔書當到。」至期如言。及入司隸府，神隨逐在承塵上，輒言省內事。伯祖大恐怖，語神曰：「今職在刺舉，若左右貴人聞神在此，因以相害。」神答曰：「誠如府君所慮，當相捨去。」遂即無聲。
《幽明錄》曰：吳興戴眇家僮客姓王，有少婦美色，而眇中弟恆徃就之。客私懷忿怒，具以白眇：「中郎作此，甚為無理，願尊敕語。」眇以問弟，弟大罵曰：「何緣有此？必是妖鬼。」敕令撲殺。客初猶不敢，約厲分明。後來閉戶欲縛，便變成大狸，從窗中出。
又曰：董仲舒常下帷獨詠，有客來詣，語遂移日，舒知其非常。客又云：「欲雨。」仲舒因此戲之曰：「巢居知風，穴處知雨，卿非狐狸，則是鼷鼠。」客聞此言，色動形壞，化成為狐狸也。
隋王度《古鏡記》曰：大業七年五月，余自御史告歸河東，適侯生卒而得一鏡。六月，余歸長安，宿於主人程雄家，新授寄一婢，頗稱端麗，名曰鸚鵡。余徵遐履，引鏡自照，鸚鵡遙見，便叩頭流血，云：「不敢徃」。余召雄問其故，雄曰：「兩日前有一客攜婢從端憒，來時病困，因留寄於此，不知婢之由也。」余疑其精魅，以鏡逼之，遂自陳，雲「本是華山廟前長松下千年老狸，久行變惑，罪當至死。近為府君捕逐，逃潛河渭之間，為下わ陳思恭義女。思恭妻鄭氏見養恩厚，嫁鸚鵡與鄉人柴華。意不相愜，逃而去。東至韓城，遂為行人李無傲所執。無傲粗人也。遂劫鸚鵡遊行至此。不意天鏡一照，自隱無路。然為人已久，羞復故形，願樂飲而忘形。」因匣鏡置酒，悉召雄家鄰里與共飲晏。此婢大醉起舞，歌曰：「寶鏡寶鏡，罷湊余命。自我離形，於今幾姓？生雖可樂，死不必傷，何為眷戀，守此一方？」歌畢，化為狸而死。
《述異記》曰：陳留董逸，少時，鄰女梁瑩年稚色艷。逸愛慕傾魂，貽椒獻寶，瑩亦納而未獲果。後逸鄰人鄭充在逸許宿，二更中，門前有叩掌聲，充臥望之，亦識瑩。語逸曰：「梁瑩今來。」逸驚躍出迎，把臂入舍。逸與瑩寢，瑩仍求去。逸攬持不置，申款達旦。逸欲留之，云：「為汝蒸豚作食，食竟去。」逸起閉戶絕帳，瑩因變形為狸，從樑上走去。
《金樓子》曰：狸不可使搏䖑，牛不可使捕鼠。
《說文》曰：貂，鼠屬也，大而黃黑色，出丁零國。
《廣志》曰：貂出夫餘。
《關山圖》曰：霍山南嶽，其獸多赤貂。
《東觀漢記》曰：建武二十五年，烏桓詣闕朝賀，獻貂皮。
《魏書》曰：鮮卑有貂┊〈女滑切〉鼲〈音魂〉子皮，毛柔蠕，故天下以為名裘。
《魏志》曰：挹樓國出好貂，今所謂挹樓貂是也。
《江表傳》曰：遼東太守遣使詣孫權，送貂皮千枚，欲舉國歸吳。
《晉書》曰：趙脫凶篡位，至於奴卒廝役亦加爵位。每朝會，貂蟬盈坐。時為之諺曰：「貂不足，狗尾續。」
《異苑》曰：貂出句麗國。常有一物共居穴，或見之，身貌類人，長三尺，能制貂，愛樂刀子。其俗人慾得貂皮，以刀插穴口，此物夜出皮置刀邊，須人持皮去，乃取刀。
《隋書》曰：北室韋，其俗以捕貂為業。南室韋亦多貂。
〈女滑切〉
《說文》曰：貀獸，無前足。漢津能捕豺貀，購百錢。
《爾雅》曰：貀無前足。〈郭璞注曰：晉太康七年，石陵扶夷縣檻得獸，似狗，豹文，有角，兩腳，即此類也。或曰：貀似虎而黑，無前兩足也。〉
《廣雅》曰：豹，貀也。
《唐書》曰：長慶中，河東節度使李聽貢貀三頭。貀，猛健之獸也。穆宗好畋游，常詔諸道廣求此獸，搜踐山谷，郡縣告勞。防虞籠檻，甚於豺虎。及至林苑，徃徃噬人。後穆宗亦盡令逐之。及敬宗即位，聽復獻之。
《說文》曰：𤟤鼠，出丁令胡，以作裘。
《魏略》曰：丁零國出青𤟤子、白𤟤子皮。
《江表傳》曰：魏文帝遣使吳求𤟤皮豹犀。群臣以非禮，欲不與。權敕付使。
《山海經》曰：獄法之山有獸焉，如犬而人面，善投，見人則笑，其名曰𤟤。其行如風，見則大風。
《山海經圖贊》曰：山𤟤之獸，見乃歡唬。厥性善投，行如矢繳。是惟氣精，出則風作。
《詩》曰：孔樂韓土，有貓有虎。
《爾雅》曰：虎竊毛謂之虥〈士盞切。〉貓。〈郭璞注曰：竊，淺也。或曰：竊毛，鹿毛也。〉
《禮》曰：古之君子，使植地報之。迎貓，為其食田鼠也；迎虎，為其食田豕也。迎而祭之也。
《尹子》曰：使牛捕鼠，不如貓犭生〈音生〉之捷。
《北史》曰：獨孤陀性好左道。其外祖母高氏先事貓鬼，轉入陀家，每以子日夜祠之。貓鬼每殺人，取其財物，置於所事貓鬼家。鬼若降人，則面正青，若被牽曳。陀後敗免死。
《唐書》曰：高宗廢王后，令宮人宣敕示後。後拜曰：「但願大家萬歲，昭儀長承恩澤。死是吾分也。」良娣承敕，罵曰：「阿武狐媚，翻復至此！百千生願得一日為貓，阿武為鼠，吾扼其喉以報今日，即足矣。」武后聞之不實，自是約六宮不許畜貓。
又曰：朱Г軍中有貓乳鼠者，Г獻之為祥。代宗使中官示於朝，宰臣率百僚皆賀，崔祐甫獨否。中官詰其故，答曰：「此物之失常也，可弔不可賀。」中官徵其狀，祐甫立草之，略曰：「《禮》云：迎貓為食田鼠也。以能除害，故列祠典。今反乳之，是謂失常。且貓受人食養而棄職不修，亦何異法吏不勤觸邪、疆吏不勤捍敵？是天將垂戒，故不敢賀。」眾皆伏，代宗嘉其正直。
《禮記·月令》曰：孟春之月，獺祭魚，然後虞人入澤梁。
《說文》曰：獺，如小狗，水居，食魚。猵，〈音編〉獺屬也。
《遁甲開山圖》曰：霍山光南嶽，其獸多柴獺。〈山邊水，故有柴獺。〉
《淮南子》曰：愛獺而飲之酒，欲養之，非其道。〈言獺飲酒而敗。〉
《風土記》曰：陽羨縣前有大橋，下有白獺。將有兵動，獺出穴口向人嗥也。
《魏略》曰：南蠻皆用獺皮為其冠。
《鹽鐵論》曰：水有獱〈音頻。〉獺而池魚勞，國有強御而齊民消也。獨曰獱，群曰獺。
如淳《慱物志》曰：獱如馬，自腰以下似扁蝠，毛似獺，大可五六斤。淳同鄉人吉孟，景福中徵遼東時為運舡吏，於海中有猵獺跳上舡，舡人皆謂海神，共叩頭敬禮。舡左武令人云：「但魚獺耳，可烹而食之。」
《神仙傳》曰：樊夫人者，劉綱之妻也，俱行道術，各自言勝。綱於是唾槃中水，即作鯉魚，夫人乃唾槃中使成獺而食魚。綱每共試術，事事不如。
《永嘉地記》曰：濤山至高，常有拾橡者見上有大湖，又有自然石橋，多獺及異色鳥獸。
《孝經援神契》曰：蝟多刺，故不使超逾抑揚。
《爾雅》曰：蝟，毛刺。
《淮南子》曰：鵲屎中蝟，爛而生蠅漆，見蟹不燥。
《淮南萬畢朮》曰：蝟膏途鐵，柔不折。
《華陽國志》曰：滇池縣有白蝟山，無石而多蝟也。
《北齊書》曰：成帝夢大蝟攻破鄴城，故索境內蝟膏以絕之。至後主名緯，亡齊之徵。
《廣五行記》曰：梁末，蜀人費祕刈麥，值暴風雨，隱於岩石佳敗雨。去家數里，遙見前路有數婦人，皆著紅紫襴衣，歌吟而來。祕竊怪，野外何因有此？心異之。漸近，寂然無聲，去祕數步，乃各住立。少時悉轉向祕，看之，其面並無七孔，惟垂鳥毛而已。祕驚怖仆地。至二更，祕兒怪父椿至，把火尋覓。見祕臥在道旁，左側有十餘刺蝟，見火即爭散走。祕至家百餘日死。
