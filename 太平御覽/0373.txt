
《釋名》曰：毛，貌也，冒也，在表，所以別形貌，且以自覆冒也。
《左傳·僖中》曰：君子不禽二毛。〈二毛，頭白有二色。〉
又《襄二十六年》曰：宋芮司徒生女子赤而毛，棄諸堤下。共姬之妾取以入，名之曰棄。長而美。
《漢書》曰：宣帝身足下有毛，臥居，數有光耀。〈師古曰：遍身及足下生有毛。〉
《列子》曰：禽子問楊朱曰：「去子體一毛以濟一世，爲之乎？」楊子曰：「世故非一毛所濟。」出以語孟孫，孟孫曰：「積一毛以成肌膚，積肌膚以成一節。一毛故萬分之一物，奈何輕之？」
《山海經》曰：毛民爲人身生毛。〈郭璞注曰：臨海東南海中有毛人，晉永嘉四年得之也。〉
《列仙傳》曰：〈於角切。〉佺〈此緣切。〉食松實，形體生毛，長數寸。
又曰：毛女字玉名姜，在華陰山，世世見之，形體生毛。所止岩中恆有鼓琴聲，自稱秦皇時宮人也。
《神仙傳》：劉根學道入嵩高山石室中，冬夏不衣，身毛長三尺。
《神異經》曰：八荒中有毛人，長七八尺，身形頭上皆毛。毛如猴，長尺餘。見人則口開吐舌，名髯公，一名髯犬昆。〈音昆。〉
《尋陽記》曰：桓穆遣人尋廬山，下嶺見毛人，長大，體悉毛，語不可解。山居道士亦時見此。
《臨海異物志》曰：毛人洲在張嶼，毛長短如熊。周綽得毛人，送詣秣陵。
《釋名》曰：髮，拔也，拔擢而出。
《歸藏啓筮》曰：共工人面蛇身朱雲。
《易·說卦》曰：巽，其於人也，爲寡髮。
《毛詩·鄘·柏舟》曰：鬒髮如雲，不屑髢也。〈鬒，黑髮也。如雲，言美長也。〉
又《魚藻·都人士》曰：彼都人士，台笠緇撮。彼君子女，綢直如髮。〈其情性密緻，操行正直，髮之本末，無隆殺之。〉彼都人士，垂帶而厲。彼君子女，卷髮如蠆。〈蠆，螫蟲也，尾赤，捷然似婦人髮末曲上卷然。〉
又《采綠》曰：終朝采綠，不盈一掬。予髮曲局，薄言歸沐。〈局，卷也。婦人夫不在則不容飾，今曲卷其髮，憂思之甚也。〉
《禮鬥威儀》曰：君乘木而王，爲人美睿。
《左傳·僖中》曰：初，平王東遷，辛有適伊川，見被髮而祭於野者，曰：「不及百年，此其戎乎！其禮先亡矣。」僖公二十二年，秦、晉遷陸渾之戎於伊川。
又《昭三年》曰：齊侯田於莒，盧蒲嫳見，泣且請曰：「余髮如此種種，余奚能爲？」〈嫳，慶封之黨，種種短也，放之於境，自言衰老，不能復爲。嫳，普篾切，〉公曰：「諾。」子雅曰：「彼其髮短而心甚長，其或寢處我矣。」
又《昭二十八年》曰：昔有仍氏生女，黰黑〈有仍，古諸侯也。美髮爲黰。〉而甚美，光可鑒〈髮膚光色，可以照人。〉，名曰玄妻。〈以髮黑故。〉
又《哀上》曰：公會吳子伐齊。將戰，公孫夏命其徒歌《虞殯》。〈虞殯，送葬歌曲，示死也。〉陳子行命其徒具唅玉。〈唅玉，以示必死。〉公孫揮命其徒曰：「人尋約，吳髮短。」〈約，繩也。八尺爲尋。吳髮短，欲以繩貫其首。〉
又《哀上》曰：太伯端委以治周禮，仲雍嗣之，斷髮文身，臝以爲飾，豈禮也哉？
又《哀下》曰：初，衛侯自城上見巳氏之妻，髮美，使髡之，以爲呂姜髭。〈呂姜，莊公夫人。髭，髮也。〉
《豰梁傳·哀公》曰：吳夷狄之國，斷髮文身。〈斷髮，避蛟龍也。〉
《論語·憲問》曰：子曰：微管仲，吾其被髮左衽矣。
《孝經》曰：身體髮膚，受之父母，不敢毀傷，孝之始也。
《史記》曰：箕子諫紂不聽，乃被髮佯狂爲奴。
又曰：范雎先事魏中大夫須賈，賈使齊，雎從。齊王聞雎辯，賜金及牛酒。須賈以爲雎持陰事告齊。既歸，以告魏相。魏相魏齊大怒，使笞擊範雎。雎既相秦，號曰張祿，而魏弗知。使須賈於秦，雎謂賈曰：「汝罪有幾？」曰：「擢賈之髮，續賈之罪，未足也。」
又曰：太伯、虞仲知古公欲立季曆以傅昌，二人亡如荊蠻，文身斷穀，以讓季曆。
又曰：藺相如使秦。相如持璧卻立倚柱，怒髮上穿冠。
又曰：衛皇后字子夫，與武帝侍衣得幸。頭解，上見其須鬢，悅之，因立爲後。
《漢書》曰：蘇武留匈奴凡十九歲。始以強壯出使，乃還Ｍ袖鬢盡白。
又《王莽傳》曰：更始玄年，置百官，莽聞之愈恐，欲外示自安，乃染其須鬢。
《楚漢春秋》曰：上敗彭城，薛人丁固追上，上被髮而顧曰：「丁公何相急之甚？」乃駡而去。上即位，欲陳功，上曰：「使項失天下，是子也。爲人臣兩心，非忠也。」下吏笞殺之。
《東觀漢記》曰：明德馬後美睿，爲四起大髻，但以髮成，尚有餘，繞髻三匝。
又曰：和熹鄧後六歲，諸兄持後髮，後曰：「身體髮膚，受之父母，不敢毀傷，孝之始也。何弄人髮乎？」
又曰：劉盆子年十五，被髮徒跣，卒見衆，拜，恐怖啼泣。
謝承《後漢書》曰：汝南李光，字伯明，爲兗州。母亡後歸，視床處，得亡母亂髮，光持悲號，氣絕復續。
又曰：獻帝幸弘農，郭汜虜略百官婦女有美睿者，皆斷取之。
又曰：曹操逼獻帝廢伏後，以尚書令華歆、郗慮副勒兵入宮收後。後閉戶藏壁中，歆就牽後出。時帝在外殿，後被髮徒跣行，泣過，訣曰：「不能復相活耶！」帝曰：「我亦不知命在何時？」
《魏志》曰：曹仁討關羽於樊，于禁助仁。秋，大霖雨，漢水溢，禁等軍沒，禁遂降吳。文帝踐祚，權遣還，引見，禁鬢髮皓白，形容憔悴，拜安遠將軍。欲遣使吳，先令謁高陵，帝預於陵屋圖禁降伏之狀，禁見，慚恚發疾薨。
《魏略》曰：明帝既嗣立，追痛甄后之薨。故郭太后以憂暴崩。甄后臨沒，以帝屬李夫人。夫人說甄后見譖之禍，不獲大斂，被髮覆面，帝哀恨流涕，命殯葬太后，皆如甄后故事。
《魏氏春秋》曰：明帝天姿秀出，立須委地，口吃少言，而沉毅好斷。
《吳志》曰：留贊爲將，臨敵必被髮叫天，自抗音而歌，左右應之，戰無不捷。
王隱《晉書》曰：陶侃爲吏，鄱陽孝廉與親人過侃宿，母截髮以供賓。諸客嘆曰：「非賢母不生此子也。」
又曰：顧悅之與簡文帝同年，而髮早白，上問故，對曰：「松柏之姿，經霜猶茂；蒲柳之質，望風先雕。」
又曰：初，武帝未爲世子，文帝問裴秀曰：「人有相不？」秀曰：「中撫軍垂髮至地，伸手過膝，非人臣之相也。」
又曰：故中牟令蘇韶，字孝先。咸寧初，亡諸子，迎喪至襄城。第九子節夢見鹵簿行列甚肅，見詔曰：「卿犯鹵簿，應髡刑。」節俯受剔，覺循見頭髮，視截如指大。後又夢見韶截之。節素美睿，五截而盡。
沈約《宋書》曰：臨川王義慶招集文士，何長瑜自國侍郎至平西記室參軍。常於江陵寄書與宗人何勖，以韻語序義慶州府僚佐云：「陸展染鬢髮，欲以媚側室。青青不解久，星星行復出。」
《北齊書》：王琳，字子衡，山陰人也。琳體貌閑雅Ｍ袖垂委地。
《齊書》曰：徐寅嘗有罪，系旦日原之，而髮皓白。武帝問其故，曰：「臣思愆於內，而髮變於外。」當時稱之。
《唐書》曰：高祖竇皇后，生而髮垂過頸；三歲，髮與身齊。
又曰：龜茲國，男女皆剪髮，垂與項齊。惟王不剪髮。新羅國，其婦人髮繞頭，以彩爲飾，髮甚長美。
《家語》曰：顔回，魯人，字子淵。年二十九，髮早白。
《韓子》曰：文公時，宰人上炙而髮繞之。〈事具「炙」門。〉
又曰：昔齊桓宮中有三市，婦倡三百，被髮而御婦人。
《淮南子》曰：萬術曰：「理髮灶前，婦安夫家。」
《帝王世紀》曰：老聘初生而髮白，故號老子。
《呂氏春秋》曰：殷湯克夏而大旱，湯乃以身禱於桑林，剪其髮，自以爲犧牲，祈福於上帝。
《山海經》曰：修般民、白民，其人被髮。
《曹瞞傳》曰：太祖嘗行過麥中，令士卒無敗麥，犯者死。騎士皆下馬，持麥以相付。時太祖馬騰入麥中，太祖曰：「製法而自犯之，何以帥下？然孤爲軍帥，不可殺，請自刑。」因援劍割須置地。
《許逵別傳》曰：薊子訓，齊人，有神術。人髮白者請子訓，但與對坐共語，宿昔間，髮皆黑。
《樊英別傳》曰：英被髮，忽拔刀斫舍中，妻問故，曰：「郤生道遇鈔。」郤生還云：「道遇賊，賴被髮老人相救得全。」郤生名巡，字仲信，陳郡夏陽人，能傅英業。
《黃庭經》曰：髮神名蒼華。
《列仙傳》曰：容成公、黃帝善補導事，髮白更黑。寧先生、稷丘君髮白更黑。寧先生被髮，鼓琴，赤斧餌丹砂，毛髮皆赤。阮丘被髮覆耳。成璜道士兒丘與老子《黃庭經》，讀三遍通之，俱入浮陽山，白髮更黑，須長三尺餘。
《神異經》曰：東荒山中有大石室，東王公居之，長一丈，頭髮皓白，身人形而虎尾，與一玉女更投壺。
又曰：西方有人焉，不飲不食，被髮東走，已往復來。其婦恆追掔錄之，不肯聽止。婦頭亦被髮，名曰狂，一名顛，一名覆。此人夫妻與天地俱生，狂走東西，以投晝夜。
《異苑》曰：有人誤吞髮，便得病，但欲咽豬脂。張口時，喉中有一頭出受膏，乃取小鈎餌而引之，得一物，長三尺餘，其形似蛇而悉是脂。縣於屋間，旬日融盡，惟髮宰繕。
《列女傳》曰：吳伯陽妻顧昭君早寡，剪髮以明志。
又曰：樂羊學書，其妻貞義，截髮以供其費。
又曰：廣漢馮季宰妻者，李氏之女，名珥字進，早寡無嗣，奉養繼姑，守心純固，以義自防。珥母湣其孤苦，陰有所許，珥斷穀自明，鄉人稱之。
《陳留風俗傳》曰：小黃縣者，宋地陽武東黃鄉也。因黃水以名縣。沛公起兵野戰，喪皇妣於黃鄉。天下平定，乃使使者梓棺招魂幽野，於是丹蛇在水，自灑濯入梓棺，其浴處有遺髮，故謚曰昭靈夫人。
《益部耆舊傳》曰：蜀郡公乘會妻，同縣張氏女也。會早卒，後欲問者，女乃斷髮割耳，以明不嫁。
車頻《秦書》曰：苻堅建玄十八年，新羅國獻美女。國在百濟東，其人多美睿，髮長丈餘。
《林邑國記》曰：朱崖人多長髮，漢時郡守貪殘，縛婦女，割頭取髮，由是叛亂，不復賓伏。
《廣志》曰：黃頭夷，髮黃如苕帚。
戴延之《西征記》曰：陝縣大城西北角，水漫湧起，勃鬱方數十丈，有如物居水中。父老雲，銅翁仲頭髮常與水齊。晉軍至，髮不復出，惟見水黑，嗟嗟有聲，聲聞數里。翁仲本在大司馬門外，爲賊所徙，至此而沒。
《譚藪》曰：後魏盧景裕生而頭髮白，有四十九莖，因名曰白頭。
王子年《拾遺錄》曰：帝嚳高辛氏，娶於諏氏女，女生而髮與足齊，墜地能言，乃納於帝。
又曰：張儀、蘇秦二人共遞剪髮以相活，或傭力寫書，行遇聖人之文，無以題記，則以墨畫於掌內及股里，夜還更以竹寫之。
晉左思《白髮賦》曰：星星白髮，生於鬢垂。雖非青蠅，穢我光儀。策名觀國，以此見疵，將拔將鑷，好爵是縻。白髮將拔，惄然自訴。稟命不幸，值君年暮；逼迫秋霜，生而皓素；如覽明鏡，惕然見惡；朝生晝拔，何罪之故。觀橘觀柚，一皓一曄，貴其素華，匪尚綠葉。願戢子手，攝子之鑷，諮爾白髮，觀世之塗。靡不追榮，貴磺賤枯。赫赫閶闔，藹藹紫廬。弱冠來仕，童髦獻謨。甘羅乘軒，子奇剖苻。英英終賈，高論髮衢。拔白就黑，此自在吾。白髮臨拔，瞋目號呼：何我之冤，何子之愚！甘羅自以辯慧見稱，不以髮黑而名著；賈生自以良才見異，不以厚鬢而獲舉。聞之先民，國用老成。二老歸周，周道肅清。四皓佐漢，漢德光明，何必去我，然後要榮。諮爾白髮，事各有以，爾之所言，非不有理。曩尊耆耋，今薄舊齒。皤皤榮期，皓首田裡，雖有二毛，河清難俟。隨時之宜，見嘆孔子，白髮辭盡，誓以固泅攏昔臨玉顔，今從飛碰攏髮膚至昵，尚不克終。聊用擬辭，比之《國風》。
《說文》曰：鬢，頰髮也。
《釋名》曰：其上鐐袖曰鬢。鬢，賓也，賓崖也，爲面額之崖岸也。
《晉書》曰：魏造淩雲殿，榜未題，匠誤釘之，使韋仲將縣撜書之。比訖，須鬢盡白，還戒子孫，宜絕此法。〈撜，音鐙。〉
《神仙傳》曰：薊子訓，鄉曲諸老鬢髮白者，使宿昔之間皆黑。
崔豹《古今注》曰：魏文帝宮人絕所愛者，有莫瓊樹、薛夜來、陳尚衣、陳巧笑。瓊樹始制爲蟬鬢，望之縹緲如蟬翼，故曰蟬鬢。
《述異記》曰：尹雄年九十，左鬢生角長半寸。
吳質表曰：質已四十三矣，白髮生鬢。
《說文》曰：髻，結髮也。
《漢書》曰：尉他髻。〈服虔注曰：今兵推頭結也。〉
《續漢書·五行志》曰：桓帝玄嘉中，京師婦女作墮馬髻。墮馬髻者，側在一邊，自梁冀家所爲，京師皆效。天戒若曰：「冀婦女將收捕，吏卒頓曳，令髻傾邪。」
《東觀漢記》曰：梁鴻妻椎髻，著布衣，操作具而前。鴻大喜曰：「此真梁鴻妻也，能奉我矣。」字之曰德曜，名孟光。
又曰：馬廖上表長樂宮曰：「長安語曰：城中好高髻，四方高一尺。」
王隱《晉書》曰：賈后作頡子髻。太子見頡子象。〈干寶《晉紀》曰：初，賈后造首紒，以繒縛其髻，天下化之，名頡子紒也。紒紒，戶計切。〉
《搜神記》曰：玄康中，婦人結髻者既成，以繒急束其環，名曰纈子髻。始自中宮，天下翕然化之。及其末年，有湣懷之事。
《唐書》曰：田悅既敗，謂其下曰：「吾不能自剄，公當斬吾首以取功勛。」衆皆憐之曰：「死生以之。」悅曰：「吾雖死，寧忘厚意於城下乎？」乃自割一髻，以爲要誓。於是將士各斷其髮，結爲兄弟，誓同生死。
《唐書》曰：中天竺國人，皆爲螺髻於頂，餘髮剪之使拳。
《世說》曰：王曇孫年十四便歌，謝公召至，曇孫作兩丸發。
《梁冀別傳》曰：冀未誅時，婦人作不聊生髻。
《神仙傳》曰：麻姑至蔡經家，是好女子，年十八許，作髻，餘髮散垂之至腰。
枚乘《梁苑園賦》曰：若乃採桑之婦，連袖方路，摩陀長髻，便娟數顧。
