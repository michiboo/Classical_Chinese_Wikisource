
《魏百官名》曰：三公拜賜鶉尾、鶻尾髇〈許交切。〉箭十二枚。
《三齊略記》曰：富平城，孝明帝時改爲厭次。此城東南五十里有蒲臺，高丈八。秦始皇所頓處時，在臺下縈蒲繫馬夾道數百步，到今蒲生猶縈馬。蒲似水楊而勁堪爲箭。
《博物志》曰：交州山夷名曰俚子，弓長數尺，箭長尺餘。以燋銅爲鏑，塗毒藥於鏑鋒，中人即死。不時斂藏，則胼脹沸爛，須臾燋煎都盡，惟骨在耳。其俗誓不以此藥法語人。治之，飲婦人月水及糞汁，時有差者。惟射豬犬者無它，以其食糞故也。燋銅者有聲，以物打之，徐聽其聲。得燋毒者，偏鑿取以爲箭鏑。
焦貢《易林》曰：雙鳧俱飛，以歸稻池。經涉其澤，爲矢所射，傷我胸臆。
劉向《新序》曰：楚熊渠子夜行，見寢石似伏獸，射之飲羽。
《異苑》曰：烏傷黃蔡，義熙初於查溪岸照射，見水際有物，眼光徹，其間相去三尺許，形大如斗。引弩射之，應弦而中，便聞從流奔驚，波浪砰磕，〈苦盍切。〉不知所向。經年，與伴共至一處。名爲竹落岡，去先所二十許里，有骨可長三丈餘，見昔射箭貫在其中。因語伴云：「此是我往年所射，物乃死於斯。」拔矢而歸。其夕夢見一長人，責誚之曰：「我在洲渚之間，無關人事，而橫見殺害，怨苦莫伸，連時覓汝，今始相得。」眠寤乃患腹疾而殞。
又曰：永陽李增行經大溪，見二蛟在水，引弓射之，中一即死。增歸，因復出市，有女子素服銜涕，捉所射箭。增怪而問焉，女答曰：「何用問爲！若是君許，便以相還。」授矢而滅。增惡而驟反，未達家，暴死於路。
《孟子》曰：矢人豈不仁於函人哉？矢人惟恐不傷人，函人惟恐傷人。
《列子》曰：逢蒙之弟子曰：「鴻超怒其妻而怖之，引烏號之弓、綦衛之箭，射其目。矢未注，眸子瞬不睫，矢墜地而塵不揚。」
又曰：飛衛學射於甘蠅，諸法幷善，惟嚙法不教。衛密將矢以射蠅，蠅嚙得鏃矢射衛，衛繞樹而走，矢亦繞樹而射。
《魯連子》曰：燕伐齊，取七十餘城，惟莒與即墨不下。齊田單以即墨破燕軍，殺燕將軍騎劫，復齊城。惟聊城不下。燕將城守數月，魯仲連乃爲書，著之於矢以射城中遺燕將。燕將得書，泣三日，乃自殺。
《尉繚子》曰：夫殺人百步之外者，誰也？曰：「矢也。」
《韓子》曰：矢來無向，則爲鐵室以備之。
又曰：智伯將伐趙，趙襄子召張孟談問之曰：「柰無箭何？」孟談曰：「董安於之治晉陽也，公宮之垣皆以荻蒿、楛楚廧〈音隔。〉之，其高至於丈。君發而用之，有餘箭矣。」於是發而試之，堅，則箘簵之勁不能過也。君曰：「吾箭已足矣，柰無金何？」孟談曰：「董子之治晉陽，宮宮令舍之堂，皆以煉銅爲柱質，君發而用之，有餘金矣。」〈《戰國策》曰：公宮之垣皆以荻稿，其堅則箘簵之勁不能過其餘。何也？簵音路。〉
又曰：「水激則悍，矢激則遠。」
又曰：楚人有白猿，王自射之，則摶矢而熙。〈熙，戲也。〉使養由基射之，始調弓矯矢，未發而猿擁樹號矣。〈由基，楚共王之臣養叔也。調，調張也。矯，直也。擁，抱也。〉
《諸葛子》曰：若能力兼三人，身與馬如膠漆，手與箭如飛虻，誠宜寵異。
《亢倉子》曰：勾粵之簳，鏃以精金，鷙隼爲之羽，以之掊箠，則其與稿樸也無擇。〈勾粵，東粵。簳，似幹也。鷙隼，雕鶚之類。掊箠，打擊也。
《爾雅》曰：東南之美，有會稽之竹箭焉。夫勾越之簳以精金爲鏃，以隼翎羽之。打擊則同於槁科也。無擇，猶無異也。〉及夫蕩寇爭虔。〈音衡。〉覿武決勝，加之彊弩之上，則三百步之外不立敵矣。〈排蕩寇敵，爭衡決勝，如此勾粵之幹於強弩之上，則不立敵也。〉
《楚辭》曰：舉長矢兮射天狼。
陳琳《武軍賦》曰：矢則申息、肅昚〈音愼。〉，箘簵空流，燋銅毒鐵，簳鏃鳴鏃。
《子虛賦》曰：曳明月之珠旗，建干將之雄戟。左烏號之雕弓，右夏服之勁箭。
《射雉賦》曰：昔賈氏之如皋，始解顔於一箭。醜夫爲之改貌，憾妻爲之釋怨。
《吳都賦》曰：其竹則篔〈於君切。〉簹〈都郎切。〉箖箊〈音吟於。〉，桂箭射筩，由梧有篁，篻簩〈音瓢勞。〉有叢。
後漢李尤《弧矢銘》曰：弦木爲弧，剡木爲矢。四大協幷，八極同紀。
晉江統《弧矢銘》曰：幽都筋角，會稽竹矢。率土名珍，東南之美。易以獲隼，詩以殪兕，伐叛柔服，用威不韙。
梁昭明太子《弓矢贊》曰：弓用筋角，矢制良工。亦以觀德，非止臨戎。楊葉命中，猿墮張空。
《釋名》曰：箭箕受矢之器，以皮曰箙，〈扶福切。〉柔服用之也。織竹曰笮，〈音幘。〉相迫笮之名也。
《說文》曰：蘭所以盛弩矢，人所負也。
《詩義問》曰：總所以覆矢也，謂箭筒蓋也。
《周禮·夏官下·司弓矢》曰：仲秋獻矢箙。〈箙，盛矢器也。獸皮爲之也。〉
《左傳》曰：公徒執冰而踞。〈杜預注曰：冰，箭筒蓋也。〉
又曰：晉楚戰，楚熊負羈囚智罃。智莊子以其族反之，〈負羈，楚大夫也。智罃，智莊子之子也。〉廚武子御，〈武子，魏錡。〉下軍之士多從之。〈智莊子，下軍大夫故也。〉每射，抽矢，菆，〈楚尤切〉納諸廚子之房。〈抽，擢也。菆，好箭也。房，箭舍也。〉武子怒曰：「非子之求而蒲之愛，〈蒲，楊柳，可以爲箭也。〉董澤之蒲，可勝旣乎？」〈董澤，地名，在東聞喜縣。〉
《集異記》曰：丹陽張承先家有一鬼，爲張偷得一箭筒，云：「愼勿至新亭射，此三井陶家物。」張以借他，鬼駡欲燒屋，張馳取還乃止。
《雜詩》曰：象弧雕服。
《竹譜》曰：射筒竹簿肌而長，中著箭，因以爲名。
《釋名》曰：步叉，人所帶，以箭叉其中。馬上曰鞬，鞬，建也。弓矢幷建立其中也。
《通俗文》曰：箭箙，謂之步靫。
《趙書》曰：石虎等破劉曜於上邽，獲馬二百匹，赤罽金銀、步叉、弓鞬三十具。
《左傳》曰：晉楚治兵，遇於中原。左執鞭弭，右執櫜鞬，以與君周旋。〈櫜，受箭也。〉
《後漢書》曰：董卓膂力過人，雙帶兩鞬，左右馳射。〈《方言》曰：所以藏箭謂之服，藏弓，謂之鞬。《左氏傳》云：右屬櫜鞬。〉
《魏百官名》曰：三公拜賜魚皮步叉一，貛皮鞬一，琢菆金校步叉一，金校豹皮鞬一。
《說文》曰：韝，射臂㧺也。
《三禮弓矢圖》曰：𢷊者臂捍，以朱韋爲之。謂之𢷊者，所以遂弦也。
《括地圖》曰：羿年五歲，父母與入山。其母處之大樹下，待蟬鳴，還，欲取之。群蟬俱鳴，遂捐去。羿爲山間所養，年二十，能習弓矢。仰嘆曰：「我將射遠方，矢至吾門止。」因捍即射，矢摩地截草，經至羿門，隨矢去。
《管子》曰：桓公弋，管仲、隰朋朝，公望二子弛弓脫捍而迎之。
《魯連子》曰：弦銲相第而增矢得高焉。專諸刺王僚，闔廬乃名成焉。
《廣雅·釋器》曰：𢐂謂之彈。〈𢐂音置。〉
《宋林》曰：彈，行丸者，又栟也。栟使戰動棹〈一作棹。〉彈也。〈拼，普耕切，與枰同。〉
《桂苑》曰：彈，行丸弓也，又作弓。〈音彈〉
《開元文字》曰：引彈之謂行丸者也。又彈栟也。
《說文》曰：彈，行丸也。
《吳越春秋》曰：陳音對越王云：「弩生於弓，弓生於彈，彈生於古之孝子。古者人民質樸，死則裹以白茅，投之中野，孝子不忍父母爲禽獸所食，則作彈以守之。故古人歌之曰：『斷竹屬木，飛土逐肉。』遂令死者不犯鳥狐之殘也。」
《周禮》曰：凡句兵欲無彈，刺兵欲無蜎。〈注云：句兵，戈戟屬，彈爲掉也。蜎，狂。〉
《左傳》曰：晉靈公不君，從臺上彈人，觀其避丸者。
《穀梁》曰：靈公朝大夫而暴彈之也，觀其避丸也。〈暴，戲暴之也。〉
《漢書》曰：長安中奸猾浸多。閭里多少年群輩殺吏受財報仇，相與探丸爲彈，得赤丸者破武吏，黑者所文吏，白者主治喪。城中薄暮塵起，剽劫行者。死傷橫道。
張璠《漢記》曰：班超使于闐，願將三十六人以爲蒿矢、彈丸之用。
《魏書》曰：齊王芳爲帝，常喜以彈彈人。
《魏書傳》曰：曹爽兄弟歸家。敕洛陽縣發民八百人，使尉部圍爽第，四角作高樓，令人在上望視。爽計窮愁悶，持彈到後園中，樓上人便唱言：「故大將軍東行、南行。」爽還廳事上矣。
《晉安帝紀》曰：琅邪內史孫無終，貪橫忍虐，妓妾有忤意者，輒彈其面。
簫子顯《齊書》桓榮祖字華先，下邳人。榮祖善彈，彈鳥毛盡而鳥不死。海鵠群翔，榮祖登城西樓彈之，無不折翅而下。
崔鴻《西秦錄》曰：辛進字國都，隴西人。建弘初，爲散騎常侍，從乞伏熾盤游於後園。宵觀彈鳥，丸傷暮末母之面。至是末問母面傷之由。母曰：「辛進彈鳥所傷。」末怒，故誅之。
《隋書》曰：長孫晟善彈。有鳶群飛，上曰：「公爲我取之。」晟十發俱中，幷應刃而落。賜賚極多。
《韓詩外傳》楚莊王將興師伐晉，告大夫曰：「有敢諫者，罪至死無赦。」孫叔敖進諫曰：「臣之園中有榆，其上有蟬，蟬方奮翼悲鳴，欲飲清露，不知螳螂在後，曲其頸欲擢而食之也。螳螂方欲食蟬，不知黃雀在後，舉頭而欲啄食之。黃雀方欲食螳螂，不知童子挾彈丸在榆下，仰而欲彈之。童子方欲彈黃雀，不知前有深坑，後有掘株也。此皆貪前之利，不顧後害者也。非獨昆蟲衆庶若此，人主亦然。」楚國不殆而晉國以寧，孫叔敖之力也。
《西京雜記》曰：韓嫣於騫武帝佞亻幸人也。作金丸，人皆逐之。長安爲之語曰：「苦饑寒，逐金丸。」
《異苑》曰：青溪小姑廟，雲是蔣侯第三妹。廟中有大赦樹，扶疏蔭瀆，烏常産肓其上。太元中，陳郡謝慶執彈乘馬激殺數頭。至夜，夢一女子。衣裳楚楚，怒云：「此鳥是我養，何故見侵？」經年而謝卒。慶名渙，靈運父也。
《幽明錄》曰：元嘉初，散騎劉雋家在丹陽郡，後嘗閑居。而天大驟雨，見門前有三小兒，皆可六七歲，相牽狡獪，〈音儈。〉而幷不沾濡，雋疑非人。俄見共爭一瓠壺子。雋引彈彈之正中壺。霍然不見。雋出，人問前得一壺，而泣曰：「此是小兒物，不知何由在此？」雋具說之。
《東方朔記》曰：東方朔對驃騎難曰：「以珠彈不如泥丸，各有所用也。」
《莊子》曰：莊週遊乎雕陵之樊，睹一異鵲自南方來，翼廣七尺，目大運寸，而進集於栗林。周曰：「何鳥哉？」執彈而留之。睹一蟬方得美蔭而忘其身，螳螂執翳而搏之，見得而忘其形，異鵲從而利之，見利而忘其眞。莊周怵然曰：「物固相累。二類相招也。」指彈而射之，虞人逐而訊之。〈以周爲盜栗。〉
又曰：化予之左臂以爲鶏，予因以求時夜；浸假而化右臂以爲彈，予因以求鴞炙。
又曰：以隋侯之珠，彈千仞之雀，以所用者重，所要者輕。
《太玄經》曰：明珠彈于飛，害其得不傷。
《潛夫論》曰：丁夫不傅犁鋤，懷丸挾彈，或取好土作丸彈賣之。其彈外不可禦盜，內不足禁鼷鼠，妄彈鳥雀，百發不得一，反中人面目，此無用而有害也。
《世說》曰：前輩人忌日惟不飲酒作樂。王世將以忌日送客至新亭，別主人慾作音聲，王便起去，持彈往衛洗馬墓下彈鳥。
《夢書》曰：夢持彈者，得朋友。
趙壹《窮鳥賦》曰：有一窮鳥，戢翼原野。罼〈音必。〉網加上，機阱在下。前見蒼隼，後見驅者。矰繳張右，羿弓彀左，飛丸繳矢，交集於我。思飛不得，欲鳴不可。舉頭畏觸，搖足恐墮。內獨怖急，乍水乍火。
夏侯孝若《繳彈賦》曰：張弱弓，理繁繳，望大群以送丸，審遣放而必獲。
《古樂府歌》曰：鳥生八九子，秦氏桂樹間。秦氏家有游蕩子，立用睢陽彈彈丸。
魏明帝《猛虎行》曰：雙桐生空井，枝葉自相加。通泉浸其根，玄珪潤其柯。上有雙棲鳥，交頸鳴相和。何意行路者，秉丸彈是窠。
桓玄《南林彈詩》曰：散帶躡奔駟，揮彈出長林。歸翮赴舊棲，木末轉翔禽。落羽尋絕響，屢中輒應心。
後漢李尤《彈銘》曰：昔之造彈，起意弦木。以丸爲矢，合竹爲樸。漆飾膠治，弗用筋鏃。丸彈之利，以弋鳧鶩。晉靈驕悖，群臣是彈。樂其如躍，趨如避丸。
