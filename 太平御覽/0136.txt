
《詩含神霧》曰：含始吞赤珠，刻曰「玉英生皇」。〈刻，刻漏，有玉英文也。〉後赤龍感女媼，劉季興。
《春秋握成圖》曰：執嘉妻含始游洛池，赤珠出，刻曰：「玉英，吞此者爲王客。」以其年生劉季，爲漢皇。〈爲王客者，爲王者所賓客。〉
《史記》曰：高祖母媼嘗息大澤之陂，夢與神遇。時雷電晦冥，父太公往視，見蛟龍於上。已而有娠，遂産高祖。
《帝王世紀》曰：太上皇名執嘉，妃曰媼，爲昭靈後。
《陳留風俗傳》曰：沛公起兵野戰，喪皇妣於黃鄉。天下平定，乃使使者以梓宮招魂於幽野，於是有丹蛇在水自灑濯，入於梓宮，其浴處有遺�，故謚曰昭靈後。黃鄉，今小黃縣也。
《漢書》曰：高祖後呂皇后，父呂公，單父人也，好相人。高祖微時，呂公見而異之，乃以女妻高祖，生惠帝、魯元公主。後漢王得定陶戚夫人，愛幸，生趙王如意。呂後爲人剛毅，佐高祖定天下。高祖崩，惠帝立，呂后爲太后，乃令永巷囚戚夫人，髡鉗衣赭衣，令舂。戚夫人舂且歌曰：「子爲王，母爲虜，終日舂薄暮，常與死爲伍！相離三千里，當誰使告汝？」太后聞之大怒，曰：「乃欲倚汝子耶？」乃召趙王，欲誅之。使者三反，趙相周昌不遣。太后召趙相，相至長安。使人復召趙王，王來。惠帝慈仁，知太后怒，自迎趙王霸上，入挾赴王與起居飲食。數月，帝晨出射，趙王不能早起，太后伺其獨居，使人持鴆飲之。迨帝還，趙王死。太后遂斷戚夫人手足，去眼熏耳，飲喑藥，使居鞠域中，名曰：「人彘」。居數月，召惠帝視人彘。帝視而問，知其戚夫人，乃大哭，因病，歲餘不能起。使人請太后曰：「此非人所爲。臣爲太后子，終不能復治天下！」以此日飲爲淫樂，不聽政，七年而崩。立孝惠後宮子爲帝，太后臨朝稱制。後治天下八年，病大禍而崩。
《漢書》曰：高祖薄姬，文帝母也。父吳人，秦時與故魏王宗女魏媼通，生薄姬。魏豹立爲王，而魏媼內其女於魏宮。許負相薄姬，當生天子。曹參等虜魏王，薄姬輸織室。詔內後宮，歲餘不得幸。始姬少時，與管夫人、趙子兒相愛，約曰：「先貴無相忘！」已而管、趙先幸。漢王四年，坐河南成皋靈台，此兩美人侍，相與笑薄姬初時約。漢王問其故，兩人俱以實告。漢王心悽然憐薄姬，是日召，欲幸之。對曰：「昨暮夢龍據妾胸。」上曰：「是貴征也，吾爲汝成之。」遂幸，有娠，歲中生文帝。高帝幸姬戚夫人之屬，呂後怒，皆幽之不得出宮，而薄姬以希見故，出從子之代。代王爲帝，尊爲皇太后。
《東觀漢記》曰：中元元年，告祠高廟曰：「高皇呂氏不宜配食，薄太后慈仁，孝文皇帝賢明，子孫賴福延至於今，宜配食地高廟，今上薄太后尊號爲高皇后，遷呂太后於園。」
《漢書》曰：孝惠張皇后，宣平侯敖女也。敖尚帝姊魯元公主，有女。惠帝即位，呂太后欲爲重親，以公主女配帝爲皇后。欲其生子，萬方終無子，乃使陽爲有身，取後宮美人子名之，殺其母，立所名子爲太子。惠帝崩，太子立爲帝，呂后崩，大臣正之，以非孝惠子誅之，孝惠後廢處北宮。
《漢書》曰：孝文竇皇后，景帝母也。呂太后時以良家子選入宮。會太后出宮人以賜諸王各五人，竇姬家在清河，乃求其主者願歸清河，而主者誤置代籍中。竇姬泣涕而行，及至代，代王獨幸竇姬，生子。文帝立數月，公卿請立太子，而竇姬爲皇后。景帝立，爲皇太后。好黃帝、老子言，景帝及諸竇不得不讀《老子》以尊其術。
《漢書》曰：孝景薄皇后，孝文薄太后家女也。景帝立，立薄妃爲皇后，無子無寵。立六年，薄太后崩，皇后廢。
《漢書》曰：孝景王皇后，武帝母也。父仲，槐裏人。初嫁爲金王孫婦，生一女矣，而臧兒卜筮曰兩女當貴，欲倚兩女，奪於金氏。金氏怒，不肯與決，乃內太子宮。太子幸愛之，生三女一男。男方在身，夢日入其懷中，以告太子，太子曰：「此貴征也。」景帝即位，立爲皇后，男爲太子。景帝崩，武帝即位，爲皇太后也。
《漢書》曰：孝武陳皇后，長公主嫖女也。武帝得立爲太子，長公主有力，取主女爲妃。及帝即位，妃立爲皇后，擅寵驕貴，十餘年而無子，聞衛子夫得幸，幾死者數焉。上愈怒。後又挾婦人媚道，頗覺。元光五年，上遂窮治之，女子楚服等坐爲皇后巫蠱祠祭祝詛，大逆無道，相連及誅者三百餘人，楚服裊首於市。賜後策曰：「後惑於巫祝，不可以承天命，其上璽綬，罷退居長門宮。
司馬相如《長門賦》序曰：孝武皇帝陳皇后得幸頗爲妒，別在長門宮，愁悶悲思，聞相如天下工爲文，奉黃金百斤爲相如、文君取酒，因求解悲愁之辭，而相如爲頌以奏主上，皇后復得親幸。
《漢書》曰：孝武衛皇后字子夫，生微賤，爲平陽主謳者。武帝即位，數年無子。平陽主求良家女子十餘人，飾置家。帝祓灞上，〈祓，除也。於霸水上自祓除。今三月上巳祓禊也。〉還過平陽主。主見所待美人，帝不悅。既飲，謳者進，帝獨悅子夫。帝起更衣，子夫侍尚衣軒中，得幸。還坐忻甚，賜平陽主金千斤。主因奏子夫送入宮。子夫上車，主拊其背曰：「行矣！強飯勉之。即貴，願無相忘！」入宮歲餘，不復幸。武帝擇宮人不中用者斥出之，子夫得見，涕泣請出，上憐之，復幸，遂有身，尊寵。元朔元年生男據，遂立爲皇后。〈據，即戾太子也。〉
《漢書》曰：孝武李夫人，本以倡進。初，夫人兄延年性知音，善歌舞，武帝愛之。每聞新聲曲，聞者莫不感動。延年侍上起舞，歌曰：「北方有佳人，絕世而獨立，一顧傾人城，再顧傾人國。寧不知傾城傾國，佳人不可再得！」上嘆息曰：「善！世豈有此人乎？」平陽主因言延年有女弟，上乃召見之，實妙麗善舞。由是得幸，生一男，是爲昌邑哀王。李夫人少而蚤卒，上憐憫焉，圖畫其形於甘泉宮。及衛思後廢後四年，武帝崩，大將軍霍光緣上雅意，以李夫人配食，追上尊號曰孝武皇后。
初，李夫人病篤，上自臨候之，夫人蒙被謝曰：「妾久病，形貌毀壞，不可以見帝。願以王及兄弟爲托。」上曰：「夫人病甚，殆將不起，一見屬托王及兄弟，豈不快哉！」夫人曰：「婦人貌不修飾，不見君父。妾不敢以燕墮見帝。」上曰：「夫人若一見我，將加賜千金，予兄弟尊官。」夫人曰：「尊官在帝，不在一見。」上復言欲必見之，夫人遂轉向壁欷而不復言。於是上不悅而起。夫人姊讓之曰：「貴人獨不可見上屬托兄弟耶？何爲恨上如此？」夫人曰：「所以不欲見帝者，乃欲以深托兄弟也。我以容貌之好，得從微賤愛幸於上。夫以色事人者，色衰則愛絕，愛絕則恩絕。上所以戀戀顧念我者，乃以平生容貌也。今見我毀壞，顔色非故，必且畏惡有吐棄我意，尚復追思閔錄其兄弟哉！」及夫人卒，上以厚禮葬焉。
《史記》曰：鈎弋夫人姓趙氏，河間人也。得幸武帝，生子一人，即昭帝也。武帝年七十，乃生昭帝。昭帝立時，年五歲。衛太子廢，上居甘泉宮，召畫工圖畫周公負成王。於是左右群臣知武帝意欲立少子。後數日，帝譴責鈎弋。夫人脫簪珥叩頭。帝曰：「引持去，送掖庭獄。」夫人還顧，帝曰：「趨行，女不得活！」夫人死雲陽宮。時暴風揚塵，百姓感傷。使者夜持棺往葬之，封識其處。其後帝間居，問左右曰：「人言雲何？」左右對曰：「人言以爲且立其子，何爲去其母乎？」帝曰：「然。是非兒曹愚人所知也！往古國家所以亂也，由主少母壯。女主獨居驕蹇，淫亂自恣，莫能禁也。汝不聞呂後邪？」故諸爲武帝生子者，無男女，其母莫不譴死，豈可謂非賢聖哉！
《漢書》曰：孝武鈎弋趙婕妤，家在河間。武帝巡狩過河間，望氣者言此室有奇女天子氣，使使召之。既至，兩手皆拳，上自披之，手即時伸。由是得幸，號曰拳夫人。進爲婕妤，居鈎弋宮，大有寵，太始三年生昭帝，號鈎弋子。妊身十四月乃生，上曰：「聞堯十四月乃生，今鈎弋亦然。」乃命其生門曰堯母門。昭帝即位，追尊爲皇太后。
《漢武故事》曰：拳夫人進爲婕妤，居鈎弋宮，解黃帝素女之術。從上至甘泉，因幸，告上曰：「妾相運正應爲陛下生一男，男七歲妾當死，今年必死，宮中多蠱氣，必傷聖體。」言終而臥，遂卒。既殯，香聞十餘里，因葬�陵。上哀悼，又疑非常人，發冢室，棺無屍，惟履存。爲起通靈台於甘泉。常有一青鳥集臺上，至宣帝時乃止。
《列仙傳》曰：鈎翼夫人姓趙，少好學沉靜，病臥六年，右手拳，飲食少。望氣雲「東方有貴人氣」，推而到，姿色甚偉。帝披其手，得一鈎，而手尋伸。生昭帝。既而，帝害之。殯，屍不臭而香。數月，昭帝即位，更葬之，棺空，但有衣履。故名其宮曰鈎翼，後避諱改爲弋。
《漢書》曰：孝昭上官皇后，隴西上邽人。祖父桀，因材力親近爲侍中。昭帝始立，年八歲，帝姊鄂邑長公主居禁中，共養帝。後交安因主親近丁外人，聞之長公主，召入爲婕妤，月餘爲皇后，年甫六歲。安以後父封侯。後桀謀反發覺，後以少不預謀，亦以霍光外孫，不廢。宣帝即位，合葬平陵。
《漢書》曰：衛太子史良娣，宣帝祖母也。太子有妃，有良娣，有孺子，妻妾凡三等，子皆稱皇孫。史良娣生男進，號史皇孫。武帝末，巫蠱事起，衛太子及史良娣、史皇孫皆遭害。
《漢書》曰：史皇孫王夫人，宣帝母也，名公碩，太始中得幸於史皇孫。皇孫妻妾無號位，皆稱家人子。政和二年，生宣帝。帝生數月，衛太子、皇孫敗，家人子皆坐誅，莫有收葬者，惟宣帝得全。即尊位後，追尊母夫人謚曰悼後，祖母史良娣曰戾後，皆改葬。
《漢書》曰：孝宣許皇后，元帝母也。父廣漢，昌邑人，爲暴室嗇夫。廣漢有女平君，十四五，當爲內者令歐侯氏子婦。臨當入門，歐侯子死。其母將行卜相，言當大貴，母獨喜。張賀聞許嗇夫有女，乃置酒請之，酒酣，爲言曾孫可妻也。廣漢許諾。明日，嫗聞之，怒。廣漢重令爲媒介，遂與曾孫。及立爲帝，平君爲婕妤。是時，霍將軍有小女，與皇太后有親。公卿議更立皇后，皆心儀霍將軍女，亦未有言。上乃詔求微時故劍，大臣知指，白立許婕妤爲皇后。明年，許皇后當娠，病。女醫淳于衍受霍氏指，取附子以飲，皇后遂崩。謚曰恭哀皇后。
《漢書》曰：孝宣霍皇后，光女也。母顯，既使女醫陰殺許後，顯因爲女成君衣補，治入宮。
《漢書》曰：孝宣許後起微賤，登至尊，從官車服甚節儉，五日一朝皇太后於長樂宮，親奉案上食，以婦道供養。及霍後立，亦循許後故事。而皇太后親霍後之姊子，故常竦體，敬而禮之。皇后輿駕侍從甚盛，賞賜官屬以千萬計，與許後時懸絕矣。
《漢書》曰：孝宣王皇后，父奉光少時好鬥鶏，宣帝在民間數與奉光會，相識。奉光有女，年十餘，每欲適人，所當適者輒死，故久不行。及宣帝即位，召入後宮，稱爲婕妤。霍皇后廢後，上憐太子蚤失母，幾爲霍氏所害，於是乃選後宮素謹樸而無子者，遂立王婕妤爲皇后，令母養太子。元帝即位，爲皇太后。成帝即位，爲太皇太后。時成帝母亦姓王氏，故號太皇太后爲邛成太后。年七十餘，崩。〈以後父奉光封邛成侯，故號之。〉
《漢書》曰：孝元王皇后，王莽之姑也。王賀字翁孺，爲武帝綉衣御史。逮捕魏郡盜，皆縱不誅。以奉使不稱免，嘆曰：「吾聞活千人者有封，吾所活者萬餘人，後世其興乎！」翁孺既免，而與東平陵終氏爲怨，乃徙魏郡元城委粟裏，爲三老，魏郡人德之。元城建公〈元城，縣；建公，姓名也。〉曰：「昔春秋沙麓崩，晉史卜之，曰陰爲陽雄，土火相乘，〈此龜繇文。陰，元後；陽，漢也。王氏，舜后土也；漢，火也，故曰土火相乘。陰盛而沙麓崩。〉故有沙麓崩，後六百四十五年，宜有聖女興，其齊田乎！今王翁孺徙，正直其地，日月當之。元城郭東有麓之墟，即沙麓地也。後八十年，有貴女興天下」雲。翁孺生禁，字稚君。禁生女政君，即元後也。
初，母李親妊政君在身，夢月入其懷。及壯大，婉順得婦人道。常許嫁未行，所許者死。後東平王聘政君爲姬，未入，王薨。禁獨怪之，使卜數者相政君，「當大貴，不可言。」禁心以爲然，乃教書，學鼓琴。五鳳中，獻政君，年十八矣，入掖庭爲家人子。皇后擇後宮可以娛侍太子者，政君與在其中。及太子朝皇后，乃見政君等五人。微令旁長禦問知太子所欲，太子殊無意於五人者，不得已於皇后強應曰：「此中一人可。」是時政君坐近太子，又獨衣縫緣，遂送政君於太子宮，見丙殿。得禦幸，有娠。甘露三年，生成帝於甲館畫堂，爲世嫡皇孫。
宣帝崩，太子即位，是爲孝元皇帝。立太孫爲太子，以母王妃爲皇后。哀帝即位，爲太皇太后。哀帝崩，無子，以莽爲大司馬，共徵立中山王奉哀帝後，是爲平帝。平帝年九歲，常被癧，太皇太后臨朝。平帝崩，無子，莽立孺子，踐祚居攝。太后不以爲可，力不能禁，於是莽遂爲攝皇帝。其後，莽遂以符命自立爲真皇帝。漢傳國璽，以孺子未立，璽藏長樂宮。及莽即位，請璽，太后不肯以授莽。莽使安陽侯舜諭指。舜素謹飭，太后雅愛信之。既見，太后知其爲莽求璽，怒駡之曰：「而屬父子宗族蒙漢家力，富貴累代，既無以報，受人寄託，乘便利時，奪取其國，不復顧恩義。人如此者，狗豬不食其餘，天下豈有而兄弟耶！且若自以金匱符命爲新皇帝，變更正朔服制，亦當自更作璽，傳之萬世，何用此亡國不祥璽爲，欲求之？我漢家老寡婦，旦暮且死，欲與此璽俱葬，終不可得！」太后因泣涕，莽欲脅之，乃出璽投之地。莽改號，太后爲新室文母，絕之於漢。太后年八十四，建國五年二月癸丑崩。三月乙酉，合葬渭陵。
《漢書》曰：孝元傅昭儀，哀帝祖母也。父河內溫人。昭儀少爲上官太后才人，自元帝爲太子，得進。
《漢書》曰：孝元傅皇后，帝即位，爲婕妤，甚有寵。爲人有才略，善事人，下至宮人左右，飲酒酹地，皆祝延之。
《漢書》曰：孝元馮昭儀，平帝祖母也。元帝即位二年，以選入後宮。後五年，就館生男，拜爲婕妤。父奉世。婕妤內寵與傅昭儀等。建始中，上幸虎圈鬥獸，後宮皆坐。熊佚出圈，攀杆欲上殿。左右貴人傅昭儀等皆驚走，馮婕妤直前當熊而立，左右格殺熊。上問：「人情驚懼，何故前當熊？」婕妤對曰：「妾聞猛獸得人而止，妾恐熊至御坐，故以身當之。」元帝嗟嘆，以此倍敬重焉。
《漢書》曰：孝成許皇后，平恩侯嘉女。元帝悼傷母恭哀後居位日淺而遭霍氏之辜，故選嘉女以配皇太子。侍送者還白太子忻說狀，元帝喜謂左右：「酌酒賀我！」左右皆稱萬歲久之。及成帝即位，立許妃爲皇后。後聰慧，善史書，自爲妃至即帝位，常寵於上，後宮稀得進見。久之，皇后寵亦益衰，而後宮多新愛。姊平安侯夫人謁等爲媚道祝詛後宮有身娠者，太后大怒，下吏考問，謁等誅死，許後坐廢處昭台宮。
《漢書》曰：孝成趙皇后，本長安宮人。初屬陽阿主家，學歌舞，號曰飛燕。成帝嘗微行出，過陽阿主，作樂。上見飛燕而說之，召入宮，大幸。有女弟復召入，俱爲婕妤，貴傾後宮。父臨爲咸陽侯。後月餘，乃立婕妤爲皇后。後寵以衰，而弟絕幸，爲昭儀。居昭陽舍，其中庭彤朱，而殿上髹漆，切皆銅沓黃金塗，白玉階，璧帶往往爲黃金釭，函〈謂璧中之橫帶。〉承蘭田壁，明珠、翠羽飾之，自後宮未嘗有焉。
《漢書》曰：定陶丁姬，哀帝母也。河平四年，生哀帝。丁姬爲太后。建平三年，丁太后崩。起陵恭皇之園。王莽秉政，乃奏貶傅太后號曰定陶恭王母，丁太后號曰丁姬。元始五年，莽復奏：「恭王母及丁姬葬渭陵，冢高與元帝山齊，禮有改葬，請發王母及丁姬冢徙歸定陶。」太后以爲既已之事，不鬚髮。莽固爭之，太后詔曰：「因故棺爲致槨作冢，祠以太牢。」既發傅太后冢，崩壓殺數百人；開丁姬槨戶，火出焚四五丈，吏卒以水沃滅得入，燒燔槨中器物。莽復奏言：「前恭王母生，僭居桂宮，皇天震怒，災其正殿，丁姬死，葬逾制度，今火焚其槨。此天見變以告，當改如媵妾也。恭共王母及丁姬槨棺皆名梓宮，珠玉之衣非藩妾服，請更以木棺代，去珠玉，葬丁姬媵妾之次。」奏可。既開傅太后棺，臭聞數里。掘平恭王母、丁姬故冢，二旬間皆平。莽又周棘其處以爲時戒雲。時有群燕數千，銜土投冢中。
《漢書》曰：孝哀傅皇后，定陶傅太后弟子也。哀帝爲定陶王時，傅太后欲重親，取以配王。王入爲漢太子，傅氏女爲妃。哀帝即位，立爲皇后。帝崩，王莽白太后，令孝哀皇后退就桂宮。後月餘，復與孝成趙皇后俱廢爲庶人，就其園自殺。
《漢書》曰：中山衛姬，平帝母也。父曰子豪。子豪女弟爲宣帝婕妤，生楚孝王；長女又爲元帝婕妤，生平陽公主。成帝時，中山孝王無子，上以衛氏吉祥，以子豪少女配孝王，生平帝。平帝年二歲，孝王薨，代爲王。哀帝崩，無嗣，太皇太后與莽迎中山王，立爲帝。莽欲顓國權，衛姬及外家不當得至京師，乃賜衛姬璽綬，即拜爲中山王后。莽長子宇非莽隔絕衛氏。衛氏日夜啼泣，思見帝，而但益戶邑。宇復教令上書求至京師。會事發覺，莽殺宇，盡誅衛氏支屬。莽篡國，廢爲家人，後歲餘卒，葬孝王旁。
《漢書》曰：孝平王皇后，莽女也。莽欲依霍光故事，以女配帝。帝崩，莽立孝宣帝玄孫嬰爲孺子，莽攝帝位，尊皇后爲皇太后。三年，莽即真，以嬰爲安定公，王皇太后號爲安定太后。時年十八，爲人婉罪慝有節操。自劉氏廢，常稱疾不朝會。莽敬憚傷哀，欲嫁之，乃號爲皇室主，令立國將軍成新公孫建世子豫飾將醫往問疾。後大怒，笞鞭其旁侍御。因發病，不肯起，莽遂不敢強也。及漢兵誅莽，焚燒未央宮，後曰：「何面以見漢家！」自投火中而死。
