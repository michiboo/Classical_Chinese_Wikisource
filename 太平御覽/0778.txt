
《後漢書》曰：伏湛子隆，字伯文，少以節操立名。當時張步兄弟各擁強兵，據有齊地。拜隆為太中大夫，持節使青、徐招降。張步等五校尉皆降。其冬，拜隆為光祿大夫。復使於步，皆招懷綏輯，多來附隆。帝嘉其功，以比之酈生，即拜步為東萊太守。劉永復遣使立步為齊王，步貪受王爵，猶與未決。隆曉譬曰：「高祖與天下約，非劉氏不王，今可得為十萬戶侯耳！」步欲留隆與共守二州，隆不聽，求得反命，步不從，乃執隆。隆遣間使上書曰：「臣隆奉使無狀，〈言罪大也。〉受執凶逆。雖在困厄，授命不顧。又吏人知步反叛，心不附之，願以時進兵，無以臣隆為念也。臣隆得生歸闕庭，受誅於有司，此其大願。若令沒身寇手，以父母兄弟長累陛下。陛下與皇后、太子永享萬國，與天無極！」帝得隆奏，召其父湛，流涕以示之，曰：「隆可謂有蘇武之節，恨不且許而遽求還也！」其後步遂殺之，時人莫不憐哀焉。以其子瓊為中郎。
又曰：奉車都尉竇固出擊匈奴，以班超為假司馬，將兵別擊伊吾，戰於蒲類海，多斬首虜而還。〈伊吾，匈奴中地名。蒲類，匈奴中海名，在惇煌北。〉固以為能，遣與從事郭恂俱使西域。超到鄯善，〈鄯善，本西城樓蘭國也，後改為鄯善。去陽關一千六百里，去長安六千一百里。〉鄯善王廣奉迎超，禮敬甚備，後忽吏疏懈。超謂其官屬曰：「寧覺廣禮意薄乎？此必有北虜使來，狐疑未知所從故也。明者睹其未萌，況已著耶？」乃召侍胡，詐之曰：「匈奴使來數日，今安在乎？」侍胡惶恐，具服其狀。超乃閉侍胡，悉會其吏三十六人，與共飲。酒酣，因激怒之，曰：「卿曹與我俱在絕域，欲立大功，以求富貴。今虜使到裁數日，而王廣禮敬即廢；如今鄯善收吾屬送匈奴，骸骨長為豺狼食矣。為之奈何？」官屬皆曰：「今在危亡之地，死生從司馬！」超曰：「不入虎穴，不得虎子！當今計，獨有因夜以火攻虜，使彼不知我多少，必大震怖，可殄盡也。滅此虜，則鄯善破膽，功成事立矣。」眾曰：「當與從事議之。」超怒曰：「吉凶決於今日，從事文俗吏，聞此必恐。而謀泄，死而無所名，非壯士也！」眾曰：「善。」初夜，遂將吏士往奔虜營。會天大風，超令十人特鼓藏虜舍後，約曰：「見火燃者，當鳴鼓大呼。」餘人悉持弓弩，夾門而伏。超乃順風縱火，前後鼓譟，虜眾驚亂。超手格殺三人，吏兵斬其使及從士三十餘級，眾百許人悉燒死。明日，乃還告郭恂，恂大驚，既而色動。超知其意，舉手曰：「掾雖不行，班超何心獨擅之乎！」恂乃悅。超於是召鄯善王廣，以虜使首示之，一國震怖。超曉告撫慰，遂納子為質，還奏於竇固。固大喜，具上超功效，並求更選使使西域。帝壯超節，詔報曰：「吏如班超，何故不遣而更選乎？今以超為軍司馬，令遂前功。」
又曰：鄭眾，字伯師。拜越騎校尉，使匈奴。至北庭，虜欲令拜，眾不屈。單于大怒，不與水火，欲脅伏眾，拔劍自誓，單于乃止。又曰：張綱，字文紀，為侍御史。漢安元年，選八使徇行風俗，皆耆舊知名，多曆顯位。惟綱年少，官資最微。餘人受命之部，而綱獨埋其車輪於洛陽都亭，曰：「豺狼當路，安問狐狸！」遂奏：「大將軍梁冀、弟河南尹不疑，皆蒙外戚之任，居阿衡之職，不能敷揚五教，專務蛇豕而已！」帝雖知綱言公直，然不忍行用也。時廣陵賊張嬰殺太守據部。冀乃用綱為廣陵太守。綱至，乃陳示禍福，嬰等開門出降。綱乃撫納離叛，使各得安居，部內肅清。帝嘉之，賜錢十萬。
《續漢書》曰：大使車五乘，駕駟，赤帷，持節者，重導五百，瑣弩十二人。小使車蘭輿，赤轂、赤帷，從騶騎四十人。
又曰：周舉，字宣光。順帝時，詔八使遣巡行風俗，皆選素有威名者。拜舉侍中，與侍中杜喬、守光祿大夫周栩、前貴州刺史馮羨、尚書欒巴、侍御史張綱、兗州刺史郭遵、太尉長中劉班並守光祿大夫，分行於天下。其刺史、二千石有贓罪顯明者，驛馬上之。墨綬以下，便輒收舉。其有清忠惠利，為百姓所安，宜表異者，皆以狀上。於是八使同時俱拜，天下號曰：「八俊」。舉於是劾奏貪猾，表薦清公，朝廷稱之。
又曰：范滂，字孟博，汝南徵西人。厲清節，為州所服，舉孝廉。時冀州飢荒，盜賊群起，乃使滂案察之。滂登車攬轡，慨然有澄清天下之志。及至州境，守令自知贓污，望風解印綬去。其所舉奏，莫不厭伏眾議。
《東觀漢記》曰：來歙，字君叔，南陽人也。建武五年，持節送馬援，奉璽書於隗囂。囂遣子恂隨入侍。時山東略定，帝謀西收囂兵，與俱伐蜀。囂將王元說囂，故不決。歙素剛直，遂發憤責之，曰：「國家以公知臧否，曉廢興，故以手書賜至意足下，推忠誠，眷委質，是君臣父子信也。今乃欲從佞惑之言，為族滅之計，叛主負子，違背忠信！吉凶之決，在於今日！」因欲前刺囂，囂起入，部勒兵，將殺歙。歙徐杖節就車而去。
又曰：隗囂甚重馬援，以為綏德將軍。時公孫述稱帝，囂使援往觀之。援素與述同鄉里相善，以為至當握手迎如平生。而述方盛陳陛衛，以延援入。交拜禮畢，就館，更為援制都布單衣，交讓冠，會百官於宗廟，立舊交之位。述鸞旗旄騎、警𨆅就車，禮甚盛，欲以援封侯，食大將軍位。賓客皆樂留，援曉之，因而辭歸，謂囂曰：「子陽井底蛙耳！不如專意東方。」囂乃使援奉書洛陽。援至，引見於宣德殿，上迎笑謂之曰：「卿遨遊二帝間，見卿使人慚。」援頓首謝曰：「當今之世，非獨君擇臣，臣亦擇君。臣與公孫述少相善，臣前至蜀，述陛戟而後進。臣今遠來，陛下何知非刺客，而簡易如此？」於是上復笑曰：「卿非刺客，顧說客耳。」援乃曰：「天下反覆，自盜名字者不可勝數。今見陛下，恢廓大度，同符高祖，乃知帝王自有真也！」
又曰：郭丹從師於長安，買傳入函谷關，乃慨然嘆曰：「丹不乘使者車，終不出關！」後三公舉丹賢能，徵諫議大夫。丹自去家十有二年，果乘高車出關，如其志也。
「何賢之有！」伊曰：「以地言，尉佗不在弊邑。」馮弘聞而大悅。還，封都亭侯。
《後魏書》曰：燕鳳，字子章，代人也。拜代王左長史，參決國事。常使符堅，堅問鳳曰：「代王何如人也？」對曰：「寬和仁愛，經略高遠，一時雄主也。常有併吞天下之志。」堅曰：「卿輩北人，無剛甲利器，敵弱則進，敵強則退，安能兼併也？」鳳曰：「北人壯悍，上馬持三仗，驅使若飛；主人雄俊，率服北土，控弦百萬，號令若一；軍無輜重樵爨之苦，輕行速捷，因敵取資。此南方所以疲弊，北方所以常勝也。」堅曰：「彼國人馬多少？」鳳曰：「控弦之士數十萬，見馬一百萬匹。」堅曰：「卿言人眾則可，說馬太多。」鳳曰：「雲中川自東山至西河，二百餘里；北至南山，百餘里，每歲自孟秋，馬常大集，略為滿川。以此推之，使人言猶未盡。」鳳還，堅厚加贈。
又曰：朱長生，岱人。孝文時，為散騎常侍。使高車，其王阿伏至羅國乃不以禮待長生。長生責至羅王：「既稱臣內附，何得口雲再拜而實不拜？」乃呼出帳，令眾中拜。至羅慚，其臣下大怒，乃以兵脅之曰：「不降則殺！」長生厲聲曰：「我寧作魏鬼，不為汝臣！」留三歲，乃放還。孝文比之蘇武也。
又曰：李彪使蕭頤，親謂彪曰：「卿前使還日賦詩云：『但願長閑暇，後歲復來游。』果如言，今日卿此還也，復有來理否？」彪答曰：「使臣請重賦詩。」曰：「宴衍清都中，一去永矣哉！」頤惘然曰：「清都可爾，一去何事？觀卿此言，似成長闊。」
《隋書》曰：許憙，字務本，高陽北新成人也。家有書萬卷，皆悉遍涉。禎明二年，加通直散騎常侍。聘隋，遇文帝伐陳，禮成而不獲反命，留縶賓館。陳亡，素服號泣，於西陛下藉草三日。有詔就館，拜通直散騎常侍。憙盡夜哀哭，北面立，垂涕再拜受詔。明日，乃朝，伏泣於殿下，悲不能勝。左右曰：「我平陳惟獲此人，既懷其舊君，則我誠臣也。」敕以本官直門下省，賜物千段。
《唐書》曰：大曆初，以授歸崇敬倉部郎中兼御史中丞，賜金紫充弔祭冊立新羅王使，至海中流，波濤迅急，舟漏眾咸驚駭。舟人請以小艇載崇敬避禍。崇敬曰：「舟人凡數百，我何獨濟？」逡巡，波濤稍息。故事：使新羅者，至海東多有所求，或攜資帛而往貨易規利。崇敬一皆絕之，東夷稱重其德。
又曰：殷侑，為童兒力學，不念家產。長能通經，以講習自娛。五經登第，通歷代沿革，擢為太常博士，轉虞部員外郎。為入回紇副使。回紇驕倨，見漢使，盛陳兵甲，與其相不拜，欲受漢使禮。侑堅立不動，宣命既畢，虜使責之，雲欲留使者。行人皆惶怖，獨侑謂虜曰：「今可汗是漢家子婿，坐受使臣禮，是可汗無禮，非使臣無禮也！」虜憚其嚴正，卒不敢逼。
《荊州先德傳》曰：費禕，字文偉，江夏人也。吳與蜀和，遣使張溫字惠恕來修好。溫辨，好論議，鮮能抑之。諸葛亮以禕有俊才，宜遣報溫使，以禕為奉信校尉。權時竊尊號，意猶豫未決。禕為陳存亡之畫、開國建家之策，權甚悅。時滑稽、知名皆在會，並使發異端之難，禕應機輒答，坐席稱之。由是愛敬焉。
