
《四部叢刊三編》 子部
上海涵芬樓影印中華學萟社借照日本帝室圖書寮京都東福寺東京岩崎氏靜嘉堂文庫藏宋刊本。
祖宗聖學其書之大者有二曰《太平御覽》曰《資治通鑑》。《通鑑》載君臣治道之安危，明天人庶證之休咎，威福盛衰之本，規模利害之端無一不備，而其書公傳於天下久矣。《太平御覽》備天地萬物之理、政教法度之原，理亂廢興之由、道德性命之奧，而獨以載籍繁夥，無復善本，惟建寧所刊，多磨滅舛誤，漫不可考。〈叔獻〉每為三嘆焉！
洪惟太宗皇帝為百聖立絕學，為萬世開太平，為古今集斯文之大成，為天下括事理之至要。四方既平，修文止戈收天下圖書典籍，聚之集賢等四庫，興國二年三月戊寅詔李昉扈蒙等十有四人編集是書以便乙夜之覽。越八年十有二月庚辰書成，分為千卷，以《太平御覽》目之所以昭我皇度光闡大猷者也。
聖學宏博皆萃，此書宜廣其傳以幸惠天下，況吾蜀文籍巨細畢備而獨闕此書，〈叔獻〉叨遇聖恩將漕西蜀，因重加校正勒工鏤板以與斯世君子共之以推見太宗盛學之所從，明我宋歷聖相承之家法，補吾蜀文籍之闕。而公萬世之傳雲
慶元五年七月　日朝請大夫成都府路轉運判官兼提舉學事蒲〈叔獻〉謹書
古書逸者多矣。遲任之言，南陔之義已弗睹其全，託詩書以傳者止此耳，非幸歟？太平御覽一書皆纂輯百氏要言，凡可帙名者一千六百有九十而一篇一章間見特出者弗與皆承平縑素之盛多人間未見之書肦自寶儲出繇中祕書成始得流布世間。
爰自南渡而來，延閣竹帛已費網羅蒐采矣。是故君子以為捨是書則承平之大典百氏之古書亦無以窺梗概而識彷彿部使者錦屏蒲公被命將輸兼提蜀學簡冊之外澹無他營凡臺中彜常之餽弗可卻者姑外積焉，一日大斥之募工鍥木以廣斯文之傳〈廷允〉，獲與校讎，凡金根亥豕皆釐正之，字三萬八千有奇，其有弗可猝通而無所援據以為質者則亦傳弗疑弗敢臆也。書一千卷蓋月琯六易而竣事。蜀大夫士詫曰蓄眼未有猗歟？盛哉！
迪功郎前閬州閬中縣尉雙流李〈廷允〉謹跋
謹按《國朝會要》曰太平興國二年三月
詔翰林學士李昉、扈蒙、知制誥李穆、太子詹事湯悅、太子率更令徐鉉、太子中允張洎、左補闕李克勤、左拾遺宋白、太子中舍陳鄂、光祿寺丞徐用賓、太府寺丞吳淑、國子監丞舒雅、少府監丞李文仲、阮思道等，同以羣書類集之分門，編為千卷。先是帝閱前代類書，門目紛雜，失其倫次，遂詔修此書。以前代《修文御覽》《藝文類聚》《文思博要》及諸書，參詳條次，分定門目，八年十二月書成。
詔曰：史館新纂《太平緫類》包羅萬象緫括羣書紀歷代之興亡。自我朝之編纂用垂永世可改名為《太平御覽》。
帝每聽政之暇日讀《御覽》三卷，有故或闕即追之。雖隆冬短景，必及其數。大臣請少息
帝曰：朕開卷有得，不以為勞也。凡諸故事可資風教者悉記之，及延見近臣，必援引談論以示勸誡焉。
〈此集川蜀元未刊行東南惟建寧所刊壹本。然其間舛誤甚多，非特句讀脫略，字畫訛謬而意義往往有不通貫者，因為別本參考併從經史及其它傳記校正，凡三萬字有奇，雖未能盡革其誤，而所改正十已八九，庶便於觀覽焉。〉
《太平御覽》為有宋一大著作，其所引經史圖書凡一千六百九十種，今不傳者十之七八。或謂輯自古籍，或謂原出類書，要之徵引賅博，多識前言往行，洵足珍也。今所行者有明代活字本，有錫邑刻本；其所從出，周堂序謂「其祖曾得故本」，黃正色序則謂「據薛登甲所校善本繕寫付刻」。然胡應麟譏其姓名顚倒、世代魯魚，學者病焉。明文淵閣書目存一部一百三十冊、一部一百冊，均殘缺。其後散出，遞入於蘇人朱文游、周錫瓚、黃丕烈、汪士鐘家，最後為湖州陸心源所得，僅存三百六十餘卷，今已流入東瀛，為岩崎氏靜嘉堂中物矣。
先是，阮文達、何元錫、各就黃氏假所藏文淵閣殘本謄校，藏諸篋衍。嘉慶間，常熟張若雲據何氏本、歙鮑崇城據阮氏本，次第梓行。張氏刊成未幾板燬，存書稀如星鳳。傳者唯鮑氏刻本。歲戊辰，余赴日本訪書，先至靜嘉堂文庫觀所得陸氏本，其文淵閣印燦然溢目，琳琅滿架，且於己國增得如干卷，為之欣羨者不置。嗣復於帝室圖書寮，京都東福寺，獲見宋蜀刻本，雖各有殘佚，然視陸氏所得為贏，因乞假影印，主者慨然允諾，凡得目錄十五卷、正書九百四十五卷，又於靜嘉堂文庫補卷第四十二至六十一，第一百十七至一百二十五，此二十九卷者均半葉十三行，同於蜀刻，惟板心無刻工姓名。且每行悉二十二字，與蜀刻之偶有盈縮者不同，疑即在前之建寧刊本。蜀本卷首小引謂建寧所刊本舛誤甚多，李廷允跋亦言釐正三萬八千餘字。今以二刻與鮑本校，雖各有脫誤，然阮文達序鮑刻明言：「古書文義深奧，與後世判然不同，淺學者見為誤而改之，不知所改者反誤矣。或其間實有宋本脫誤者，但使改動一字，即不能存宋本之真，不能見重於後世」據此為言，是宋本即有脫誤，未嘗損其聲價，且亦未必真為脫誤也。
今請再舉數例，以證宋刻之勝於今本。職官部金紫光祿大夫門，宋刻引於寶《晉紀》、《三國典略》二則，鮑本則引《左傳》成上曰：「衛侯使孫良夫來聘且尋盟。公問諸臧宣叔曰：『中行伯之於晉也，其位在三公下卿，孫子之於衛也，位為上卿，將誰先？』對曰：『次國之上卿當大國之中，中當其下，下當其上大夫。小國之上卿當大國之下卿，中當其上大夫，下當其下大夫，上下如是，古之制也。』」九十八字下接「入落授金紫光祿大夫」云云〈見卷第二百四十三第五葉〉，前後渺不相涉。張本同，但註上下疑有脫文。兵部機略門引《後漢書》第十六則岑彭將兵三萬餘人云雲，凡一百三十七字〈見卷第二百八十四第五葉〉鮑張二本全脫。妖異部精門引《易》《禮記》《唐書》《管子》《列異傳》、又《搜神記》二則，適成一葉〈見卷第八百八十六第四葉〉，鮑張二本全缺。獸部馬門引《周禮·夏官上》「馬及行，則以任齊其行。若有馬訟，則聽之。禁原蠶者。」並注又引《論語》《周書》《韓詩外傳》《尚書大傳》《太公六韜》《禮斗威儀》《春秋考異郵》《春秋說題辭》凡十則及「《淮南子》曰：八九七十二」九字〈見卷第八百九十三第六葉〉，鮑本全脫，且易《淮南子》三字為《家語》。張本同，更少十餘字。即此數事觀之，彌覺宋本之可信。
日本文久紀元，當我國咸豐十一年，喜多邨直寬嘗以影宋寫本用聚珍版印行。其優於鮑本者，則板心所記刻工姓名均與蜀本相合。且上文所舉四事一無脫誤宋刻，而外斷推此本，於是取以補影本二十六卷之闕，書經覆寫又用活版，詞句訛謬自所不免，然以校鮑張二本道部屍解門且缺「《太微經》曰：諸屍解者，按《四極真科》云：『一百四十年乃得神，中真官於是始得飛華蓋，乘輦龍，登太極，遊九宮也。』」四十二字〈見卷第六百六十四第八葉〉。方術部占星門末節，「元衡亦還吉甫」下又脫「先一年以元衡生月卒，元衡後一年以吉甫」十七字〈見卷第七百三十二第四葉〉。巫門「《離騷》曰：欲從靈氛之吉占兮」節又脫注十八字〈見卷第七百三十五第四葉〉。惟祝門「《韓詩外傳》曰：齊桓公至海丘節盍復祝乎」下「封人曰：『使吾君好學而不惡問賢者，在側諫者得入。』桓公曰：『善哉祝乎。』」二十七字，此言乃夫前二言之上也。「臣聞」下「子得罪於父母，可因姑姊妹而謝也？父乃赦之。臣得罪於君，可因便僻之左右而謝也？君乃赦之昔。」三十八字〈見卷第七百三十六第三葉〉。「《史記》曰：楚大發兵如齊」節有注二十七字〈見卷第七百三十六第四葉〉，張本存而鮑本猶脫。疾病部總敍疾病門引《禮記》《左傳》《春秋穀梁傳》《國語》《論語》《史記》《漢書》有注二十三條，鮑本全脫，張本僅存其二〈見卷第七百三十八第一二三葉〉。是則，此雖不逮建蜀二本，抑猶出於吾國時本之上也。蜀本原缺：卷第二十一、第六百五十六至六百六十五、第七百二十四至七百三十八，皆全卷；又目錄，及卷第四第三十八、第一百一十、第一百三十、第一百四十、第一百六十六、第四百六十四、第五百三、第五百七十一、第六百九十、第七百五十七、第九百五十二，凡缺二十六葉有半，均以聚珍版補宋刻，每行二十三、四字不等，聚珍版則整二十二字，故前後葉銜接處偶有移易，理合申明。
乙亥仲冬海鹽張元濟
