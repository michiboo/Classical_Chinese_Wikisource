
《論語》曰：子曰：「孟之反不伐。」孔注曰：「魯大夫孟之側也，與齊戰，軍大敗。不伐者，不自伐其功也。」
《孝經左契》曰：將軍順虎銜珠，大夫正海出魚。
《抱朴子》曰：良將剛則法天，可望而不可幹；柔則象淵，可觀而不可入。去如收電，可見而不可得；留如山嶽，可瞻而不可量。
《唐子》曰：良將如泉如山，不知其歡戚也。
《史記》曰：吳起者，衛人也，好用兵。事魯君。齊人攻魯，魯欲將起，起取齊女爲妻，而疑之。起遂殺妻，明不爲齊也。魯卒以爲將，大破齊，後之魏。
又曰：陳勝之反秦，使王離擊趙王及張耳巨鹿城，或曰：「王離，秦之名將也。」
又曰：魏文侯問：「吳起何如人？」李克曰：「其用兵，司馬穰苴弗能過也。」於是魏文侯以爲將，擊秦，拔五城。
《漢書》曰：杜業曰：「竊見朱博忠信勇猛，材略不世出，誠國家雄俊之寶臣也，宜征博左右，以鎮天下。此人在朝，則陛下可高臥矣。」
又《穀永傳》曰：平阿侯譚位特進，領城門兵。永聞，與譚書曰：「君侯躬周、召之德，執管、晏之操，敬賢下士，樂善不倦，宜在上將久矣。屬聞以特進領城門兵，〈屬，之欲切。〉愚竊不爲君侯喜，宜深辭職，自陳淺薄不足以固城門守，收太伯之讓，保謙謙之路，闔門高枕爲智者。」譚得書大感，遂辭讓不受領城門職。
又曰：霍去病爲驃騎將軍，上嘗欲教之《孫吳兵法》，對曰：「顧方略何如耳？不至學古兵法。」上爲治第，令視之，對曰：「匈奴不滅，無以家爲。」
又曰：李廣爲右北平太守，匈奴號曰：「漢飛將軍。」廣曆七郡太守，前後三十餘年，得賞賜輒分其麾下，飲食與士卒共之。家無餘財，不言生産事。
又曰：李廣其先曰「李信」，秦時爲將，逐其燕太子丹者也。廣以良家子從軍擊胡，文帝曰：「惜廣不逢時，令當高祖世，萬戶侯豈足道哉！」
又曰：劇孟，洛陽人也。以任俠顯。吳楚反時，條侯爲大尉，乘傳東，將至河南，得劇孟，喜曰：「吳楚舉大事而不求劇孟，吾知其無能爲也。」天下騷動，大將得之若一敵國。
又曰：沛公入咸陽，諸將皆爭赴金帛財物之府分之，蕭何獨先收秦丞相、御史律令圖書藏之。沛公具知天下厄塞，戶口多少、強弱，處民所疾苦者，以得圖書故也。
《後漢書·景丹傳》曰：帝曰：「景將軍，北州大將是其人也。」
又《馬武傳·論》曰：中興二十八將，前世以爲上應二十八宿，未之詳也。然咸能感會風�，奮其智勇，稱爲佐命，亦各智能之士也。
又《賈復傳》曰：世祖大驚曰：「我所以不令賈復別將者，爲其輕敵也；不然，失吾名將。」
又曰：馮異大破赤眉於崤，璽書曰：「始雖垂翅回溪，終能奮翼澠池，可謂失之東隅，收之桑榆者也。」
又曰：耿秉能說《司馬兵法》，尤好將帥之略。
又曰：馮異字公孫。爲人謙退不伐，行與諸將相逢，輒引車避道。〈《東觀漢記》曰：《續漢書》云：異敕吏士，非交戰受敵，常行諸營之後，相逢引車避之，由是無爭道變鬥者也。〉進止皆有表識，〈言其進退有常處。〉軍中號爲「整齊」。每所止舍，諸將幷坐論功，異常獨屏樹下，軍中號曰「大樹將軍」。光武破邯鄲，乃更部分諸將，各有配隸。〈隸，屬也。袁山松書曰：先時諸將同營，吏卒多犯法。〉軍士皆言願屬大樹將軍，光武以此多之。
又《鄧禹傳》云：赤眉遂入長安。是時三輔連覆敗，赤眉所過殘滅賊，百姓不知所歸。聞禹乘勝克而師行有紀，〈綱紀也，言有條貫而不殘暴。〉皆望風相攜負以迎軍，降者以千數，衆號百萬。禹所止輒停車住節，〈住或作柱。〉以勞來之，父老童稚垂�戴白，〈垂發，童幼也。戴白，父老也。〉滿其車下，莫不感悅，於是名震關西。帝嘉之，數賜書褒美。
又曰：竇融以兄弟幷受爵位，久專方面，懼不自安，數上書求代。詔報曰：「吾與將軍如左右手耳，〈韓信亡，蕭何自追人，人曰：「丞相何亡。」高祖聞之，如失左右手。見前書。〉數執謙退，何不曉人意？勉循士人，莫擅離部曲。
又曰：諸將每論功自伐，賈復未嘗有言。帝輒曰：」賈君之功，我自知之。」
又曰：陳蕃、楊秉，處稱賢宰；皇甫、張遐，出號名將。
又曰：馮緄，字鴻卿，巴郡宕渠人也。長沙蠻寇益陽，荊南皆沒。於是拜緄爲車騎將軍。軍長沙，進擊武陵蠻夷，荊州平定，詔賜錢一億，固讓不受。振旅還京師，推功於從事中郎。
《東觀漢記》曰：上自征隗囂至漆，諸侯多以王師之重，不宜遠入險阻。計未決，會召馬援，因說隗囂將帥土崩之勢、兵進必破之狀於上前聚米爲山，指畫形勢。器衆大潰。
又曰：吳漢當出師，朝受詔，夕即引道，初無辦嚴之日，故能常任職，以功名終。
又曰：吳漢常屬吏士治兵事，上時令人視吳公何爲，還言曰：「方修攻具。」上曰：「吳公隱若一敵國矣。」
《魏志》曰：諸葛亮斜穀出軍至武功，司馬宣王禦之。亮挑戰，宣王不出。亮遺之婦人巾幗，宣王怒，表請決戰，天子不許，遣辛毗仗節立于軍門以制之。會亮病卒，歸，宣王不敢追之而退。百姓爲之語曰：「死諸葛走生仲達。」宣王曰：「吾便料死故也。」宣王案幸亮營壘處，曰：「天下奇才也。」
又曰：李典，字曼成。好學問，貴儒雅，不與諸將爭功。敬賢士大夫，恂恂若不及。
又《任城王傳》曰：太祖問諸子所好，使各言其志。至彰，曰：「好爲將。」
又曰：劉曄謂太祖曰：「諸葛亮明於治而爲相，關羽、張飛勇冠三軍而爲將。蜀人旣定，據險守要，則不可犯矣。」
又曰：賈逵，字梁道，河東人。自爲兒童戲弄，常設部伍，祖父習異之，曰：「汝大必爲將率。」口授兵法數萬言。
《蜀志》曰：鄧芝爲大將二十餘年，賞罰明，善恤卒伍。身之衣食資仰於官，然終不治私産，妻子不免饑寒，死之日家無餘財。
又曰：關羽，字�長。亡命奔涿郡。先主於鄉里合徒衆，而羽與張飛爲之禦侮。
《晉書》曰：應詹遷南平太守。鎮南將軍山簡復假詹督五郡軍事。會蜀賊杜疇作亂，金寶溢目，詹一無所取，惟收圖書，莫不嘆之。
又曰：周訪威風旣著，遠近悅服，智勇過人，爲中興名將，性謙虛，未嘗論功伐。或問訪曰：「人有小善，鮮不自稱。卿功勛如此，初無一言，何也？」訪曰：「朝廷威靈，將士用命，訪何功之有！」
又曰：蘇峻平論功，顧衆推功於蔡謨，謨以衆唱謀，非己之力，俱表相讓，論者美之。
又曰：苻堅衆號百萬，次於淝水，謝玄入問計，謝安無懼色，方與玄圍棋，游涉至夜乃還。指受將帥各當其任。玄等破堅，驛書至，安對客圍棋，看書便攝放床上，了無喜色。客問，徐答「小兒輩破賊。」旣罷，還內過戶限，心喜甚，不覺屐齒之折，其矯情鎮物如此也。
又曰：帝謂紀瞻曰：「卿雖疾病，爲朕臥護六軍，所益多矣。」
又《羊祜傳》曰：吳人寇弋陽、江夏，略戶口，詔遣侍臣移書詰祜不追討之意，幷欲移州復舊之宜。祜曰：「江夏去襄陽八百里，皆知賊去亦已經日矣。步軍方往，安能救之哉！勞師以免責，恐非事宜也。昔魏武帝置都督，皆與州相近，以兵勢好合惡離。疆埸之間，一彼一此，愼守而已，古之善教也。若輒徙州，賊出無常，亦未知州之所宜據者。」使者不能詰。
又曰：羊祜入朝，武帝遣中書令張華問其籌策。祜曰：「今主上有禪代之美，而功德未著。吳人虐政已甚，可不戰而克。混一六合，以興文教，則主齊堯、舜，臣同稷、契，爲百代之盛。若孫皓不幸而殘，吳人更立令主，雖百萬之衆，長江未可而越也，將爲患乎？」華深贊成其計。祜謂華曰：「成吾志者，子也。」帝欲使祜臥護諸將，祜曰：「取吳不必須臣自行，但旣平之後，勞聖慮耳。功名之際，臣所不敢居。事當有所付受，願審擇其人。」疾漸篤，乃舉杜預自代，尋卒。
又曰：毛穆之鎮廣陵，遷右將軍、宣城內史、假節，鎮姑熟。穆之以爲戍在近畿，無復軍驚，不宜加節，上疏辭讓，許之。
又曰：朱伺，字仲文，安陸人。少爲吳牙門將陶丹給使。吳平，徙江夏。伺有武勇，訥口，不知書，爲郡將督，見鄉里士大夫，揖稱名而已。及爲將，遂以謙恭稱。
又曰：鄧遐，字應遠。勇力絕人，氣蓋當時，人方之樊噲。桓溫以爲參軍，數從溫征伐。曆冠軍將軍，數郡太守，號爲名將。襄陽城北沔有蛟，常爲人害，遐拔劍入水，蛟繞其足，遐揮劍截蛟數段而出。
又曰：劉牢之面紫赤色，須目驚人，而沉毅多計畫。
干寶《晉紀》曰：文淑，字次騫，小名鴦，有武力籌策。楊休、胡烈爲虜所害，武帝西憂，遣淑出征，所向摧靡，秦涼遂平，名震天下。爲東夷校尉，姿器膂力，萬人之雄。
《慕容盛載紀》曰：尚書左僕射領中軍熙從征句驪、契丹，皆勇冠諸將。
又曰：皇甫眞，字楚季。弱冠以高才隨慕容評攻鄴都，珍貨充溢，眞一無所取，惟存恤人物、收圖籍而已。
《二石僞事》曰：郭權降石虎，虎問權曰：「卿若得吾者，當殺不？」權曰：「若登時得至尊，必殺不疑也。」虎曰：「卿健將也。」因與共言事。
崔鴻《前燕錄》曰：張蛙本姓弓，上黨人也。膂力過人，能曳牛走。堅甚寵之，常侍左右，終爲名將。所在有殊功，世稱鄧羌、張蚝皆萬人敵也。
《宋書》曰：姚泓屯軍長城下，王鎮惡撫慰士卒，乃以身先士衆，騰躍爭先，泓衆一時奔潰。泓妻子歸高祖降將，至京，鎮惡於灞上奉迎，高祖勞之曰：「成吾霸業者，眞卿也。」鎮惡再拜。謝曰：「此明公之威，諸將之力，鎮惡何功之有焉！」笑曰：「卿欲學馮異耶！」
又曰：桓玄云：「劉毅勇冠三軍，當今實爲無敵。」
又曰：劉順幢主樊僧愛勇冠三軍，軍中皆懼。
《齊書》曰：曹景宗，建武四年隨太尉陳顯達北圍馬圈，以奇兵二千破魏，援中山王英四萬人。及克馬圈，顯達論功，以景宗爲後，景宗退無怨言。
又曰：垣崇祖初見高帝，便自比韓信、白起，咸不信，惟上獨許之。及破魏軍啓至，上謂朝臣曰：「崇祖恆自擬韓、白，今眞其人也。」進爲都督。
《梁書》曰：馮道根每征伐，終不言功，其部曲或怨非之，道根喻曰：「明主自監功之多少，吾將何事。」武帝常指道根示尚書令沈約，美其口不論勛，約曰：「此陛下之大樹將軍也。」
《梁後略》曰：陸納分其衆，輕舸掩襲巴陵，晨至城下，驃騎始命諸將會議。乃出自壘門，坐胡床以望之。賊乘水來攻，矢下如雨，人情騷擾，莫不震懼。而驃騎方食甘蔗，曾無遽色。
又曰：齊遣其將竇泰趨潼關。太祖將襲秦，衆咸難之，太祖問策於宇文深，深對曰：「竇氏，歡之驍將也，每仗之以爲禦侮。」
《北齊書》曰：劉豐，本出河間樂城。豐有雄姿壯氣，果毅絕人；有口辯，好說兵事。
又曰：辛術，字懷哲，隴西狄道人也。清儉寡慾。及平楚定淮南，凡諸貨物一毫不犯，惟收典籍，多是晉、宋、齊、梁時佳本，鳩集萬有餘卷。
