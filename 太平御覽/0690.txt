
《說文》曰：袞，天子享先王，卷〈音袞〉龍綉於下幡，一龍蟠阿上向。
《釋名》曰：袞，卷也，畫卷龍於衣也。
《書》曰：帝曰：「予欲觀古人之象，〈孔安國曰：欲觀衣法象衣服制。〉日月星辰，山龍華蟲，〈日月星爲三辰。華象草華。蟲，雉也。畫三展山龍華蟲於衣服，施旌旗。〉作會宗彝，〈會，會五彩也。以五彩成此幌猩。宗廟尊彝，亦以山龍華蟲爲飾。〉藻火粉米，黼黻�綉，〈藻，水草有文者。火爲火字，粉若粟，米若聚米，黼若斧形，黻爲兩己相背，葛之精者曰�，五色備曰綉也。〉以五彩彰施於五色作服，汝明！」〈以五色明施五彩，作尊卑服，汝制之也。〉
《尚書大傳》曰：山龍青，華蟲黃，作繢黑，宗彝白，藻火赤，天子五服。
《詩》曰：九之魚，鱒魴。我覯之子，袞衣綉裳。
又曰：君子來朝，何錫予之？雖無予之，路車乘馬。又何予之？玄袞及黼。
又曰：袞職有闕，仲山甫補之。
《左傳》曰：諸侯伐楚，許男斯卒於師。凡諸侯薨於朝會，加一等；死王事，加二等。於是以袞斂。〈袞衣，公服也。謂加二等。〉
《禮》曰：有以大爲貴者，天子龍卷，諸侯黼，大夫黻，士玄衣纁裳。
《郊特牲》曰：祭之日，王被袞以象天，戴冕藻，十有二旒，則天數也。
又《明堂位》曰：袞冕立於阼。
《周禮·春官上·司服》曰：王之吉服，享先王則袞冕。
又《夏官下》曰：節服氏掌祭禮朝覲袞冕，六人，維王之大常。〈鄭玄曰：服冕者，從王服也。維，維之以縷。王旌十二旒，兩，兩也，縷綴連其旁，三人持之禮，天子旌曳也。〉
《儀禮·覲禮》曰：天子袞冕負斧扆。
《漢書》曰：韋孟詩云︰「肅肅我祖，家自豕韋。袞衣朱黻，四壯龍旂。」
《後秦記》曰：姚襄夢弟萇上御座，著袞服，謂官屬曰：「此兒或能大起吾族。」
《齊書》曰：陸澄兼左丞，泰始六年，詔皇太子朝賀服袞冕九章。澄與議曹郎丘仲起議：「服冕以朝，實著經文。秦除六冕，漢明還備，魏晉己來，不欲令臣下服冕，故位公者加侍官。今皇太子禮絕群臣，宜遵聖王盛典，革近代之制。」
《唐書》曰：代宗時，渤海質子盜袞龍服，捕得之。詞雲︰「慕中國衣服。」上赦之。
董巴《漢與服志》曰：上古衣毛而冒皮，後世聖人易之以絲麻。觀翬翟之文、榮華之色，乃染帛以效之，始作五彩，成以爲服。黃帝堯舜垂衣裳，蓋取諸乾坤有文，故上衣玄而下裳黃。秦以戰國即天子位，滅去禮學，郊祀之服皆以初玄。漢承掌故，至顯示初服冕旒衣章以祀天地。養三老五更於三雍，三公九卿郊祀天地明堂，皆冠冕垂旒，衣裳玄上纁下，乘由備文日月星辰十二章，三公諸侯用山龍九章，九卿以下用華蟲七章，皆五彩衣裳。乘與，刺史、公候、九卿己下皆織成，陳留襄邑獻之。
《續漢·與服志》曰：聖人處天子位，服日月雲龍，所以福其德，章其功也。賢人佐聖，封國愛民，黼黻、文綉、降龍，所以顯其仁，光其能也。
《環濟要略》曰：天子龍冕，諸侯黼，大夫黻。白與黑謂之黼，黑與青謂之黻，青與赤謂之文，赤與白謂之章，五色備謂之綉。諸侯去日月星辰，服山龍華蟲，卿大夫去山龍華蟲，服藻火，服粉米。
摯虞《決疑要注》曰：秦除袞冕之制，惟爲玄衣絳裳，一具而己。漢興亦如之。中興後，明帝永平中使諸儒案古文，依圖書，始復造袞冕之服，至於今用之。
《豰梁傳序》曰：一字之褒賞，逾華袞；片言之貶誅，深斧鉞。
《六韜》曰：昔帝堯王天下，黼衣糸圭履不敝盡不更爲也。
《傅子》曰：魏明帝疑三公袞冕之服似天子，減其彩章。
《陳留風俗傳》曰：襄邑縣南有渙水，有睢水。傳曰：「睢渙之水出文章。」故有黼黻藻錦，日月華蟲，以奉天子宗廟御服焉。
《釋名》曰：鷩雉，山雉也。鷩，憋〈幷列切。〉也，性急，憋不可生，必自煞。故畫其形於衣，以象人執耿介之節也。
《周禮·春官上·司服》曰：王之吉服，享先公，享射鷩冕。〈鄭玄曰：先公，謂後稷之後也。饗射，饗食及與諸侯射也。鷩，畫以雉也。〉
《三禮圖》曰：鷩冕服者，王祭先公及享射之服也。以朝天子助祭，玄衣纁裳，以華蟲火宗彝三章畫以爲績裳，藻粉米黼黻四章黹〈步里切。〉以爲綉，凡七章。
《釋名》曰：毳，芮也。畫藻文於衣，象水草之毳芮，溫暖而潔也。
《詩》曰：大車檻檻，毳衣如菼。〈毳衣，大夫之服。菼，騅也，蘆之初生者也。古者天子大夫服毳冕以巡行。〉大車啍啍，〈他昆切。〉毳衣如璊。〈璊，頳也。音門。〉
《周禮·春官上·司服》曰：王之吉服，祀四望山川則毳冕。〈鄭玄曰：毳衣三章，袁之章也。〉
《三禮圖》曰：毳冕，王祀四望山川服也。子男服以朝天子。
《周禮·春官上·司服》曰：王之吉服，祭社稷五祀則絺冕。〈鄭玄曰：絺作綉，字之誤也。綉刺粉米無畫也。〉
《詩》曰：《緇衣》，美武公之德。父子幷爲周司徒，善於其職，國人宜之。緇衣之宜兮，敝予又改爲兮。〈緇衣，黑色，上卿聽朝之正服也。〉
《周禮·春官上·司服》曰：王之吉服，祭群小祀玄冕。〈鄭玄曰：群小祀林澤，墳衍四方，百物之屬也。玄者，衣無文，袁刺黻而己。凡冕服，玄天綉衣也。〉
《禮·玉藻》曰：天子玄端而朝日於東門之外。〈鄭玄曰：端當爲冕字之誤，朝日，春分時也。〉
《魏台訪議》曰：禮，天子大夫玄冕而執雁。今秩中二千石、六百石者可使玄冕而執雁。
《釋名》曰：王后之上服曰褘衣，畫翬雉之文於衣也。伊洛而西，雉青質，五色備，曰翬也。
《周禮·天官下·內司服》曰：內司服掌王后之六服、褘衣。〈王后之服，刻繒爲翬之形，而彩畫之，綴於衣。從王祭先王，則褘衣也。〉
《禮·明堂位》曰：夫人副褘，立於房中。〈鄭玄曰：副，首飾也。今之步搖是也。《周禮》追師掌王后之首服爲副。褘，王后之上服也，惟魯及王者之後夫人服之。諸侯夫人自プ翟而下也。〉
又曰：《祭義》曰：「歲旣單，世婦獻繭於夫人，夫人副禕而授之。」
董巴《漢與服志》曰：太皇太后入廟，服紺上皂下，後詿薯，服白上皂下，皆深衣制。〈徐廣雲︰深衣，即單衣。〉公卿、列侯、中二千石夫人入廟佐祭者服皂絹上下，皆深衣制。
《穆天子傳》曰：吉日戊午，天子大服冕褘，〈冕，冠；褘，衣，王后之上服。今帝服之，未也。〉授河宗壁。
《釋名》曰：搖翟，畫鶏雉之文於衣也。江淮而南，雉素質，五彩皆備成章。
《周禮·天官下·內司服》曰：內司服掌王后之六服、褕狄。〈鄭玄曰：褕狄，闕翟畫羽飾也。玄謂褕狄，青也。〉
《三禮六服圖》曰：褕翟，王后從王祭先公之服也。侯伯之夫人服以從君祭宗廟。
《釋名》曰：闕翟，剪闕繒爲翟雉形以綴衣也。
《詩曰》：委委蛇蛇，象服是宜。〈義曰：象服者，謂プ狄、闕狄也。〉
《周禮·天官下·內司服》曰：內司服掌王后之六服、闕狄。〈鄭司農曰：プ狄，闕狄畫羽飾也。鄭玄曰：闕狄，刻而不畫者也。此三者皆祭服。玄謂今世有袿衣者，蓋三狄之遺象也，以椎次其色，闕狄，赤也。〉
《三禮六服圖》曰：闕翟，王后從祭群小祀服也。亦子男夫人以從君祭宗廟。
《釋名》曰：鞠衣，如菊花色也。
《周禮·天官下·內司服》曰：內司服掌王后六服，鞠衣。〈鄭司農曰：鞠衣，黃桑服也。色如鞠座，像桑葉始生。〉
《三禮六服圖》曰：鞠衣，王后桑之服也。孤之妻服以從助君祭。
董巴《漢與服志》曰：太皇太后、皇太后蠶服青上縹下，深衣制。貴人助蠶，服純縹上下，深衣制。公卿、列侯、中二千石夫人助蠶，服縹絹上下，深衣制。自二千石夫人己上至皇后，皆以蠶衣爲朝服。
徐廣《與服雜注》曰：晉先蠶儀注，皇后衣純青之衣，特進卿世婦、二千石命婦，助蠶則青絹上下。
《周禮·天官下》內司服，掌王后之六服、展衣。〈展衣，白衣。〉
《三禮六服圖》曰：展衣，王后以禮見王及賓客之服也。卿大夫之妻以從助君祭。
《釋名》曰：襢，〈展字或作此。〉坦也，坦然正白，無文彩也。
《釋名》曰：褖衣，褖然黑色也。
《詩·邶·柏舟褖衣》曰：褖兮衣兮，褖衣黃里。〈褖，間色；黃，正色。義雲︰褖兮衣兮，褖衣自有禮制也。諸侯大夫祭服之下，鞠衣爲上，展衣次之。衆妾亦有貴賤之等服，鞠衣黃，展衣白，褖衣黑。皆以素綫爲里，非其制，故以勇躬上僭焉。〉褖兮衣兮，褖衣黃裳。〈義雲︰婦人之服不殊，衣裳同色。今衣黑裳黃，喻亂嫡戟之禮也。〉
《周禮·天官下·內司服》曰：內司服掌王后六服，褖衣素紗。〈褖衣，禦於王者之服也，亦似燕居。君子之褖衣黑，則是以黑也。〉
《三禮圖》曰：傅母，婚禮從者袗衣，古者傅母選無夫與子而老賤、曉習婦道者，使之應對也。
應劭《漢官儀》曰：虎賁中郎衣紗縠單衣。〈《續漢志》同。晉令絳紗穀。〉
《東觀漢記》曰：光武起義，衣絳單衣、赤幘。初，伯升之起，諸家子弟皆曰：「伯升煞我。」及見上絳衣大冠，乃驚曰：「謹厚者。」亦復爲之。
《晉義熙起居注》曰：安帝自荊州至新亭，詔曰：「諸侍官戎行之時不備朱服。」悉令褲褶從也。
《宋元嘉起居注》曰：治書侍御史朱興啓彈朝請向騰之，坐同僚會故員外散騎侍郎楊珍之喪，侍兵唱，變服然後唱，衆官下陪位，而騰之著單衣在朱衣上，於禮有虧，請免所居官，詔「可」。
《齊書》曰：呂安國爲右衛將軍，加給事中，後改封湘鄉侯。武帝即位，累遷光祿大夫，加散騎常侍。安國欣有文授，謂其子曰：「汝後勿褲褶驅使單衣，猶恨不稱，當爲朱官也。」
《神異經》曰：西荒有一人，不讀五經而意合，不觀天文而心通，不誦禮律而精當。天賜其衣，男朱衣縞帶委貌冠，女碧衣、戴金勝，皆無縫。
《墨子》曰：楚莊王絳衣博袍。
《語林》曰：何平叔面絕白。魏文帝疑其著粉，夏日喚與熱餅，旣啖，大汗出。以朱衣自拭，色轉皎然，時帝始信之。
班彪《便宜事》曰：可選師傅將相子孫有行、好學者以備絳衣舍人。
班固《與竇憲箋》曰：將軍哀憐，賜固手跡。告以中軍宜鮮明，乃賜以玳瑁簪，絳紗單衣。
