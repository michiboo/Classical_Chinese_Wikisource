
《毛詩》曰：投我以木瓜，報之以瓊琚。匪報也，永以爲好也。
又曰：無言不酬，無德不報。
《左傳》曰：靈公將殺趙盾，伏甲而亭之。初，宣子田於首山，舍於翳桑，見靈輒餓，問其病。曰：「不食三日矣。」食之，既而爲公介，倒戟以禦公徒，而免之。問何故？曰：「翳桑之餓人也。」
又曰：晉大夫魏武子有寵妾，無子。武子疾，命其子顆曰：「我死，必嫁之。」及其疾困，曰：「以殉。」武子卒，顆嫁之，曰：「疾困則亂，吾從其治也。」其後，及秦戰於輔氏，大敗秦師，獲杜回。〈杜回，秦之力士。〉方戰，見一老父結草以抗杜回，杜回躓而顛，故獲之。夜夢一老人謂己曰：「予，汝嫁妾之父也。爾用先人治命，故以是報。」
《戰國策》曰：中山君享都大夫，司馬子期在焉。羊羹不遍，子期怒而走於楚，說楚以伐中山，中山君亡走。有二人挈戈隨其後者，君顧二子奚爲，對曰：「臣父嘗餓且死，君下壺飧。臣父且死，言曰：中山有事，汝必死之。故來死爲君也。」中山君慨然曰：「吾以一杯羹亡國，以一壺飧得二人。」
《史記》曰：王稽載范雎入秦爲相，雎乃入言之王曰：「非王稽之忠，莫能內臣於函谷關；非大王之賢聖，莫能貴臣。今臣官至於相，爵在列侯，王稽之官尚止於謁者，非所以內臣之意也。」王召稽，拜以爲河東太守。
又曰：袁盎自爲吳相，時有從吏嘗盜盎侍兒，〈文潁云：婢。〉盎知之，不泄，遇之如初。人有告從吏，言「君知爾與侍者通」，乃亡歸。盎自追還，遂以侍者賜之。及袁盎使吳見守，從吏適爲守盎校尉司馬，乃悉以其賫裝置二石醇醪，會天寒，士卒饑渴，飲酒醉，西南陬卒皆臥。司馬夜引袁盎起，曰：「君可以去矣，吳王期旦日斬君。」盎不信，曰：「公何爲者？」司馬曰：「臣故爲從吏盜君侍兒者。」盎乃驚，謝之而去。
又曰：蘇秦既貴，乃遍報諸所嘗見德者。其從者有一人獨未得報，乃前自言，蘇秦曰：「我非忘子。子之至燕，再三欲去我易水上。方是時，我困，故望子深是以後子。子今亦得矣。」
又曰：項王使召韓信，信謝曰：「臣事項王，官不過郎中，位不過執戟，言不聽，畫不用，故去而歸漢。漢王授我上將軍印，與我數萬衆，解衣衣我，推食食我，言聽計用，故吾得以至於此。夫人深親信我，我背之不祥，雖死不易。」
《漢書》曰：高祖爲亭長，送徒咸陽諸吏皆送錢三百，蕭何獨以五百。上定天下，益封三千戶，以答其二。
又曰：欒布、彭越嘗與游，窮困，賣傭爲酒家保。彭越贖布爲梁大夫。使於齊，未反，漢召彭越責以反，夷三族，梟首雒陽，下詔有收視者輒捕之。布還，奏事彭頭下，祠而哭之。
又曰：高祖奪韓信軍，齊轉爲楚王，都下邳。信至國，召所從食漂母，賜千金。及其下鄉亭長，錢百，曰：「公，小人，爲德不竟。」〈《史記》云：爲惠不終也。〉
又曰：張蒼，陽武人。有罪當斬，解衣伏鑕，身長大，肥白如瓠，時王陵見而怪其美士，乃言沛公，赦勿斬。以爲常山相。蒼德王陵，及貴，父事陵。陵死，蒼爲丞相，洗沐，常先朝陵夫人上食，然後敢歸。
《前列》曰：蓋寬饒左遷爲衛司馬，未出殿門，斷其單衣，令短離地，冠大冠，帶長劍，躬按行士卒廬室，視飲食居處，有疾病者身自臨問，加致醫藥，遇之甚有恩。及歲盡交代，上臨饗罷衛卒，數十人皆叩頭自請，願復留更一年，以報寬饒厚德。宣帝嘉之，拜寬饒爲太中大夫。
又曰：朱買臣爲會稽太守，悉召見故人與飲食，諸嘗有恩者皆報復焉。
又曰：宣帝在長安獄中，邴吉保護養視。上智吉有舊恩而終不言。時賢人詔曰：「御史大夫與朕有舊恩，厥德茂焉。《詩》不雲乎？『無德不報。』其封吉爲博陽侯，食邑千三百戶。」
又曰：陳平既貴寵封侯，乃謂高祖曰：「臣不因魏無知，無以得見陛下，請分報。」
又曰：張賀幸於衛太子，太子敗，賀下蠶室，後爲掖庭令。而宣帝收養掖庭，賀拊循恩甚密。及宣帝即位，而賀已死，上追思德賀，一子早死，子孺小男彭祖指欲封之，先賜爵關內侯。
《東觀漢記》曰：建武二十六年，上延集內戚宴會，諸夫人各前言爲趙喜所濟活帝甚嘉之，後征喜，入爲太僕。引見，謂曰：「卿非但爲英雄所保也，婦人亦懷卿之恩。」厚加賞賜。
袁弘《後漢書》曰：鄭弘，字巨君。少事博士焦貺，貺門徒數百人，當舉明經，其妻勸貺曰：「鄭生有卿相才，應此舉者也。」從父楚王英之謀反，遍誣天下知名者，貺以楚徵，疾病道死，妻子閉詔獄，考掠連年。諸生故人皆易姓名以避其禍，弘獨髡首負鑕爲貺訟罪。明帝感悟，乃免貺家屬。
《魏志》曰：太祖平幽州，召孫禮爲司空軍謀掾。初荒亂時，禮與母相失，同郡馬台求得禮母，禮推家財盡以與台。
又曰：楊沛，字孔梁。爲新鄭長，謂民幷蓄桑椹、勞豆積浸得千餘斛，後爲鄴令，賜其生口十人，絹百匹。
又曰：曹真，字子丹，沛郡人，本姓秦，養曹氏。或雲其父伯南夙與太祖善。興平末，袁術部黨與太祖相攻劫，太祖出。爲寇所追，走入秦氏，伯南開門受。寇問所在，答云：「我是。」寇遂害之。由此太祖思其功，遂變其姓。
又曰：郭援捕得賈逵，逵不肯拜，謂援曰：「王府君臨郡積年，不知足下曷爲者也？」援曰：「促斬之。」諸將覆護，乃囚之，閉著土窖中，以車輪蓋上，使人固守。方且殺之逵從窖中謂守者：「此間無健兒也，而當使義士死？」時祝公道，與達非故，而適聞其言，憐其守正，乃夜盜引出，折械遣去，不語其姓名。援破，後達知前出已者是祝公道，河南人。後坐它事當伏法，達救不能解，爲之改服。
《吳錄》曰：孫權既斬黃祖，作二函，欲以盛祖及都督蘇飛首。甘寧之在祖軍也，獨飛厚之。寧爲請叩頭流血。主曰：「爲君置之，若走如何？」對曰：「飛受更生之恩，豈圖去？若有萬一，寧頭當代入函也。」乃舍之。
《蜀志》曰：法正爲蜀郡太守、揚武將軍，外統都督，內爲謀主。一餐之德，睚眥之怨，無不報復。或謂諸葛亮曰：「法蜀郡太縱橫，將軍宜啓主公，抑其威福。」亮答曰：「主公之在公安也，北畏曹操之強，東憚孫權之逼，近則懼孫夫人生變於肘腋之下；當斯之時，進退狼跋，法孝直爲之輔翼，令翻苒不可復製，如何禁法正使不得行其意耶！」
《晉書》：顧榮與同僚宴飲，見執炙者，貌狀不凡，有欲炙之色。榮割炙啖之。坐者問其故，榮曰：「豈有終日執之而不知其味！」及倫敗，榮被執將誅，而執炙者爲督，救免之。
干寶《晉紀》曰：王浚在巴郡，兵民苦役，生男多不舉。浚乃嚴其殺子之防而厚恤之，所育者數千人，於此能稱兵矣。父母戒之曰：「王府君生爾，必勉之，無愛死！」
《宋書》：王鎮惡嘗寄食澠池人李方家，方善遇之。謂方曰：「若遭遇英雄主，要取萬戶侯，當厚相報。」方答曰：「君丞相孫，人才如此，何患不富貴！」
《陳書》曰：陰鏗釋褐梁湘東王法曹參軍。天寒，鏗嘗預賓友宴飲，見行觴者，因回酒炙以授之，衆坐皆笑。鏗曰：「吾儕終日酣飲，而執爵者不知其味，非人情也。」及侯景之亂，鏗嘗爲賊所擒，或救之獲免，鏗問其故，乃前所行觴者。
《唐書》曰：李晟嘗有恩者，厚報之。初，譚玄澄爲嵐州刺史，有恩於晟，後坐貶於岳州。比晟貴，上疏理之，詔贈玄澄寧州刺史。玄澄三子，晟撫待勤至，皆爲成就宦學，人皆義之。
《吳越春秋》曰：吳師入郢，引軍擊鄭。定公前既殺楚太子建，而困子胥，故怨鄭。兵將入境，定公大懼，乃令於鄭邦中曰：「有能還吳軍者，吾與之分邦而治。」漁者子聞而進之曰：「臣能還之，不用兵戈升糧，得一橈行歌，道中，即還矣。」定公大悅，乃與一橈。子胥軍將至，漁者子當路叩橈行歌辭曰：「蘆中人，蘆中人！」子胥聞之大驚，曰：「何等人者！」即請與語，曰：「吾是漁者子。吾國君怖懼，令於國中有能還吳軍，吾與之分國而治。臣念先人與君相遭於途，今從君乞鄭之罪也。」子胥曰：「吾蒙子先人之恩，自致於此。上天蒼蒼，豈敢忘子之功乎！」於是乃釋鄭不伐。
又曰：伍子胥伐楚，還溧陽瀨水之上，長嘆曰：「吾嘗饑於此，乞食而殺一婦人，將欲報之金，不知其家。」遂投金瀨水之中而去。有頃，一嫗行哭而來。問曰：「嫗何之之悲也？」嫗曰：「吾有女，守吾，年三十不嫁。往年擊漂於此，遇人窮，飯之，而恐泄事，自投於瀨水中而死。今聞伍君來，不得其家，自傷空乏而無爲報者，故行哭之悲也。」人曰：「子胥欲報嫗以百金，不知嫗所在，投金水中而去。」嫗乃取金以歸也。
劉向《說苑》曰：吳赤布使於智氏，假道於衛。寧文子具紵�三百制送之，將歸吳。知伯命造舟爲梁。赤布曰：「吾聞天子濟於水，造舟爲梁，諸侯方舟，大夫維舟，臣之職也。且敬大甚，必有故，使人視之，則用兵在後。赤布曰：「衛假吾道而厚贈我，我見難不告，是與爲謀也。」稱疾而留，使人告衛，衛人警戒，知伯乃止。
又曰：楚莊王賜群官酒，日暮，燈燭滅，有引妾衣者。妾得其冠纓，持之趨火來上視絕纓者。王曰：「賜人酒，使醉失禮，奈何欲顯婦人節而辱士乎？」乃令曰：「夜飲不絕纓者不歡。」群臣百餘人皆絕纓，乃大醉盡欣。居二十年，晉與楚戰，有一臣常在前，五合五獲甲首，卻敵，卒勝。莊王怪而問之，對曰：「臣當死，往醉失禮，王隱不誅也，終不敢以陰蔽之德而不顯報。常願肝膽塗地，頸血湔敵人矣。臣乃絕纓者也。」遂平晉軍，楚得以強。
又曰：陽虎得罪於衛，北見簡子曰：「自今以來，不復樹人矣。」簡子曰：「惟賢者爲能報恩，不肖者不能。夫春樹桃李者，夏得休息，秋得食焉；樹蒺藜者，夏不得休息，秋得其刺焉。今所樹者，蒺藜也。」
《異苑》曰：景平中，東陽大水。永康人蔡嘉夫避往南壟，夜有大鼠，形如，浮水而來，徑伏嘉夫床角，奴湣而不犯，每食轉以餘飯與之。水勢退，嘉夫得反居，鼠以前腳捧青紙裹三斤許珠，著奴前啾啾，狀如欲語。從此，去來不絕也。
又曰：始興，楊山縣人，行田，忽遇一象，以鼻卷之，遙入深山。見一象，腳有巨刺，此人牽挽得出，病者即起，相與陸，狀若歡喜。前象覆載，就一污濕地，以鼻掘出數枝長牙，送還本處。彼境苗稷常爲象所困，其象俗呼大客，因語云：「我田稼在此，恆爲大客所犯，若念我者，勿見侵。」便覺躑躅，如相訓解。於是一家業田，絕無其患。
《三秦記》曰：白鹿原人，釣魚於原，綸絕而去。夢於漢武求去其鈎。明日，戲於池，見大白魚銜索，帝曰：「豈非昨所夢？」取而去之。間三日，帝復游池濱，得明珠一雙，武帝曰：「豈非昔魚之報！」
桓沖之《述異紀》曰：陳留周氏婢，名興進。入山取樵，夢見一女，語之曰：「近在汝頭目前目中有刺，煩爲拔之，當有厚報。」婢見一朽棺，頭穿壞，髑髏墮地，草生目中。便爲拔草，內著棺中以甓塞穿，即於髑髏處得一雙金指環。
吳均《續齊諧記》曰：弘農楊寶，見一黃雀爲鴟梟所搏，取之以歸。置巾箱中，養之百餘日，毛羽成，朝去暮還。後寶夕讀書未臥，有黃衣童子向寶再拜曰：「我王母使臣，昔使蓬萊，不慎爲梟所搏，蒙君仁愛救拯。今當受使南海，不得奉侍，以白環四枚與寶，令君子孫潔白，且位登三事，當如此環矣。」
東陽玄凝《齊諧記》曰：富陽董昭之嘗乘船過錢塘，江中央見一蟻著一短蘆，甚迫遽，昭之曰：「此畏死也。」便以繩系此蘆著船頭，蟻緣繩出。中夜夢一人烏衣從百許人來謝云：「僕不慎墮江，慚君濟活僕是蟻中王，君若危難之日，當見告。」後昭遇事系獄，蟻穴獄，昭遂得脫。
盛弘之《荊州記》曰：隋侯曾得大蛇，不殺而遣之。蛇後禦明月珠以報隨侯，一名隨侯珠。
孔靈苻《會稽記》曰：射的山南有白鶴山。此鶴爲仙人取箭。漢太尉鄭弘嘗採薪，得一遺箭，頃有人覓，弘還之。問：「何所欲？」弘曰：「常患若耶溪載薪爲難，願旦南風，夕北風。」後果然。
劉義慶《幽明錄》曰：項縣人姚牛，年十餘歲，父爲鄉人所殺，牛手刃之於衆中。吏捕得，官長深矜孝節，爲推遷其事，會赦得免。令後出獵，逐鹿入草中，有古深阱數處，馬將趣之，忽見一公舉杖擊馬，馬驚避，不得及鹿。令怒，引弓將射之，公曰：「此中有阱，恐君墮耳！」令曰：「汝爲何人？」翁跪曰：「姚牛父也。感君活牛，故來謝恩。」遂滅不見。
又曰：苻堅時，有射師經嵩山，望見松上有一雙白鳥似鵠而大；至樹下又見一蛇，長五丈許，上樹取鳥。鳥欲飛，蛇張口翕之，鳥不去，繽紛一餐。頃射師彀弩，射三矢，蛇落，鳥得去樹百餘步山邊整理毛羽。須臾，�雷發，射師懾，不得旋踵，見向鳥徘徊其上，毛落紛紛，似如相援。如此數陣，�息電滅，射師得免，鳥亦高飛。
《三輔決錄》曰：高陵龐智伯，名勃，爲郡小吏。東平衡農，字剽卿，爲書生，窮乏，客鍛於睬家。勃知其賢，禮待顧眷，常去，送十里，過舅家復貸錢贈之。農受之曰：「爲馮翊，乃相報。」別七八年，果爲馮翊。勃爲門下書佐，忘之矣，農召問乃寤，舉孝廉，爲尚書郎、左右丞、魏郡太守、河內太守。
又曰：趙歧避難於四方，江、海、岱、霍無所不到，自匿姓名，布衣巾絮，賣餅北海市。安丘孫嵩，年二十餘，游市見趙歸，微察，知非常人，駐車呼與共載曰：「我北海孫賓碩，終不相負。」歧聞嵩，即以實告，遂與俱歸。嵩先入，白母曰：「今日出，得死友在外。」歧即匿嵩家，積年乃出。後說劉表。時北海孫嵩流離在劉表末座，不爲表所識，歧遙識之，向表說嵩。表甚奇重之，因共表嵩爲青州刺史。
干寶《搜神記》曰：噲參寓居河內，虔恭父母。忽有單鶴趣之，參撫視，箭創甚重。於是以膏藥摩之，月餘漸愈，放而飛去。數十日間，夜鶴雌雄二頭，各銜一珠，吐之而去。
《搜神記》曰：羊公雍伯本以儈賣爲業，性篤孝，父母終，葬南山，遂家焉。山高無水，公汲水作義漿於阪頭，行者皆飲之。三年，有一人就飲，以一升石子與之，使至高平好地有石處種之，得五雙白璧，名玉田。玉田起於此也。
《續搜神記》曰：晉咸康中，豫州刺史毛寶戍邾城，有一軍人於武昌市見人賣一白龜子，長四五寸，色白可愛。其人買取持歸，著瓮中養之，日漸大。近及尺許，其人憐之，持至江邊放於水中，視其游去。後邾城遭石虎敗，毛豫州既赴江，莫不沉溺。所養龜人於時被鎧持刀，亦同自投入水中，覺如墮一石上，水裁至腰，須臾浮去中流視之，乃是先養白龜，甲己長六七尺，既送至東岸，出頭視之，徐游而去中江，猶顧者數四焉。
陳壽《益部耆舊傳》曰：王忳嘗詣京師，於空舍中有一書生病，因湣而視之。書生謂忳曰：「我當到洛陽而病，腰下有金十斤，願以相贈，死後乞藏骸骨。」未及問姓名而絕。忳即鬻金營葬，餘金悉置棺下。後數年，縣署大度亭長。初到日，有馬馳入亭而止。其日大風飄一綉被，復墮忳前。
《張氏家傳》曰：禧字彥祥，除效轂令。嘗有鸛負矢集禧庭，以甘草湯洗之，傅藥留養十餘日，瘡愈飛去。月餘，銜赤玉珠二枚，置禧廳事。
《晏子春秋》曰：北郭騷見晏子曰：「竊說先生之義，願乞以養母。」晏子使人分粟及金以遺之，辭金受粟。有間，晏子見疑於景公，乃出奔，北郭子曰：「養及親者，身更其難。」遂告公庭曰：「晏子，天下之賢也。去齊，齊國必侵。不若先死！」乃自殺。公自追及郊而反，晏子曰：「士以身明人者哉！」
《呂氏春秋》曰：秦繆公敗，失右服馬。公自往求，見野人方食之於歧山之陽。繆公笑曰：「食駿肉不飲酒，餘恐傷汝也！」遍飲而去。居一年，爲韓原之戰，晉人已環繆公之車，晉梁由靡已扣繆公。嘗食馬肉三百餘人，疾斗車下，遂大克晉，反獲晉惠公以歸。
又曰：趙簡子有兩白騾，甚愛之。陽城疸渠處〈陽城，姓；胥渠，名。處，猶病也。〉廣門之官，夜款門而謁曰：「主君之臣胥渠有疾。」醫教曰：「得白騾之肝則止，不得則死。」請入通。董安於禦於側，簡子曰：「殺白騾，取其肝以予陽城胥渠。」無幾何，趙興兵而攻翟，廣之門官七百人皆先登而獲甲首。
