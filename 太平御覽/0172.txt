
《十道志》曰：廣州，南海郡。秦置南海郡。二漢因之，兼置交州。吳因之，分置廣州。宋、齊皆因之。梁、陳幷置都督府。隋平陳，又置潘州。煬帝初，復置南海郡。唐爲廣州。
又曰：南海縣，本漢番禺縣地。
《山海經》曰：桂林八樹，在賁禺東。注云：賁禺，即番禺也。
《吳錄》曰：番禺縣有禺山，尉佗所葬。
《南越志》曰：肅連山西十里有靈州山焉，其山平原彌望，四野極目。郭景純云：南海之間有衣冠之氣者，斯其地也。
又曰：秦占氣者以南方有黃氣紫雲之異，使綉衣使者鑿之二十餘丈，乃流血數日，以爲鑿龍之效。今所鑿之處形似馬鞍，謂之馬鞍岡。
又曰：石門之水，舊曰貪泉，俗云：「經大庾則清穢之氣分，飲石門則淄素之質變。」
《廣州記》曰：尉佗築朝台以朝天子。
《南越志》曰：朝台下有趙佗城。朝台西三十里，即岡旁江，構越華館以送陸賈，因稱朝亭。
《十道志》曰：番禺北津水，今名廉平水。
《十道志》曰：韶州，始興郡。《禹貢》揚州之域。春秋戰國皆時楚地。秦屬南海郡。二漢屬桂陽郡。吳置始興郡。晉因之。宋改爲廣興。齊復爲始興。隋平陳，爲韶州，以韶石爲名。
《郡國志》曰：韶州科鬥勞水間有韶石二，狀若雙闕。永和二年，有飛仙衣冠游二石上。昔舜游登此石，奏韶樂，因以名之。
《十道志》曰：岡州，義寧郡。《禹貢》揚州之域。秦、漢幷屬南海郡。東晉末，分置新會郡。宋、齊、梁幷因之。隋平陳，置封州，後改爲允州，後改爲岡州。
《郡國志》曰：岡州，地近大海，晴少雨多，時遇甚風，林宇悉拔。俗織竹爲釜，以蠣殼屑泥之煮鹽，轉久彌密。
《十道志》曰：循州，海豐郡。春秋時爲百越之地。戰國時屬楚。秦、二漢南海郡地。晉亦然。隋平陳，置循州。
《南越志》曰：郡東水道一千里，趙陀昔爲龍州尉，所蒞於此。
《十道志》曰：潮州，潮陽郡。亦古閩越地。秦屬南海郡，秦末屬尉佗。漢初屬南越，後亦屬南海郡。後漢因之。晉置東官郡。隋平陳，置潮州。
《郡國志》曰：稻得再熟，蠶亦五收，煮海爲鹽。
《十道志》曰：海陽縣，本漢揭陽縣地。
《南越志》曰：潮陽縣，窮海之北，故曰潮陽。
《十道志》曰：恩州，恩平郡。秦屬南海郡。二漢爲合浦郡。唐貞觀中，置恩州。
《十道志》曰：春州，南陵郡。古越地。秦屬南海、象郡。漢合浦郡之高涼縣地。晉分置恩平縣。唐武德四年，討平蕭銑，置春州。
《十道志》曰：賀州，臨賀郡。秦屬南海郡。二漢屬蒼梧郡。吳置臨賀郡。晉因之。宋爲臨慶國。齊復爲臨賀郡。陳因之。隋平陳，置賀州，因賀水爲名。
《十道志》曰：端州，高要郡。秦屬南海郡。二漢幷屬蒼梧郡。晉亦然。宋、齊幷屬南海郡。陳置高要郡。隋平陳，置端州。
《南越志》曰：石室山傍洞雲霧自生風煙，有二石門，以爲仙之下都。
《十道志》曰：藤州，感義郡。秦屬南海郡。二漢幷屬蒼梧郡。晉屬永平郡。隋平陳，置藤州；煬帝初，州廢，置永平郡。唐復爲藤州。
《郡國志》曰：俗以青石爲刀劍，如銅鐵法。婦人亦爲環，代珠玉也。夷人往往化爲犬區。〈犬區，小虎也。〉
《十道志》曰：康州，晉康郡。秦屬南海郡。二漢屬蒼梧郡。晉分置晉康郡。宋、齊因之。隋平陳，廢晉康，幷入信安郡。唐復置康州。
《十道志》曰：封州，臨封郡。土地所屬，自秦已上與康州同。今州即漢蒼梧郡之廣信縣也。梁置信郡，兼置成州。隋平陳，廢郡改成州爲封州。
《十道志》曰：瀧州，開陽郡。土地所屬，自漢已上與康州同。晉分端溪置龍鄉縣，今州即其地。
《南越志》：龍鄉縣，屬廣熙郡梁。梁分廣熙置建州，又分建州之雙頭洞立雙州，即此是。
《十道志》曰：高州，高涼郡。秦以前土地與晉康郡同。二漢屬合浦郡。吳置高涼郡。晉因之，梁置高州。隋平陳，郡廢而高州如故。唐爲高州。
《南越志》曰：高涼，本合浦縣也。吳建安十六年，衡毅、錢博拒步騭於高安峽，毅投水死，博與其屬亡於高涼。呂岱爲刺史，博既請降，制以博爲高涼都尉，於是置郡焉。
《十道志》曰：義州，連城郡。土地所屬，秦已上與潘州同。漢置蒼梧郡，今州即蒼梧郡之孟陵縣。唐武德四年，江表底定，於此置南義州。貞觀二年，於此置義州。
《十道志》曰：新州，新興郡。古越地。秦始皇略取陸梁地，置象郡，今州即其地也。漢爲合浦郡之臨元縣。晉穆永和七年，分蒼梧郡，於此置新寧郡。梁、隋、唐爲新州。
《十道志》曰：勤州，銅陵郡。秦屬南海郡。二漢屬合浦郡，隋屬信安郡。唐置勤州，或爲銅陵郡。
《十道志》曰：竇州，懷德郡。《禹貢》揚州之分，古越地。漢蒼梧郡之端溪縣，先管羅竇洞，因爲名。唐武德五年，置南扶州。貞觀八年，改爲竇州。
《郡國志》曰：竇州悉以高欄爲居，號曰幹欄。三日一市。
又曰：特亮縣，在河洞水北。昔有白牛夜出，光影照村，村人見牛光，號爲特亮也。
《十道志》曰：桂州，始安郡。《禹貢》荊州之域。春秋時越地。七國時爲楚越之交。始皇三十三年，嘗發逋亡人、贅婿、賈人略取陸梁地，是爲桂林郡焉。二漢屬零陵、蒼梧二郡。吳分置始安郡。晉孝武改爲始建。齊復爲始安。梁天監六年，立桂州於蒼梧、鬱林之境，無定理處。大同六年，移桂州於今理。隋大業三年，罷州。唐武德四年，復置桂州。
《始安記》曰：吳越之境，其人好劍，輕死易生。火耕水耨，人食魚稻，無千金之家。好巫鬼，重淫祀。
《十道志》曰：臨桂縣，荔水水源多生桂，桂生處不生雜樹。
《十道志》曰：昭州，平樂郡。秦桂林郡地。二漢屬蒼梧郡。宋屬始建國。齊屬始安郡。隋亦然。唐武德四年，置樂州。貞觀八年，改爲昭州，取昭潭爲名。
盛弘之《荊州記》曰：平樂縣西南數十里有山，間有兩目如人眼，極大，瞳子白黑分明。
《十道志》曰：蒙州，蒙山郡。漢武平南越，置蒼梧郡，今州即蒼梧之荔浦縣也。隋置隋化縣。唐置蒙州，州有山號曰蒙山，山下人皆姓蒙，因爲州名。
《十道志》曰：富州，開江郡。秦桂林郡地。二漢屬蒼梧郡。梁爲開江、武城二郡地。陳置靜州，改開江、武城二郡爲逍遙郡。隋平陳，幷廢，唐又置靜州，貞觀八年改爲富州，因富水爲名。
《十道志》曰：梧州，蒼梧郡。秦屬桂林郡。二漢爲蒼梧。晉以後幷因之。梁屬成州。隋平陳，改爲封州。唐爲梧州。
《漢書》曰：武帝元鼎元年，開蒼梧郡。
《禮記》曰：舜葬蒼梧之野。
《十道志》曰：潯州，潯江郡。秦屬桂林郡。二漢以後，幷屬鬱林郡。隋屬永平、鬱林二郡地。唐置潯州。
《郡國志》曰：大賓縣，漢布山縣地。有糖牛與蛇同穴，牛嗜鹽。俚人以皮裹手塗鹽，入穴探之，牛舐之出外，則不得入，取其角爲器，一曰糖牛。
《十道志》曰：龔州，臨江郡。秦屬桂林郡。漢平南越，置蒼梧郡，今州即郡之孟陵縣地也。唐置龔州。
《十道志》曰：鬱林州，鬱林郡。秦爲桂林郡。漢改爲鬱林郡，後漢亦同。梁置定州，後改爲南定州。隋平陳，改爲尹州；煬帝初，爲鬱林州。唐爲鬱林州。
《十道志》曰：平琴州，平琴郡。舊鬱林郡地。唐置平琴州，或爲平琴郡。
《十道志》曰：賓州，安城郡。古越地。秦桂林郡地。漢爲鬱林郡，又爲鬱林郡之嶺方縣。〈自漢迄隋，幷爲嶺方縣地。唐貞觀五年，置賓州。〉
《十道志》曰：澄州，賀水郡。古越地。秦爲桂林郡。漢爲鬱林郡之嶺方縣。唐武德四年，置澄州。
《十道志》曰：綉州，常林郡。秦屬桂林郡。二漢屬鬱林郡。晉以後因之。唐平蕭銑，置綉州。
《十道志》曰：象州，象郡。秦屬桂林郡。二漢爲鬱林郡。吳又分置桂林郡。晉、宋、齊因之。隋平陳，置象州，因象山以爲名。〈秦之象郡，今合浦郡，非此象州也。〉
《十道志》曰：柳州，龍城郡。秦、漢土地與象州同。晉以後屬桂林郡。隋屬始安郡。唐平蕭銑，置昆州。貞觀八年，改爲柳州。
《十道志》曰：融州，融水郡。歷代土地與柳州同。唐置融州。
《十道志》曰：邕州，朗寧郡。古越地。秦爲桂林郡。漢鬱林郡之嶺方縣地。晉置晉興郡於此。隋爲鬱林郡之宣化縣。武德四年，置南晉州。貞觀六年，改爲邕州。
《圖經》曰：人俗吝嗇澆薄，內儉外，椎髻跣足，尚鶏卜、卵卜。
《十道志》曰：貴州，懷澤郡。虞舜暨周，幷爲荒裔。秦爲桂林郡。自漢以下，與鬱林郡同。唐置貴州。
《十道志》曰：黨州，寧仁郡。秦桂林郡地。唐置黨州。
《南越志》曰：黨州隆仁縣有京觀，即古征黨洞殺俘虜處。
《十道志》曰：橫州，寧浦郡。古越地。秦象郡地。漢爲合浦郡之高涼縣地。隋於此置簡州，又改爲緣州。唐改爲橫州。
《十道志》曰：田州，橫山郡。土地與朗寧郡同。唐爲田州。
《十道志》曰：嚴州，修德郡。《禹貢》荊州之域。漢武平南越，即象郡地。唐乾封二年，置嚴州，地在嚴岡之側，因爲名。
《圖經》曰：州門有長河，水深八十丈，從牂柯流下。
《方輿志》曰：山州，龍池郡。土地與嚴州同。唐爲山州，或爲龍池郡。
《方輿志》曰：淳州，永定縣。秦屬桂林郡地。唐武德四年置，至永貞，以犯憲宗廟諱改爲巒州，以巒山爲名。
《十道志》曰：羅州，招義郡。《禹貢》揚州之地，是爲南越。宋元嘉三年，鎮南將軍檀道濟巡撫，於陵羅口築城，因以名之，屬高涼郡。唐武德五年，因其地復置州。
《南越志》曰：招義縣，昔流人營也。
《十道志》曰：潘州，南潘郡。古甌駱越地。秦平百越，爲桂林郡地。漢爲合浦縣地，屬合浦郡。唐武德四年，置南宕州。八年，改爲潘州。
《嶺表記》曰：潘州，昔有方士潘茂於此�仙，遂以名郡。
《方輿志》曰：容州，晉寧郡。古越地。秦屬象郡。二漢屬合浦郡。宋太始七年，分合浦縣，於此立南流郡。齊、梁、陳不改。隋廢。唐武德四年，置銅州。貞觀八年，改爲容州，因容山爲名。
《十道志》曰：鬼門關，在北流縣南三十里，兩石相對，狀若關形，闊三十餘步。昔馬援討林邑，經此立碑，石碣尚存。昔時趨交趾皆由此，關已南尤多瘴癘，去者罕得生還，故諺曰：「鬼門關，十人去，九不還。」
《郡國志》曰：斯地瘴氣，春謂青草瘴，秋謂黃茆瘴。有瘴江水。
《十道志》曰：辯州，陵水郡。古越地。秦象郡地。二漢屬合浦郡。唐置辯州。
《郡國志》曰：辯州，在陵、羅二水之間。
《十道志》曰：白州，南昌郡。古越地。秦象郡地。漢爲合浦郡。唐武德四年，置南州。六年，改爲白州。
《嶺表錄》曰：州有一派水出自雙角山，合容州江呼爲綠珠江。又綠珠井在雙角山下。昔梁氏之女有容貌，石季倫爲交趾采訪使，以真珠三斛買之。梁氏之居，舊井存焉。
《十道志》曰：牢州，定川郡。本巴蜀西南徼外夷。秦屬象郡。漢屬牂柯郡。唐置義州，改爲智州。貞觀十一年，改爲牢州，以牢石爲名。
《十道志》曰：欽州，寧越郡。歷代土地與白州同。宋、齊已來，置宋壽郡。梁又置安州。隋平陳，改爲欽州。
《方輿志》曰：安南府，今理宋平縣。古越地，《禹貢》揚州之地，號爲百越。在周爲越裳重譯之地。秦屬象郡。漢爲交趾、日南二郡界，後漢因之。唐爲交州。
又曰：人俗雜蠻夷之風，其人皆服布如單被，穿中央以貫其首。男子耕農，女子織。兵則矛、盾、長刀、木弓、竹矢，或骨爲鏃。
《交州記》：南定縣人足骨無節，身有毛，臥者更扶始得起。故《山海經》云：「交脛國人腳脛曲戾相交，所以謂之交趾。」
《南越志》曰：龍編縣，州之始，有蛟龍編於津之間，因以爲瑞而名邑。
《方輿志》曰：武峨州，武峨郡。土地與安南府同。唐置武峨州。
《方輿志》曰：粵州，龍水郡。土地與安南府同。唐爲粵州，或爲龍水郡。
《方輿志》曰：芝州，忻城郡。土地與安南府同。唐爲芝州，或爲忻城郡。
《方輿志》曰：愛州，九真郡。秦象郡地。漢武置九真郡，後漢亦同。晉亦屬九真郡。宋、齊因之。梁置愛州。隋爲九真郡。唐又爲愛州。
《方輿志》曰：福祿州，福祿郡。土地與九真郡同。唐爲福祿州。
《方輿志》曰：長州，文陽郡。土地與九真同。唐爲長州。
《方輿志》曰：驩州，日南郡。古越裳氏國，九譯所通者也。秦屬象郡。二漢屬九真郡。吳分置九德郡。晉、宋、齊因之。隋置驩州，後爲日南郡。唐爲驩州。
《郡國志》曰：龐山洞人去其兩齒爲飾，刻胸作花文。中山立市，十日一會。鑄銅爲器，大如盤，名旁，旁以爲財市。
《方輿志》曰：峰州，承化郡。古文郎國，〈有文郎水。〉亦陸梁地。秦屬象郡。二漢屬交趾郡。吳分置新興郡。晉改爲新昌。陳置興州。隋平陳，改爲峰州；煬帝初，廢。唐復置峰州。
《林邑記》曰：蒼梧以南有文郎野人，居無室宅，依樹止宿，食生肉，采香爲業，與人交易，若上皇之人。
《方輿志》曰：陸州，玉山郡。秦象郡地。漢以來屬交趾郡。梁分置南州及寧海郡。隋平陳，郡廢，改黃州爲玉州；煬帝初，州廢。唐復置玉州，上元二年，改爲陸州，州有陸水。
《方輿志》曰：廉州，合浦郡。秦象郡地。漢置合浦郡，後漢同。吳改爲珠官。晉又爲合浦郡。宋因之，兼置臨瘴郡及越州。齊又因之。隋改爲祿州，尋又改爲合州。唐置廉州。
《後漢書》曰：孟嘗，字伯周，會稽上虞人。爲合浦太守，先時太守多貪，珠遂徙向交趾；嘗到，革理前弊，珠遂還。稱爲神明，桓帝征之。
《方輿志》曰：岩州，安樂郡。土地與合浦郡同。唐爲岩州，或爲安樂郡。
《方輿志》曰：雷州，海康郡。秦象郡地。二漢以後，幷屬合浦郡。梁分置合州，大同末，爲南合州。隋煬帝初，廢。唐爲雷州。
《投荒錄》云：雷州南濱大海，多雷，雷之聲近在檐宇之上。雷州之北，高州之南數鄉亦多雷，雷聲似在尋常之外。俗俟雷時，具酒肴設奠，畏雷法甚嚴謹，有以彘肉與鶏肉食者，霹靂即至。
《十道志》曰：禺州，溫水郡。古百越地，婺女之分野。秦屬象郡。本宕昌之邊邑，唐置宕州，又改爲禺州，以南方番禺之地，因名州。
《方輿志》曰：湯州，湯泉縣。秦屬象郡。唐置湯州，或爲湯泉州。
《十道志》曰：瀼州，臨潭郡。《禹貢》揚州之分。春秋屬楚，在鬱林之西南，交趾之北。隋大將軍劉方始開此路，爲鎮守，尋又不通。唐貞觀二年，清平公李弘節遣欽州首領寧師宗招慰開拓，尋劉方舊路得達交州。爲州在瀼水之東，故以爲名。〈瀼音而章反。〉
《十道志》曰：籠州，扶南郡。古越地，在南越之西界。唐貞觀十二年，大使清平公李弘節招降獠，置籠州，以籠洞爲名。
《十道志》曰：環州，正平郡。《禹貢》揚州之分。州隸桂州。貞觀十二年，李弘節招慰款附環落洞，故以名州。州在游盧水南，整水北。
《方輿志》曰：古州，樂興郡。土地同臨潭郡。唐置古州，或爲樂古郡。
《方輿志》曰：崖州。朱崖郡。郡地海中之洲也，洲方千里，與今海康郡之徐聞縣對。自徐聞徑度，便風揚帆一日一夕即至。梁置崖州。
《漢書》曰：武帝元鼎六年，開南海地，置朱崖、儋耳二郡。元帝罷朱崖郡，以其阻絕數反，故罷之。
《郡國志》曰：崖州婦人著緦緶，以土爲釜，器用瓠瓢。無水，人飲唯石汁。又有椒。以安石榴花著瓮中，經旬即成酒，其味香美，仍醉人。
《交州記》曰：朱崖在大海中，南極之外。
《十道志》曰：儋州，昌化郡。土地所屬與朱崖同。漢元鼎六年，定越地，置儋耳郡。唐武德四年，置儋州。
《漢書》張晏注曰：儋耳其俗，鏤其頰皮，上連耳匡，分爲數支，狀似鶏腸，因名焉。
《山海經·海內南經》曰：有離耳。郭景純注曰：鎪其耳，分令下垂爲飾，即儋耳也。
《方輿志》曰：振州，延德郡。土地與朱崖郡同。隋置臨振郡。唐置振州。
《方輿志》曰：瓊州，瓊山郡。土地與朱崖郡同。唐貞觀六年，割崖州置瓊州。
《方輿志》曰：萬安州，萬安郡。土地與朱崖郡同。唐置萬安州，或爲萬安郡。
