
《釋名》曰：祖，祚也；祚，先也。
《禮記·曲禮》曰：逮事父母，則諱王父母；不逮事父母，則不諱王父母。
《毛詩·商頌》曰：無念爾祖，聿修厥德。
《漢書》曰：路溫舒字長君，從祖父受歷數、天文也。
《後漢書》曰：虞詡，陳國人。祖父爲郡縣獄吏，務在寬恕。嘗稱曰：「東海於公高爲里門，而其子定國卒至丞相。吾治獄六十年，雖不及於公，子孫何得不爲九卿？」故字詡曰升卿。後遷僕射尚書令。
《晉書》曰：何曾侍武帝宴，退告其子道曰：「國家應天受命，創業垂統。吾每侍宴，未嘗聞經國遠圖，惟說平生常事，非貽厥孫謀之兆也，後嗣其殆乎？此吾子孫之憂。汝等猶可沒。」指孫曰：「此輩必遇亂亡。」及遵之子綏死，兄嵩哭之曰：「吾祖其殆聖乎？」
又曰：李密字令伯。父早亡，母改醮。祖母劉撫養，密奉事以孝謹聞，有暇則講學忘疲。師事譙周，門人方之游、夏。大始初，征爲太子洗馬。密以祖母老，上表雲︰「臣無祖母，無以至今日，祖母無臣，無以終餘年。母孫二人，更相爲命。臣密今年四十四，祖母年九十六，是臣盡節於陛下之日長，而恭事於劉之日短。」劉終後，復爲太子洗馬。
又曰：王爽字季明。強正有志，曆侍中。嘗與會稽王道子飲，道子醉，呼爽爲小子。爽曰：「亡祖長史與簡文帝爲布衣之交，亡姑亡姊伉儷二宮，何小子之有？」
又曰：苻生字長生，健第三子。幼而無賴，祖洪甚惡之。生無一目，爲兒童時，洪戲之曰：「吾聞瞎兒一淚，信乎？」生怒，引佩刀自刺出血，曰：「此亦一淚。」洪大驚，鞭之。生曰：「性耐刀槊，不堪鞭棰。」洪曰：「吾將以爾爲奴。」生曰：「可不如石勒也。」洪懼，跣而掩其口。
《陳留志》曰：范喬字伯山。年二歲，祖父馨臨終執其手曰：「恨不見汝成人。」因以所用硯與之。至五歲，祖母以告喬，喬便執硯流涕。
《江蕤別傳》曰：蕤年十一，始樗蒲。祖母費爲說往事，有博弈破業廢身。於是棄五木，終身不以爲戲。
《爾雅》曰：父爲考，母爲妣。
《毛詩·陟岵》曰：孝子行役，思念父母也。陟彼岵兮，瞻望父兮；陟彼屺兮，瞻望母兮。
又《蓼莪》曰：蓼蓼者莪，匪莪伊蒿。哀哀父母，生我劬勞。蓼蓼者莪，匪莪伊蔚。哀哀父母，生我勞瘁。無父何怙？無母何恃？出則銜恤，入則靡至。父兮生我，母兮鞠我。撫我畜我，長我育我。顧我復我，出入腹我。欲報之德，昊天罔極。
《禮記·曲禮》曰：生曰父，曰母；死曰妣，曰考。
《左傳·隱公》曰：鄭莊公母弟共叔段，以母之寵，請邑，居之京。段遂以京叛。公伐京，段出奔，遂置母薑氏於城潁，而誓之曰：「不及黃泉，無相見也。」既而悔之。潁考叔曰：「若闕地及泉，隧而相見，其誰曰不然。」公從之。遂爲母子如初。
又《莊公》曰：宋南宮長萬作亂，奔陳，以乘車輦其母，一日而至。
又《成上》曰：晉敗齊師於鞍，齊請平。晉人曰：「必以蕭同叔子爲質。」對曰：「蕭同叔子非他，寡君之母也。若以匹敵，則亦晉君之母也。吾子布大命於諸侯，而曰必質其母以爲信，其若王命何？且是以不孝令也。」
又《襄三》曰：晉叔向之母妒，叔虎之母美，而不使視寢。其子皆諫其母，母曰：「深山大澤，實生龍蛇；彼美，餘懼其生龍蛇以禍汝。汝敝族也，余何愛焉？」使往視寢，生叔虎，美而有勇，欒盈嬖之。故羊舌氏之族及於難。
《公羊傳》曰：惠公者何？隱之考也。仲子者何？桓之母也。
《史記》曰：趙括，奢之子。趙孝成王欲以括爲將，母曰：「不可使也。」王曰：「母何以知之？」對曰：「妾事其父時，其父爲將，王之所賞賜盡散與軍吏士大夫；受命之日，不問家事。今括一朝爲將，軍吏不敢仰視，王之所賜，悉藏於家，而視利便田宅可買者買之。其父子異心，願王勿遣。」王曰：「母致之，吾已決矣。」母曰：「王必遣，忽有不稱，妾乞不坐。」王許之。後果敗，爲白起所坑。
《漢書》曰：王陵，沛人，以兵屬漢王。項羽得陵母，置於軍中，以招陵。後漢使至，陵母謂使者曰：「爲老妾語陵，漢王長者，必有天下，善事之，毋以老妾故持二心。」遂伏劍而死。羽怒烹之。
又曰：陸賈使南越，趙他賜陸生，橐中裝直千金，他送亦千金。呂後時病免歸家。有五男，乃出所使越橐中裝，賣千金，鳳耠其子，各二百金，令爲生産。賈常乘安車駟馬，從歌舞鼓吹琴瑟侍者十人。寶劍直百金。謂其子曰：「與汝約：過汝，給吾人馬酒食，極歡、十日而更。所死家，得寶劍及車騎從者。」
又曰：金日磾字翁叔，休屠王太子也。父以降漢見殺，與母閼氏弟俱沒入官。後拜光祿大夫。既親近，未嘗有過，武帝甚信愛之。日磾母教誨兩子甚有法度，上嘉之；及死，詔圖形於甘泉宮，曰休屠王閼氏也。日磾每見畫，常拜泣不止。
又曰：霍去病父仲孺，河東人。以縣吏給事平陽侯家，與侯侍者衛少兒私通，生去病。仲孺吏畢歸家，娶婦生子，因絕不相聞。久之，去病爲驃騎將軍，擊匈奴，道出河東，至平陽傳舍，遣吏迎仲孺。趨入拜謁。將軍迎拜，因跪曰：「去病不早知爲大人之遺體也。」仲孺扶服叩頭，曰：「老臣得託命將軍，此天力也。」去病大爲仲孺買田宅奴婢而去。
又曰：嚴延平字次卿，東海下邳人。爲河南太守，冬月傳屬縣囚會論府上，流血數里，河南號屠伯。母見責之曰：「汝宣化千里，不聞仁愛，而殺人立威名，豈爲人父母哉？天道神明，人不可獨殺。我不意老見壯子被刑戮也。行矣，去東歸掃墓地耳！」歲餘，果敗。延年兄弟五人，皆有吏才，幷至大官，東海號爲萬石嚴嫗。
又曰：雋不疑爲京兆尹，每行縣，錄囚徒還，其母輒問，有所平反，活幾人。即不疑多有平反，母喜而爲之食；或無所出，母怒而不食。故不疑爲吏，嚴而不殘。
《後漢書》曰：竇武罪裎平，扶風人。初，武母産武，幷産一蛇，送之林中。後母卒，葬，有一大蛇自榛草出，擊柩流血，若哀泣之容。時人以爲竇氏之祥。
又曰：楊彪爲太尉，子修爲曹操所殺。操見彪問曰：「君何瘦之甚也？」彪曰：「愧無日磾先見之明，猶懷老牛舐犢之愛。」操爲改容。
又曰：范滂字孟博，汝南征羌人也。建寧二年，大誅黨人，滂母就與之訣。滂白母曰：「仲博孝敬，足以供養。〈仲博，滂弟也。〉滂從龍舒君歸之黃泉，存亡各得其所。惟大人割不可忍之恩，勿增感戚。」母曰：「汝今得與李、杜齊名，死何恨。」滂跪受教，再拜而辭，顧謂其子曰：「吾欲使汝爲惡，則惡不可爲；使汝爲善，則我不爲惡。」行路聞之，莫不流涕。
又曰：黃憲字叔度，汝南人。世貧賤，父爲牛醫。袁閬母謂閬曰：「汝從牛醫兒來耶？」對曰：「閬不見叔度，自以爲及；既睹其人，則瞻之在前，忽然在後，固難測矣。」
又曰：廬江蔡宗，字孟承。兢廉嚴正，其子未嘗見面。子爲二千石，求謁宗。宗下帷，不許。子伏於庭，其母穿壁，使其子窺之，乃識儀貌。
又曰：崔發仕王莽，位至大司空。母師氏通百家之言，莽以殊禮之，號義成夫人。金印紫綬，乘文軒丹轂。
又曰：張甫字孟侯，汝南人。爲太尉，雖在公位，父常居田裡。每有遷職，輒一詣京師。公卿罷朝，俱詣甫府，奉酒上壽，時人榮之。
《吳志》曰：蔣欽母疏帳縹被，妻妾布裙。孫權嘆其在位能守約儉，敕禦府爲母作被及幃帳。
《晉書》曰：劉惔字真長，沛人。少清遠有奇才，與母任氏寓居京口。家貧，織芒以爲養，雖篳門陋巷，晏如也。
又曰：伏滔字玄度，平昌人。甚有才學知名，拜著作郎。孝武會西堂，滔預坐。還，下車，先呼子系曰：「百人高會，天子先問伏滔在座不。此固未易得，爲人作父如此，如何？」
又曰：汜毓字稚春，濟北盧人。奕世儒素，敦睦九族。時人號之「兒無常父，衣無常主。」
又曰：荀羨字令則，清和有準。才年七歲，遇蘇峻難，隨父在石頭。峻甚愛之，恆置羨於膝上。羨乃陰白其母曰：「得一利刀，子足以殺賊。」母掩其口。
又曰：虞譚母孫氏，訓子以節義，朝廷嘉之，拜昌武太守，丞相已下皆拜之。年九十五，譚立養堂於家。
又曰：郤詵，濟陽人。對策高第，拜議郎。母憂去職。母在日，苦病車。及亡，不欲車載，家貧無以市馬，乃於住堂北壁外假葬，朝夕拜哭。養鶏種蒜，竭其方術。喪過三年，得馬八匹，輿棺至冢，負土成墳。
又曰：韓康伯，潁川長社人。母殷氏，高明有行，家恆貧。伯年數歲，大寒，母爲作布襦，令伯捉熨斗而謂之曰：「且著布襦，尋復作褲。」伯曰：「不須。」母問故，曰：「火在鬥中，柄熱；今上著襦，下亦當暖矣。」
又曰：羊耽妻辛氏，隴西人，侍中毗之女。聰明有才鑒。鍾會爲鎮西，請其子琇爲參軍。母曰：「他日吾爲國憂，今日難至吾家。行矣，戒之！古之君子，入則致孝於親，出則致節於國；在職思其所司，在義思其所立，無貽父母憂患而已。軍旅之間，可以濟者，惟仁恕乎？」後會至蜀，果反，琇竟以道全身。
又曰：桑虞字子深，魏郡黎陽人。五代義居，閨門雍睦。青州刺史苻朗甚重之，嘗詣虞家，升堂拜母。時以爲榮。
又曰：周顗母李氏字洛秀，汝南人。中興時，顗等幷列顯位。常冬至置酒，洛秀舉酒賜三子曰：「吾本渡江托足無所，不謂爾等幷居貴位、在吾目前，吾復何憂？」嵩起曰：「恐不如尊旨。伯仁志大而才短，名重而識暗，好乘人之弊，此非自全之道。嵩性抗直，亦不容於世。惟阿奴碌碌，在阿母前耳。」阿奴，謨小字也。後果如其言。
又曰：劉琨爲幷州刺史，母謂之曰：「汝能弘濟經略，驅駕豪傑，專欲除勝己以自安，當何以濟？禍必及我也。」後父母幷爲劉聰所害。
又曰：朱序字次倫，義陽人。鎮襄陽，苻堅令苻丕圍序。序母韓氏自登城履行，謂西北角必先破受弊，遂領百餘婢及城中女同丁築城三十餘丈。後賊果從西北角攻，衆潰城破。遂固新築。丕用引退，得免城破。襄陽人謂此城爲夫人城。
《宋書》曰：張興世字文德，竟陵人。以平江陵功轉右將軍。父仲字子由。興世致位給事中，欲往襄陽，父愛戀鄉里，不肯去。嘗謂興世曰：「雖田舍翁，樂聞鼓角，汝可送一部與吾，行田時吹之。」興世素儉謹畏法，白父曰：「此乃天子鼓角，非田舍翁所吹。」乃止。興世欲拜墓，仲子曰：「汝衛從甚多，恐先人驚怖。」興世減撤而行。
又曰：朱修之，義陽人。加建武將軍，留戍滑台，爲索虜所攻。母悲憂。一旦，乳汁驚出，因號慟，告家人曰：「我老，非有乳汁之時。今忽如此，我兒必歿矣。」後數日，凶問至，修之果以此日陷歿。
《梁書》曰：王僧孺幼貧，其母鬻紗布以自業。嘗攜孺於市，道塗中逢中丞鹵簿驅迫，落溝中。及孺拜中丞日，引孺清道，悲不自勝。
劉《梁典》曰：張充字延符，吳人。父緒特進，有重名。充少不拘細行，肆意畋放。時緒請假還吳，始入西郭，值充正獵，左手臂鷹，右手牽犬。遙望見父，乃脫放鷹紲犬，向舟而拜。緒曰：「一身兩役，無亦勞乎？」充跪對曰：「充聞三十而立，今二十九年矣，請至來歲，終身折節。」緒曰：「若過而能改，乃顔子矣。」及明年，乃一朝易操，尋師就學，博覽今古，郁爲名士。
蕭方等《三十國春秋》曰：蘇峻作逆，領軍卞壺，以王師敗績，遂單騎赴難，二子盱隨之俱歿。母裴氏撫屍而哭之：「父爲忠臣，子爲孝子，夫何恨乎！」徵士翟陽聞之，嘆曰：「父死於前，子歿於後，忠孝之道萃於一門，可謂賢矣。」
又曰：吳司徒孟宗，少從南陽李肅學。母爲作厚褥大被。或問其故，曰：「小兒無德可容，而學者多貧，故爲廣被，可得氣類相接也。」
《列女傳》曰：鄒氏，孟軻之母。見孟子少而學歸，母方織，問之曰：「子之廢學，若吾斷織。」孟子懼，因更勤不息，遂爲大儒。
《世說》曰：華歆遇子弟甚整，雖暗室之內，儼然若朝典也。
又曰：陳元方遭父憂，哭泣哀慟，容體骨立。其母憫之，竊以錦被蒙之，郭林宗吊而見之，謂曰：「卿海內之俊，四方是則，如何當喪以錦被焉？孔子曰：衣夫錦，食夫稻，於汝安乎？吾不取也！」因奮衣而去。自後賓客絕數百日。
《儀禮》子夏傳曰：繼母如母。何以如母？繼母之配父，與因母同，故孝子不敢殊也。
《東觀漢記》曰：應慎字仲華，爲東平相。事後母至孝，精誠感應，梓樹生廳前屋上，徙置府庭，繁茂長大。
《後漢書》曰：鮑永字君長，上黨人，事後母至孝。妻於母前叱狗，永遂去之。
《晉書》曰：涼武昭王李玄盛後尹氏，初適扶風馬元。元卒，爲玄繼室。以再醮之故，三年不言，撫前妻子如己所生。
又曰：王祥字休徵，琅琊人，至孝。繼母朱氏不慈，由是失愛於父，令掃除牛下。祥愈恭謹。父母有疾，衣不解帶。母令守丹�奈實。每風雨，則抱而泣。母常思黃雀炙，忽有黃雀數十飛入幕，遂以供母。
《三十國春秋》曰：王延九歲，喪母，行孝有聞。後母卜氏禦之無道，延恭事彌謹。卜常取蒲穰敗麻與之貯衣，延知而不言。卜冬月杖之，流血，令求生魚。延扣冰慟哭而得，與之。卜乃心悟，撫之如所生也。
又曰：晉安帝時，郭逸妻以大竹杖打逸前妻之子。子死，妻因棄市，如常刑。
《家語》曰：曾參，武城人，志存孝道。後母遇之無恩，其妻藜蒸不熟，出之。人曰：「此非七出也。」答曰：「藜蒸小物，不用吾命，況大事？」遂遣之，終身不娶。其子請焉。告之曰：「高宗以後婦出孝已，尹吉甫以後妻嫉伯奇，容知其得免非乎？」
《琴操》曰：尹吉甫，周卿也。子伯奇母早亡，吉甫更娶後妻，妻乃譖之于吉甫曰：「伯奇見妾美，欲有邪心。」吉甫曰：「伯奇慈仁，豈有此也。」妻曰：「置妾空房中，君登樓察之。」妻乃取毒蜂綴衣領，令伯奇掇之。於是吉甫大怒，放伯奇於野。宣王出遊，吉甫從之，伯奇作歌以感之。宣王聞之，曰：「此放子之辭也。」吉甫乃求伯奇而感悟，遂射殺其妻。
《搜神記》曰：衡農字剽卿，東平人。少孤，事繼母至孝。常宿於他舍，值雷雨，頻夢虎嚙其足。農呼妻相與出於庭，叩頭三下。屋忽然而壞，壓死者三十餘人，惟農夫妻獲免。
