
《爾雅》曰：棗，壺棗也〈郭璞注曰：今江東呼棗大而銳上者為壺。壺猶瓠也。〉。邊要棗〈細要棗也，今謂之鹿盧棗。〉。櫅〈音齊〉，白棗〈即今棗子，白乃熟。〉。樲，酸棗〈樹小實酢。《孟子》曰：養其樲棗。〉遵，羊棗〈實小而員，紫黑色，今俗呼為羊矢棗。《孟子》曰：曾晳嗜羊棗。〉。洗，大棗〈今河東猗氏出大棗，子如雞卵。〉。{足左衛右}泄，苦棗〈子味苦也。{足左衛右}音歲也。〉。皙，無實棗。〈不著子也。〉還味，稔棗〈還味，短味也。稔，音荏。還，音旋。〉。
又曰：棗李曰疐之〈孫炎曰，疐，去其抵。疐音帝。〉。
京房《易妖占》曰：天雨棗，小民流亡也。
焦贛《易林·師之豫》曰：北山有棗，使叔壽考。
《說文》曰：樲，酸棗也。
《毛詩·豳·七月》曰：八月剝棗。
《周禮·天官·籩人》曰：饋食之籩，其實棗。
《大戴禮·夏小正》曰：八月剝棗。剝者，取也。
《禮記·曲禮下》曰：婦人之贄，脯、脩、棗、栗。
又《內則》曰：棗曰新之。
又曰：棗，栗，飴蜜以甘之。
《春秋繁露》曰：握棗與錯金，以示嬰兒，必取棗而不取金。故物之於人，小者易知。
《史記》曰：楚莊王之時，有所愛馬，㗖以棗脯。
又曰：李少君以卻老方見上，少君言上曰：「臣曾游海上，見安期生食巨棗，大如瓜。」
《漢書》曰：廣陵厲王胥，宮園中棗樹，乃生十餘莖，莖正赤，葉白如素，王坐祝咀，自殺。
又曰：王吉少時，學問居長安。其東家有棗樹，垂吉庭中。吉婦取棗以啖，吉後知之，乃去婦，東家聞而欲伐其樹，鄰里共止之，因固請吉令還婦。里中為之語曰：「東家有樹，王陽婦去；東家棗完，去婦復還。」
又曰：安邑千樹棗，此其人皆與千戶侯等。
《東觀漢記》曰：自馮愔反後，鄧禹威稍損，又乏食，敗走至高陵，軍士飢餓，皆食棗葉。
又曰：中黃門孫程謀誅江京，後程於盛化門外，與馬國等相見，詐謂國曰：「天子與我棗脯。與若棗者，早成之。」乃與國等共為謀，立順帝。
謝承《後漢書》曰：河南陶碩，鄉曲餉之，碩無所受，但食棗飲水，美談而已。
又曰：孟節能含棗核不食，可至五年。
應劭《漢官儀》曰：光武封泰山上壇，見酢梨酸棗。上問其故，主者曰：「百官上者所置。」上曰：「封禪大禮，千歲一會，衣冠士大夫，何故爾也？」
《魏志》曰：杜恕上疏曰：「冀州戶口最大，又有桑、棗之饒，國家徵求之府。」
《世說》曰：魏文帝忌弟任城王饒壯，因在卞太后側共圍棊，並啖棗。文帝以毒置諸棗蔕中，自選可食者；而王弗悟，遂雜進之。既中毒，太后索水救之，帝預勑毀器。太后徒跣赴井，無器可汲，須臾遂卒。
又曰：王大將軍嘗至石崇家，如廁，見漆箱中盛乾棗，本以塞鼻，王遂食盡，群婢莫不笑。
《晉書》曰：賈后將廢太子，詐稱上不知，呼太子入朝。既至，後不見，置於別室。遣婢陳舞，賜以酒棗，逼飲醉之。
《晉史》曰：光祿卿李郁，因晝寢，夢食巨棗。覺而有疾，謂其親友曰：「嘗聞『棗』字重『來』，呼魂之象。今予神氣逼抑，將不免乎？」未幾而卒。
《孟子》曰：曾晳嗜羊棗，而曾子不忍食。公孫丑問曰：「鱠炙與羊棗孰美？」曰：「膾炙哉！」曰：「曾子何為食膾炙？」孟子曰：「膾炙同也，羊棗獨也。」
《韓子》曰：秦飢，應侯謂王曰：「五苑之果{艹踈}橡棗栗，足以活民，請發之。」
又曰：子產治鄭，桃棗之蔭於街者，莫援也。
《鄒子》曰：夏取棗、杏之火。
《淮南子》曰：十一月，官都尉其樹棗。
《晏子春秋》曰：景公謂晏子曰：「東海之中，有水而赤。水中有棗，花而不實，何也？」晏子曰：「昔者，秦穆公乘龍治天下，以黃布裹蒸棗，至海而投其布，故水赤；蒸棗，故花而不實。」公曰：「吾佯問子。」對曰：「嬰聞：佯問者，佯對之。」
盧毓《冀州論》曰：安平好棗，地產不為無珍。
杜氏《新書》曰：杜畿為河東太守，平虜將軍劉勳為太祖所親，貴震朝廷，常從畿求大棗，畿拒以他故。後勳伏法，太祖得其書，嘆曰：「杜畿可謂不媚竈也！」
《英雄記》曰：孔文舉為東萊賊所攻，城欲破，其治中左承祖，以官棗賦與戰士。
蔡邕《奏事》曰：程末年十四時，祖父叔病物故，末抱伏叔屍，號泣悲哀。舅哀其羸劣，嚼棗肉以哺之。末見食歔欷，不能吞咽。
《漢武內傳》曰：七月七日，西王母當下，為帝設玉門之棗。
《東方朔傳》曰：武帝時，上林獻棗。上以所持杖擊未央前殿檻，呼朔曰：「叱叱先生來來！先生知此筐中何等物也？」朔曰：「上林獻棗四十九枚。」上曰：「何以知之？」朔曰：「呼朔者，上也。以杖擊檻，兩木；兩木林也。來來者，棗也。叱叱者，四十九枚。」上大笑，賜帛十疋。
《王子年拾遺記》曰：北極有歧峯之陰，多棗樹，百尋，其枝莖皆空，其實長尺，核細而柔，百歲一實。
《真人關令尹喜內傳》曰：老子西遊，省太真，王母共食玉文之棗，其實如瓶。
《神仙傳》曰：吳郡沈羲，為仙人所迎上天，云：「天上見老君，老君賜羲棗二枚，大如雞子。」
又曰：李意期於成都角中作一土窟，居其中。冬夏單衣，長髮剪去之，但使長五寸許。多飲酒食脯，及棗栗。或百日二百日不出窟，是時無所可食也。
《魯女生別傳》曰：李少君曰：「冥海之棗大如瓜，鍾山之李大如瓶，臣已食之，遂有奇光。
《劉根別傳》曰：有道之士不可識。徃者有陳孜如癡人，江夏袁仲陽知事之。孜謂仲陽曰：「今年春當有疾，可服棗核中仁二十七枚。」後果大病。又曰：能常服棗核中仁，百邪病不復干也。仲陽服之有效。
《馮明生別傳》曰：明生為縣吏，捕賊，為賊所傷，殆死。道間見女人，年可十六七，姿容絕世，以肘後管中一丸如小豆與服，即愈。隨神女還岱宗，見安期生，曰：「昔與女郎遊於安息西母之際，食棗異美。此間棗小，不及憶。此棗未久，已二千年矣。」神女云：「昔與君共食一枚，乃不盡，此間小棗，郍可相比也！」
《高士傳》曰：胡昭，字孔明。晉宣帝為布衣時，與昭有舊。昭同郡周士等謀帝，昭聞而步險邀士餚澠之間，止士，士不肯。昭泣以示誠，士感其義，乃止。昭斫棗樹，共士盟而別。昭雖有陰德於帝，口終不言，時人莫知。
《風俗通》曰：鮑集耕田而食，穿井而飲，於山中食棗。或曰：「此棗，子所植也？」遂強吐，立枯死。
《水經注》曰：酸棗縣，故城南古韓國。昔天子建國名都，或以山林。故豫章以樹氏都，酸棗以棘名邦，故曰酸棗也。
《水經》曰：高唐縣大河右溢，世謂之甘棗溝。水側多棗，故俗取名焉。
《廣志》曰：東都榖城紫棗，長二寸。西王母棗，大如李核，三月熟，眾果之先熟者也。種洛陽宮後園。河內伋郡棗，一名墟棗，一名安邑棗。東海蒸棗、洛陽夏白棗、安平信都大棗、單父棗、梁園國夫人棗。大白棗，一名曰慼咨，小核多肌；三星棗、駢白棗、灌棗，此四者，官園所種。棗有狗雞心、牛頭、羊矢、彌猴、細腰之名，又有玄棗、大棗、崎廉棗、桂棗。
《鄴中記》曰：石虎園中有西王母棗，冬夏有葉，九月生花，十二月乃熟，三子一尺。又有羊角棗，亦三子一尺。
《東陽記》曰：信安縣有懸室坂。晉中朝時，有民王質伐木，至石室中，見童子四人，彈琴而歌。質因留，倚柯聽之。童子以一物如棗核與質含之，便不復飢。俄頃，童子令其歸。質承聲而去，斧柯漼然盡爛。既歸，質去家已數十年，親舊凋落，無復此時矣。
楊衒之《洛陽伽藍記》曰：景陽山南有百果園，果別作一林，林各有一堂。有仙人棗，長五寸，把之兩頭俱出核，細如針。霜降乃熟，食之甚美。俗傳云：出崑崙山。一曰西王母棗。
《晉宮閣名》曰：華林園，棗六十二株，王母棗十四株。
盧諶《祭法》曰：春祠用棗油。
《本草》曰：凡棗，九月採，日乾，補中益氣，久服神仙。
郭子橫《洞冥記》曰：{山左房右}嵣細棗，出{山左房右}嵣之山。山臨碧海，萬年一實。子如今軟棗，笮之有膏，膏可燃燈。西王母握核以獻帝，因名曰握核棗。
杜寶《大業拾遺錄》曰：二年八月，信都獻仲思棗四百枚。棗長四寸，五寸圍，紫色細文，文縐核肥，有味，勝於青州棗。北齊時，有仙人仲思，得此棗種之，亦名仙棗。時海內惟有數樹。
《西京雜記》曰：初脩上林苑，羣臣各獻名果樹，亦有制有美名：弱枝棗、西王母棗〈出崑崙山〉、棠棗、王門棗、青華棗、梬〈音程〉棗、赤心棗。
《神異經》曰：北方荒中有棗林焉，其高五尺，子長六七寸，圍過其長。熟赤如朱，乾之不縮，氣味甘潤，殊於常棗。食之，可以安軀體，益氣力。
《異苑》曰：鄭鮮之女，腳患攣癖。就王濮陽請水澆之，餘灌庭中枯棗樹，棗樹既生，女腳亦差。
又曰：沙門笁惠猷，太元二年，夜夢讀詩五首，其一篇後曰：「陌南酸棗樹，名為六奇木。遣人以伐取，載還柱馬屋。」
又曰：太元中，南郡忻陵縣有棗樹，一年忽生桃、李、棗三種花子。
《幽明錄》曰：太原王仲德，年少時，遭亂避胡賊，絕粒三日，草中臥，忽有人扶其頭，呼云：「可起㗖棗！」王便寤，瞥見一小兒，長四尺，即隱。乃有一囊乾棗在前，噉之，小有氣力，便起。
任昉《述異記》曰：魏世，河內冬雨棗。耆舊說：周秦時，河南雨酸棗，遂生野酸棗，今酸棗縣是也。棗之甚小者，謂之酸棗。
《廣五行記》曰：馮宣，上黨人，仕為北平護軍。喪於官，時年三十八。還家鄉里，服始畢，婢在外，聞叫喚聲，開門見宣，婢驚入，白宣妻韓。韓悲愕良久，見宣，宣曰：「生必有死，恨早別恩情！」宣外甥嚴翊至，宣曰：「當有兵亂，継以飢疫，並土不可復居。侯宅東棗樹死，便走，可免。」翊受旨，宣告別，須臾而沒。後二百日，棗樹死，翊與宣家東投漁陽。發後四旬，而上黨遭寇暴，兵人死荒亂亂途炭，存者尠矣。
《嶺表錄異》曰：波斯棗，廣州郭內見其樹。樹身無閑枝，直聳三四十尺。及樹頂四向，共豎十餘枝。葉如海椶。〈亦呼為海椶。〉廣州所種者，或三五年一番結子。亦似此中青棗，但小耳。自青及黃，撲已盡，又朵著子。每朵約三二十顆。劉珣曾於番酋家食本國將來者，色類沙糖，皮肉軟爛，餌之，乃永樂天蒸之味也。其核與北中棗殊異，兩頭不尖，雙卷而圓，如小塊紫礦。珣亦收而種之，久無萌芽，疑是蒸熟也。
魏文帝詔群臣曰：南方龍眼、荔枝，寧比西國蒲陶、石蜜乎？酢且不如中國。凡棗味，莫言安邑御棗也。
曹植《鷂雀賦》曰：雀得鷂言，意甚不移。依一棗樹，藂蕽多刺。
潘岳《笙賦》曰：棗下纂纂，朱實離離。宛其落矣，化為枯枝。
潘岳《閑居賦》曰：周文弱枝之棗，防陵朱仲之李。
傅玄《棗賦》曰：素華離離，朱實甚脆。色如霜雪，甘如含蜜。
左思《魏都賦》曰：淇園之筍，信都之棗。
《古詩》曰：甘瓜抱苦蒂，美棗生刺棘。
郭璞《棗讚》曰：赤心鯁直。
傅玄《歌詞》曰：黃葉離高柯，丹棗坐自零。不惜棗自零，念我少弟兄。
太平御覽卷第九百六十五
