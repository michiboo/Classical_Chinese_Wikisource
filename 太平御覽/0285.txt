
《魏志》曰：曹公西征馬超，與超夾關爲軍。公急持之，而潛遣徐晃、朱靈等夜度蒲阪津，據河西爲營。公由潼關北渡，未濟，超赴船急戰。公放馬牛以餌賊，賊亂取牛馬，公得度，循河爲甬道而南。賊退，距渭口，公乃多設疑兵，潛以舟載兵入渭，爲浮橋，夜，分兵結營於渭南。賊夜攻營，伏兵擊破之。
又曰：曹公與袁紹相持官渡，曹公循河而西。紹於是渡河追公軍，至延津南。公勒兵駐營南阪下，使登壘視之，曰：「可五六百騎。」有頃，復白：「騎稍多，步兵不勝數。」公曰：「勿復白。」乃令騎放馬解鞅。是時，白馬輜重就道。諸將以爲敵騎多，不如還保營。荀攸曰：「此所以餌敵也。如何去之！」紹騎將文醜與劉備五六千騎前後至。諸將復白：「可上馬。」公曰：「未也。」有頃，騎至稍多，或分輜重。公曰：「可矣。」乃皆上馬。時騎不滿六百，遂縱兵擊之，大破。
又曰：曹公旣克鄴，袁尚、熙遂奔遼東，衆百數千。初，遼東太守公孫康恃遠不服。曹公破烏丸，或說公遂征之，尚、熙可擒。公曰：「吾方使康斬送其首，不煩兵矣。」公引兵還，康果斬送尚、熙，傳其首。諸將或問曰：「公還，而康斬尚、熙何也？」公曰：「彼素畏尚、熙，其急之則幷力，緩之則相圖，其勢然也。」
又曰：曹公討鮮卑，出盧龍，塞外道絕不通，乃塹山堙穀五百餘里，經白檀，曆平岡，涉鮮卑庭，東陷柳城。未至二百里，虜乃知之。將數萬騎逆軍，登白狼山，卒與虜遇，衆甚盛。公登高，觀敵陣不整，縱兵擊之，使張遼爲先鋒，虜大敗之。
又曰：黃巾賊起，命將朱雋率兵討之。賊帥韓忠據宛拒雋，雋兵少不敵，乃長圍結壘起土以臨城內，因鳴鼓攻其西南，賊悉衆赴之。雋自將精卒五千掩其東北，乘城而入。忠乃退保小城，惶懼乞降。
又曰：曹公與袁紹相持官渡，紹遣將郭圖、淳于瓊、顔良等攻東郡太守劉延於白馬，紹引兵至黎陽，將度河。曹公北救延。荀攸說曰：「今兵少不敵，分其勢乃可。公到延津，若將度兵向其後，紹必西應之，然後輕兵襲白馬，掩其不備，顔良可擒也。」公從之。紹聞兵度，即留分兵西應之。公乃引軍兼行趣白馬，未至十餘里，良大驚，來逆戰。使張遼、關羽前登，擊破，斬良。遂解白馬圍。
又曰：曹公擊破馬超，超走涼州。關中平，諸將或問曹公曰：「初，賊守潼關，渭北道缺，不從河東擊馮翊，而反守潼關，引日而後北渡，何也？」公曰：「賊守潼關，若吾入河東，賊必引守諸津，則西河未可渡也。吾欲盛兵向潼關；賊悉南守，西河之備虛，故徐晃等得擅取西河；然後引軍北渡，賊不能與吾爭西河者，以有二將之軍也。連車樹柵，爲甬道而南，旣爲不可勝，且以示弱。渡渭爲堅壘，虜至不出，所以驕之也。故賊不爲營壘而求割地。吾順僞言許之，所以縱逸其意，使自安而不爲備，因蓄士卒之力，一朝擊之，所謂疾雷不及掩耳，兵之變化，固非一道也。
又曰：蜀關羽圍曹公將曹仁於樊，又圍將軍呂布於襄陽，曹公遣將徐晃救仁。以羽難與爭鋒，遂前至偃城。晃詭道作都塹，示欲截其後，賊燒屯走。晃得偃城，兩面連營，稍前，去賊圍三丈所，未攻，賊圍頭有屯，又別屯四冢。晃揚聲當攻圍頭屯，而密攻四冢。羽見四冢欲壞，自將步兵五千出戰，晃擊之，退走，遂追蹈與俱入圍，破之，或自投沔水死。曹公令曰：」賊圍塹鹿角十重，將軍致戰勝，今陷賊圍，多斬首虜。吾用兵三十餘年，及所聞古之善用兵者，未有長驅徑入敵圍者。」
又曰：曹公征關中，進軍渡渭。馬超及韓遂數戰，不許，因請割地。公用賈詡計，僞許之。韓遂請與公相見，公與遂交馬語，移時不及軍事，但說京都故舊，拊手歡笑。旣罷，超等問遂：「公何言？」遂曰：「無所言也。」超等疑之。他日，公又與遂書，多所點竄，如遂改定者。超等愈疑遂。公乃與克日會戰。先以輕兵挑之，戰良久，乃縱驍騎夾擊，大破之。遂、超走涼州。
《魏志》曰：司馬宣王征公孫文懿，次於遼水。文懿遣將軍畢衍、楊祚等步騎數萬阻遼，隧以距之，圍塹二十餘里。宣王令軍穿圍，盛兵多張旗幟，出其東南，賊盡銳赴之，乃沉舟潛濟，急於東北，斜趣之襄平。衍等恐襄平無守，夜遁。
又曰：郭淮討叛羌師。其羌師屯河關、白土故城，據河拒官軍。淮見形上流，密於下度兵據白土故城，擊，大破之。
又曰：李典與程昱等以船運軍糧，會袁尚遣將高藩將兵屯河上，絕水道。典與諸將議曰：「藩軍少甲而恃水，有懈怠之心，擊之必克，宜亟擊之。」昱爲然，遂北渡河攻藩，破之。水道得通。
又曰：司馬宣王征公孫文懿，沉舟潛濟遼水，作長圍，忽棄賊而向襄平。諸將言曰：「不攻賊而作圍，非所以示衆也。」宣王曰：「賊堅營高壘，欲以老吾兵也。攻之，正入其計，此王邑所以恥過昆陽也。古人云：敵雖高壘不得不與我戰者，攻其所必救也。賊大衆在此，賊窟虛矣。我直指襄平，必懷內懼。懼而求戰，破之必矣。」遂整陣而過。賊見兵出其後，果邀之。宣王謂諸將曰：「所以不攻其營，正欲致此，不可失也。」乃縱兵逆擊，大破之，三戰皆捷。
又曰：田豫，字國讓。率兵擊鮮卑比能，單將銳卒，深入虜庭，胡人衆多，鈔軍前後，斷截歸路。國讓乃進軍，去虜十餘里結屯營，多聚牛馬糞然之，從他道引去。胡見煙火不絕，以爲尚在，去行數十里乃知之。
又曰：諸葛誕、文欽反，據壽春，司馬景王總兵討之，謂諸將曰：「彼當突圍，決一朝之命！」或謂：「大軍不能久，省食減口，冀有他變，料敵之情不出此二者，今當多方以亂之，備其越逸，此勝計也。」因命合圍，分遣羸疾就�淮北廩軍士，大豆人三勝，欽聞之果喜。景王愈羸形以示之，多縱反間，揚言吳救方至，誕等益寬恣食。俄而，城中乏糧，諸將幷請攻之。景王曰：「誕聚糧固守，外結吳人，自謂足據淮南，必不便走。今若急之，損游軍之力，外寇卒至，表裏受敵，此危道也。且堅守三面，若賊陸道而來，軍糧必少，吾以游兵輕騎絕其轉輸，可不戰而破外賊，欽等必爲擒矣。」誕、欽等出攻長圍，諸軍逆擊，走之。初，誕、欽內不相協，乃至窮蹙轉相疑貳，誕殺欽。子鴦逾城降，以爲將軍、封侯，使巡城而呼。景王見城上持弓者不發，因令攻而拔之。
又曰：諸葛誕據壽春反，命將王基討之。吳遣朱異來救誕，軍於安城。詔王基引諸軍轉據北山，基謂諸將曰：「今圍壘轉固，兵馬向集，但當精修守備以待越逸，而更移兵守險，使得放縱，雖有智者，不能善其後矣。」遂守便宜，上疏曰：「今與賊交利對敵，當不動如山。若遷移依險，人心搖蕩，於勢大損。諸軍幷據深溝高壘，衆心皆定，不可傾動，此禦兵之要地也。」書奏，報聽之。壽春竟破，司馬文王與基書曰：「初議者云云，求移者甚衆，時未臨履，亦謂宜然。將軍深算利害，獨秉固志，上違詔命，下距衆議，終至制敵擒寇，雖古人所述，不是過也。」
又曰：郭淮在漢中，蜀主劉備欲渡漢水來攻。諸將議衆寡不敵，依水爲陳以距之。淮曰：「此示弱而不足挫敵，非算也。不如遠水爲陣，引而致之，半濟而後擊，備可破也。」旣陣，備疑不敢渡。〈《通典》曰：蜀主悟之，不敢。〉
又曰：文帝初，北狄強盛，侵擾邊塞，乃使田豫持節護烏丸校尉。時鮮卑數十部，比能、彌加、素利等割地統禦，各有分界。乃共要盟，不得以馬與中國市。豫以戎狄爲一，非中國之利，乃先構離之，使自爲仇敵，互相攻伐。素利違盟，出馬千匹與官，爲比能所擊，求救於豫。豫深入虜廷，胡圍豫於馬邑城十重。豫密使司馬建旌旗，鳴鼓吹，從南門出，胡人皆往赴之。豫將精銳自北門出，鼓譟而赴，兩頭俱發，出虜不意，虜衆亂，棄馬步走，追討二十餘里，殭屍蔽地。自是胡人破膽，威振沙漠。
