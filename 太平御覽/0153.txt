
沈約《宋書》曰：山陰公主淫恣過度，謂帝曰：「妾與陛下男女雖異，俱托體先帝，陛下六宮百數，而妾唯一駙馬，事不均平乃如此。」帝爲主置面首左右三十 人，進爵會稽郡長公主，秩同郡王，食湯沐邑二千戶，給鼓吹一部，加班劍二十人。帝每出，主與朝臣常共陪輦。主以吏部褚淵美貌，就帝請以自侍，帝許之。淵侍 主十日，備見逼迫，誓死不回，遂得免也。
又曰：徐達之尚武帝長女會稽宣公主，爲彭城、沛二郡太守。子湛之，字孝源。幼孤，爲武帝所愛，常與江夏王義恭寢食不離帝側。永初三年，詔以「公主一門 嫡長，湛之致節之胤，封枝江縣侯。」數歲，與弟淳之共車行，牛奔車壞，左右人馳來赴之。湛之先令取弟，衆咸嘆其幼而有識。及長，頗涉文義。事祖父母及母， 以孝聞。元嘉中，爲黃門侍郎。祖母年老，辭其朝直，不拜。後拜秘書監。會稽公主身居長嫡，爲文帝所禮，家事大小，必諮而後行。西征謝晦，使公主留止台內， 總攝六宮。每不得意，輒號哭，上甚憚之。初，武帝微時，貧陋過甚，常往新洲伐荻，有衲布衣襖等，皆是敬皇后手自作，武帝既貴，以此衣付公主，曰：「後世若 有驕奢不節者，可以此衣示之。」湛之爲大將軍彭城王義康所愛，與劉湛之等頗相附。及劉湛之得罪，事連湛之，文帝大怒，將致大辟。湛之憂懼無計，以告公主。 公主即日入宮，及見文帝，因號哭下床，不復施臣妾之禮，以錦囊盛武帝納衣，擲地以示上曰：「汝家本貧賤，此是我母爲汝父作此衲衣，今日有長女頓飽食，便殘 害我兒子！」上亦號哭，湛之由此得全。
又曰：王僧綽幼有大成之度，衆便以國器許之。好學，練悉朝典。年十三，父曇首卒，文帝引見，拜便流涕哽咽，上亦悲不自勝。襲封豫寧縣侯，尚文帝東陽獻 公主。初爲江夏王義恭司徒參軍，累遷尚書吏部郎，參掌大選，宏識流品，任舉，鹹盡其分。
又曰：宋世諸公主，莫不嚴妒，明帝每疾之。湖熟令袁忄舀妻以妒賜死，使近臣虞通之撰《妒婦記》。光祿大夫江湛孫尚孝武帝女，上乃使人爲作表讓婚， 曰：「伏承詔旨，當以臨海公主降嬪。臣寒門悴族，人凡質陋，閭閻有對，本隔天姻。如臣素流，家貧業寡，年近將冠，皆已有室，荊釵布裙，足得成禮。自晉氏已 來，配尚公主者，雖累經美胄，亟有名才，至如王敦懾氣，桓溫斂威，真長佯愚以固辭，子敬炙足以求免，王偃無仲都之質，而裸雪於北階，何瑀闕龍工之姿，而諂 投於深井，謝莊迨自害於朦�叟，殷沖幾不免於強鉏。制勒甚於僕隸，防閑過於婢妾。行來出入，人理之常，當待賓客，朋從之意。而令掃轍息駕，無窺門之期；廢 筵抽席，絕接對之理。非唯交友離異，仍乃兄弟疏闊。姆爾爭媚，相勸以嚴，妮媼競前，相諂以急。其間又有應答問訊，卜筮師母，乃至殘飲餘食，詰辯與誰，衣 被故弊，必責頭領。或進不獲前，或入不聽出。不入則嫌於欲疏，求出則疑有別意，召必以三晡爲期，遣必以日出爲限，夕不見晚魄，朝不識曙星。至於夜步月而弄 琴，晝拱袂而披卷，一生之內，與此長乖。又聲影才聞，則少婢奔迸，裾袂向席，則醜老叢來。左右整刷，以疑寵見嫌；賓客未冠，以少容致斥。如臣門分，代荷殊 榮，足定家聲，便預提拂，清官美宦，或由才升，一叨婚戚，咸成恩假。是以仰冒非宜，披露丹質。非唯上陳一己，規全身之願；實乃廣申諸門受患之切。伏願天慈 照察，特賜蠲停。若恩制頒降，披請不申，便當刑膚剪�，投山竄海。」帝以此表遍示諸主，以諷切之，幷爲戲笑。
《梁書》曰：武帝諸女，臨安、安吉、長城三主幷有文才，而安吉最得令稱。
又曰：王琳，字孝璋。位司徒左長史。琳齊代娶梁武帝妹義興昭長公主，有子九人，幷知名。長子銓，字公衡。美風儀，善占吐，尚武帝女永嘉公主，拜附馬都 尉。銓雖學業不及弟錫，而孝行齊焉。時人以爲錫、銓二王，可謂玉昆金季。母長公主疾，銓形貌瘠貶，人不復識。及居喪，哭泣無常，因得氣疾。位侍中丹陽尹， 卒於衛尉卿。
又曰：柳偃，字彥游。年十二，梁武帝引見，詔問：「讀何書？」對曰：「《尚書》。」又問：「有何美句？」對曰：「德唯善政，政在養民。」衆鹹異之。詔 尚武帝女長城公主，拜駙馬都尉。
又：謝覽，字景滌。尚齊錢塘公主，拜駙馬都尉。武帝平建業，朝士皆拜，覽時二十餘，爲太子舍人，長揖而已。意氣雅，視瞻聰明，武帝目送良久，謂徐勉 曰：「覺此生芳蘭竟體，想謝莊正當如此。」自此乃被賞味。
又曰：謝眺及殷睿素與梁武以文章相得。帝以大女永興公主適睿子鈞，第二女永世公主適眺子謨。及帝爲雍州，二女幷暫隨母向州。及帝即位，二公主始隨內 還。武帝意薄謨，又以門單，欲更彌張弘策子，弘策卒，又以與王志子。而謨不堪嘆恨，爲書狀如詩贈公主。公主以呈帝，甚加矜嘆，而婦終不得還。尋用謨爲信 安縣，稍遷王府諮議。
又曰：殷睿子鈞尚武帝永興公主。自宋、齊已來，公主多驕淫無行，永興公主加以險虐。鈞形貌短小，爲公主所憎，每被召入，先滿壁爲殷睿字，鈞輒流涕以 出，主命婢束而反之。鈞不勝怒而言於帝，帝以犀如意擊主，碎於背，然猶恨鈞。
又曰：張纘，字伯緒。纘年十一，尚武帝第四女富陽公主，拜駙馬都尉，封利豪亭侯。召補國子生。起家秘書郎，時年十七，身長七尺四寸，眉目疏朗，神采爽 發。武帝異之，嘗曰：「張壯武雲，後八世有逮吾者，其此子乎！」
《後魏書》曰：金根車，公主封君皆乘之，但有騑而已。
又曰：太祖嘗引崔玄伯講論《漢書》，至婁敬說高祖欲以魯元公主妻匈奴，善之，嗟嘆良久。是以諸公主皆降於賓附之國。
又曰：陸昕之風望端雅，尚常山公主，拜附馬都尉。公主奉姑，有孝稱。初與穆氏琅琊長公主茲幷爲女侍中，又性不妒忌，以昕之無子，爲納妾媵，而皆育女。 公主有三女，無男，以昕之從兄希道第四子彰爲嗣。
又曰：蕭寶寅尚南陽長公主，賜帛一千匹，幷給禮具。公主有婦德，事寶寅盡肅雍之禮，好合雖積年，而敬事不替。寶寅每入室，公主必立以待之，相遇如賓， 自非太妃疾篤，未曾歸休。寶寅器性溫順，自處以禮，奉敬公主，內外諧穆。清河王懌親而重之。
又曰：馮穆尚順陽公主。宋翻爲河陰令。公主家奴爲劫，攝而不送。翻將兵圍主宅，執主婿馮穆，步驅向縣。時正炎暑，立之日中，流汗沾地。
又曰：陳留公主寡居，泰州刺史張彝意願尚主，主亦許之。僕射高肇亦望尚主，主意不可。肇怒，譖彝於世宗。停廢數年。
又曰：高道穆爲御史中尉。莊帝姊壽陽公主犯行清路，執赤棒卒呵之不止，穆令棒破其車。公主深以爲恨，泣以訴帝。帝謂主曰：「高中尉清貞之人，彼所行 者，公事，豈可以私責之！」
又曰：宿石，元明帝時拜中壘將軍，嘗從獵，帝親欲射虎，石扣馬諫，引帝上高原上。後虎騰躍殺人。詔：石爲忠臣，切諫，免虎之害。賜馬一匹，尚上穀公 主，拜駙馬都尉。
又曰：劉昶尚武邑公主，主薨，更尚建興公主，又尚平陽長公主。及昶終，與三公主同塋異穴。
又曰：劉輝，字重冒。正始初，尚蘭陵長公主，世宗第三姊也。公主頗嚴妒，輝嘗私幸主侍婢，有身，主笞殺之，割其孕子，節解以草裝，實婢腹，裸以示輝。 輝遂忿憾，疏公主。公主姊因入聽講，言其故靈太后。太后初敕清河王懌窮其事，懌與高陽王雍、廣平王懷奏其不知之狀，無可爲夫婦之禮，請離婚，削除封位。太 後從之。
又曰：嵇拔世爲訖奚部帥，其父根，皇始初率衆歸魏太祖，嘉之。拔尚華陰公主，生子敬。元紹之逆也，公主有功，超授敬大司馬，封長樂王。
又《蠕蠕》曰：太昌元年六月，阿那環遣使朝貢，幷爲長子請尚公主。孝武詔以范陽王誨之長女琅琊公主許之，未及成婚，帝入關東、西魏競結阿那環爲婚好， 西魏文帝乃以孝武時舍人元翌子女稱爲化政公主，妻那環兄弟塔寒。
又曰：阿那環遣使朝貢，復因求婚。詔發常山王騭樂安公主許之，改封爲蘭陵郡長公主。阿那環奉馬千匹以爲娉禮，請迎公主。詔兼宗正卿元壽、兼太常卿孟韶 等送公主。自晉陽北邁，資用器物，咸出豐渥。阿那環遣迎公主於新城之南。
《陳書》：沈君理美風儀，博涉，有識覽。陳武帝鎮南徐州，深見器重，命尚會稽長公主。及帝受禪，拜駙馬都尉，封永定亭侯。出爲吳郡太守。時兵革未寧， 百姓荒弊。君理總集士卒，修飭器械，深以�理見稱。
又曰：蔡凝，字子君。美容止。及長，博學，有文辭，尤工草隸。累遷太子中舍人。以名家子選尚信義公主，拜駙馬都尉、中書侍郎，遷晉陵太守。及將之郡， 更令左右修中書廨宇，謂賓友曰：「庶來者無勞。」尋授吏部侍郎。凝年位未高，而才地爲時所重，常端坐西齋，自非素貴名流，罕所交接，趨時者多譏焉。宣帝常 謂凝曰：「我欲用義興主婿錢肅爲黃門郎，卿意何如？」凝正色曰：「帝戚恩由聖旨，則無所復問。若格以僉議，黃散之職，故須人門兼美。」帝默然而止。肅聞而 不平，義興公主日譖之。尋免官，遷交趾。
《後周書》：尉遲侯兜，性弘裕，有鑒識，尚太祖姊昌樂大長公主，生迥。及侯兜病且卒，呼二子，撫其首曰：「汝等幷有貴相，但恨吾不見爾，各宜勉之。」
《隋書》曰：文帝時，蘭陵公主寡，上爲求夫，選親衛柳述及蕭㻛等以示相者孫鼎。鼎曰：「㻛當封侯，而無貴妻之相；述亦通顯，而守位不終。」上曰：「位 由我耳。」遂以主降述。
又曰：蘭陵公主，字阿五，高祖第五女也。美姿儀，性婉順，好讀書，高祖於諸女中特所鍾愛。初嫁儀同王奉孝，卒，適河東柳述，時年十八。諸姊幷驕踞，主獨折節遵於婦道，事舅姑甚謹，遇有疾病，必親奉湯藥。高祖聞之大悅。由是述漸見寵遇。初，晉王廣欲以主配其妃弟蕭㻛，高祖初許之，後遂適述，晉王因不悅。及述用事，彌惡之。高祖既崩，述徙嶺表。煬帝令主離絕，將改嫁之。公主以死自誓，不復朝謁，上表請免主號，與述同徙。帝大怒曰：「天下豈無男子，欲與述同徙耶？」主曰：「先帝以妾適於柳家，今有罪，妾當從坐，不願陛下屈法申恩，」帝不從，主憂而卒。
又曰：南陽公主，煬帝長女也。美風儀，有志節，造次必以禮。年十四，嫁許國公宇文述子士及，以謹肅聞。及述病且卒，主親調飲食，手自奉上，世以此稱之。及宇文化及逆弒，主隨至聊城，而化及爲竇建德所敗，士及自濟北西歸大唐。時隋代衣冠幷在其所，建德引見之，莫不惶懼失常，唯主神色自若。建德與語，主自陳國破家亡，不能報怨雪恥，淚下盈襟，聲辭不輟，情理切至。建德及觀聽者莫不爲之動容隕涕，鹹肅然敬異焉。及建德誅化及，時主有一子，名禪師，年且十歲。建德遣武賁郎將於士澄謂主曰：「宇文化及躬行弒逆，人神所不容。今將族滅其家，公主之子，法當從坐，若不能割愛，亦聽留之。」主泣曰：「武賁既是隋室貴臣，此事何須見問！」建德竟殺之。主尋請建德削髮爲尼。〈士及，右衛將軍述之子也。以父勛封新城縣公。隋文帝常引入臥內與語，奇之，令尚煬帝女南陽公主。〉
[[Category:太平御覽|卷0153]
