
《史記》曰：唐虞以上，有山戎、獫狁、葷粥。〈晉灼曰：堯時葷粥，周曰獫狁，秦曰匈奴。〉
又曰：武王伐紂，而營洛邑，復居於豐鎬。放逐戎狄涇洛之北，時入貢，命曰荒服。
又曰：趙武靈王北破林胡、樓煩，築長城，自代傍陰山下至高闕〈在朔方。〉為塞，而置雲中、雁門、代郡。
《漢書》曰：山戎伐燕，告急於齊。桓公北伐山戎，山戎走。
又曰：晉文公攘戎翟，居於西河┯〈┯音器。〉洛之間，號曰赤翟、白翟。〈師古曰：《春秋》所書，晉師滅赤狄潞氏，郗缺獲白狄子者。〉
又曰：晉北有林胡、樓煩之戎，燕北有東胡、山戎。〈服虔曰：烏桓之先也，後為鮮卑。〉
又曰：晉悼公使魏絳和戎翟，戎翟朝晉。後百餘年，趙襄子逾句注而破之，並代以臨胡貉。〈貉，音莫伯反。〉後與韓、魏共滅智伯，分晉地而有之，則趙有代、句注以北，而魏有西河、上郡，以與戎界邊。
又曰：秦滅六國，而始皇帝使蒙恬將數十萬眾北擊胡，悉收河南地，因河為塞，築四十四縣城臨河，徙謫戍以充之。〈有罪謫令戌之，徙謫者令居之。〉而通直道，自九原至雲陽，因邊山險，塹溪谷，可繕者繕之，〈繕，補也。〉起臨洮至遼東萬餘里。又渡河，據陽山、北假中。〈北假，地名。〉當是時，東胡強而月氏盛。
又曰：昴曰旄頭，胡星也。昴、畢間為天街。胡貉、月支旃裘引兮之民，昴主之。
又曰：揚雄上書：北地之狄，五帝所不能臣，三王所不能制。
又曰：前世豈樂傾無量之費，役無罪之人，快心於狼望之北哉？〈匈奴中地名。〉以為不一勞者不久佚，不暫費者不永寧。是以忍百萬之師，以摧餓虎之喙，運府庫之財，填盧山之壑，而不悔也。〈盧山，匈奴中山也。〉
又曰：狄不服，中國未得高枕安寢也。
又曰：外國天性忿鷙、〈鷙，很也，音竹二反。〉形容魁健，負力怙氣，難化以善，易隸以惡，〈隸謂附屬之，惡謂威也。〉其強難詘，其和難得。故未服之時，勞師遠攻。
又曰：狄，真中國之堅敵也。
又曰：王莽徵匈奴，嚴尤諫曰：「周、秦、漢徵之，皆未得上策者也。周得中策，漢得下策，秦無策焉。周宣王時，獫狁內侵，至於涇陽，命將徵之，盡境而還。其視戎狄之侵境，而譬猶蚊虻之螫歐之而已。故天下稱明，是為中策。漢武帝選將練兵，約齎輕糧，深入遠戍，〈約，少也，少齎裝。〉雖有克獲之功，胡輒報之，兵連禍結三十餘年，中國疲耗，匈奴亦創艾，〈創音初向反，艾讀日乂反。〉而天下稱武，是為下策。秦始皇不忍小恥，而輕民力，築長城之固，延袤萬里。〈袤，長也，音茂。〉轉輸之行，起於負海，疆墳既完，中國內竭，以喪社稷，是為無策。今天下比年飢饉，發三十萬眾，具三百日糧，兵先至者聚居暴露，勢不可用，一難也；邊既空虛，內調郡國，不相及屬，此二難也；計一人三百日食，用Я十八斛，非牛力不能勝。胡地沙鹵，多乏水草，軍出未滿百日，牛必物故，此三難也；胡地秋冬甚寒，春夏甚風，食Я飲水，師有疾疫，此四難也；輜重自隨，則輕銳者少，幸而逢虜，危殆不測，此五難也。」莽不聽。
又曰：夷狄之為患也，故自漢興，忠言嘉謀之臣，曷嘗不運籌策，相與爭於廟堂之上乎？高祖時則劉敬，呂后時樊噲、季布，孝文時賈誼、朝錯，孝武時有王恢、韓安國、朱買臣、公孫弘、董仲舒，人持所見，各有異同。然總其要歸，兩科而已：搢紳之儒則守和親，介冑之士則言徵伐，皆偏見一時之利害也。
又曰：文帝徙六郡良家材力之士，〈六邵謂隴西、天水、安定、北地、上郡、西河也。其安定、天水、西河，武帝所置耳，史本其土地而追言之。〉聚天下精兵，軍於廣武，顧問馮唐，與論將帥，喟然嘆息，思古名臣，此和親無益之明效也。
又曰：董仲舒以匈奴可悅以厚利，結之於天耳。故與之厚利以沒其意，與盟於天以堅其約，質其愛子以累其心。使邊城守境之民，父兄緩帶，稚子咽哺，胡馬不窺於長城，而羽檄不行於中國，不亦便於天下乎？
又曰：孝武時，雖徵伐克獲，而士馬物故亦略相當；雖開河南之野，建朔方之郡，亦棄造陽之北九百餘里；匈奴人民每來降漢，單于亦輒拘留漢使以相報復，其桀驁尚如斯。
又曰：孝宣之世，單于臣服，三世稱藩，賓於漢庭。是時邊城晏閉，牛馬布野。
又曰：王莽篡位，始開邊隙，單于由是歸怨自絕，莽斬其侍子，邊境之禍搆矣。
又曰：蕭望之曰：「戎狄荒服，言其來服荒忽無常，時至時去。宜待以客禮。」
又曰：夷狄之人，飲食不同，言語不通，僻居北垂寒露之野，逐草隨畜，射獵為生，隔以山谷，雍以沙幕，天地所以絕外內也。
又曰：晁錯上書曰：「戰勝之威民氣百倍，敗兵之卒沒世不復。自高后以來，隴西三困於匈奴矣，民氣破傷，亡有勝意。」
又曰：以蠻夷攻蠻夷，中國之形也。今匈奴地形、技藝與中國異，上下山阪，出入溪澗，中國之馬弗與。〈與，如也。〉險道傾仄，且馳且射，中國之騎弗與也。風雨罷勞，飢渴不困，中國之人不與也。此匈奴之長技也。
又曰：材官騶發，矢道同的，〈騶謂矢之善者也，《春秋》作「」字。發矢次射，故中則同的。〉則匈奴之革笥木薦弗能支也。〈革笥，以皮作，如鎧。春被衣，薦以木枚，作如盾。〉
又曰：胡貉之地，積陰之處也，木皮三寸，冰厚六尺，食肉而飲酪，其人密理，鳥獸毳毛，〈密理，謂其肥也。毳，細毛。〉其性耐寒。
又曰：胡人衣食之業不著於地，〈著，直略反。〉其勢易以擾亂邊境。何以明之？胡人如飛鳥走獸，廣野美草甘水則止，草盡水竭則移，以是觀之，往來轉徙，時至時去，此胡人之生業，而中國之所以不可離南畝也。
又曰：匈奴欲立威者，始於折膠。〈秋氣至，膠可折，弓弩可用。匈奴常以為候而出兵。〉
《後漢書》曰：耿秉上言曰：「今北虜分爭，以夷伐夷，國家之利。」
又曰：聞《匈奴傳論》曰：「並兵窮討，掩其密穴，躡北追奔三千餘里，破龍祠，焚罽幕，銘功封石，偈呼而旋。」
又曰：王莽時，盧芳詐稱武帝之後，奔匈奴十二年，芳與賈覽共攻雲中，久不下。其將隨昱得芳之眾，昱詣闕，拜昱為五原太守，封鐫胡侯。〈鐫謂鑿。鑿之也。〉
《晉書》曰：前漢末，匈奴大亂，五單于爭立，而呼韓邪單于失其國，攜乃率部落入臣於漢。嘉其意，剖并州北界以安之。於是匈奴五千餘落入居朔方諸郡，與漢人雜處。後漢末，群臣競言：胡入猥多，宜先為其所。建安中，魏武帝始分其眾為五部，部立其中貴者為帥，復改帥為都尉。其左部都尉所統可萬餘落，居於太原；右部都尉可六千餘落，居於祁縣；南部都尉可三千餘落，居於蒲子縣；北部都尉可四千餘落，居新興縣；中部都尉可六千餘落，居太陵縣。
又曰：晉武帝踐祚後，匈奴二萬餘落歸化，帝復納之，使居河西故宜陽城下，後復與晉人雜居。由是平陽、西河、新興、上黨、樂平，靡不有焉。又侍御史郭欽上疏曰：戎狄強獷，曆古為患。魏初，置西北諸郡，皆為戎居。今雖服從，若百年之後，有風塵之警，胡騎自平陽、上黨不三日而至孟津，北地、西河、太原、馮翊、安定、上郡，盡為狄庭矣。宜及平吳之威，謀臣猛將之略，出北地、西河、安定，復上郡，實馮翊。於平陽以北諸縣，募取死罪，徙三河三魏四萬家以充之，裔不亂華，漸徙平陽、恆農、魏郡、京兆、上黨雜胡，峻四夷出入之防，明先王荒服之制，萬世之長策也。
又曰：太康七年，有萎莎胡率部落來降。
又曰：北狄以部落為類，其入居塞者，有鮮支種，有烏譚種，有赤勒種，有捍蛭種，有萎莎種，有赤莎種，有郁鞞種，有委童種，有大樓種，不相雜錯。
又曰：其國號左賢王、右賢王、左弈蠡王、右弈蠡王、左於六王、右於六王、左漸尚王、右漸尚王、左朔方王、右朔方王、左獨鹿王、右獨鹿王、左顯鹿王、右顯鹿王、左安樂王、右安樂王，凡十六等，皆用單于親子弟。
賈誼《新書》曰：臣聞強國戰智，王者戰義，帝者戰德。故湯祝網而漢陰降，舞三苗而南蠻服。今漢，帝國也，宜以厚德懷四夷，惇敢不承帝意？陛下為臣建三表，設五餌，以此與單于爭，則下匈奴猶振槁也。臣且以事勢諭天子之言，使匈奴大眾信陛下也，若日出之灼灼，故聞君一言，雖有微遠其志不疑，仇仇之人，其心不殆，若此則信諭矣，一表也。臣又且以事勢諭陛下之愛，令匈奴之自視也，苟胡面而戎狀者，其自以為見愛於天子也，猶弱子之於慈母也。若此則愛諭矣，一表也。臣又且以事勢諭陛下之好，令胡人之自視也，苟其校之所長與其所工，可以當天子之意，若此則好諭矣，一表也。愛人之狀，好人之役，愛有實以諾，可期十死一生，彼必將至，此謂三表。匈奴好之，來者家長以上必衣繡，家少者乃衣文錦，為銀車五乘，大雕畫之，駕四馬，載綠蓋，從數騎，御驂乘，且雖單于之出入也，不輕都此矣。令匈奴降者，時時得此而賜之，一國聞之見之者，希心而相告，人人冀幸，以為吾至可以得此，將以懷其目，一餌也。匈奴之使至者，若大降者也，大眾之聚也，上必有所召賜食焉。飯物盛美，胾炙醯醢，方數尺於前，令一人坐此，胡人慾觀者固百數在旁，得賜者之喜也，且笑且飯，味皆所嗜而所未嘗得也。今來者，時時得此而饗之，一國聞之者、見之者，垂涎而相告，人自以吾至亦將得此，將此懷其口，一餌也。降者若使者至也，必使人有所召客焉，胡人之欲觀者勿禁。令婦傅白黑繡衣而侍其堂者二三十人，或薄或掩，為其胡戲，使樂府吹簫鼓召。令使、降者時得此而樂，一國聞之者、見之者，人人惟恐其後至也。以此懷其耳，一餌也。凡降者，陛下必有所富，令有高堂邃宇、善廚大，廄有編馬，庫有陣車，時時大具，召胡客饗胡，令其居處樂皆過其慮，出其單于。或時時賜此，匈奴一國傾心而冀，人人汲汲其時。將以此懷其腹，一餌也。於來降者，上必時時有所召幸拊循而後得入官。於胡嬰兒貴人子好可愛，有數十人，為繡衣，出則從出，入則從入，則更侍胡嬰兒，得近侍胡貴人，得佐酒上前，使付酒錢，出繡衣，具帶服，時以賜之，令數人得此而居之，一國聞者、見者，人人惟恐後至也。以此懷其心，一餌也。
《晉中興書》曰：北狄，其地南接燕趙，北並沙漠，東漸九夷，西界六戎。世世自相君臣，不稟中國正朔。
《西域記》曰：諸胡俗，婚姻相然許者，先送同心指環。
崔豹《古今注》曰：秦所築長城，土色如紫，漢塞亦然，故稱紫塞焉。
李陵《報蘇武書》曰：終日無睹，但見異類，韋帳毳幕以御風雨。
又曰：出禮義之鄉，入無知之俗。
又曰：胡笳互動，牧馬悲鳴，吟嘯成群，邊聲四起。
班固《燕然山銘》曰：鑠王師兮徵荒裔，剿匈奴兮截海外。封神丘兮建隆碣，熙帝載兮振萬世。
古詩曰：胡馬依北風，越鳥巢南枝。
《古胡無人行》曰：望胡地，何險則。斷胡頭，脯胡臆！
陸機《樂府詩》曰：驅馬陟陰山，山高馬不前。借問燕山候，勁虜在燕然。
古詩曰：出自薊北門，遙望胡地桑。
陳琳《樂府詩》曰：飲馬長城窟，水寒傷馬骨。
蔡琰詩曰：邊亭與華異，胡風春夕起。
