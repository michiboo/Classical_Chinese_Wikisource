
《東觀漢記》曰︰鄧騭字昭伯，延平元年拜爲車騎將軍，儀同三司。儀同三司，始自騭也。
《蜀志》曰︰黃權降，魏文帝善之，景初三年拜車騎將軍，儀同三司。
王隱《晉書》曰︰太始七年，以鄭袤爲司空。天子臨軒，遣使就第拜授。袤遣息稱疾，上送印綬，至於十數。久之見許，以疾就第，拜儀同三司，置舍人官騎，賜床帳、簟褥、錢五十萬。
又曰︰華廙爲太子少傅，甚得輔導之義。河南尹韓壽，賈后之妹夫，欲以女配廙，不許，由是有恨，故不正三司。疾篤，乃拜儀同三司。
《晉起居注》曰︰太始八年詔曰︰「衛將軍羊祜，曆文、武，有佐命之勛，其爲車騎將軍，開府，如三司之儀。
又曰︰元年詔曰︰「中書監光祿大夫張華，曆世腹心，情所憑賴，故疇其勛績，使儀同三司而虛沖挹損，難違高尚。其以光祿大夫儀同三司，本職如故。又給親信滿百人。
又曰︰元康元年詔曰︰「光祿大夫王戎、光祿大夫裴楷，開府辟召，儀同三司。
《晉中興書》曰︰郗愔，咸安元年拜都督浙江東五都諸軍事，進位鎮軍，開府儀同三司，辭不受。
又曰︰蔡謨免，皇太后詔以謨爲左光祿大夫，開府儀同三司，遣謁者孟洪就加冊命。謨上疏陳謝，遂以疾篤不朝。賜几杖，門施行馬。
《齊書》曰︰徐孝嗣加開府儀同三司。孝嗣聞有詔，斂容謂左右曰︰「吾德慚古人，位登袞職，將何以堪之？明君可以理奪，必當死請。若不獲命，正當角巾丘園，待罪家巷耳。」故讓不受。
《齊職儀》曰︰開府儀同三司，置舍人官騎。建初三年，馬防爲車騎將軍，儀同三司。魏以黃權爲車騎開府，此後甚衆，將軍開府，依大司馬，朱服；光祿大夫開府，依司徒，皂服。
《北史》曰︰裴文舉，武成二年就加使持節驃騎大將軍，儀同三司。蜀土沃饒，商販百倍，或有勸文舉規利。文舉答之曰︰「利之爲貴，莫若安身，身安道隆，非貨之謂。是以不爲，非惡財也。」
《後周書》曰︰李賢遷驃騎大將軍，開府儀同三司。太祖之奉魏太子西巡也，至原州遂幸賢第，讓齒而坐，行鄉飲酒禮焉。其後太祖又至原州，令賢乘輅備儀服，以諸侯會遇禮相見。然後幸賢第，歡宴終日，凡是親族，頒賜有差。
《陳書》︰章昭達以平留異功授鎮前將軍，開府儀同三司。初，文帝嘗夢昭達升台鉉，及旦，以夢告之。至是侍宴，酒酣，顧昭達曰︰「卿憶夢不？何以償夢？」昭達對曰︰「當效犬馬之用，以盡臣節，自餘無以奉償。」
《隋書》曰︰何稠安集嶺南，有欽州刺史寧猛力帥衆迎軍。初，猛力掘山洞，欲圖爲逆，至是惶懼，請身入朝。稠以其疾篤，因示無猜貳，遂放還州，與之約曰︰「八九月間，可詣師京相見。」稠還奏狀，上意不懌。其年十月，猛力卒。上謂稠曰︰「汝前不將猛力來，今竟死矣。」稠曰︰「猛力共臣爲約，假令身死，當遣子入侍。越人性直，其子必來。」初，猛力臨終，誡其子長真曰︰「我與天使爲約，不可失信於國士。汝葬我訖，即宜上路。」長真如言入朝，上大悅，曰︰「何稠著信蠻夷，乃至於此。」以勛授開府。
齊王儉《拜儀同三司章》曰︰臣聞日中則昃，盈虛之定分；器滿必傾，往覆之常理。遂乃班同袞章，燮和台曜，外參論道，內總百司，物議惟塵，自識非據。
梁庾肩吾《爲武陵王拜儀同章》曰︰臣宅慶紫霄，聯休皇極，地均西月。既無跡而成高仕，若乘風故不行而自遠。今者四郊無壘，天下同文。都尉春田，猶居塞外；單于冬獵，不入漁陽。臣坐牧三邊，非勞七戰，豈能屯兵大夏，封萬里之侯；飛箭聊城，受千金之壽？論其才望，有懼茂弘；先佩印綬，常羞叔度。
隋江總太保蕭公《謝儀同三司表》曰︰阪泉野戰，曾無汗馬之勞；代邸運籌，又闕前驅之勇。薄伐專征，早游邊外。執玉奉酎，又虧朝則。王人降止，朝冊遠臨。奉述敕書，曲停錶奏。滄波阻敻，既杜敬仲之辭；關路攸長，致絕趙衰之讓。心馳紫路，登文石而莫由；目送白雲，拜承明之未果。
《東觀漢記》曰︰鄧禹右將軍官罷，以特進奉朝請。
《漢雜事》曰︰諸侯公德優盛，朝廷所敬異者，賜位特進在三公上，無秩。
《後漢書》曰︰梁商以女立爲皇后，妹爲貴人，加商位特進，更增國土，賜安車駟馬。
謝承《後漢書》曰︰趙典道懿，尊爲國師，位特進，七爲列卿，寢布被，瓦器食也。
《晉書·百官表》曰︰特進，官品第二。漢制，皇后之父率爲此官。
傅咸奏曰︰公，品第一，執珪坐侍臣之上；特進，品第二，執皮帛坐侍臣之下，今啓特進宜執璧繼公。
沈約《宋書》曰︰特進。魏世驃騎將軍劉放、衛將軍孫資等遜位，以侯就第，幷位特進。其諸官加特進者，從本官供給。特進但爲班位而已，不別有吏、卒、車、服也。
《齊職儀》曰︰特進，以功德特進見之。
《後魏書》曰︰刁雍拜特進。皇興中，雍與隴西王源賀及中書監高允等，幷以耆年特見優禮，錫雍几杖、劍履上殿，日致珍羞焉。
《北史》曰︰穆紹加特進。時侍中元順與紹同官，順嘗因醉入寢所，紹擁被而起，正色讓順曰︰「老身二十年侍中，與卿先君亟連職事，縱卿後進，何置相排突也。」遂謝事還家，詔諭乃起。
《唐書·官品志》曰︰特進、左右光祿、金紫、銀青等光祿大夫。用人俱以舊德，就閑者居之。
《白虎通》曰︰大夫，爲言大扶進人也。
《毛詩·衛·碩人》曰︰大夫夙退，無使君勞。〈大夫未退，君聽朝於路寢，夫人聽內事於正寢。大夫退，然後罷也。箋雲︰莊姜始來，時衛諸大夫朝夕者皆早退，無使我君之勞倦，以君夫人新爲配偶，宜親親之也。〉
《毛詩·雨無正》︰大夫離居，莫知我。〈則，勞也。箋雲︰正，長也。官長之大夫。厲王流於彘而皆散處，無復知我民之見疲勞也。〉三事大夫，莫肯夙夜。邦君諸侯，莫肯朝夕。〈箋雲︰王流在外，三公及諸侯隨而行者，皆無君臣之禮，不肯晨夜朝暮省王也。〉
《周禮·秋官下》︰朝大夫掌邦家之國治。〈邦家，王子弟公聊及大夫之埰地也。〉凡邦家之治於國者，必因其朝大夫，然後聽之。
《禮記·曲禮上》曰︰大夫七十而致事，若不得謝，〈謝，去也。君貪其德而留之。〉則必賜之几杖。行役以婦人，適四方，乘安車。自稱曰︰「老夫」，於其國則稱名。越國而問焉，必告之以其制。〈他國問其老者，必以制度告之。〉
干寶《晉書》曰︰尚書僕謝李胤母喪，拜金紫光祿大夫，給吏卒，門施行馬。
《三國典略》曰︰房謨本姓屋氏高。渤海王入洛，授金紫光祿大夫。累賜奴婢，率多放免。王后賜生口，黥面爲「房」字而付之。
《漢書·百官表》曰︰光祿勛屬官有大夫，掌議論。
《漢書》曰︰谷永既爲大將軍王鳳擢爲光祿大夫。永奏書謝鳳曰︰「永，斗筲之材，質薄學朽，無一日之雅，左右之方，將軍悅其狂言，擢之皂衣之吏，厠之爭臣之末。」
又曰︰金日磾爲光祿大夫，親近未嘗有過，上信愛之。
又曰︰貢禹上書雲︰「貧老，家資不滿萬錢，拜光祿大夫，賜益多，家益富。伏自念無報厚德，日夜慚愧。」
又曰︰杜陵王仲翁，霍光以爲光祿大夫。仲翁出入，蒼頭廬兒傳呼，甚尊寵。
又曰︰蔡義上書曰︰「臣山東草萊之人，行能無所比，容貌不及衆，然而不棄人倫者，以聞道於先師。願賜清閑之宴，得舒精思於前。」上即見，說《詩》，甚悅，擢爲光祿大夫。」
《東觀漢記》曰︰張湛字子孝，爲光祿大夫。數諫。堪常乘白馬，光武每有異政，輒曰︰「白馬生且復諫矣。」
又曰︰樊宏字靡卿，爲光祿大夫。爲人謙素畏慎，每朝會，迎期先到，俯伏待事，時至乃起。帝聞之，敕臨朝乃告，勿令豫到。
《後漢書》曰︰鄧太后從樊准議，悉以公田賦與貧人，即擢准與議郎呂倉幷守光祿大夫。准使冀州，倉使兗州。准到部開倉廩食，〈稟給。〉慰安生業，流人鹹得蘇息。
又曰︰魏文帝受禪，欲以楊彪爲太尉，先遣使示旨，彪辭曰︰「彪備漢三公，遭代傾亂，不能有所補益，耄年被病，豈可贊惟新之朝。」遂固辭。乃授光祿大夫，賜几杖、衣袍。因朝會引見，令彪著布單衣、鹿皮冠而入，待以賓客之禮。
華嶠《後漢書》曰︰鄧彪遭後母憂，毀瘠過禮，因疾乞身，以光祿大夫行服。
《漢書解詁》曰︰武帝以中大夫爲光祿大夫，與博士俱以儒雅之選。異官通職，《周官》所謂官聯者也。溫故知新，率由舊章，皆能明古今、辨章舊聞者也。
《漢書·百官表》注曰︰光祿大夫，古官也。銀章、青綬。
《漢官儀》曰︰光祿大夫，秩比二千石。掌議論，屬光祿勛，門外特施行馬，以旌別之。
《魏志》曰︰常林字伯槐，河內溫人也。時論林節操清峻，欲致之公輔，而林遂稱疾篤，拜光祿大夫。
又曰︰黃初四年，詔給光祿大夫楊彪吏卒，門施行馬。
《吳志》曰︰八月，遣光祿大夫周奕、石偉巡行風俗，察將吏清濁、民所疾苦，爲黜陟之詔。
王隱《晉書》曰︰劉毅字仲雄，年七十告老，以光祿大夫致仕，門施行馬，賜錢百三十萬。
《晉書》曰︰王覽爲宗正卿致仕，詔遣殿中醫療疾給藥，後轉光祿大夫，門施行馬。
又曰︰鄭褒，魏景元初，疾病失明，屢乞骸骨，不許，拜光祿大夫。
又曰︰華表字偉容，歆子也。太始中爲太中大夫，祿賜與聊同，門施行馬。
《晉陽秋》曰︰李喜乞老，以爲光祿大夫，門施行馬。
《晉中興書》曰︰王蘊字叔仁修。烈宗將納後，訪於公卿，僕射謝安曰︰「王蘊地望，可與國婚。」定後既立，徵拜金紫光祿大夫。
又曰︰祖納字士言。少持操行，能言名理，遷右光祿大夫。
又曰︰荀組字太章，潁川人也。弱冠，太尉王夷甫見而稱之，爲光祿大夫。
又曰︰荀松字景猷，組族子也。弱冠，太原王濟甚相器重，拜右光祿大夫。
又曰︰賀循字彥士，會稽人也。節操尚厲，童齔不群；言行舉動，必以禮讓。行有餘力則精書學。由是博覽群書，尤明《三禮》，爲江表儒宗，拜右光祿大夫。
又曰︰顧和字君季，榮族子也。和二歲失父，總角便有清操，弱冠知名。族父榮雅器之曰︰「此吾家千里駒也。興吾宗者，必此子矣。」康帝即位，爲尚書僕射，更拜銀青光祿大夫，又遷左光祿大夫。
《晉諸公贊》︰衛尉傅祗以風疾遜位，加光祿大夫，門施行馬。
《齊書》雲︰周盤龍，世祖講武，令盤龍領軍校尉，騁槊，後以疾爲光祿大夫。
《後魏書》曰︰李茂字中宗，爲光祿大夫。茂性謙慎，以弟仲寵盛，懼於盈滿，遂托以老疾固請遜位，高祖從之，聽食大夫祿，還私第。
《汝南先賢傳》曰︰郭憲爲光祿大夫。上欲到三輔，憲諫曰︰「天下初定，車駕未可以巡。」上遂行，憲當車，拔佩刀以斷車靷。上不止，到弘農，兵起潁川，上曰︰「恨不用光祿之言。」於是乃還。
《樊英別傳》曰︰詔書告南陽太守、五官中郎將樊英委榮辭祿，不降其節，志不可奪。今以英爲光祿，賜還家，在所縣給�千斛，常以八月存高年，給羊一頭，酒三斛。
《荀氏家傳》曰︰闓字道明，性清淨，善談論，遷光祿大夫。以君面似胡，明帝謂爲神明鬍子。
韋昭《辨釋名》曰︰太中大夫，大夫之中最高大也。
《漢書》曰︰陸賈，楚人也。以客從高祖定天下，又以口辨居左右，常使諸侯。中國初定，尉佗平南越，因王之。高祖使賈賜佗印，爲南越王。賈說佗，令稱臣，奉漢約。歸報，高帝大悅，拜賈爲太中大夫。
又曰︰東方朔字曼倩，平原厭次人也。拜太中大夫，觀察顔色，直言切諫，上常用之。
《東觀漢記》曰︰來歙字君叔，南陽新野人也。歙有大志，慷慨，治《春秋左氏》。東詣洛陽，見上，大喜曰︰「君叔獨勞苦。」即解被發襦以衣歙，拜太中大夫。
《後漢書》︰徵郭伋爲太中大夫，賜宅一區，及帷帳錢穀以充其家。伋輒散與宗親九族，無所遺餘。
司馬彪《續漢書》曰︰張湛拜太中大夫。病居東門候舍，故時人號之爲中東門君。上數存問、賞賜。
《魏志》曰︰管寧字幼安，北海朱虛人也。年十六喪父，中表湣其孤貧，咸共贈賻，悉辭不受。長八尺，美鬚眉。與平原華歆、同縣邴原相友。黃初四年，詔公卿舉獨行君子，司徒華歆薦寧，文帝以寧爲太中大夫，固辭不受。
又曰︰韓暨字公至。明帝詔曰︰「太中大夫暨，澡身浴德，志節高潔，年逾七十，守道彌固，可謂純篤老而益劭者也，其以暨爲司徒。」
《吳志》曰︰裴玄字彥黃，下邳人也。少有學行，官至太中太夫。
《梁書》曰︰顧憲之字士思。風疾求還，吳天監二年，授太中大夫。雖累年宰郡，資無擔石，及歸環堵，不免饑寒。
《漢書》曰︰晁錯對策，書百餘人，惟錯爲高最，乃遷爲中大夫。
又曰︰倪寬以侍御史見上，語經學，從問《尚書》一篇，擢爲中大夫。
《東觀漢記》曰︰牟長字君高。少篤學，治《歐陽尚書》，諸生著錄，前後萬人。建武十四年，徵爲中散大夫。
《後漢書》曰︰魯丕字叔陵，遷中散大夫。時賈逵薦丕，道藝深明，宜見任因和帝朝會，召見諸儒，丕與侍中賈逵、尚書令黃香等相難數事，帝善丕說，置朝，特賜冠幘、履、襪、衣一襲。
《續漢書》曰︰譙玄字君黃，能說《春秋》，遷中散大夫。
《北史》曰︰李敏，美姿容，善騎射。開皇初，周宣後樂平公主有女娥英，妙擇婚對，敕貴公子弟集弘聖宮者，日以百數。公主選取敏，禮儀如尚帝女。後將侍宴，公主謂敏曰︰「我以天下與至尊惟一女夫，當爲汝求柱國，若授餘官慎無謝。」及進見，上親御琵琶，敏舞，大悅，謂公主曰︰「敏何官？」對曰︰「一白丁耳。」上謂敏可授儀同，敏不答。上曰︰「不滿爾意耶？」令授開府，又不謝。上曰︰「公主有大功於我，今授卿柱國。」敏乃拜，蹈舞。遂於坐發詔授柱國。
《五代史》︰後唐天成三年五月詔曰︰「開府儀同三司，階之極；太師，官之極；封王，爵之極；上柱國，勛之極。近代已來，文臣官階稍高便授柱國，歲月未深便轉上柱國，武資不計何人，初官便授上柱國。官爵非無次第，階勛備有等差，宜自此時重修舊制。今後凡是加勛，先自武騎尉經十二轉，乃授上柱國。永作成規，不令逾越。」雖有是命，竟不革前例。
《漢書》曰︰王陵爲太傅，杜門謝疾，竟不朝請。
《續漢書》曰︰前漢列侯，奉朝請在長安，位次三公。漢武時，宣帝爲皇曾孫，令奉朝請。
《東觀漢記》曰︰建武中，鄧禹失司徒，特進奉朝請。
《漢官解詁》曰︰三輔職如郡守，獨奉朝請。成帝丞相張禹遜位，特進奉朝請。又以關內侯蕭望之奉朝請。奉朝請之號則非爲官。如淳曰︰「諸侯春朝天子曰朝，秋曰請。雖國戚及勛門子弟爲之，但預朝請會而已。」
《晉起居注》曰︰孝武寧康三年，詔隴西王世子越、駙馬都尉楊邈幷可奉朝請，侍從左右，與太子游處。
沈約《宋書》曰︰奉朝請，無員外，本不爲官。漢東京罷省三公，外戚、宗室，多奉朝請。奉朝請者，奉會朝請召而已。
又曰︰王敬弘子恢之被召爲秘書郎，敬弘求爲奉朝請，與恢之書曰︰「秘書有限，故有競。朝請無限，故無競。吾欲使汝處於不競之地。」太祖嘉而許之。
《北齊書》曰︰祖鴻勛爲州主簿，僕射臨淮王表薦鴻勛有文學，宜試以一官，敕除奉朝請。人謂之曰︰「臨淮舉卿，便以得調，竟不相謝，恐非其宜。」鴻勛曰︰「爲國舉才，臨淮之務，祖鴻勛何事從而謝之？」聞而喜曰︰「吾得其人矣。」
《後魏書》曰︰崔光韶事親以孝聞，初除奉朝請。光韶與弟光伯雙生，操業相侔，特相友愛。遂經吏部尚書李沖，讓官於光伯，辭色懇至。沖爲奏聞，高祖嘉而許之。
又曰︰裴詢字敬叔。美儀貌，多藝能，音律博奕，咸所開解。起家奉朝請。
又曰︰梁景伯生於桑乾，少喪父，以孝聞。家貧，傭書自給，養母甚謹。尚書盧淵稱之於李沖，沖時典選，拔爲奉朝請。
《晉書》曰︰王祥致仕，詔賜几杖、床帳、簟蓐，以舍人六人爲睢陵公舍人。
又曰︰鄭沖致仕，詔賜安車、駟馬、床帳、簟蓐。
《五代史》曰︰鄭韜以戶部尚書致仕，自繈褓迨於懸車，事真僞十一君，凡七十載，所任無官謗，無私過，三持使節，不辱君命。士無賢不肖皆恭已接納。晚年背傴，時人咸曰鄭傴不迂。平生交友之中無隙怨，親族之間無愛僧，恬和自如，性尚閑簡。及致政歸洛，甚愜終焉之旨。
