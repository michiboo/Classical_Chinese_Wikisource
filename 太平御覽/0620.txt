
《爾雅》曰：林、、天、帝、皇、王、後、辟、公、侯，君也。
《易·師卦》曰：大君有命，開國承家。
《尚書·泰誓》曰：嗟我友邦冢君，越我禦事庶士，明聽誓：惟天地萬物父母，惟人萬物之靈。亶聰明，作元後，元後作民父母。
又曰：《洪範》曰：惟闢作福，惟闢作威，惟辟玉食。
《毛詩》曰：天保，下報上也。君能下下以成其政，臣能歸美以報其上焉。
《禮記·禮運》曰：禮者，君之大柄也。政者，君之所以藏身也。子思曰：「人主自藏則衆謀不進，事是而藏之，猶卻衆謀，況知非以長乎？夫不察事人之是非，而悅人之贊已，暗莫甚焉。不度理之所在，而阿諛求容，諂莫甚焉。君暗臣諂，以居百姓之上，民弗與也。若此不已，國無類矣。」
荀悅《漢紀論》曰：有王主，有治主，有存主，有衰主，有危主，有亡主。體正性仁，心明志固；動以爲人，不以爲己，是謂王主。克己恕躬，好問力行；動以從義，不以從情，是謂治主。勤居守業，不敢流怠；動以先公，不以先私，是謂存主。情義交爭，公私幷行；一得一失，不純道度，是謂衰主。情過其義，私多於公；制度逾限，政令失常，是謂危主。親用讒邪，放逐忠賢；縱情追欲，不顧禮度；出入游放，不拘儀禁；賞賜行禮，以越公用；忿怒施罰，以逾治理；遂非文過，知而不改；忠言壅塞，直諫誅戮，是謂亡主。故王主能致興平；治主能修其政；存主能保其國；衰主遭無難，則庶幾得全，苟有難，則殆危；危主遭無難則幸而免，有難則亡；亡主者必亡而已矣。
《白虎通》曰：君者，群也，群下之所歸心。
管仲曰：地之生財有時，民之用力有倦，而人君之欲無窮。以有時與有倦養無窮之君，而度量不生於其間，則上下相疾也。
《鄧析書》曰：君有三累，臣有四責。何謂三累？親所信，一累也；以名取士，二累也；近故疏親，三累也。何謂四責？受重賞而無功，一責也；居大位而不治，二責也；爲理而不平，三責也；禦軍陳而皆奔背，四責也。君無三累，臣無四責，可謂安國家也。
又曰：爲君者當若冬日之陽，夏至之陰，萬物歸之。莫之使也，偃臥而功自成，優游而政自治。
又曰：爲君者滅形匿影，群下無私，掩目塞耳，萬民恐震，循名責實，案法立成，是謂明主。
《孟子》曰：君視臣如手足，臣視君如腹心。君視臣如犬馬，臣視君如國人。君視臣如土芥，臣視君如寇讎。
《孫卿子》曰：君，舟也；庶人，水也。水能行舟，亦能覆舟。
又曰：君者，義也。義正則君正。君者，盤也。水者，民也。盤方則水方，盤圓則水圓。君者，源也；水者，流也。源清則流清，源濁則流濁。
《鬼穀子》曰：事聖君有聽從無諫爭，事中君有諫諍無諂諛，事暴君有補削無矯拂。
又曰：君得名則群臣恃之，君失名則群臣欺之。
《尸子》曰：孔子謂子夏日：「汝知君子乎？」子夏曰：「魚失水則死，水失魚猶爲水也。」孔子日：「商，汝知之。」
又曰：「日在井中，不能燭遠；日在足下，不可以視。君之有國，猶天之有日，居不高則不明，視不尊則不遠。」
《韓子》曰：晉平公問叔向：「齊桓公九合一匡，君之力？臣之力？」叔向稱：「管仲、隰朋之力。」師曠曰：「君，壤地也；臣，草木也。壤地美然後草木碩。亦君之力，臣何力之有焉？」
。又曰：勢者，君之輿也；威者，君之策也；臣者，君之馬也；民者，君之輪也。勢固則輿安，威定則策勁，臣順則馬良，人和則輪利。而爲國皆失此，有覆輿、走馬、折策、敗輪矣。
又曰：爲人君者猶壺也；民亦水也。壺方水方，壺圓水圓。
《呂氏春秋》曰：魏文侯燕飲，皆令諸大夫論己。或言君仁，或言君義，或言君智。至任座曰：「君，不肖君也。得中山，不封君弟而封君之子，是以知君不肖。」文侯不悅，座趨而起。次及翟璜，曰：「君，賢君也。其主賢者，其臣之言直。今座之言直，是以知君賢也。」
又曰：善爲君者，蠻夷反舌皆服，俗淳也。水泉深，則魚鱉歸之；人君賢，則豪傑赴之。
又曰：君者，仁義以治之，愛利以安之，忠信以道之。務除其災、致其福，故人之於上也，若璽之於塗也。抑之以方則方，以圓則圓。若五種之地，必應其類而蕃息百倍。此五帝三王之所以無敵也。
又曰：古之王者，其所爲少。其所爲少，因者，君術也；爲者，臣道也。爲則擾矣，因則靜矣。因冬爲寒，因夏爲暑，君系事焉？故曰：君道無爲。
又曰：昔太古嘗無君，其民聚生群處，知母不知父，無親戚、兄弟、夫妻、男女之別，無上下、長幼之道，無進退、揖讓之禮，無衣服、履帶、宮室、畜積之便，無器械、舟車、城郭、險阻之備。此無君之患，故臣之義，不可不明也。自上世以來，天下亡國多矣，而君道不廢者，天下利之也。
又曰：齊桓公染於管仲、鮑叔，晉文染於舅犯、郭偃，荊莊王染於孫叔敖、沈尹承，吳闔閭染於伍員、文之義，越勾踐染於范蠡、大夫種。此五君者，所染當，故霸諸侯。范吉射染於張柳朔、王生，中行寅染於籍秦、高強，吳夫差染於王孫雄、太宰，智伯瑤染於智國、張武，申尚染於魏義、偃長，宋康王染於唐鞅、田不禮。此六君者，所染不當，故國皆殘亡，身或死辱。爲君，非爲君而因榮也，非爲君而安也。以爲行理也。
又曰：先王用非其有如已之有，通乎君道者也。君者處虛、素服而無智，故能使衆智也。無能，故能使衆能也。能執無爲，故能使衆爲也。無智、無能、無爲，此君之所執。
又曰：鄭君問於被瞻曰：「聞先生之義不死君，信有之乎？」被瞻對曰：「有之。夫言不能聽，道不能行，則固不事君也。若言聽道行，又何死亡？」故被瞻之不死亡，賢於死亡也。
又曰：豫讓欲報襄子。其友謂之曰：「子之所道甚難而無功，謂子有志則然矣，謂子智則不然。以子之材而索事襄子，〈索，求。〉襄子必近子。子得近之而行所欲，此甚易而功必成。」豫讓笑而應之曰：「是爲先知報後知也。爲故君賊新君矣，大亂君臣之義也。子無失吾所爲矣。凡吾所爲此者，所以明君臣之義也，非從易也。」
《淮南子》曰：君，根本也；臣，枝葉也。根本不善，枝葉茂，未聞也。有道之世，以人與國；無道之世，以國與人。以賢人而與之國，堯舜是也；以國與人，桀紂與湯武是也。
《說苑》曰：晉平公問於師曠曰：「人君之道奈何？」師曠曰：「人君清靜無爲，務在於博愛，趣在任賢，開耳目以察萬方，不混溺於俗，不拘繫於左右，廓然遠見，倬然獨立，屢省考績以臨臣下。此人君之操也。」平公曰：「善！」
《新序》曰：趙襄子問於王子維曰：「吳之所以亡者何也？」對曰：「吳君吝而不忍。」襄子曰：「宜哉，吳之亡也！吝則不能賞賢，不忍則不能罰奸。賢者不賞，有罪不罰，不亡何待？」
《潛夫論》曰：凡人君之治，莫大於和陰陽。夫陰陽者，以天爲本。天心順則陰陽和，天心逆則陰陽乖。天以民爲心，民安樂則天心順，民愁苦則天心逆。
《抱朴子》曰：清玄剖而上浮，濁黃判而下流，尊卑等威於是乎著。曩聖取諸兩儀，而君臣之道立；設官分職，而雍熙之化隆。君人者必修諸己，以先四海；去偏黨，以平王道；遣私情，以樹至公。昭德塞違，庸親昵賢，使規盡其圓，矩盡其方矣。
