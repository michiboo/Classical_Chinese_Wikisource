
《陳書》曰：徐孝克，陵第三弟。事所生母，盡孝。每侍宴，無所食啖，至席散，當其前膳羞又損減。高祖密記以問中書舍人管斌，嘗不能對。自是，斌以意伺之，見孝克取珍果內伸帶，斌常莫能識其意，後更尋訪，方知還以奉母。斌以啓高祖，高祖嘆嗟久之，乃敕所司，自今享孝克前饌，賜以餉其母。後屬兵荒，母病，思粳米粥，不能得，而孝克終身不食粳米。
崔鴻《十六國春秋·前趙錄》曰：太宰王詳，字季海，性至孝。言及二親，未嘗不嗚咽摧慟。每忌日，輒三日不食。
《燕書》曰：周存，字道名，上谷漁陽人。王彭祖叛，母遇寇離失。時所在分崩，州郡隔異，存謂難尋求，自河以北無不周遍，存亡無問。後傅在昌黎，而存已屬段氏。昌濫瘟地，燕之所統，存徑投高祖，客之，爲置酒於坐，問存：「君失母來幾年？相見當識否？」高祖言音未止，存涕泗覆面，尋聲而對，辭甚悲酸。舉坐莫不慷慨，高祖亦爲之動容，由是意遇倍加。存停期月，不得母問，將辭歸，高祖意欲留之而未顯也。存覺微旨，陳謝曰：「聶政、荊軻，刺客之流，意氣之顧，甘死秦、韓。今明公無求於徵用，而見接以國士，應終身奉給，以答厚恩。然老母未審存亡，弟小無所依倚，寢食未敢廢心。昔徐庶指方寸以求辭，今存披肝以表情，願明公恕之。」高祖矜而聽去。
《後魏書》曰：趙琰，字叔起，天水人。爲淮南王他府長史。時禁制甚嚴，不聽越關葬於藉兆。琰積四十餘年，不得葬二親。及嘗拜，未嘗不嬰慕卒事。每於時節，不受子孫慶賀。年餘耳順，而孝思彌篤。歲月推移，坐遷窆無冀，乃絕鹽粟，斷諸餚味，二十年間，食麥而已。年八十卒。遷都洛陽，子應等乃還鄉葬焉。
又曰：長孫慮，代人也。母因飲酒，其父真呵叱之，誤以杖擊，便即致死。真爲縣囚執，處以重坐。慮列辭尚書，乞慮身代父老命，使嬰稚衆孤得蒙存立。書奏云：「慮於父爲孝子，於弟爲仁兄。尋情究狀，特可矜感。」高祖詔特恕其父死罪，以從遠流。
又曰：辛少雍，字季沖。隴西狄道人也。少聰潁，有孝行，尤爲祖父紹先所愛。紹先性嗜羊肝，嘗呼少雍共食。及紹先卒，少雍終身不食羊肝。
又曰：張彝，字賓，清河東武城人。太和中爲給事黃門侍郎。後從駕南征，母憂解任。彝居喪過禮，送葬自平城達家，千里徒步，不乘車馬，顔貌毀瘠，當世稱之。
又曰：寇治，字祖禮，上穀人也。世宗時爲荊州刺史。治兄弟幷孝友敦睦，白首同居。父亡雖久，而猶於平生所處堂宇，備煽進帳几杖，以時節開堂列拜，垂涕陳薦，若宗廟然，吉凶之事必先啓告，遠出行返亦如之。
又曰：孝文帝以文明太后再周忌日，哭於陵左，絕膳二日，哭不輟聲。
又曰：玄順，字子和，任城文宣王之子。遭父憂，哭泣嘔血，身自負土。時年二十五，便有白�，免喪抽去，不復更生。除吏部尚書兼右僕射。上省登階，見榻甚故，問都令史徐仵，仵對曰：「此榻曾經先王所坐。」順即哽塞，涕泣交流，久不能言。遂令換之。
又曰：楊弘三歲喪父，爲母所養。母年九十三終，弘年七十五，哀毀過禮。三年服終，恨不識父，追服斬衰，誓終身命。經十三年，哀慕不改，爲郡縣鄉閭三百餘人上狀稱美。有司奏宜旌賞，復其一門，旌其純孝。
《後周書》曰：樂運少好學，涉獵經史，而不持章句。年十五而江陵滅，運隨例遷長安。其親屬等多被籍沒，運積年爲人傭保，皆贖免之。�事母及寡嫂甚謹。由是以孝義聞。梁故都官郎琅琊王澄美之，爲次其行事，爲《孝義傳》。
又曰：荊可，河東猗氏人也。性質樸，容止有異於人。能苦身勤力，供養其母，隨時甘旨，終無匱乏。及母喪，水漿不入口三日。悲號擗踴，絕而後蘇者數四。葬母之後，遂廬於墓側，晝夜悲哭，負土成墳。蓬�不櫛沐，菜食飲水而已。然可家舊墓，塋城極大，榛蕪至深，去家十餘里。而可獨宿其中，與禽獸雜處。哀感遠近，邑里稱之。大統中，可鄉人以可孝行之至，足以勸佬掮俗，乃上言焉。太祖令州縣表異之。及服終之後，猶若居喪。大冢宰晉公護聞可孝，特引見。與言論，時有會於護。護亦至孝，其母閻氏沒於敵境，不測存亡。每見可，自傷久乖膝下，而重可至性。及可卒之後，護猶思其純孝，收可妻子於京城，常給其衣食。
《北齊書》曰：李玄忠，母老多病患，乃專心醫藥，研習積年，遂善方伎。性仁恕，見有疾者，不問貴賤，皆爲救療矣。
又曰：李密，平棘人，玄忠族弟。性方直，有行撿。因母病積年，得名醫治療不愈，乃精究經方，洞曉針藥，母病乃除。
《唐書》曰：高祖嘗宴侍臣，果有蒲桃，侍中陳叔達執而不食。問其故，對曰：「臣母患口乾，求之不得。」高祖曰：「卿有母遺乎？」遂嗚咽流涕。因賜帛百匹，以市甘珍。
又曰：歐陽通爲中書舍人，調露中起服。每入朝，必徒跣至城門，然後著靴；直宿則席地籍蒿。非公事不言，未常啓齒。歸必哀號無時。國朝奪情，惟通得禮。
又曰：聊城人王少玄者，父隋末於郡西爲亂兵所害。少玄遺腹生，年十餘歲，問父所在，其母告之，因哀泣，便欲求屍以葬。時白骨蔽野，無由可辯，或曰：「以子血沾父骨，即滲焉。」少玄乃剡其體以試之，凡鞠挾日，竟獲父體以葬。盡禮病創，歷年方愈。貞觀中，本州聞薦，拜徐王府參軍。
又曰：陳集願，瀧州開陽人也。代爲嶺表酋長。父龍樹，欽州刺史。集原幼有孝行，父才有病，即終日不食。永徽中，喪父，嘔血數升，枕服苫廬，悲感行路。資財田宅及僮僕三千餘人，幷以讓兄弟。則天時，官至左豹韜衛將軍。
又曰：玄讓，雍州武功人也。弱冠明經擢第。以母疾，遂不求仕。躬親藥膳，蒸蒸致養，不出閭里者數十年。及母終，廬於墓側，蓬�不櫛，菜食飲水而已。咸亨中，孝敬監國，下令表其門閭。永淳玄年，巡察使奏讓孝悌殊異，擢拜太子右內率府長史。後以歲滿還鄉里。鄉人有所爭訟，不詣州縣，皆就讓決焉。聖曆中，中宗居春宮，詔拜太子司議郎。及謁見，則天謂曰：「卿既能孝於家，必能忠於國。今授此職，須知朕意。宜以孝道輔弼我兒。」尋卒。
又曰：張志寬，河東人。隋末喪父，哀毀骨立，爲州里所稱。寇賊聞其名，不犯其閭。後爲里尹，在縣忽稱母疾，急求歸。縣令問其故，志寬對曰：「母嘗有所苦，志寬亦有所苦。向患心痛，是以知母有疾。」令初怒曰：「妖妄之詞！」繫於獄，外遣馳驗之，果如斯言。令異之，以聞高祖，旌表門閭，就拜員外散騎侍郎。
又曰：裴敬彝，絳州聞喜人也。曾祖子通，隋開皇中太中大夫。母終，廬於墓側，哭泣無節，目遂喪明。俄有白鳥巢於墳樹。子通兄弟八人皆友悌著名，詔旌表其門，鄉人至今稱爲「義門裴氏。」敬彝少聰敏，七歲解屬文，性又端謹，宗族咸重之，號爲「甘露頂」。年十四，侍御史唐臨爲河北巡察使，敬彝父知周時爲內黃令，爲部人所訟，敬彝詣臨論其冤。臨大奇之，因命作詞賦，知周事竟釋，特表薦敬彝，補陳王府典簽。知周在官忽暴卒，敬彝時在長安，忽泣涕不食，謂所親曰：「大人每有痛處，吾即輒然不安。今日心痛，手足皆廢，事在不測，得無戚乎？」遂請急還，倍道言歸，果聞父喪，羸毀逾禮。事母復以孝聞。乾封初，累濁監察御史。時母病，有醫人許仁則，足疾不能乘馬，敬彝每自背負。母卒，高祖特詔贈以縑帛，仍官造靈輿。服闋，拜著作郎，兼修國史。儀鳳中，自中書舍人曆吏部侍郎、左庶子。則天臨朝，爲酷吏所陷，配流嶺南，尋卒。
又曰：給事中李日知，事母至孝。時母年老，常疾病，日知輒急，數日而鬢�變白。尋加朝散大夫。其母未受命婦，邑號而卒，將葬發引，吏人賫告身而至，日知於路上即時慟絕，久之乃蘇。左右皆哀慟，莫能仰視。巡察使、衛州司馬路敬潛聞其孝悌之跡，使求其狀，日知辭讓不報。服闋，累遷黃門侍郎。
《莊子》曰：夫事其親者，不擇地而安之，孝之至也。
《尸子》曰：孝子一夕五起，看其親衣之厚薄，枕之高卑。
《淮南子》曰：公西華之養親也，若與朋友處；曾參之養親也，若事烈君嚴主。
又曰：孔子立孝，不過勝母之閭。
《說苑》曰：曾子芸而誤斷其根，曾晰怒，援大杖擊之。曾子僕，有頃乃蘇，蹶然而起，進曰：「曩者，參得罪大人，用力杖參，得無疾乎？」退屏鼓琴而歌，欲令晰知其平也。孔子聞之，告門人曰：「參來勿內也。」曾子自以無罪，使謝孔子，孔子曰：「汝不聞瞽叟有子名舜，舜事瞽叟，求之未嘗不在側，索而殺之未嘗可得。小則待，大則走。今子委身以侍暴怒，殺身以陷父不義，不孝孰是之大乎？」
《說苑》曰：韓伯逾有過，其母笞之，泣。曰：「他日未嘗泣，今日何泣也？」對曰：「逾他日得笞常痛，今母力衰，不能使痛，是以泣也。」
《家語》曰：子路問於孔子曰：「有人於此夙興夜寐，耕芸樹藝，手足胼胝以養其親，然而名不稱孝，何也？」子曰：「意者，身不敬與？辭不慎與？色不悅與？〈有一於此，破其孝名。〉古之人有言曰：「人與事，不女欺。今盡養親之道，而無三者之闕，何爲無孝之名乎？」孔子謂子路曰：「舉其身，非力之少，勢不可也。夫內行不修，身之罪也；修身而身不彰，友之罪也。故君子入則篤行，出則交賢，何爲無孝名也！」
《呂氏春秋》曰：樂正子春下堂傷足，瘳而數月不出，猶有憂色。門人問之，答曰：「吾聞曾子曰：父母全而生之，子當全而歸之。吾忘孝道，是以憂也。」
又曰：凡理國家者必先務本，務本莫過於孝。夫孝，三皇五帝之本務，而萬事之紀也，執一術而百善至。
盧盤估《孝子傳》曰：華光，字榮祖，彭城人。父塗※日，年四歲，問父所在。母辛送光至父冢，光再拜伏哭，欲留冢下。母抱歸，悲咽三日不食。至年七歲，欲見父像，雇畫師畫其父像，朝夕拜謁如父。
師覺授《孝子傳》曰：老萊子者，楚人。行年七十，父母俱存，至孝蒸蒸。常著班蘭之衣，爲親取飲。上堂腳跌，恐傷父母之心，因僵僕爲嬰兒啼。孔子曰：「父母老，常言不稱老，爲其傷老也。」若老萊子，可謂不失孺子之心矣。
又曰：閔損，字子騫，魯人，孔子弟子也。以德行稱。早失母，後母遇之甚酷，損事之彌謹。損衣皆槁�爲絮，其子則綿纊重厚。父使損禦，冬寒失轡，後母子禦則不然。父怒詰之，損默然而已。後視二子衣，乃知其故。將欲遣妻，諫曰：「大人有一寒子，猶尚垂心。若遣母，有二寒子也！」父感其言，乃止。
又曰：程曾，字孝孫，桂陽人。年七歲喪母，哀號哭泣，不異常人。祖母憐之，嚼肉食之，覺有味便吐去。
蕭廣濟《孝子傳》曰：申屠勛，字君游，河內汲人。少失父，與母孤貧，傭作供養。夏天多蚊子，臥母床下，以身遮之。
又曰：宿倉舒，陳留尉氏人也。年七歲遭荒，父母饑苦。倉舒求自賣與潁川王氏，得大麥九斛。後王氏免之，累官，除上黨太守。後尋覓父母，經太原南郭，忽見母，遂還舊居。母卒，悲號而死。
又曰：王驚，廬陵石陽人。父喪未殯，假瘞宅後，野火燎，驚力不能救，投火而死。
又曰：嬀皓，字玄起，吳郡餘杭人。父昆，南都太守，被劾入重罪。皓年十六，髡頭詣闕，通章不省。皓不飲食，懷石腰中，但詣公卿。及行路時，輒出石置地，叩頭流血覆面，莫不傷懷，遂奏理昆罪。
又曰：伏恭，字叔齊，琅琊東武人也。伯父大司徒湛，孝謹敦睦，世號「伏不鬥」。恭事後母著孝，建武初累遷太僕。上臨辟雍，於萬人中拜司空，衆以恭孝行，故先之。
又曰：朱百年，會稽山陰人。家貧，母以冬月亡，無絮，自此不衣綿帛。與同縣孔凱善。時寒月，就孔宿，飲酒醉眠，孔以臥具覆之，百年覺，引去。謂孔子曰：「綿定意溫。」因流涕悲慟。
又曰：郭世道，會稽永興人。年十四喪父，事後母勤身供養。婦生男，夫婦共議養此兒所廢者大，乃瘞之。母亡服竟，追思未嘗釋衣。
又曰：桑虞，字子綱，魏郡黎陽人，晉黃郎沖之子。喪父，虞年十四，毀瘠過禮，日食百粒，以糝藜藿。
又曰：何子平，廬江適人。事母至孝。爲楊州從事，月俸得白米輒貨市粟麥。人或問之，答曰：「尊老不辦，常得生米，何容得食白粲？」有贈鮭〈音圭。〉者，不可寄家則不肯受。母喪，年將六十，有孺子之慕。宋大明末，饑荒，八年不得營葬，晝夜號叫。居室不蔽雨日，兄子伯與爲葺治，子平曰：「我情事未申，天地一罪人，屋何宜覆？」
《孟宗別傳》曰：宗事母至孝，母亦能訓之以禮。宗初爲雷池監，奉魚於母，母還其所寄，遂絕不復食魚。後宗典知糧�，乃表陳曰：「臣昔爲雷池監，母三年不食魚；臣若典糧�，臣母不可以三年不食米。臣是以死守之。」
《世說》曰：晉王祥事繼母朱氏甚謹。家有奈樹結子殊好，常使守之。時大風雨至，祥猶抱樹而住。母常夜持刀往祥所暗斫之，值祥私起，刃及被而已。祥知母怪意不已，因跪前請死。朱氏於是感悟，愛之如己子。
《搜神記》曰：吳猛，蜀人。小兒時，在父母傍臥，時夏月多蚊，而終不搖扇，懼蚊虻之去我及父母也。
