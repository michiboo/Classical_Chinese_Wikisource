
《史記》曰：韓信伐趙，引兵未至井陘口三十里，止舍。選輕騎二千人，人持一赤幟，從間道萆山而望趙軍，〈如淳曰：萆音蔽，依山自覆蔽也。〉誡曰：「趙見我走，必空壁逐我，若疾入趙壁，拔趙幟，立漢幟。」乃使萬人先行，背水陣。趙軍望見，大笑。平旦，信建大將旗鼓，鼓行出井陘口，趙開壁擊之，大戰良久。於是信、張耳佯棄旗鼓，走水上軍。水上軍開入之，復疾戰。趙果空壁爭漢旗鼓，逐韓信，張耳。韓信、張耳已入水上軍，軍皆殊死戰。信所出奇兵二千騎，候趙空壁逐利，則馳入趙壁，皆拔趙旗，立漢赤幟二千。趙軍不能得信等，欲歸，還壁，壁皆漢赤幟，而大驚，以謂漢皆已得趙王將矣，兵遂亂，遁走。於是漢兵夾擊，大破虜趙軍，斬成安君氵氐水上，〈徐廣曰：氵氏音遲。〉擒趙王歇。信諸將問信曰：「兵法：『右背山陵，前左水澤。』今者將軍令臣等反背水陣，臣等不服。」然竟以勝，此術何也？」信曰：「此兵法不曰陷之死地而後生，置之亡地而後存？此所謂驅市人而戰，其勢非置之死地，使人人自爲戰。今予之生地則皆走，寧尚可得而用之乎！」諸將皆服，曰：「善。非所及也。」
又曰：越與吳戰，敗，范蠡獻吳粟十萬斛而蒸之。吳言粟好，盡付民種之，不生，明年大饑。越遂伐吳，滅之。
又曰：天下兵起，沛公西入武關，欲以二萬人擊秦關下軍，張良曰：「秦兵尚強，未可輕也。臣聞其將屠者子，賈竪易動以利，願且留壁，使人先行，爲五萬人具食，益張旗幟諸山之上，爲疑兵，令酈食其持重寶秦將。」〈貪而忽名，可貨以賂。〉秦將果畔，欲連和俱西襲咸陽。沛公欲聽之，良曰：「此獨其將欲叛，士卒恐不從。不從必危，不如因其懈怠擊之。」沛公乃引兵擊之，秦兵大敗。
又曰：項籍圍漢王於滎陽，漢將紀信詐降，以故漢王得出走入關，收其兵欲復東。袁生說漢王曰：「漢與楚相距滎陽數歲，漢常中困。願君王出武關，項羽必引兵南走，王深壁，令滎陽、成皋間且得休息。使韓信等平河北趙地，連燕、齊，君王乃復走滎陽，未晚。如此則楚所備者多，力分，漢得休息，復與之戰，破楚必矣。」漢王從其計，出軍宛、葉間，與黥布行收兵。項羽聞漢王在宛，果引兵南。漢王深壁不與戰。終以此弊楚。
又曰：漢王至南鄭，諸將及士卒皆歌思歸。韓信說漢王曰：「項羽王諸將之有功者，而獨居南鄭。是遷也，軍吏士卒皆山東之人，日夜跂而思歸。及其鋒而用之，可以成大功。天下已定，人皆自寧，不可復用，不如決策東向，爭權天下。」漢王從之，終滅項籍。
又曰：漢楚相持，項羽自擊漢將彭越於梁，令其將大司馬曹咎守成皋。漢將挑楚軍，咎怒，渡汜水戰漢將，後半涉，漢擊大破之。
又曰：漢王與韓信、彭越期會擊楚軍，至固陵，會楚擊漢軍，大破之。漢王謂張良曰：「諸侯不從約，奈何？」對曰：「楚兵且破，信、越未有分地，其不至，固宜。君王能與分天下，今可立致。不即，事未可知。君王能自陳以東傅海，盡與韓信；睢陽以至�城，與彭越，使各自爲戰，則楚易敗也。」乃發使者告韓信、彭越，皆報請令進兵，幷至垓下，遂破項籍軍。
又曰：漢王與諸侯兵共擊項羽，決勝垓下。韓信將三十萬自當之。孔將軍居左，費將軍居右，漢王在後。絳侯、柴將軍在漢王後。項羽之卒可十萬。韓信先合，不利，卻。孔將軍、費將軍縱，楚兵退。信復乘之，大敗垓下。
又曰：破項羽於垓下。羽兵尚衆，漢兵圍之，皆爲楚歌。楚人久苦征戰，困敗思歸，遂潰。〈《通典》曰：斯亦攻心之機也。〉
又曰：漢王遣將韓信擊魏，魏王盛兵蒲阪，塞臨晉。信乃益爲疑兵，陳船欲度臨晉，而伏兵從夏陽以木罌缻度軍，〈以木爲器如罌缻。以渡軍無船且尚密也。〉襲安邑。虜魏王豹。
又曰：吳王濞反，〈濞，匹備反。〉漢將周亞夫率師禦之，壁於下邑。吳師奔壁東南，亞夫備西北。吳師果以精兵奔西北，不得入，大敗。
《漢書》曰：先零、〈音憐。〉罕開〈音。〉二種羌皆解仇，合黨爲寇，漢將趙充國討之，守便宜上書曰：「先零羌虜欲爲背叛，故與罕、解仇，然其私心恐漢兵至，而罕、開背之也。臣愚以爲其計請擊先零，若先擊罕羌，零必助之。今虜馬肥饒精，擊之恐不能傷害，適使先零施德於罕羌也。堅其約，合其黨。虜交堅黨合，誅之用力數倍，臣恐國家憂累猶十數年，不一二歲而已。先誅先零，則罕、開之屬不煩兵矣。」宣帝從之，果如其策。
又曰：王莽末，光武起兵據昆陽城時惟有八九千人。莽遣將王邑、嚴尤討之，軍到城下者十萬，光武留王鳳等守城，與李軼等十餘騎夜出，旣至郾、定陵，悉發諸營兵。嚴尤說王邑曰：「昆陽城小而堅，今假號者在宛，亟進大兵，〈亟，急也。紀力切。〉彼必奔走，則昆陽自服。」邑曰：「吾昔以虎牙將軍圍翟義，坐不生得，以見責。今將百萬之衆，過城而不能下，何謂耶？」遂圍之數十里，列營百所，雲車十餘，瞰臨城中，旗幟蔽野，埃塵連天，鉦鼓之聲聞數千里。或爲地道，或�朋橦城。〈�朋，薄萌切。〉積弩亂髮，矢下如雨，城中負楯而汲。王鳳等乞降，不許。光武遂與諸營部俱進，自將部騎千餘人，前去大軍四五里而陣。尋、邑亦遣千兵餘合戰。光武奔之，斬首數十級。諸部喜曰：「劉將軍平生見小敵怯，今見大敵勇，甚可怪也。且復居前，請助將軍！」光武復進，尋、邑兵卻，諸部兵乘之，斬首數百千級。連勝，遂因而大敗。〈《通典》曰：王邑違九攻宛，所以敗也。〉
又曰：王郎起河北。郎鉅鹿郡太守王饒據城，光武圍數十日，連攻不克。耿純說曰：「久守王饒，士衆疲�，不如及大兵精銳進攻邯鄲。若王郎已誅，王饒不戰自服矣。」從之，乃留兵守鉅鹿，而進軍邯鄲，屯其郭北。郎數出戰，無利城守，急攻之二十餘日。郎少傅李立爲反間，開門內漢兵，遂拔邯鄲郎黨悉平。
又曰：曹操圍袁尚，鑿池環城。初令淺，示若可越，城中望見，笑而不出。操令一夜浚之，廣深二丈，決漳水以潰之，自五月至八月，城中餓死者過者。
《後漢書》曰：朱穆舉度尚，自右校令擢荊州刺史，擊桂陽蒼梧盜賊。尚躬率部曲，與同勞逸，廣募雜種諸蠻夷，明設購賞，進擊，大破之，降者數萬人。桂陽宿賊渠帥卜陽、潘鴻等畏尚威烈，徙入山谷。尚窮追數百里，遂入南海，破其三屯，多獲珍寶。而陽、鴻等黨衆猶盛，尚欲擊之，而士卒驕富，莫有鬥志。尚計緩之則不戰，逼之則逃亡，乃宣言卜陽、潘鴻作賊十年，習於攻守，今兵寡少，未易可進，當須諸郡所發悉至，爾乃幷力攻之。申令軍中，恣聽射獵。兵士喜悅，大小皆相與從禽。尚乃密使所親客潛焚其營，珍積皆盡。獵者來還，莫不泣涕。尚人人慰勞，深自咎責，因曰：「卜陽等財實足富數代，諸卿但不幷力耳。所亡少少，何足介意！」衆聞咸憤踴，尚敕令秣馬蓐食，明旦，徑赴賊屯。陽、鴻等自以深固，不復設備，吏士乘銳，遂大破平之。尚出兵三年，群寇悉定。
又曰：廉范爲雲中太守。會匈奴大入塞，烽火日通。故事，虜入過五千人，移書傍郡。吏欲傳檄求救，範不聽，自率士卒拒之。虜衆盛而範兵不敵。會日暮，令軍士各交縛兩炬，三頭火，營中星列。〈用兩炬交縛如十字，其頭，手執一端，使敵人望之，疑兵士之多。〉虜遙望火多，謂漢兵救至，大驚。待旦將退，範乃令軍中蓐食，晨往赴之，〈蓐食，早起食於寢蓐中也。〉斬首數百級，虜自相轔籍，死者千餘人，〈轔，轢也。藉，相蹈藉也。〉由此不敢復向雲中。
又曰：耿恭與匈奴戰，恭以毒藥傅矢。傳語匈奴曰：「漢家箭神，其中瘡者必有異。」因發強弩射之。虜中矢者，視瘡皆沸，遂大驚。會天暴風雨，隨而擊之，殺傷甚衆。匈奴震怖，相謂曰：「漢兵神，眞可畏也！」遂解去。
又曰：耿敕諸校會，〈會，猶集也。〉後五日攻西安。張藍聞之，晨夜儆守。至期夜半，敕諸將皆蓐食，會明至臨淄城。護軍荀梁等爭之，以爲宜速攻西安。曰：「不然。西安聞吾欲攻之，日夜爲備。然臨淄出不意而至，必驚擾，吾攻之一日必拔。撥臨淄即西安孤，張藍與步隔絕，必覆亡去，所謂擊一而得兩者也。若先攻西安，不卒下，頓兵堅城，死傷必多。縱能拔之，張藍引兵還奔臨淄，幷兵合勢，觀人虛實，吾深入敵地，後無轉輸，旬月之間，不戰而困。諸軍之言，未見其宜。」遂攻臨淄，半日拔之，入據其城。
又曰：高峻據高平，猶不下，帝議遣使降之。乃謂寇恂曰：「爲吾行也。若峻不降，引耿等擊之。」恂奉璽書與峻，峻遣軍帥皇甫文出謁，辭禮不屈。恂怒，將誅文。諸將諫曰：「高峻精兵萬人，率多強弩，西遮隴道，連年不下。今欲降之，而反戮其使，無乃不可乎？」恂不應，遂斬之。遣其副歸告峻曰：「軍帥無禮，已戮之矣。欲降，急降；不欲，固守。」峻惶恐，即日開城門降。諸將皆賀，因曰：「敢問殺其使而降其城，何也？」恂曰：「皇甫文，峻之腹心，其所取計者也。今來，辭意不屈，必無降心。全之則文得其計，殺之則峻亡其膽，是以降耳。」諸將皆曰：「非所及也。」
又曰：吳漢在河北，時鬲縣五姓共逐守長，據城而反。〈鬲，縣名，屬平原郡，故城在今德州西北。五姓蓋當地強宗豪右也。鬲，音革。〉諸將爭欲攻之，漢不聽，曰：「使鬲反者，皆守長罪也。敢輕冒進兵者斬。」乃移檄告郡，使收守長，而使人謝城中。五姓大喜，即相率歸降。諸將乃服，曰：「不戰而下城，非衆所及也。」
