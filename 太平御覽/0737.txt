
《後漢書》曰：章帝時，有壽光侯者，〈壽姓。《風俗通》云：壽於姚吳大夫。〉能劾百鬼眾魅，令自縛見形。其鄉人有婦為魅病，侯為劾之，得大蛇數丈，死於門外。又有神樹，人止者輒死，鳥過丈必墜。侯復劾之，樹盛夏枯落，見大蛇長七八尺，懸死其間。帝聞而徵之，謂曰：「吾殿下夜半後常有數人，絳衣被髪，持火相隨。豈能劾之乎？」侯曰：「此小怪，易消耳。」帝偽使三人為之，侯劾，三人登時仆地無氣。帝大驚，曰：「非魅也，朕相試耳。」解之而蘇。
又曰：徐登萬者，閩中人也。本女子，化為丈夫，善為巫朮。
又曰：趙炳字公阿，東陽人，能為越方。時遭兵亂，疾疫大起，二人遇於烏傷溪水之上，〈酈元長注《水經》曰：吳宇溪出吳寧縣，烏傷之烏傷務溪在今婺州義烏縣東也。〉遂結言約，共以其朮療病。各相謂曰：「今既同志，且可試各所能。」登乃禁溪水，水為不流。炳復吹禁枯樹，樹即生荑。〈《易》曰：枯楊生荑。王弼注云：荑者，楊之秀也。〉二人相視而笑，共行其道焉。登年長，炳師事之。貴尚清儉禮神，惟以東流水為酌，削桑皮為脯。但行禁架，所療皆除。〈禁架即禁朮也。〉後登物故，炳東入章安，百姓未之知也。炳乃故升第屋，梧鼎而爨，主人見之驚忄。〈捂，支也。忄，忙也。〉炳笑不應。既而爨熟，屋無損異。又嘗臨水求渡，船人不和之。〈和猶許也。俗本作者知誤也。〉炳乃張蓋坐其中，長笑呼風，亂流而濟。
《吳志》曰：賀齊討山賊，中有善禁者，每當交戰，官軍刀劍皆不得拔，弓弩射矢皆還自向，輒致不利。齊有長思，乃曰：「吾聞金有刃者可禁，蟲有毒者可禁，其無刃、毒則不可禁。彼必能禁吾兵也，必不能禁無刃物矣。」乃多作勁木棒，選勇力精卒五千人為先登，盡捉棒。彼山賊恃其善禁，不嚴備。於是官軍以白棒擊之，彼禁不復行。打煞者萬計。
蕭子顯《齊書》曰：陳顯達，南彭城人。顯達出杜姥宅大戰，被賊矢中左眼，拔箭而鏃不出。地黃村潘嫗善禁，先以釘釘柱中，嫗禹步作氣，釘即時出，乃禁顯達目中鏃，出之。
又曰：顧歡弟子鮑靈綬門前有一株樹，本十餘圍，上有精魅，數見影動，印樹即枯死。山陰白石村多邪病，村人告訢求哀，歡住村中為講《老子》，規地作獄，有頃，見狐黿龜自入獄中者甚多，即命煞之，病者皆愈。又有病邪者問歡，歡曰：「家書有否？」曰：「惟有《孝經》。」歡曰：「可取置病人枕邊，恭敬之，自差。」病者果愈。人問其故，答曰：「善衤襄惡，正勝邪。此病者所以瘳。」
《北齊書》曰：崔子武，季舒之族孫也。幼時宿於外祖揚州刺史趙郡李憲家，一夜，夢一女，姿色甚麗，自雲封龍王女，願與崔郎私通。子武悅之，牽其衣裙，微有裂綻。未曉，告辭，結帶而別。至明訪問，乃是山神。遂往祠中觀之，旁畫女，容狀即夢中見者，裂裙尚存，結帶猶在。子武自是通夢，惚恍成疾。後逢醫禁之，乃絕。
《隋書》曰：張文詡常有腰疾，會醫者自言善禁，文詡令禁之，遂為刃所傷，至於頓伏床枕。醫者叩頭請罪，文詡遽遣之。
《唐書》曰：葉法善嘗於東都凌空觀設壇醮祭，城中士女競往觀之。俄頃，數十人自投於火中。觀者大驚，救之而免。法善曰：「此皆魅病，於吾法所攝耳。」問之果然。法善悉為禁劾，其病遂愈。
《六韜》曰：武王代殷，丁侯不朝，太公乃畫丁侯於策，三箭射之。丁侯病困，卜者占云：「祟在周。」恐懼，乃請舉國為臣。太公使人甲乙日拔丁侯著頭箭，丙丁日拔著口箭，戊己日拔著腹箭，丁侯病稍愈。四夷聞，各以來貢。
《異苑》曰：永嘉陽童，孫權時俗師也。嘗獨乘船往建寧，泊在渚次。宵中，忽有一鬼來，欲擊童，因起謂曰：「誰敢近楊童者？」鬼即稽顙，云：「實不知是楊使者。」童便敕使乘船飛迅駃，有過猛帆，至縣乃遣之。
又曰：趙侯少好諸朮，姿形悴陋，長不滿數尺。以盆盛水，閉目作禁，魚龍立見。侯有白米為鼠所盜，乃把刀畫地作獄，四面開門，向東嘯，群鼠俱到，咒曰：「凡非啖者過去。」有止者十餘，剖腹看，藏有米宰繕。曾徒跣須履，因仰頭微吟，雙屐自至。有笑其形容者，便佯說以酒打向口中，即掩鼻不脫，仍稽顙謝過，著地不舉。永康有騎石山，山上有石人騎石馬。侯仰指之，人馬一時落，首今猶在山下。
《神仙傳》曰：嚴青常從弟子家夜歸，都督夜行逢青，呵問何人夜行。青亦厲聲問曰：「汝是何人，而夜行？」都督怒應付。不知是青，因叱從兵，使錄夜行人。青亦復叱，其從人曰：「皆縛夜行人。」青便去。而都督及從者數十人，人馬皆不復得去。明旦，行人見都督，問何為在此，都督曰：「事狀如此。」行人曰：「必是嚴公也。」都督曰：「我不能得動，可法余家。」家人知之，往叩頭啟謝青。自說昨宵不知是先生，乞得放遣。青乃大聲曰：「解遣昨宵所錄行人還去。」都督乃得去，其後夜行，每見行人，先逆問：「非嚴公乎？」
又曰：王方平降蔡經家北舍。有陳姓者，失其字，嘗罷尉也。聞經家有人，乃詣門叩頭乞求拜見。方平遣人引前與語，此人便乞得隨從驅使，比於蔡經。方平曰：「君且起向日方。」平從後視之，言曰：「噫，君心敘不正，終不可教以仙道也。當授君以地上主者之職。」臨去，以符並一傳著小箱中，以與陳尉，告言：「此不令君度世也，能令君本壽自出百餘歲也。可禳災治病者，命未終及無罪過者，君以符到其家，便愈矣。若有邪鬼血食作禍祟者，君便以此以敕，社吏當收送其。心中亦當知其輕重，臨時以意治之。」陳尉以此符治病，有效。事之者數百家，壽一百一十歲而死。後弟子行其符，不效也。
《抱朴子》曰：治金瘡，以氣吹之即斷痛。登山蛇虺毒蟲中人，在近者，就以氣禁之。其相遠者，或數十里，便延治之，呼其姓名而咒之。男也，吹我右手，記識其時，後校問之，皆即時愈也。又有介象者，能以氣禁一里中愈。居人炊之，不得蒸。以氣禁樹上群鳥。即墮地。又於茅上爨火煮雞，熱而茅不ㄡ。又禁刀矛以刺人腹，以椎打之，刃曲而不復入。又燒釜正赤而立上久之，不知熱。以錢投於沸釜湯中，亦探取錢而手不灼。能令一市人皆坐，不得起。
《說文》曰：幻，相詐幻惑幻人，從反予。
《周書》云：無或張為幻。
《後漢書》曰：永寧元年，西南夷撣國王詣闕，獻樂及幻人，能變化吐火，自支解，易牛馬頭。元會在庭作，安帝與群臣共觀，大奇之。
又曰：安帝時作九賓樂，有含和賓利之獸從西方來，戲於庭，入釬︻，激水化成魚，嗽水作霧，化成黃龍，長八丈，出水游戲於庭，炫熠日光。
又曰：解奴辜、張貂者，亦不知是何郡國人也。皆能隱淪出入不由門戶。奴辜能變易物形，以誑幻人。
《晉書》曰：郭璞將促裝去，愛主人婢，無由而得，乃取小豆三斗，繞主人宅散之。主人晨起，見赤衣人數千圍其家，就視則滅。甚惡之，請郭璞，曰：「君家不宜畜此婢，可於東南二十里賣之，慎勿爭價，則此妖可除也。」主從之。璞陰令人賤買此婢。復為符投井中，數千赤衣人皆反縛，一一自投於井，主人大悅。璞攜婢而去。
《後魏書》曰：悅般國貞君九年遣使朝貢，並送幻人。稱能割人喉脈令斷，擊人頭令碎陷，皆血出，淋漓數升，或盈斗。以草藥令嚼咽之，須臾血止。世祖恐言是虛，乃取死囚試之，皆驗。
崔鴻《北涼錄》曰：玄始十四年七月，西域貢吞刀吐火秘幻奇伎。
《北齊書》曰：由吾道榮，琅琊人也。初，晉陽有人甚明法朮，為人傭力，無識之者。道榮聞之，訪得其人。其人以道尚，將法授之，謂道榮曰：「我本恆山仙人，有罪，為天官所謫。今限滿，將歸鄉里。卿且送吾至於汾水。」及至汾河，值水暴至。其人乃臨水禹步，以一符投水中，流便絕。徐自沙石上渡河而去。道榮嘗至遼陽山中，夜逢猛獸，以杖畫地成大坑，猛獸遂走。
《唐書》曰：顯慶元年，上御安福門樓觀大，胡人慾持刀自刺，以為幻戲。上不許之，乃下詔曰：「如聞在外有婆羅門胡等，每於戲處，乃將劍刺肚，以刀割舌，幻惑百姓，極非道理。宜並遣發還蕃，勿令久住。」仍約束邊州，若更有此色，並不須遣入朝。
《金樓子》曰：周穆王時，西極有化人，入水火，貫石及山川，移城邑，乘虛不墜，觸實不礙，千變萬化，不可窮極。穆王為起中天之台，鄭衛奉承雲之樂。日日獻玉衣，月月薦玉食，幻人猶不肯舍，乃攜王至幻人宮，稱以金銀，絡以珠玉，鼻口所納，皆非常人間物也。由是王心厭宮室。幻人曰：「易之耳。」王悅，遂肆志遠游。
《西京雜記》曰：余所知有鞠道龍善為幻朮，向余說古事。有東海人黃公，少時為幻，能刺蛇御虎，珮赤金為刀，以絳繒束髪，立興雲霧，坐成山河。及衰老，氣力羸憊，飲酒過度，不能復行其朮。
又曰：淮南王好方士，皆以朮見，遂後畫地為江河，攝土為山嶽，噓呼為寒暑，噴嗽為雨露。王亦卒與諸方士俱去。
《異苑》曰：高陽新城叟，晉咸寧中為淫祠妖幻置署百官，又以木自鑒，輒見所署置之人，衣冠麗然。百姓信惑，京都翕習。收而斬之。
又曰：上虞孫湲奴多諸幻伎。元嘉初叛，建安中復出民間，治人頭風，流血滂沲，噓之便斷創。又即斂虎傷，蛇噬煩毒，乘死禁護，皆差。向空長嘯，則群雀來萃。夜咒，蚊虻悉皆死於側。至三十年，於長山為本主所得，知有朮，慮必亡叛，約縛枷鎖，極為重復。明日，己失所在。
《搜神記》曰：永嘉中，有天竺胡人來渡江南，其人有數朮，能斷舌復續之，吐火。所在人士聚觀，試其斷時，先以舌示賓客，然後刀截，血流覆地，乃取置器中，傳以示人，視之舌頭，半舌猶在。既而還取續之，坐有頃，坐人見舌則如故，不知其實斷否。其續斷，取絹布，與人各執一頭，對剪一斷之，己而兩段合，將視之，則復還連絹，尾故體。時人多疑，以為幻。陰乃試之，真繼絹也。其吐火，先有藥在器中，取一片與黍飴合之，再三吹呼。而己張口，火滿口中，因就，取以爨，則火也。又取書紙及繩縷之屬投火中，眾共視之，見其燒燃消糜乃盡。及舉而出之，故向物也。
《靈鬼志》曰：太元十二年，有道人外國來，解吞刀吐火，珠玉金銀，說其所授朮師曰：「衣非沙門也。」行見一人擔，擔上有小籠子，可授升余，語擔人云：「吾步行疲極，欲寄君擔。」擔人甚怪之，慮是狂人，便語之云：「自可爾，君欲何許自厝耶？」其人答云：「若見許，正欲入籠子中。」籠不便，擔人逾怪之，乃下擔入籠中。籠更不大，其人亦不更小，擔之亦不覺重於先。既行數里，樹下住食，擔人呼共食，云：「我自有食。」不肯出。止住籠中飲食，器物羅列，餚膳豐腆亦辯，乃呼擔人來食。未半，語擔人：「我欲婦共食。」腹中吐出一女子，年二十許，衣裳容貌朮美，二人共食。食慾竟，其夫便臥。嬌語擔人云：「我有外夫，欲來共食，夫覺，君勿道之。」婦便口中出一年少丈夫，食籠中便有三人，寬急之事，亦復不異。有頃，其夫動如欲覺，婦便以外夫內口中。夫起，語擔人曰：「可去。」即以婦內口中，次及食器物。此人既至國中，有一家大富，資財巨萬，而性慳吝。語擔人云：「試為君破慳。」即至其家，有好馬甚珍之，系在柱上，忽失去，尋索不得。明日，見馬在五升罌中，終不可破，便語：「君作百人廚，以周一窮乏，馬得出耳。」主人即作之，畢，馬還在柱下。明早，其父母在堂上，忽然不見，舉家惶怖，不知所在。開裝器，忽然見父母在澤中，不知何由，復往請之，其人云：「君當更作千人飲食，以飴百姓窮者。」當時便作，父母在床也。
《幽明錄》曰：安城人，俗巫也，善於幻朮。每至祠神時，擊鼓宰三牲，積薪燃火盛熾，束帶入火中，章紙燒盡而開，形骸衣服猶如初時。王疑之為江祠王，當酒行，為王刷頭簪，荷葉為帽，與王亦當，不覺有異，到坐之後，荷葉乃見，一坐驚駭。
桓譚《新論》曰：方士董仲君犯事系獄，佯死，目陷蟲爛，故知幻朮靡所不有。又能鼻吹口歌，聳眉動目。荊州有鼻飲之蠻，南城有頭飛之夷，非為幻也。
孔偉《七引》曰：弄幻之士，因時而作。殖種菜，立起尋尺。投芳送臭，賣黃售白。麾天興雲霧，畫地成江海。
