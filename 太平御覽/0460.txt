
《釋名》曰：說者，述也，宣述人意也。
《左傳》曰：晉人將尋盟，齊人不可。叔向告於齊曰：「明王之制，使諸侯歲聘以志業，間朝以講禮，再朝而會以示威，再會而盟以顯昭明。自古以來，未之或失。」齊人懼。
又曰：晉卻缺言於趙宣子曰：「衛不睦，故取其地，今已睦矣，可以歸之。叛而不討，何以示威？服而不柔，何以示懷？非威非懷，何以示德？」趙宣子悅，歸衛匡、戚之田。
又曰：吳人執衛侯，子服景伯謂子貢曰：「子盍聞見太宰？」乃請束錦以行。語及衛故，子貢曰：「衛君之來也，必謀於其衆。或欲或否，是以緩來，欲來者，子之黨也。其不欲來者子之仇也若執衛君，是墮黨而崇仇也。難以霸乎？」太宰說，乃舍衛侯。
又曰：晉、楚會於虢。季武子伐莒，取鄆，莒人告於國會。楚告於晉曰：「請戮其使。」趙孟請諸楚，曰：「魯雖有罪，其執事不避難，疆埸之邑，一彼一此，何常之有？去煩宥善，莫不競勸。」固請諸楚，楚人許之，乃免叔孫。
又曰：楚伍舉奔鄭，將遂奔晉。聲子將如晉，遇之於鄭郊。聲子曰：「吾必復子。」還如楚，令尹子木與之語。聲子曰：「椒舉今在晉矣。晉人將與之縣，以叔向。彼若謀害楚國，豈不爲患？」子木懼，言諸王，益其祿爵而復之。聲子使椒鳴逆之。
又曰：晉侯秦伯圍鄭，佚之狐言於鄭伯曰：「國危矣。若使燭之武見秦君，師必退。」燭之武夜縋而出，出見秦伯，曰：「秦、晉圍鄭，鄭既知亡，鄭而有益於君，敢以煩執事。越國以鄙遠，君知其難也，焉用亡鄭以陪鄰。夫晉何厭之有？既東封鄭，又欲肆其西封，不闕秦，焉取之闕秦以利晉，惟君圖之。」秦伯悅。
《傳》曰：吳伐楚，入郢，申包胥如秦乞師，曰：「吳爲封豕、長蛇，薦食上國。虐始於楚，寡君失守社稷，越在草莽。使下臣告急，曰：夷德無厭，若鄰於君，疆埸之患也。逮吳之未定也，君其取分焉。若以君靈撫之，世以事秦。」立，依於庭墻而哭，日夜不絕聲，勺飲不入口七日。秦師乃出。
又曰：楚子饗魯昭公於新台，好以大屈。既而悔之。啓強聞之，見公。公語之，拜賀。公曰：「何？」對曰：「齊與晉、越欲此久矣。寡君無�與也，敢不賀乎？」公懼，乃反之。
《戰國策》曰：蘇秦死，其弟蘇代欲繼之，乃北見燕王噲曰：「臣，東周之鄙人也。至燕庭觀王之群臣下吏，大王天下明主也！」王曰：「何如？」曰：「臣聞之，明主也，務聞過，不欲聞其善。臣請謁王之過。」
又曰：濮陽人呂不韋賈於邯鄲，見秦質子楚，說之。乃說秦王后弟陽泉君曰：「王后無子。子楚，賢才也，棄在趙，王后誠請而立之，是有子也。」陽泉君入說王后，王后爲請而歸之，爲太子也。
又曰：張儀爲秦連橫，說韓王曰：「夫違禍而求福計，莫如事秦。今王西面事秦，以攻楚，秦王必喜。」
又曰：蘇秦說李兌，抵掌而談。兌送秦以明月之珠、和氏之璧。
《戰國策》曰：齊宣王因燕喪，攻取十城，蘇秦爲燕說齊王，再拜而賀，因仰而吊，齊王案戈曰：「何慶吊相隨之速也？」對曰：「人之饑所以不食烏喙者，以爲雖愈饑充腹，而與死同患。」齊乃歸燕城。
《戰國策》曰：應侯使人召蔡澤。蔡澤入，曰：「夫四時之序，功成者去。君何不歸相印，讓賢者而授之？必有伯夷之廉，長爲應侯，而有喬松之壽。孰與禍終此哉？」應侯曰：「善。」乃延入坐，爲上客。
又曰：楚免淖齒於柱國，游騰爲楚王曰：「秦有上群午者，重兵之戰，請秦王曰：『必無與楚戰。』王曰：『何也？』對曰：『南方火也，西方金也，金之不勝火，亦必矣。』秦王不聽，其戰不勝。今午又請秦王必與楚戰，南方火，西方金也。楚正夏中年而免其柱國，此所謂內自滅也。」楚懼，復置淖齒。
又曰：齊欲伐魏，魏使人謂淳于髡曰：「齊欲伐魏，能解患惟先生也。」淳于髡曰：「諾。」遂入說齊王曰：「楚，齊之仇敵也；魏，齊之與國也。夫伐與國，使仇敵制其餘弊，名醜而實危，爲王不取也。」齊王曰：「善。」乃不伐魏也。
又曰：趙、魏攻華陽，韓謁急於秦，冠蓋相望，秦不救。韓相國謂由餘曰：「事急！願公雖病，爲一宿之行。」由余見穰侯，穰侯曰：「急乎？」由餘對曰：「未急也。彼韓急，則將變矣。」穰侯請發兵救韓，大敗趙魏於華陽之下。
又曰：昭陽爲楚伐魏，覆軍殺將，得八城，移師而攻齊。陳軫爲齊王使，見昭陽，再拜，賀戰勝。起而請問：「楚之法，覆軍殺將，其官爵何也？」昭陽曰：「官爲上柱國，爵爲上執�。」陳軫曰：「今小貴矣。又移師攻齊，而不知止者，身且死，爵且偃。」昭陽車而歸之。
又曰：范雎謂秦王曰：「大王之國，北有甘泉、谷口，南注涇、謂，右隴、蜀，左關、阪，戰車千乘，奮卒數百萬。以秦卒之勇，車騎之多，以當諸侯，譬若放韓盧而逐狡兔也，霸王之業可致。今反閉關不敢窺兵于山東者，是穰侯爲秦謀不忠，大王之計有所失也！」
又曰：秦王謂趙使諒<豸艮>曰：「豹、平原君數欺弄寡人。趙能殺此兩人則可；若不能殺，請率諸侯受命邯鄲城下。」諒毅曰：「趙豹、平原君，親寡君之母弟也，猶大王之有葉陽、涇陽君，夫以孝悌聞於天下，衣服之便於體，膳啖之兼於口，未嘗不分與焉？衣裘無非大王之服。今受大王之嚴令以報，敝邑之君不敢弗行，無乃傷君之心乎？」
《戰國策》曰：趙且伐燕。蘇代爲燕謂趙惠王曰：「今者來，過川，蚌方出曝，而鷸啄其肉，蚌掩鷸喙。鷸曰：『今日不雨，明日不雨，蚌將爲脯。』蚌亦謂鷸曰：『今日不出，明日不出，必見死鷸。』兩者不相舍，漁者得而幷擒之。今趙且伐燕，燕、趙久相持，臣恐強秦之爲漁父也。故願王熟計之。」惠王曰：「善！」乃止。
《戰國策》曰：昭陽爲楚伐魏，移兵而攻齊。陳軫爲齊王使，見昭陽，曰：「今子既貴矣，王非置兩令尹也！臣竊爲公譬之可乎？楚有祠，錫其舍人酒一卮，舍人相謂曰：數人飲之不足，一人飲之有餘，請畫蛇，先成者飲酒。一人蛇先成，乃左手持卮，右手畫蛇，曰：吾能爲足。爲足未成，一人蛇成，奪其卮曰：蛇故無足，子安能爲足？遂飲其酒。畫蛇足者，終亡其酒。公攻魏殺將，得八城。又移師亦攻齊，齊畏公甚，公以是名足矣！冠之非可重也，戰無不勝而不知止者，身且死，爵且偃，猶爲蛇足也。」昭陽以爲然，解軍而歸。
又曰：衛客事魏王，三年不得見。乃見梧丘先生，許之以百金。先生曰：「諾。」乃見魏王，曰：「吾聞秦出兵，未知所之。願王專事秦，無有他計。」王曰：「諾。」客趨出，至郭門而返，曰：「臣恐王事秦之晚也！夫人於事己者過急，於事人者過緩。今王於事己緩，安能急於事人？衛客事王五年不得見，臣以是知王緩也。」魏王趨見衛安。曰：蘇秦爲楚合從說韓王曰：「夫以韓卒之勇，被堅甲，帶利劍，一人當百，不足雲也。夫以韓卒之勁與王之賢，乃欲事秦，爲天下笑，無過此者！大王事秦，秦必求宜陽、成皋。今茲效之，明年又求之，予之則無地以給，不予則棄前功而受後禍。大王之地有盡而秦之求無厭，以有盡之地而應無已之求，鄙語曰：『寧爲鶏口，不爲牛後。』今西南交臂而事秦，何異牛後乎？」
又曰：秦王與中期爭論而不勝，秦王大怒，中期徐行而去。人爲說秦王曰：「此悍人也，中期！�遇明君故也，遇桀紂必殺之矣！」王因弗罪。
又曰：秦令樗里疾以車百乘入周，周君迎之甚敬。楚王怒，讓周，以其重秦客也，游騰爲周君謂楚王曰：「秦者，虎狼之國也，有獨吞之意，周君懼焉。」楚王乃說也。
又曰：司馬錯與張儀爭論於秦惠王前。錯欲伐蜀，儀曰：「不如伐韓。」王問其說，對曰：「親魏善楚，下兵三川，塞に轅、緱氏之口，當屯留之道，此王業也。」
又曰：惠施爲韓、魏交，令太子鳴質於齊。王欲見，朱倉謂王曰：「何不稱病？臣請說晏子曰：魏王之年長矣。今有病，公不如歸太子以德之。不然，公子高在楚，將內而立之。是齊抱空質而行不義也！」王從之，太子得還。
又曰：范睢謂秦王曰：「秦、韓之地形相錯如綉；秦之有韓，若木之蠹，爲秦害者，莫大於韓王。」
又曰：張儀爲秦連橫，說韓王曰：「諸侯不料兵之弱。而聽從人之甘言；不顧社稷長利，而聽諛人之說，詿誤人言，無過此矣。」
《戰國策》曰：燕文公時，秦惠王以其女爲燕太子婦。文公卒，殤王立，齊宣王因燕喪攻，取十城。蘇秦爲燕說齊王，再拜而賀，因仰而吊。曰：燕雖弱小，強秦之婿。王利其十城，而深與秦爲仇。王能聽臣，莫如歸燕城，卑辭以謝秦。是王棄強仇而立厚交也。」齊王大悅，乃歸燕城。
又曰：齊楚約而欲攻魏，魏有唐雎見秦王曰：「今齊楚之兵已在魏郊矣，大王之救不至，魏急則割地而約，王雖欲救之，豈有及哉！」秦王遽發兵赴魏，魏復存，唐雎之說也。
又曰：楚絕齊，齊舉兵攻楚。陳軫謂楚王曰：「不如以地東解於齊，而西謀於秦矣。」
又曰：文信侯欲攻趙，而廣河間，使張唐相燕，張唐辭之。少庶子甘羅曰：「臣請行之。」甘羅見張卿，即曰：「今文信侯自請卿相燕，而卿不肯行，臣不知卿死所之處矣！」卿曰：「請孺子而行。」令庫具車，廄具馬，府具幣，行有日矣。
《戰國策》曰：東周欲爲稻，西周不下水，東周患之。蘇子謂東周君曰：「臣請使西周下水，可乎？」乃往見西周之君曰：「君之謀過矣！今不下水，所以富東周也。今其人皆種禾，君若欲東周之乏，不若一下水，以病其所種。下水，東周必復種稻；種稻而復奪之。若是，則東周之人可令一仰西周而受命於君矣。」西周君曰：「善。」遂下水，蘇子亦得兩全矣。
又曰：司馬錯與張儀爭論於秦惠王前。錯欲伐蜀，儀曰：「不如伐韓。」王問其說，曰：「臣聞欲富者務廣其地，欲強者務富其人，欲王者務崇其德。三資者備，而至道興矣。」王曰：「善。」起兵伐蜀。
又曰：司馬錯與張儀爭論於秦惠王前，錯欲伐蜀，儀曰：「不如伐韓。」王問其說，對曰：「親魏善楚，下兵三川，誅周王之罪，侵楚、魏之地。周自知不救，九鼎寶器必出。據九鼎，案圖籍，挾天子以令天下，天下莫敢不聽，此王業也。」
又曰：蘇秦發書，陳篋，爲揣摩，曰：「安有說人主不能出金玉錦綉，取相之尊者乎？」
又曰：司馬錯與張儀爭論於秦惠王前，錯欲伐蜀，儀曰：「不如伐韓。」王問其說，對曰：「臣聞爭名於朝，爭利於市，今三川周室，天下之市朝也，而王不爭焉，顧爭於戎狄。」
又曰：秦將急攻韓，韓王安使公子韓非西入秦，上書說秦王曰：「唇亡齒寒。故曰兵者兇器，陛下試聽臣之計，則從者困而趙孤，天下可蠶食也。」
又曰：以秦卒之勇，車騎之多，以當諸侯，譬若放韓盧而逐駑兔也。
又曰：司馬錯與張儀爭論於秦惠王前，錯欲伐蜀，儀曰：「不如伐韓。」王問其說，對曰：「案圖籍，挾天子以令天下。」錯曰：「不然。蜀，戎翟之長也，以秦攻之，譬如使豺狼逐群羊。」王曰：「善。」起兵伐蜀。
又曰：蔡澤對應侯曰：「君之祿位貴盛而身不退，竊爲君危之。物盛則衰，天下之常數也。」
又曰：張登謂趙、魏曰：「齊欲伐河東。何以知之？齊之羞與中山之爲王甚矣，今召中山，與之遇而許之王，是欲用其兵也。豈若令大國先與之王，以止其遇哉？」趙、魏許諾，果與中山之王而親之，中山東絕齊而從趙、魏。
又曰：蘇秦爲燕說齊王，歸燕之十城。人有毀蘇秦於燕王左右：「賣國反臣也，將作亂。」蘇秦恐得罪，歸而燕王不復官也。蘇秦見燕王曰：「臣，東周之鄙人也，無尺寸功，而王親拜之於廟，朝而禮之於廷。今臣爲王卻齊之兵，而攻得十城，宜以益親；今者而王不官臣，人必有不信，傷臣於王者。臣之不信，王之福也。」
《史記》曰：初，沛公引兵過陳留，酈生上謁，沛公拔吊曰：「延客入。」酈生入，揖，謂沛公曰：「今足下甚若，暴衣露冠，將兵助楚討不義，足下何不自喜也。臣願以事見。」
又曰：李斯說秦王曰：「夫以秦之強，大王之賢，足以滅諸侯成帝業。」秦王乃拜斯爲長史，聽其計。
又曰：田常欲爲亂於齊，移兵欲伐魯。子貢見吳王，說曰：「齊與吳爭強，竊爲王危之。」王曰：「善。雖然，子待我伐越而聽子。」子貢曰：「王必惡越，請東見越王，令出兵以從。」吳王大悅，乃使子貢之越，越王許諾也。
又曰：田常欲伐魯，子貢至齊，說田常曰：「君之伐魯過矣，不如伐吳。」吳王果與齊人戰於艾陵，大破齊師。故子貢一出，存魯亂齊。
《戰國策》曰：鄒忌以鼓琴見威王，王悅而舍之右室。須臾，王鼓琴，鄒忌推戶入曰：「善！鼓琴。夫大弦濁以春者，君也；小弦廉折以清者，相也；擢之深而令人愉者，政令也；鈞以鳴，大小相益，因推而不害者，四時也。故曰：琴音調而天下正也。」
又曰：秦圍邯鄲急，且降，平原君甚患之。邯鄲傅舍吏子李同說平原君曰：「誠能令家之所有盡散，以饗士，士方其危苦之時易得耳。」於是，平原從之，得敢死之士三千。李同遂與三千人赴秦軍，秦軍爲之卻三十里。
《史記》曰：漢王數困滎陽、城皋，酈生曰：「今燕、趙已定，惟齊未下。臣請得奉明詔說齊王，使爲漢稱東藩。」上曰：「善！」
又曰：范增說項梁曰：「君江東楚將，皆爭附君者，以君代楚將爲能復立楚之後也。」於是項梁然其言也。
又曰：范陽人蒯通說范陽令曰：「竊聞公之將死，故吊。然賀公得通而生。」
又曰：韓非《說難》曰：「計利害以難其攻，直指是非以飾其身，以此相持，說之氏也。」
《戰國策》曰：蘇秦說六國從合，秦爲從長，幷相六國，喟然嘆曰：「使我有洛陽負郭田二頃，豈能佩六國相印乎？」於是散千金以賜宗族。
又曰：張儀說燕昭王曰：「今王事秦，秦王必喜，趙不敢妄動。」燕王曰：「今大客幸教之，請西面而事秦王耳。」
《戰國策》曰：張儀聞蘇秦死，乃說楚王曰：「夫爲從者，無以異於驅群羊而攻猛獸。獸之與羊，不格明矣。今王不與獸而與群羊，臣竊聞爲大王之計過。」
又曰：韓非知說之難，爲《說難》書曰：「所說實爲厚利而顯爲名高者也，而說之以名高，則陽收其身而實數疏之；說以厚利，則陰用其而言顯榮其身。」
又曰：漢王使隨何說淮南王，隨何曰：「項王伐齊，大王宜悉淮南之衆爲楚軍前鋒。今乃提空名以向楚，臣竊爲大王不取也。」淮南王陰許，畔楚與漢。
又曰：李斯詣秦，會莊襄王卒，乃求爲秦相呂不韋舍人。不韋賢之，任以爲郎。李斯因以得說秦王。秦王乃拜爲長史，聽其計。
