
《孟子》曰：禹惡旨酒而好善言。
《孔叢子》曰：平原君與子高飲，強子高酒，曰：「有諺云：『堯、舜千鍾，孔子飲百觚，子路嗑嗑，尚飲百榼。』古之賢聖，無不能飲，子何辭焉？」子高曰：「以予所聞，聖賢以道德兼人，未聞飲酒。」
《列子》曰：夫醉者之墜於車也，雖{疒尓}>不死。骨節與人同，犯害與人異，其神全也。乘亦不知也，墜亦不知也，死生驚懼不入乎其胸，是故遌物而不慴。彼得全於酒而猶若是，況得全於天乎？
《韓子》曰：晉平公與群臣飲。飲酣，乃喟然而嘆曰：「莫樂為人君，惟其言而莫之違！」師曠侍坐於前，援琴撞之。公披衽而避，琴傷於壁。公曰：「大師誰撞？」師曠曰：「今者有小人言於側者，故撞之！」公曰：「寡人也。」師曠曰：「嘻！是非君人者之言也！」左右請除之，公曰：「釋之，以為寡人戒。」
又曰：齊桓公飲酒醉，遺其冠，恥之，三日不朝。管仲曰：「此非有國之恥也，公胡不雪之以政？」公曰：「善！」因發倉賜貧窮，論囹圄出薄罪。處三日而民歌之，曰：「公胡不復遺冠乎？」
又曰：宋人有少者欲效善。見長者飲無余，亦自飲而盡之。
王孫子《新書》曰：楚莊王攻宋，廚有臭肉，樽有敗酒。將軍子重諫曰：「今君廚肉臭而不可食，樽酒敗而不可飲；而三軍之士，皆有飢色。欲以勝敵，不亦難乎？」莊王曰：「請有酒投之士，有食饋之賢。」
《淮南子》曰：楚會諸侯，魯、趙皆獻酒於楚王。主酒吏求酒於趙，趙不與。吏怒，乃以趙厚酒易魯薄者奏之。楚王以趙酒薄，遂圍邯鄲。
《抱朴子》曰：鄭君釀酒，酒成，因以附子、甘草屠內酒中，暴令，如雞子大。一丸投一斗水，立成美酒。
又曰：葛仙公每飲酒醉，常入門前陂中，竟日乃出。曾從吳主到列州，還大風，仙公船沒。吳主謂其已死。須臾從水上來，衣履不溼，而有酒色，云：「昨為伍子胥召，設酒，不能便歸，以淹留也。」
《呂氏春秋》曰：肥肉厚酒，務以自強，命曰爛腸之食。
《韓詩外傳》曰：夫飲食之禮，不脫屨而即序者，謂之禮；跣而上坐者，謂之宴。能飲者飲之，不能飲者已，謂之區；齊顏色，均眾寡謂之沉；閉門不出者謂之湎。故君子可以宴，可以區；不可以沉，不可以湎。
《黃石公記》曰：昔者良將用兵，人有饋一單醪者。使投之於河，令將士迎流而飲之。夫一單醪不能味一河水，三軍思為之死，非滋味及之也。
賈誼《新書》曰：晉師伐虢，虢公出奔至澤中，曰：「吾飢渴甚！」其御者進清酒腶脯，問御曰：「汝何故諂諛？」曰：「恐君必亡，所以儲也。」虢公作色怒，御者曰：「臣言誤也。君所以亡者，天下皆不肖，疾公賢也。」虢公喜，據軾而笑。飢倦，乃枕御者膝而臥。御以塊代其膝而去，虢公因餓死。
《神異經》曰：西北海外有人長二千里，兩腳中間相去千里，腹圍一千六百里。但日飲天酒五升，不食五穀魚肉，惟飲天酒。忽有飢時，向天仍飲。好游出海間，不犯百姓，不千萬物，與天地同生。
又曰：西北荒中有酒泉，此酒美如肉，清如鏡。其上有玉樽，取一樽，復一樽，與天地同休，無時。飲此酒，人不死不生。
《東方朔別傳》曰：武帝幸甘泉，長平阪道中有蟲，赤如肝，頭目口齒悉具。先驅馳還以報，上使視之，莫知也。時朔在屬車中，令往視焉。朔曰：「此謂怪氣，是必秦獄處也。」使案地圖，果秦獄地。上問朔：「何以去之？」朔曰：「夫積憂者，得酒而解。」乃取蟲置酒中，立消。賜朔帛百匹。後屬車上盛酒，為此故也。
《說苑》曰：魏文侯與大夫飲，使公乘不仁為觴政，曰：「飲若不盡，浮之大白。」文侯不盡，公乘不仁舉白浮君也。
又曰：吳王從民飲酒，子胥諫曰：「昔白龍下清冷之淵，化為魚，漁者射中其目，白龍上告天。王舍萬乘，從布衣，恐有射目之患也。」
《論衡》曰：東鳳至，酒湛溢。按，酒味酸，從東方木也。味酸，故酒湛溢也。
又曰：文王飲酒千鍾，孔子百觚。聖人胸腹小大與人均等，若飲千鍾，宜食百牛；能飲百觚，則能食十羊。使文王身如防風，孔子身如長狄。文王、孔子，率禮之人，垂譽後世，豈千鍾百觚耶？紂車行酒，騎行炙，二十日為一夜。按，紂以酒為池，因謂車行酒；以肉為林，因為騎行炙耳。或是覆酒滂沲於地，因以為池；釀酒積糟，因以為丘；懸肉似林，因言肉林耳。
《西京雜記》曰：司馬相如還成都，以所服裘，就市陽昌貰酒，與卓文君為歡。
《典論》曰：孝靈末，百司湎酒，酒千文一斗。常侍張讓子奉為太醫令，與人飲，輒去衣露形，為戲樂也。
又曰：洛陽令郭珍，家有巨億。每暑召客，侍婢數十，盛裝飾，羅縠披之，袒裸其中，使進酒。
又曰：劉表有酒爵三：大曰伯雅，次曰仲雅，小曰季雅。伯雅容七升，仲雅六升，季雅五升。又設大針於杖端，客有酒，輒以刂之，驗醉醒也。
《博物志》曰：劉玄石曾於中山酒家沽酒，酒家與千日酒飲之，至家大醉。其家不知，以為死，葬之。後酒家計向千日，往視之，雲已葬。於是開棺，醉始醒。俗云：「玄石飲酒，一醉千日。」
又曰：西域有葡萄酒，積年不敗。彼俗傳云：可至十年；欲飲之，醉彌日乃解。
《古今記》曰：烏孫國有青田核，得水則有酒味，甚淳美如好酒。飲盡隨更注水隨成。不可久，久則苦不可飲。名曰青田酒。
《世說》曰：鍾毓、鍾會少有令譽。其父晝寢，因共偷服散酒。父時覺，且托寐以觀之。毓拜而後飲，會飲而不拜。父問其故，毓曰：「酒以成禮，不敢不拜。」問會，會曰：「偷酒乃非禮，所以不拜。」
又曰：阮籍遭母憂，在晉文王座進酒肉。司隸何曾亦在座，曰：「明公方以孝理天下，而阮籍以重哀顯於公座，飲酒食肉。宜流之海外，以正風教！」文王曰：「嗣宗毀頓如此，君不能共憂之。宜且有疾，而飲酒食肉，固喪禮也。」籍飲啖不輟，神色自若。步兵校尉尉，廚中有貯酒數百斛，阮籍乃求為步兵。〈或云：籍與劉靈飲步兵廚中，酒未盡，並醉而物故。皆好事者為之。籍景元年卒，太始中靈猶存焉。〉
又曰：劉靈縱酒放達，或脫入衣裸形在室中。人見譏之。靈曰：「我以天地為棟宇，室屋為禈衫，諸君何以和我禈中？」
又曰：張季鷹縱任不拘，時人號為江東步兵。或謂之曰：「卿乃縱適一時，獨不為身後名也？」張答曰：「使我有身後名，不如即時一杯酒！」
又曰：阮宣子嘗步行，以百錢掛杖頭。至酒店便獨酣暢。雖當世貴盛不肯詣也。
又曰：山季倫為荊州，時出酣暢。人為歌曰：「山公時一醉，徑造高陽池，日暮倒載歸，酩酊無所知。時復乘駿馬，倒著白接籬，舉手語葛強，何如并州兒？」〈高陽池在襄陽，強是其愛將，并州人也。《襄陽記》曰：漢侍中習郁於峴山南依范蠡養魚法作魚池，池邊有高堤，皆種竹及長楸，芙蓉覆水，是游宴名處也。季倫游此池，未嘗不大醉而還，恆曰：「此是我高陽池也！」〉
又曰：鴻臚孔群好飲酒，王丞相語云：「卿恆飲酒，不見酒家復瓶布？日月久則糜爛。」群曰：「公不見糟中肉，乃更堪久！」群常與親舊書云：「今年田得七百斛秫米，不了麴蘗事。」
又曰：周顗，字伯仁，風德雅重深遠。危亂，還江東。積年恆大飲酒，嘗經三日不醒，人謂之三日僕射。
又曰：諸阮能飲酒。仲容至宗人間共集，不復用常杯酌，以甕盛酒。賓坐相向，大酌更飲。時有群豬來飲酒，去上便共飲之。
又曰：桓公有主簿善別酒，輒令先嘗，好者謂「青州從事」，惡者謂「平原督郵」。青州有齊郡，平原有革縣。從事言至齊，督郵言至革上住。
又曰：王孝伯問王大：「阮籍何如司馬相如？」王大曰：「阮籍胸中壘隗，故須澆之。」〈言同相如，惟有酒異。大，悅小字。〉王大嘆曰：「三日不飲酒，覺形神不復相親。」〈宋明帝《文章志》曰：嗜酒，一飲或連日不醒，自號上頓也。諺以大飲為上頓，起於憂也。〉王孝伯云：「名士不須奇才，但使常得無事痛飲酒，讀《離騷》，便可稱名士也。」
《神仙傳》曰：孔元方者，專修道朮。元方為人，惡衣疏食，飲酒不過一斗，年百七十餘歲。道成，人或請元方同會。人人作酒令，次至元方作令，元方無所說，直以一杖柱地。因把杖倒豎頭在下，足在上，以一手持酒，倒飲之。人莫能為也。
《列仙傳》曰：酒客者，梁市上酒家客也。作酒常美，日售萬錢。有過逐之，主人酒便酸敗。
《異苑》曰：有虹食薛願釜中水盡。願輦酒飲之，虹吐金滿釜，因置豐富也。
《益部耆舊傳》曰：楊子拒妻，劉臣公之女，字奉漢。有四男二女。拒早亡，教道閨門，動有法則。長子元珍，嘗出飲酒，自輿而歸。母不見，十日，諸弟謝過乃見。數責曰：「夫飲酒有節，不至沉湎者，禮也。汝乃沉荒，慢而無禮，自為敗首，何以帥先諸弟！」
郭仲產《湘州記》云：衡陽縣東南有酃湖，土人取此水以釀酒，其味醇美，所謂酃酒。每年嘗獻之。晉平吳，始薦酃酒於太廟是也。
《時鏡新書》曰：晉海西令問董勛云：「正旦飲酒，先飲小者，何也？」勛曰：「俗以小者得歲，故先以酒賀之；老者失時，故後飲酒。」
《十洲記》曰：瀛州有玉膏，如酒味，名曰玉酒，飲數斗輒醉，令人長生。
《南嶽夫人傳》曰：夫人設王子喬瓊蘇綠酒。
《孝子傳》曰：蔡順，字君仲。母飲酒，吐嘔顛倒。恐母中毒，嘗母吐驗之。
《楚辭》曰：蕙餚設兮蘭籍，奠桂酒兮椒漿。
又曰：屈原曰：「眾人皆醉，惟我獨醒。」漁父曰：「眾人皆醉，何不餔其糟而歠其醨？」
《梁四公記》曰：高昌遣使獻乾蒲桃凍酒。帝命傑公迓之，謂其使曰：「蒲桃七是洿林，三是無半。凍酒非八風谷所凍者，又無高寧酒和之。」使者曰：「其年風災，蒲桃不熟，故駮雜凍酒。奉王急命，故非時耳。」帝問傑公群物之異，對曰：「蒲桃，洿林者，皮薄味美；無半者，皮厚味苦。酒是八風谷凍成者，終年不壞。今臭其氣酸，洿林酒滑而色淺，故云然。」
《嶺表錄異》曰：南中釀酒，即先用諸藥別淘漉，粳米漉，旋入藥，和米搗熟，即綠紛矣。熱水溲而團之，形如飠飠主，以指中心刺作一竅。布於簟席上，以苟杞搆葉罨之，其體候好弱，一如造曲法。既而以藤篾貫之，懸於煙火之上。每醞一年用幾個餅子，固有恆准矣。南中地暖，春、冬七日熟，秋、夏五日熟。既熟，貯以瓦甕，用糞掃火燒之。〈亦有不燒者，為清酒也。〉大抵廣州人多好酒，晚市散，男兒女人倒載者，日有三二十輩。坐酒行，即兩面羅列，皆是女人。招呼鄙夫，先令嘗酒。盎上白瓷甌謂之瓦刮，一瓦三文，不持一錢。來去嘗酒致醉者，當壚嫗但笑弄而已。蓋酒賤之故也。
