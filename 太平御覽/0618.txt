
《尚書·序》曰：古者，伏羲氏之王天下也，始畫八卦，造書契，以代結繩之政。由是文籍生焉。伏羲、神農、黃帝之書，謂之《三墳》，言大道也；少昊、顓頊、高辛、唐、虞之書，謂之《五典》，言常道也；至於夏、商、周之書，雖設教不倫，雅語奧義，其歸一揆。是故歷代寶之，以爲大訓。八卦之說，謂之《八索》，求其義也。九州之志，謂之《九丘》；丘，聚也，言九州所有，土地所生，風氣所宜，皆聚此書也。《春秋左氏傳》曰：「楚左史倚相能讀《三墳》、《五典》、《八索》、《九丘》。」即謂上世帝王遺書也。
《左氏傳》曰：晉荀躒如周，籍談爲介。王謂籍談曰：「昔高祖孫伯司晉之籍，以爲大政，故曰「籍氏」。汝司典之後，何故忘之？」
《漢書·藝文志》曰：昔仲尼沒而微言絕，七十子終而大義乖，故《春秋》分爲五，〈韋昭曰：謂左氏、公羊、�梁、鄒氏、夾氏也。〉《詩》分爲四，〈韋昭曰：謂毛氏、齊、魯、韓也。〉《易》有數家之傳。戰國縱橫，真僞分爭，諸子之言，紛然ゾ亂。至秦患之，乃燔滅文章，以愚黔首。漢興，改秦之敗，大收篇籍，廣開獻書之路。迄孝武世，書缺簡脫，禮壞樂崩，上喟然而稱曰：「朕甚閔焉！」於是建藏書之策，置寫書之官，下及諸子傳說，皆充秘府。
又曰：《古文尚書》藏於壁中。師古注曰：「《家語》雲︰孔騰字子襄，畏秦法峻急，藏《尚書》、《論語》、《孝經》於夫子堂壁中，而《漢記》曰孔鮒所藏。二說不同，未知孰是也。又後漢王莽征陳咸，咸遂稱疾篤，於是乃斂其家律令文書，藏於壁中也。」
《後漢書》曰：吳祐字季英，陳留長垣人也。父恢爲南海太守。祐年十二，隨從到官。夥覃殺青簡以寫經書，祐諫曰：「大人逾越五嶺，遠在海濱，其俗誠陋，然舊多珍怪，上爲國家所疑。此書若成，則載之兼兩。昔馬援以薏苡興謗，王陽以珍衣囊僥名，嫌疑之間，誠先賢之所慎。」恢乃止，撫其首曰：「吳氏世不乏季子矣。」
《魏志》曰：王修家不滿斗斛，有書數百卷。太祖嘆曰：「士不妄有名也。」
《蜀志》曰：向朗字巨達。潛心典籍，積聚篇卷，於時最多也。
《後唐書》曰：李者，博學多通，文章秀絕，家有奇書，時號「季書樓」。
《呂氏春秋》曰：《先識覽》桀將亡，太史令終古執其圖書而奔於商；紂將亡，內史向摯載其圖法出奔周。
《穆天子傳》曰：癸巳，至於群玉之山，容成氏之所守。山阿平無隘，四中繩。〈言皆平直。〉先王謂之策府。〈言往古帝王以爲藏策之府，所謂藏之名山者。〉
《莊子》曰：孔子西藏書於周室，〈藏其所著書於周者。〉子路謀曰：「由聞周家征藏史有老聃者，〈征藏，藏名也。〉免而歸居。夫子欲藏書，則當試焉。」孔子至老聃之門，而老聃不許也。
《博物志》曰：劉德治淮南王獄，得《枕中鴻寶秘書》，及其子向咸共奇之。德信黃白之術可成，謂神仙之道可致，卒亦無驗，乃以罹罪。
又曰：太古書今見存者，有神農《山海經》。《山海經》或雲禹所作，《素問》黃帝作，《連山》、《歸藏》夏所作，周時曰《易》。蔡邕雲《禮記·月令》，周公所作。《證法》、《司馬法》亦云周公所作。
《論衡》曰：倉頡作書，天雨粟，鬼哭虛也。案圖書文章，與書何異？鬼神惡書則河出圖，何也？若不惡爲書，何忽致怪？或作書時會鬼哭雨粟也耳。
伏滔《北征記》曰：皇天塢北，古時陶穴。晉時有人逐狐入穴，行十里許，得書二千餘卷。
《金樓子》曰：有細書《周易》、《尚書》、《周官》、《儀禮》、《禮記》、《毛詩》、《春秋》各一部，又寫《前漢》、《史記》、《三國志》、《晉陽秋》、《莊子》、《老子》、《肘後方》、《離騷》等合六百三十四卷，悉在一巾箱中，書極精細。
又曰：吾今年四十六歲，聚書來四十年，得書八萬卷也。河間之伴漢室，頗謂過之也。〈此金樓子自稱也。〉
《劉向別傳》曰：仇校者，一人持本，一人讀析，若怨家相對，故曰仇也。
《左傳》曰：晉師閏月濟於陰板。杜預注云︰「長曆推之，此年無閏月，疑爲『門五日』，五字上與門合也。」
《呂氏春秋》曰：有讀史者：「晉師三豕涉河。」子夏曰：「非也，是己亥也。夫己之與三相近，豕之與亥相似。」至晉而問之，則曰晉師己亥涉河也。
《漢書·藝文志》曰：成帝詔光祿大夫劉向校經傳諸子詩賦，步兵校尉任宏校兵書，太史令尹咸校術數，侍醫李柱國校方技。每一書已，向輒條其篇目，撮其指意，錄而奏之。會向卒，哀帝復使向子奉車都尉歆卒父業。歆於是總群書而奏其《七略》，故有《輯略》，有《六藝略》，有《諸子略》，有《詩賦略》，有《兵書略》，有《術數略》，有《方技略》。
《抱朴子》曰：書三寫以「魯」爲「胄」，以「帝」爲「虎」。
劉向《七略》曰：古文或誤以「見」爲「典」，以「陶」爲「陰」，如此類多。
潁容《春秋例》曰：漢興，博物洽聞著述之士，前有司馬遷、揚雄、劉歆，後有鄭衆、賈逵、班固，近即馬融、鄭玄。其所著作違義正者，遷尤多闕略。舉一兩事以言之；《史記》不識畢公文王之子，而言「與周同姓」；揚雄著《法言》不識六十四卦，雲「所從來尚矣」。
《後漢書》曰：和熹鄧太后從曹大家受經書兼天文算數，晝省王政，夜則誦讀。而患其謬誤，懼乖典章，乃博選諸儒劉珍等，及博士議郎、四府掾史五十餘人，詣東觀仇校傳記。
《蜀志》曰：向朗字臣達。年八十，手自校書，刊定謬誤也。
《晉書》曰：鄭默字思元。起家秘書郎，考核舊文，刪省浮穢。中書令虞松謂曰：「而今而後，朱紫別矣。」
又曰：齊王攸以禮自拘，鮮有過事。就人借書，必手刊其繆，然後反之。
《後周書》曰：元偉，世宗初拜師氏中大夫，受詔於麟趾殿刊正經籍。
又曰：明帝幼而好學，博覽群書，善屬文，詞彩溫麗。及即位，集公卿已下有文學者八十餘人，於麟趾殿刊校經史，又捃采衆書，自羲農以來訖於魏末，敘爲《世譜》，凡五百卷雲，所著文章十卷。
《唐書》曰：褚元量以內庫舊書，自高宗代即藏在宮中，漸致遺逸，奏請繕寫刊校，以引經籍之道。於是上令於東都乾元殿前施架排次，因大加搜寫，廣求天下異本，數年間，四部完備。
又曰：貞觀中，頒五經於天下。初，太宗以經籍去聖久遠，文字訛謬，詔前前中書侍郎顔師古刊正之。及成，又詔尚書左僕射房玄齡集諸儒討論得失。時諸儒習師說，舛謬已久，皆竊議非之。於是異端蜂起，師古一一辯答，取晉宋古本以相發明，所立援據詳明，或出其意表，諸儒皆驚所未聞，嘆服而去。太宗善之。
