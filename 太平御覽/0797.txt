
《漢書》曰：蒲類，王治天山西疏榆谷，去長安八千三百六十餘里。
《後漢書》曰：蒲類國，王居天山西疏榆谷。廬帳而居，逐水草。頗知田作，有牛、馬、駱駝、羊畜，能作弓矢，國出名馬。蒲類，本大國也，前西域屬匈奴時，蒲類王得罪單于，單于怒，徙蒲國人民六千餘口，內之匈奴右部阿惡地，號曰阿惡國。初徙居時，甚貧羸，不能者逃亡在山谷間，故得留為蒲類國雲。
《漢書》曰：小宛國，王治扜零城，去長安七千二百一十里，東與婼羌接。
《漢書》曰：精絕城國，王治精絕城，去長安八千八百二十里，地厄狹，西通扜彌四百六十里。
《漢書》曰：渠勒國，王治鞬都城，去長安九千九百五十里，東與戎盧接。
《漢書》曰：依耐國，王治去長安萬一百五十里，北至疏勒六百五十里。少谷，寄田莎車、疏勒。
《漢書》曰：無雷國，王治無雷城，去長安九千九百五十里。衣服類烏孫。
《漢書》曰：難兜國，王治難兜城，去長安一萬五千一百五十里，西與大月氏接。種五穀，有金、銀、銅、鐵，作兵。
《漢書》曰：孤胡國，王治車師柳谷，去長安八千餘里。
《漢書》曰：山國，王治去長安七千一百七十里。出鐵，民山居，寄田糴谷於焉耆。
《漢書》曰：烏貪訾離國，王治於婁谷，去長安萬三百三十里。
《漢書》曰：卑陸國，王治天山乾當谷，去長安八千六百八十里。
《漢書》曰：郁立師國，王治內咄谷，去長安八千八百三十里。
《漢書》曰：劫國，王治天山東丹渠谷，去長安八千五百七十里。
《漢書》曰：烏弋山離國，王治去長安萬二千二百里，不屬都護。烏弋地暑熱，其草木、畜產、五穀、果菜、飲食、宮室、市列、錢貨、兵器、金珠之屬，與罽賓同。有桃枝、〈桃枝似鹿，或名天祿。〉師子，犀牛。俗重妄殺。錢文為人頭，幕為騎馬。
《後漢書》曰：拘彌，王治寧彌城，去洛陽萬二千八十里。靈帝熹平四年，于闐王安國攻寧彌，殺其王，死者甚眾。戊巳校尉、西域長史各發兵，輔立寧彌侍子定興為王。
《後漢書》曰：德若國，王治東去洛陽一萬二千一百五十里，與子合相接，其俗皆同。
《後漢書》曰：高附國，在大月氏西南，其俗似天竺，而弱易服。善賈販，內富於財。所屬無常，天竺、罽賓、安息三國，強則得之，弱則失之。
《後漢書》曰：東離國，王治沙奇城，在天竺東南三千餘里。其地暑熱，風氣、物類與天竺同。有城十數。其人民男女皆長大，可八尺。乘象往來鄰國，有寇，乘象以戰。
《後漢書》曰：移支國，王居蒲類地。其民勇猛敢戰，以寇鈔為事。皆被髮，隨畜逐水草，不田作。
《後魏書》曰：者舌國，故康居國也，在破洛那西北，去代一萬五千四百五十里。大武延平三年，遣使朝貢。
《後魏書》曰：拔豆國，去代五萬一千里。國中出金、銀、雜寶、白象、水牛、犛牛、葡萄、五果，土宜五穀。
《後魏書》曰：烏利國，去代二萬五百里。國中出金玉、良馬、白疊，土宜五穀。
《後魏書》曰：者至拔國，都城在疏勒西，去代一萬一千六百二十里。其國東有藩賀那山，出美鐵、師子等。
《後魏書》曰：朱居國，在于闐西。其民山居，有麥，多林果。咸事佛，與于闐相類。役屬嚈噠。
《後魏書》曰：權烏摩國，故烏耗國也，其王治烏耗城，西接悉居半國，西南去代一萬二千九百七十里。
《後魏書》曰：伽色尼國，治伽色城，在萬斤南，去代一萬二千九百里。出赤鹽，多五果。〈按，此條與卷第七百九十三「伽色尼」重。〉
《後魏書》曰：薄知國，治城在伽色尼南，去代一萬三千三百二十里。
《後魏書》曰：牟知國，都牟知城，在忸密西南，去代二萬二千九百二十里。土平，禽獸、草木類中國。
《後魏書》曰：阿弗太汗國，治阿弗太汗城，在忸密西，去代二萬三千七百二十里。土平，多五果。
《後魏書》曰：呼似密國，治呼似密城，在阿弗太汗西，去代三萬七百里。土平，出金、銀、琥珀，有師子，多五果。
《後魏書》曰：諾色波羅國，治諾色波羅城，在忸密南，去代二萬三千四百二十八里。土平，宜稻麥，多五果。
《後魏書》曰：畢伽至國，治畢伽至城，東接忸密國，去代二萬三千七百二十八里。土平，少田殖，取稻麥於鄰國，有五果。
《後魏書》曰：伽不單國，治伽不單城，在悉萬斤西北，去代一萬二千七百八十里。土宜稻麥，有五果。
《後魏書》曰：伽倍國，故休密翎侯所治和墨城也。在莎車西，去代萬三千里。民居山谷間。
《後魏書》曰：折薛莫孫國，故雙靡翎侯所治雙靡城也。在伽倍西，去代一萬三千五百里，居山谷間。
《後魏書》曰：鉗惇國，古之貴霜翎侯所治護藻城也。在折薛莫孫西，去代一萬三千五百六十里。居山谷之間。
《後魏書》曰：弗敵沙國，古盼頓翎侯所治薄芳城也。在鉗惇西，去代一萬三千六百里。居山谷間。
《魏略》曰：臨兒國，《浮屠經》云：其國王生浮屠太子也，父曰屑頭耶，母曰莫耶。浮屠身服黃色，發青，乳有青毛，冬青。始莫耶夢白象而孕，及生，從母右脅出，墮地能行七步。漢哀帝元壽元年，博士景庸從月氏王使伊存口授《浮屠經》，其所載與《老子經》相出入，蓋以老子西出關，教胡為浮屠也。
《魏略》曰：貲虜，本匈奴之奴也。匈奴名奴婢為貲。始建武時，匈奴衰，分其奴婢亡匿在金城、武威、酒泉北，黑水東，畜牧逐水草，抄盜涼州，不與東部鮮卑同也。其種非一，有大胡、丁零羌雜處，並本亡奴婢也。
《魏書》曰：槃越國，一名漢越王，在天竺東南數千里，與益部相近。其人小大與中國人同。
《山海經》曰：西海中有鹽長國，其人烏首，亦名烏民。
《括地圖》曰：奇恆民，善為機巧，設百禽，為車飛，從風遠行。湯時，西風多，奇恆車至於豫州，湯破其車。十年，西風倒，乃令復作車遣歸。去玉門四萬里。
《玄中記》曰：玉門之西南，羌之東，有一國五六百戶，無他事役。國中有山，山上有祠廟。國人每歲出石類數千枚，輸於廟中，名霹靂尖，以給霹靂所用。從春雷出，而尖日減，至秋尖盡。
《玄中記》曰：扶伏民者，黃帝軒轅之臣，曰茄豐，有罪，刑而放之，扶伏而去，後是為扶伏民。去玉門關二萬五千里。
《沙州記》曰：大白蘭西北千二百里，有可蘭虜。風俗卑陋，從開辟後，口不知谷味，目不識五色，耳不聞六律五聲，是四夷中不臧者。土無所出，直大養群畜而已。戶落萬餘，然其人頑弱，不鬥戰，忽見異人，舉國便走。
《神異經》曰：西海之中有鵠國，男女皆長七寸，為人自然有禮，好經論跪拜。其人歲壽三百，行如飛，日行千里。百物不敢犯之，惟畏海鵠，鵠遇吞之，亦壽三百歲。人在鵠腹中不死，而鵠一舉千里。
《神異經》曰：西南大荒中有人焉，長一丈，腹圍九尺，踐龜蛇，戴朱烏，左手憑青龍，右手憑白虎。知河海升斛，識山石多少，知鳥獸言語，知百穀可食，識草木咸苦。名曰「聖」，一名「哲」，一名「仙」，一名「通」，一名「無不達」凡人見拜者，令人神知。
《外國圖》曰：無繼民，穴居食土，無夫婦。死則埋之，心不朽，百年復生。去玉門四萬六千里。
《外國圖》曰：錄民，穴居食土，無夫婦。死則埋之，肺不朽，百二十年復生。去玉門萬一千里。
《外國圖》曰：無首民，乃與帝爭神，帝斬其首，敕之北野，以乳為目，臍為口。去玉門三萬里。
《外國圖》曰：納民，陛居食土，無夫婦。死埋之，其肝不朽，八年復生。去玉門五萬里。
釋道安《西域志》曰：拘夷國，北去城數百里。山上有石駱駝，溺水滴下，以金、銅、鐵及木器、手掌承之皆漏，惟瓢瓠不漏，服之令人身臭，毛皮盡脫得止。其國有婆羅門守視。
釋道安《西域志》曰：波羅秦斯國，佛轉法輪、調達入地獄、土陷處，皆在其國。
釋道安《西域志》曰：于闐道中有鼠王國，大者如狗，小者如菟，著金袈裟，沙門過不禮，白衣不禮輒害人。
釋道安《西域志》曰：摩訶賴國，又南得訶賴國，有阿耨達山，王舍城在耨達山東南角，竹園精舍在城西，佛。六年苦行貝多樹，去城五十里。
釋道安《西域志》曰：羅衛國東西四百里，至波麗越國。波麗越國，即佛外祖國也。
釋道安《西域志》曰：胡國北有雞城，其人皆冠，象雞也。
支僧載《外國事》曰：和訶條國，在大海中，地方二萬里。大山名三漫屈，有石井，井中生千葉白蓮花數種。井邊石上有四佛足跡，每月六齋日，彌勒菩薩常以諸天神禮佛跡，畢，便飛去。國王長者常作金樹銀花、銀樹金花以供奉佛。
支僧載《外國事》曰：播黎日國者，昔是小國耳，今是外國之大都，流沙之外，悉稱臣妾。
支僧載《外國事》曰：舍衛國，今無復王，盡屬播黎日國，王遣小兒注，國人不奉佛法。
支僧載《外國事》曰：維耶離國，去舍衛五十由旬，由旬者晉言三十里。維摩詰家在城內。國人不復奉佛，悉事水火，餘外道也。
支僧載《外國事》曰：迦維羅越國，今無復王也。國人亦屬播黎日國，今尚精進。昔太子生時，有二龍，一吐水，一吐火，一冷一暖。今有二池，尚一冷一暖。
支僧載《外國事》曰：那訶維國，土豐樂，多民物。在迦維越南，相去三十里。
支僧載《外國事》曰：迦葉佛生碓國，今無復此國，故處在舍衛國西，相去三十里。
支僧載《外國事》曰：拘那舍國，牟尼佛所生也，亦名拘那舍，在迦維羅越西，相去復三十里。
支僧載《外國事》曰：彌勒佛，當生波羅奈國，是《屈陀羅經》所說，在迦羅越南。
支僧載《外國事》曰：拘宋婆國，今見過去佛四所，住處四屋。迦葉佛住中，教化四十年，釋迦文佛住五年，二佛不說。
支僧載《外國事》曰：罽密，小國耳，在舍衛之西。國王民人愉悉奉佛。土地寒，羅漢道人及沙門，到冬月日未中前飲少酒，過中後不復飲酒，食果。國屬大秦。
支僧載《外國事》曰：佛在拘私那竭國。佛欲入涅盤時，自然有寶床從地出，有八萬四千國王爭將佛歸，神妙天人曰：「佛應就此亡。」那竭王乃作金棺丹檀車送佛喪，積薪不燒自燃。王將舍利歸宮。八萬四千國興兵爭舍利，婆羅門分之，乃用金升量合利，得八斛四斗，諸國各得少許，還國各立浮屠。
支僧載《外國事》曰：摩竭提國，在迦維羅城之南，相去三十里由旬，有貝多樹，佛在此樹下坐六年。
