
《釋名》曰：書，庶也，紀庶物也；亦言著也，著之簡編永不滅也。
《說文》曰：依類象形之謂文，形聲相益之謂字，著於竹帛之謂書。
《廣雅》曰：書，如也；紀也。
《易》曰：上古結繩以治，後世聖人易之以書契，百官以治，萬民以察，蓋取諸《》。〈，決也。書契所以決斷萬事也。〉
《家語》曰：宓子賤，字不齊，仕魯為單父令。恐君聽用讒人，使己不得行其政，故請君近吏二人與俱。至官，令二吏書，輒掣其手，書不善，則從而怒之。吏患焉，辭歸魯，子賤曰：「子書甚不善，子勉而歸！」報於君曰：「宓子使臣書而掣搖臣肘。書惡而又怒臣。邑吏皆笑之，所以去之而來也。」君以問孔子，孔子曰：「不齊，君子也。其材任霸王之佐，屈節治單父以自試，意者其以此諫乎？」公寤，太息嘆曰：「寡人亂宓子之政而責其善數矣。」
《漢書》曰：陳遵，長八尺餘，長頭大鼻，容貌甚偉，略涉傳記，贍於文辭。性善書，與人尺牘，主皆藏去以為榮。
又曰：宣帝時，中郎將張彭祖，少與帝微時同席研書。及帝即尊位，彭祖以舊恩封陽都侯。
又曰：田學槃盂諸書〈孔甲二十六篇，雜家書。〉
《後漢書》曰：孫敬，字文寶。少時畫地學書，日進焉。
《東觀漢記》曰：樂成靜王黨善史書，喜正文字也。
《魏志》曰：胡昭善尺牘，動見模楷。衛覬好古文，鳥篆隸草無所不善也。
《晉書》曰：王羲之嘗詣門生家，見幾滑淨，因書之，真草相半。後為其父刮去之，門生驚懊者累日。
又曰：王羲之，山陰有道士好養鵝，羲之觀焉，意甚悅，固求市之，道士云：「為寫《道德經》，當舉群相贈耳。」羲之欣然寫畢，籠鵝而歸。
又曰：羲之每自稱：「我書比鍾繇當抗行，比張芝猶當雁行也。」曾與人書云：「張芝臨池學書，池水盡黑。使其人耽之若是，未必後之也。」
又曰：羲之嘗在蕺〈音戢〉山，老姥持六角竹扇賣之，羲之因書其扇，各為五字。姥初有慍色，乃謂姥曰：「但言是王右軍書，以求百錢。」姥如其言，人竟買之。他日，姥又持扇來，羲之笑而不答。
又曰：王獻之七八歲時學書，父羲之從後掣其筆，不得，嘆曰：「此兒後當復有大名！」常書壁，為方丈字，羲之甚以為能，觀者數百人。
又曰：謝安嘗問獻之：「君書何如君家尊？」答曰：「故當不同。」安曰：「外論不爾。」答曰：「人那得知。」
又曰：衛常，字巨山，轉黃門郎。常善草隸書，為《四體書勢》，曰：「昔在黃帝，創製造物。有沮〈側魚切。〉誦、蒼頡者，始作書契以代結繩，蓋睹鳥跡以興思也。因而遂滋則為之字，有六義焉：一曰指事，上下是也；二曰象形，日月是也；三曰形聲，江河是也；四曰會意，武信是也；五曰轉注，老考是也；六曰假借，令長是也。」
又曰：索靖作《書狀》，其辭曰：「聖皇御世，隨時之宜。蒼頡既生，書契是為。科斗鳥篆，類物象形。睿哲變通，意巧滋生。損之隸草，以崇簡易。百畢畢修，事業正厲。草書之為狀也，婉若銀鈎，漂若驚鸞，舒翼未發，若舉復安，蟲蛇虯，〈力幽切。〉或往或還。頹阿那以羸羸，類奮釁而桓桓。及其逸游ツ，乍正乍邪；騏驥暴怒逼其轡，海水窳隆揚其波；芝草蒲萄還相結，棠棣融融反其華；玄熊對踞於山嶽，飛燕相追而差池。舉而察之，又似乎和風吹林，偃草扇樹，枝條順氣，轉相比附，窈嬈〈奴鳥切。〉廉苫，隨體散布。紛擾擾以綺靡，中持疑而猶豫；玄螭狡獸嬉其間，騰猿飛鯢相奔趣。凌魚奮尾，蛟龍反據，投空自竄，張設互距。或若登高望其類，或若既往而中顧；或若倜儻而不群，或若自檢於常度。於是多才之英，篤藝之彥，役心精微，耽此文憲。守道兼權，觸類生變，離拆八體，靡形不判，去繁存微，本象末亂。上理開元，下周謹按，騁辭放手，雨行冰散，高音翰厲，溢越流漫。忽班班而成章，言奇妙之煥爛，體磊落而壯麗，姿光潤以璀璨。命杜度運其指，使伯英回其腕，著絕勢於紈素，垂百世之殊觀。」
《宋書·劉穆之傳》曰：高祖書素拙，穆之曰：「此雖小事，然宣被四遠，願公少復留意。」高祖既不能措意，又稟分有在，穆之乃曰：「公但縱筆為大字，一字徑尺，既足有所苞，且其名亦美。」高祖從之，一紙不過六十字便滿。
《齊書》曰：太祖善書，及登位，篤好不已。與王僧虔賭書畢，謂虔曰：「誰為第一？」僧虔對曰：「臣書臣中第一，陛下書帝中第一。」上笑曰：「卿可謂善自為謀矣。」
《宋書》曰：謝超宗謂王慈曰：「卿書可及虔公？」慈曰：「我之不及父，猶雞之不及鳳也。」時人以為名答。
《宋書》曰：江夏王鋒，字宣穎，高帝第十三子也。四歲好學書，畜於母張氏舍，張氏無紙，乃倚井欄為書，滿則洗之。已而復書，如此累月。又每晨不肯去窗塵，而就塵書。帝嘗使學鳳尾詔，一學即工。帝大悅，以玉麒麟賜之，曰：「以麒麟賞鳳尾矣！」
《梁書》曰：武帝論蕭子雲書曰：「筆力勁駿，心手相應，巧逾杜度，美過崔，當與元常〈鐘繇也。〉並驅爭先。」其後蕭子云為東陽太守，百濟國使人至建業求書，逢子雲維舟將發，使人於渚次候之，望舡三十許步前行。子雲遣問之，答曰：「侍中尺牘之美，遠流海外。今日所求，惟在名跡。」子雲乃為停船三日，書三十紙與之，獲金貨數百萬。性吝，自非答餉不書。好事者重加賂遺，以要其答。
又曰：顏協，博涉群書，工於草隸飛白。時吳人范懷約能隸書，協學其書，殆過真也。荊楚碑碣，皆協所書。時人有會稽謝善勛，能為八體六丈，方寸千言；京兆韋仲善飛白，並在湘東王府，善勛為錄事參軍，仲為中兵參軍。府中以協優於韋仲，而減於善勛。善勛飲酒至數升醉，後輒張眼大罵，雖復貴賤親疏，無所擇也。時謂之謝方眼，而胸襟夷坦，有士君子之操焉。
《後魏書》曰：崔潛為兄渾誄，手筆草本。會昌初，著作佐郎王遵業買書於市，而遇得之。計誄至今將二百載，寶其書跡，深秘藏之。武定中，遵業子松年以遺黃門郎崔季舒，人多摹拓之。
又曰：崔玄伯尤善草隸行狎之書，為世模楷。玄伯祖悅與范陽盧諶，並以博藝著名。諶法鍾繇，悅法衛瓘，而俱習索靖。諶傳子偃，偃傳子邈；悅傳子潛，潛傳玄伯。故魏初重崔、盧之書。
《唐書》曰：太宗嘗謂侍中魏徵曰：「虞世南死後，無人可與論書。」徵曰：「褚遂良下筆遒勁，甚得王逸少體。」太宗即日召令侍讀。嘗以金帛購求王羲之書跡，天下爭齎古書詣闕以獻，當時莫能辯其真偽。遂良備論所出，一無所誤。
又曰：虞世南，字伯施。同郡沙門釋智永〈智永，羲之裔孫。〉善學王羲之書，世南師焉，妙得其體，由是聲名籍甚。
又曰：柳公權，字誠懸。幼嗜學，十二能為詞賦。元和初，進士擢第，釋褐秘書省校書郎。李聽鎮夏州，辟為掌書記。穆宗即位，入奏事，帝召見，謂公權曰：「我於佛寺見卿筆跡，思之久矣。」即日拜右拾遺，充翰林侍書學士，遷右補闕，司封員外郎。穆宗政僻，嘗問公權用筆何盡善，對曰：「用筆在心，心正則筆正。」上改容，知其筆諫也。公權初學王書，遍閱近代筆法，體勢勁媚，自成一家。當時公卿大臣家碑板，不得公權手筆者，人以為不孝。外夷入貢，皆別署貨貝，曰：「此購柳書。」上都四明寺《金剛經》碑，備有鍾、王、歐、虞、褚、陸之體，尤為得意。文宗夏日與學士聯句，帝曰：「人皆苦炎熱，我愛夏日長。」公權續曰：「薰風自南來，殿閣生微涼。」時丁袁五學士皆屬繼，帝獨諷公權兩句，曰：「詞清意足，不可多得。」乃令公權題於殿壁，字方圓五寸，帝視之，嘆曰：「鍾、王復生，無以加焉！」
又曰：柳公權，大中初轉少師，中謝，宣宗召升殿，御前書三紙。軍容使西門季玄捧硯，樞密使崔巨源過筆。一紙真書十字，曰「衛夫人傳筆法於王右軍」；一紙行書十一字，曰「永禪師真草《千字文》得家法」；一紙草書八字，曰「謂語助者焉哉乎也」。賜錦彩瓶槃等銀器，仍令自書謝狀，勿拘真行，帝尤奇惜之。
又曰：歐陽詢，潭州臨湘人也。初學王羲之書，後更漸變其體，筆力險勁，為一時之絕。時人得其尺牘文字，咸以為楷范焉。高麗甚重其書，嘗遣使求之，高祖嘆曰：「不意詢之書名，遠播夷狄。彼觀其跡，固謂其形貌魁梧耶？」〈詢形體麼麼，故高祖有是言也。〉
又曰：歐陽通，詢之子也。早孤，母徐氏，教其父書。每遺通錢，紿云：「質汝父書跡之直。」通慕名甚悅，晝夜精力無倦，遂亞於詢。
《唐書》曰：龍朔二年四月，上自為書與遼東諸將。謂許敬宗曰：「許圉師常自愛朕書，可於朝堂開示。」圉師見，驚喜，私謂朝官曰：「圉師見古跡多矣，魏晉已後，惟稱二王。然逸少少力而研，子敬研而少力。今觀聖跡，兼絕二王，鳳翥鸞回，實古今書聖！」
又曰：太宗嘗於《晉史·右軍傳》後論之曰：「鍾書布縴濃，分疏密，霞舒雲卷，無所間然。但其體古而不今，字長而逾制。獻之雖有父風，殊非新巧，疏瘦如陵冬之枯樹，搓而無屈伸，拘束若嚴家餓隸，羈羸而不放縱。蕭子雲無丈夫之氣，行行如縈春蚓，字字若綰秋蛇，臥王於紙中，坐徐偃於筆下。以玆播美，豈非濫名耶？所以詳察古今，研精篆素，盡善盡美，其惟王逸少乎！」
又曰：孔若思早孤，母褚氏親自教訓，遂以學行知名。年少時，有人齎褚遂良書跡數卷以遺，若思惟受其一卷，其人曰：「此書當今所重，價比黃金，何不總取之？」若思曰：「若價比金寶，此為多。」更截去半以還之矣。
又曰：盧知猷器度長厚，文詞美麗。尤工書，一落簡翰，人爭模仿。
又曰：鐘紹京，虔州贛人也。初為司農錄事，以工書直鳳閣。則天時，明堂門額、九鼎之銘及諸宮殿門榜，皆紹京所題。
又曰：王涯既誅，涯家書數萬卷，侔於書府。前代法書名畫，人所保惜者，必以厚貨致之。不受貨者，必以官爵致之。厚為垣竅而藏之覆壁。至是，人破其垣取之，或剔取函奩金寶之飾，與其玉軸而棄之。
《蔡琰別傳》曰：琰對曹操曰：「乞給紙筆，真草惟命也。」
《邴原別傳》曰：原年五六歲，過書舍而泣，師曰：「何泣？」原曰：「孤子易傷感。夫書者，皆有父母也。今顧其書，故惻然涕零也。」師哀原言，而為之泣曰：「欲書不須費也。」遂就書。
《江偉家傳》曰：偉性善書，人得其手跡，莫不藏之以為寶。
《神仙傳》曰：東郭延服靈飛散，能夜書。〈言目明。〉
又曰：王遠，字方平，東海人也。博學，尤明天文、讖緯、《河》、《洛》之要，逆知天下盛衰之期。漢桓帝聞之，連徵不出。使郡國逼載詣京師，低頭閉口不肯答，乃題官門扇四百餘字，皆說方來。帝甚恐之，使刮去外字，復見，墨皆徹入版里。
《石虎鄴中記》曰：石虎有馬妓，著朱衣、進賢冠，立於馬上，馬走而作書，字皆端正。
《永嘉郡記》曰：昔王右軍游永嘉，經於惡道，右軍書南邊大石。今猶見墨跡，而字不甚了了。
《抱朴子》曰：英蔥實、天雄、鶴腦，服之令人夜書。
《孫卿子》曰：作書者眾，而蒼頡獨傳，用心一也。
《淮南子》曰：昔蒼頡作書，而天雨粟，鬼夜哭。〈高誘曰：有書契作，詐偽萌生，去本趨末，棄耕墾之業，而務錐刀之利，天知其將餓，故為雨粟也。鬼恐為文所劾，故哭也。鬼或作兔，兔恐有取毫為筆，害及之，故哭。〉
又曰：明月之光，可以遠望，而不可以細書也。
《慎子》曰：書契所以識公信也。
《隋巢子》曰：史皇產而能書。
《三輔決錄》曰：韋誕，字仲將。除武都太守，以書不得之郡，轉侍中，典作《魏書》，號《散騎書》，一名《大魏書》，凡五十篇。洛陽、鄴、許三都宮觀始就，命誕銘題，以為永制。以御筆墨皆不任用，因奏曰：「夫工欲善其事，必先利其器。用張芝筆、左伯紙及臣墨，兼此三具，又得臣手，然後可以逞徑丈之勢，方寸千言。」
《俗說》曰：桓玄取羊欣為徵西行軍參軍。玄愛書，呼欣就坐，仍遣信呼顧長康，與共論書至夜，良久乃罷。
《世論》曰：鍾會有異志，密白鄧艾有反狀。又會善效人書，於劍閣要艾章表，皆易其言，令倨傲，多有矜伐以疑之。
《論衡》曰：夫河出圖，雒〈與洛同。〉出書，聖帝明王之瑞應也。蒼頡作文字，筆與天地同，指與鬼神合，何惡而致雨粟鬼哭之怪哉？
又曰：書官諱丙日，雲蒼頡以丙日死也。
《世說》曰：韋仲將善書。魏明帝起殿安榜，使仲將登梯題之。既下，頭髪皓然，因是敕誡兒孫勿復學書。
王升之《懷舊序》曰：余與從甥孫道濟交好特至。昔寓荊州，同處一室，冬多閑暇，長共學書。余收而錄之，欲以為索居之愛，道濟因記紙末曰：「舅還山之日，覽此相存閑書。」見其手跡，皎若平日，悽悵傷心。
