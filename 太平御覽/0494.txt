
《說文》曰：詭，責也。又橫射物，爲詭詐，欺也。
《詩》曰：無縱詭隨，以謹無良。
《禮》曰：用人之智，去其詐。
《論語》曰：古之愚也直，今之愚也詐。
《戰國策》曰：楚懷王拘張儀，將殺之。靳尚爲請王之幸夫人鄭袖曰：「子亦自知且賤於王乎？」鄭袖曰：「何？」尚曰：「張儀者，秦王之忠信有功臣也，今楚拘之，秦王欲出之。秦王有愛女美，又簡擇宮中佳麗習音者以從之，資以金玉寶器，以上庸六縣爲湯沐邑，欲因張儀內之，楚王必受之而忘子，子疏必矣。」鄭袖遽說楚王出張子。
又曰：張醜爲質於燕，燕王欲殺之。走，且出境，境吏得之。醜曰：「燕王所爲將殺我者，人有言我有寶珠也，王欲得之。今我已亡矣，而燕王不我信。令子致我，我且言子之奪我珠而吞之，燕王必且殺子，刳子之腹，君不可說。」吏恐而赦之。
《史記》曰：趙武靈王立吳姬子何爲惠文王，自號爲主父。令何主治國，而自胡服，將士大夫西北略胡地，而欲從雲中、九原直南襲秦，於是詐自爲使者入秦。秦昭王不知，而怪其狀甚偉，非人臣之量，使人逐之，而主父馳已脫門矣。秦人大驚。主父所以入秦者，欲自略地，因觀秦王之爲人也。
又曰：張儀說楚王曰：「大王誠能聽臣，閉關絕約於齊，臣請獻商於之地六百里，使秦女得爲大王箕帚之妾。」楚王大悅而許之，遂閉關絕約於齊，使一將軍隨儀。儀至秦，陽失綏墮車，不朝三日。楚王聞，曰：「以寡人絕齊未甚邪？」乃使勇士至宋，借宋之苻，北駡齊王。齊王大怒，折節下秦。秦齊之交合，儀乃朝，謂楚使曰：「臣有奉邑六里，願獻大王左右。」使者曰：「臣受命於王，以商於之地六百里，不聞六里。」還報楚王，楚王大怒。
又曰：新垣平使人持玉杯，上書闕下，云：「有寶玉氣來者，臣已視之。」果有獻玉杯者，刻曰「人主延壽」。平又言「臣候日再中」。於是始更以十七年爲玄年，令天下大赦。平言曰：「臣望汾陰有金寶氣，意周鼎其出乎？其見不迎則不至。」於是上使治廟汾陰南，臨河，欲祠出周鼎。人有上書告新垣平所言皆詐也。
《漢書》曰：陳勝、吳廣起兵，乃丹書帛曰：「大楚興，陳勝王。」置人所罾魚腹中。卒買魚烹食，得而怪之。又令廣隱社作狐鳴曰：「陳勝王，吳廣相。」
又曰：韓信與家臣謀，欲發兵攻呂後。其舍人得罪於信，囚欲殺之。舍人弟上書，告信欲反狀於呂後。後乃與蕭何謀，詐令人從上所來，言陳豨已死，群臣皆賀。相國紿信曰：「雖病，強入。」呂後使武士縛信，斬之長樂鐘室。信方斬，曰：「吾悔不用蒯通之計，反爲女子所詐，豈非天哉！」
又曰：孝惠張皇后，宣平侯敖女也。呂太后欲爲重親，以公主女配帝，欲其生子。時方無子，乃使佯爲有身，取後宮美人子名之，殺其母，立所名子爲太子。
又曰：人不患其不知，患其爲詐也。
又曰：宣帝始玄五年，有男子來乘黃犢車，衣黃�プ，著黃帽，詣北闕，自稱衛太子。京兆尹俊不疑收縛之，廷尉驗治，卒得奸詐。
又曰：傅介子與士卒俱賫金幣，揚言以賜外國爲名。至樓蘭，王意不信，介子佯引去，至其西界，使譯謂曰：「漢使者持黃金錦綉行賜諸國，王不來受，我去之西國矣。」即出金幣以示譯。譯報王，王貪漢物，來見使者。介子與坐飲，陳物示之。飲酒皆醉，介子謂王曰：「天子使私報王。」王起，隨介子入帳中，屏語，壯士二人從後刺之，刃交胸，立死。
又曰：李廣以衛尉爲將軍，出雁門擊匈奴。匈奴兵多，破廣軍。單于素聞廣賢，令曰：「得李廣必生致之。」胡騎得廣，佯死得脫。匈奴騎數百追之，廣行取弓射殺追騎。
又曰：梓潼人哀章，學問長安，素無行。見王莽居攝，即位作銅匱，爲兩檢，書言王莽爲行天子。即日昏時，衣黃衣，持匱至高廟。莽至廟，拜受金匱。
又曰：匈奴寇邊甚，王莽乃大募天下有奇伎術可以攻匈奴者，將待以不次之位。言便宜者以萬數；或言能渡水不用舟揖；或雲不持升糧，服食藥物，三軍不饑；或言能飛，一日千里，可窺匈奴。輒試之，取大鳥翮爲兩翼，頭與身皆著毛，通引環紐，飛百步墮。莽知其不可用，苟欲獲其名，皆拜爲將軍，賜以車馬。
范曄《後漢書》曰：王郎起，北州擾惑，吳漢素聞世祖長者，獨欲歸心。乃說太守彭寵。出，止外亭，念所以譎衆，未知所出。望見道中有一人似儒生者，漢使人召入，爲具食，問以所聞。生因言劉公所過，爲郡縣所歸；邯鄲舉尊號者，實非劉氏。漢大喜，即詐爲世祖書，移檄漢陽，使生賫以詣寵，令具以所聞說之，漢復隨後入。寵甚然之，於是遣漢將兵擊王郎。
又曰：王莽時尚書缺，詔將大夫六百石以上試對政事，天文、道術，以高第者補之。翟�自恃能高，而忌太史令孫懿，恐其先用，乃往候懿。既坐，言無所及，惟涕泣流連。懿怪而問之，�曰：「圖書有漢孫登，以才智爲中官所害。觀君表相，似當應之。�受恩接，愴君之禍耳！」懿憂懼，移病不試。由是�對第一，拜尚書。
又曰：靈帝時，宦官得志，幷起第，擬則宮室。帝嘗登永安候台，宦官恐其望見居處，乃使中大夫尚坦諫曰：「天子不當登高，登高則百姓虛散。」自是不敢升高。
《東觀漢記》曰：和熹鄧後臨朝，權在外戚。杜根以安帝年長，宜親政事，乃與同時郎上書直諫。太后大怒，收報根等，令盛以縑囊，於殿上撲殺之。執法者以根知名，語行事人使不加力，既而載出城外，根得蘇。太后使人檢視，遂詐死。三日，目中生蛆，因得逃竄也。
又曰：隗囂敗，公孫述懼，欲安其衆。成都郭外有秦時舊倉，改名白帝倉，自王莽以來常空。述詐使人言白帝倉出�如山陵，百姓空市里往觀之。述乃大會群臣，問曰：「白帝倉出�乎？」皆對言「無」。述曰：「訛言不可信，道隗王破者復如此矣。」
又曰：臧宮將兵至中盧，屯駱越。是時公孫述將田戎、任滿與征南大將軍岑彭相拒於荊門，彭等戰，數不利，越人謀叛從蜀。宮兵少，力不能制。會屬縣送委輸車數百，宮夜使鋸斷城門限，令車周轉出入，隆隆至旦。越人候伺者聞車聲不絕，而門限斷，相告以漢兵大至，其帥乃奉牛酒以勞軍。
《魏志》曰：司馬宣王稱病，因李勝出爲荊州刺史。曹爽等令勝辭宣王。宣王見勝，自陳無它功效，橫蒙時恩，當爲本州。宣王令兩婢侍邊，持衣，衣落；復上指口，言渴，主飲，婢進粥，宣王持杯飲粥，皆流出沾胸。勝湣然，爲之涕泣曰：「今主上尚幼，天下賴明公。然衆情謂公舊風病發，何意尊體乃爾！」宣王徐更言：「年老沉疾，死在旦夕。君當屈爲幷州，幷州近胡，好善爲之，恐不復相見，如何！」勝曰：「當遷本州，非幷州。」宣王仍復陽爲昏謬，曰：「君方到幷州，努力自愛！」錯亂其辭，狀如荒語。勝復曰：「當忝荊州，非幷州也。」宣王乃若微悟者，謂勝曰：「懿年老，意荒，不解君言。今當與君別，自顧氣力轉微，後必不更會，同欲自力，設薄主人，生死共別。令師、昭兄弟結君爲友，」因流涕哽咽。勝亦長嘆。
《吳志》曰：孫峻謀置酒誅諸葛恪。恪將見，駐車宮門，峻已伏兵於帷中，恐恪不時入，事泄，自出見恪曰：「使君若尊體不安，自可須後，復當具白主上。」欲以嘗知恪意。恪答曰：「當自力入。」散騎常侍張約、朱思密書與恪曰：「今日張設非常，疑有佗故。」恪省書而去。未出門，逢太常滕胤，恪曰：「卒腹痛，不任入。」胤不知峻計，謂恪曰：「君自行旋未見，今上置酒請君，已至門，宜當力進。」恪踟躕而還，劍履上殿，謝亮，還坐。設酒，峻因曰：「使君疾未善平，當有常服藥酒，自可取之。」恪意乃安，則飲所賫酒。酒數行，亮還入內。峻起如厠，著短服出曰：「詔收諸葛恪！」恪驚起，杖劍未得，而峻刃交下。
《晉書》曰：謝玄等既破苻堅，有驛書至謝安，安方對客圍棋，看書既竟，便攝放床上，了無喜色，棋如故。客問之，徐答云：「小兒輩遂已破賊。」既罷，還內，過戶限，心喜甚，不覺屐齒之折，其矯情鎮物如此。
又曰：桓玄以歷代咸有肥遁之士，而己世獨無，乃徵皇甫謐六世孫希之爲著作，幷給其資用，皆令讓而不受，號曰高士，時人名爲「充隱」。
又曰：紀瞻爲會稽內史。時有詐作大將軍府苻收諸暨令，令已受拘，瞻覺其詐，便破檻出之，訊問使者，果伏詐妄。
又曰：崔洪口不言貨財，手不執珠玉。汝南王亮嘗宴公卿，以琉璃鍾行酒。酒及洪，洪不執。亮問其故，對曰：「慮有執玉不趨之義故爾。」然實乖其常性，故爲詭也。
《晉中興書》曰：晉玄帝叔父東安王繇爲成都王穎所害，懼禍及，謀出奔。其夜月明，禁衛甚嚴，不能得去。有頃，天暴風雨，晦冥，邀者散，帝乘間得脫。至河陽，爲津吏所止。從者宋典後至，以馬鞭拂之，謂曰：「舍長！官禁貴人，而汝被駐耶！」因大笑，由是被釋。
又曰：溫嶠知王敦不可復諫，乃潛謀滅之。先夙夜綜其府事，而附其欲。錢鳳，敦所信也。嶠謂人曰：「錢世儀精神滿腹。」嶠素有知人之稱，鳳聞而悅之，深結好於嶠。會丹陽尹缺，嶠說敦曰：「京尹輦轂喉舌，宜得文武兼之，公宜自選其才。」敦然之，問嶠誰可作者。嶠曰：「愚謂錢鳳可用。然裁之在公。」敦思維良久，曰：「無復勝君。」嶠即苦辭，敦不從，表補丹陽尹。猶懼錢鳳爲之奸，因敦置酒，與嶠別，嶠曰：「違離宇下，情戀不已，願自起行酒以展歧路之心。」行酒至鳳，未及飲，嶠因僞醉，以手板擊鳳幘，爲之墜，作色曰：「錢鳳何人，溫太真行酒而敢不飲！」鳳不悅，敦以爲醉，兩釋之。明日，鳳曰：「嶠與朝廷甚密，必未可信，或懷反噬，宜更思之。」敦曰：「太真昨醉，小加聲色，豈得以此相讒貳。」由是鳳謀不行，而嶠得還都。
又曰：王允之年在總角，敦深知之，謂爲似己，入則共寢。嘗夜飲辭，曰：醉，先眠。敦將錢鳳計逆，允之悉聞，慮敦或疑，於眠處大吐。敦果照視，見眠吐中，不復疑之。
《唐書》曰：李義府擢拜中書侍郎，同中書門下三品，監修國史，賜爵廣平縣男。義府貌狀溫恭，與人語必嬉怡微笑，而褊忌陰賊。既處權要，欲人附己，微忤意者，輒加傾陷。故時人言義府笑中有刀，又以其柔而害物，亦謂之「李貓」。
《尹文子》曰：虎求百獸食之，得狐。狐曰：「子無食我也，天帝令我長百獸，今子食我，是逆天帝命也。子以我言不信，吾爲子先行，子隨我後，觀百獸之見我不走乎！」虎以爲然，故遂與行，獸見之皆走。虎不知獸之畏己而走，以爲畏狐也。
《韓子》曰：司城子罕謂宋君曰：「慶賞賜予者，民之所好也，君自行之。誅罰殺戮者，民之所惡也，臣請當之。」於是戮細民而誅大臣。君曰：「與子罕議之。」居期年，民知死生，命制於子罕，故一國歸焉。子罕親劫奪宋之政。
《淮南子》曰：夫狐之搏雉也，卑體弭毛以待其來也。雉見而信之，故可得而禽也。使狐瞋目，見其必殺之勢，雉亦知憚驚，遠飛以避其怒矣。夫人僞詐以相欺，非直禽獸詐也。
《吳越春秋》曰：要離爲王殺慶忌，曰：「請以罪出走，殺臣之妻子，焚之吳市，飛揚其灰，購臣千金與百里之邑，詐往，慶忌必信臣也。」王曰：「諾！」要離以罪出走，王殺其妻子，焚之吳市，飛揚其灰，購之千金與百里之邑。
《呂氏春秋》曰：趙簡子病，召太子告曰：「我則死，已葬，上夏屋之山以望。」簡子死，已葬，襄子上夏屋以望代，曰：「先君必以此殺之也。」反歸，慮所以取代，乃先善之。代君好色，請以其弟妻之。襄子謂代君而請觴之，先令舞者置兵羽中數百人，又先具大金鬥。代君至，酒酣，舉鬥而擊之，腦塗地。舞者操兵以鬥，盡殺其從者。
陸賈《新語》曰：秦二世之時，趙高駕鹿而從行，王曰：「丞相何爲駕鹿？」高曰：「馬也。」王曰：「丞相誤耶，以鹿爲馬也。」高曰：「乃焉也。」陛下以臣之言爲不然，願問群臣。於是乃問群臣，群臣半言馬半言鹿。當此之時，秦王不敢信其目而從邪臣之言，鹿與馬之異形，乃衆人之所知也，然不能別其是非，況於暗昧之事乎？
王苻《潛夫論》曰：昔紂好色，九侯聞之，乃獻厥女，紂則大喜，以爲天下之麗莫若此也。以問妲己，妲己懼進禦而奪己愛也。乃爲俯而泣曰：「君王年既老耶，明既衰耶，何貌惡之若此而覆謂之好也。」紂於是渝，而以爲惡。妲己恐天下之愈進美女，因曰：「九侯之無道也，乃欲以此惑君王也，而弗誅，何以革後？」紂則大怒，遂脯淑女而烹九侯。
《論衡》曰：儒書稱武王伐紂，太公陰謀，食小兒以丹，令身絕赤長大，教言商亡。商民見身赤，以爲天神，及言商亡，皆謂商滅。
《世說》曰：鍾會密白鄧艾有反狀，會善效人書，於劍閣要艾章表白事，皆易其言，令辭指倨傲，多自矜伐。
《葛仙公別傳》曰：時有一老人頗能治病，從中國來，其人言年已數百歲，後他坐，仙公欲知此公定年。俄一人從天下，舉坐瞻目，良久集地，著朱衣、進賢冠，即問此公曰：「天遣我來，問君定年幾何？故欺詐民人，速以實對！。」公大怖，下地長跪，言曰：「無狀，實九十三。」仙公因撫手大笑。忽然失朱衣人所在。
