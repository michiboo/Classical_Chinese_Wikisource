
《樂部》曰：觱篥者，笳管也。卷蘆爲頭，截竹爲管，出於胡地。製法角音，九孔漏聲，五音咸備。唐以編入鹵部，名爲笳管，用之雅樂，以爲雅管。六竅之制，則爲鳳管，旋宮轉器，以應律管者也。
《通典》曰：篳篥本名悲篥，出於胡中，其聲悲。〈或雲儒者得傳，胡人吹以驚中國馬，後乃以笳爲首，竹爲管也。〉
《通典》曰：桃皮，東夷有卷桃皮以爲篳篥也。二具大蠡也，容可數升，幷吹之，以節樂。亦出南蠻。
《樂府雜錄》曰：篳篥者，本龜茲國樂也。亦名悲篥，有類於笳也。德宗朝有尉遲青，官至將軍。大曆中，有幽州王麻奴者，解吹觱篥，河北推爲第一手，頗踞傲自負，除戎師外，莫有敢輕易請者。時有從事，姓盧，不記名台，拜將入京，臨歧把酒，請麻奴吹一曲《子相送》，麻奴偃蹇，大以爲不可，盧乃怒曰：「汝藝亦未足稱者，殊不知上國有尉遲將軍冠絕今古！」麻奴大怒曰：「某之此藝，海內豈有及者耶？今即往彼，定其優劣。」不數月，到京，訪尉遲所居，即常樂里也。乃於側近僦居，日夕加意吹之。尉遲每經其門過，如不聞。麻奴尚未分，因賂其閽者，方得通見。即設席於地，令坐，乃於高般涉調中吹一曲《勒部低》，曲終，流汗浹背。尉遲頷頤謂曰：「此曲何必於高般涉，徒費許多氣力也。」因自出銀字管，於平般涉調中吹之。麻奴驚僨，垂泣拜之，曰：「某生於偏遠之方，偶有寡藝，實爲無人。今日幸聞天樂，方悟前非。」遂將樂器碎之而歸，終身不復言觱篥。
《明皇雜錄》曰：明皇旣幸蜀，西南行，初入斜穀，屬霖雨涉旬。於棧道雨中聞鈴聲與山相應，上旣悼念貴妃，采其聲爲《雨霖鈴》曲，以寄恨焉。時梨園弟子善吹觱篥者張野狐，惟此人從至蜀。上因以其曲授野狐。洎至德中，車駕復幸華清宮，從官嬪御多非舊人。上於望京樓下命野狐奏《雨霖鈴》曲，未半，上四顧淒涼，不覺流涕。左右感動，與之歔欷。其曲今傳於法部。
《國史補》曰：趙壁彈五絃，人問其術，壁曰：「吾之於五弦也，始則心驅之，中則神遇之，終則天隨之。方吾浩然，眼如耳，耳如鼻，不知五絃之爲壁，壁之爲五絃也。」
《音律圖》曰：五絃，不知誰所造也。今世有之，比琵琶稍小，蓋北國所出也。
又曰：二絃，未詳所起，形如琵琶。二絃四隔，孤柱一合，散聲二，隔聲八，柱聲一，總一十聲，隨調應律。
又曰：四絃秦漢未詳所起，與琵琶同，以不開目爲異。四絃四隔，合，散聲四，隔聲十六，總二十聲，隨調應律。
又曰：六絃，史盛作。天寶中進，形如琵琶，而身長。六絃四隔，孤柱一合，散聲六，隔聲二十四，柱聲一，總三十一聲，隔調應律。
又曰：七弦，鄭善子作，開元中進。形同阮咸而大，近身旁有少缺，取其近身便也。七弦十三隔，孤柱一合，散聲七，隔聲九十一，柱聲一，總九十九聲，隨調應律。
又曰：太一，司馬滔作。開元中進。十二弦六隔，合散聲十二，隔聲七十二弦，散聲應律呂，以隔聲旋相爲宮，合八十四調。今入雅樂，宮懸內用之矣。
又曰：天寶樂任曆作，天寶中進。類石幢，十四弦設柱，黃鍾一均足倍七聲，後柱作調應律，每舞者執之。
《三禮圖》：方響，梁有銅磬，蓋今方響也。方響以鐵爲之。修八寸，廣二寸，圓上方下，架磬而不設，倚架上以代鍾磬。人間所用者，才三四寸。
《樂府雜錄》曰：唐咸通中，有調音律官吳繽爲鼓吹署丞，善打方響，其妙超群。本朱崖李太尉家樂人也。
《易》曰：日昃之離，不鼓缶而歌，則大耋之嗟，凶。
《毛詩·宛丘》曰：坎其擊缶，宛丘之道。〈缶者瓦器，所以盛酒漿。秦人鼓之以節歌也。〉
《爾雅》曰：盎謂之缶。注云︰盆也。
《史記》曰：秦王與趙王會澠池，藺相如從。秦王曰：「寡人聞趙王好音，請奏琴。」趙王鼓琴，秦御史書曰：「某年某月，秦王命趙王鼓琴。」相如亦奉缶秦王，秦王不肯。相如曰：「五步之內，請以頸血濺太王。」秦王不懌，爲一擊之。相如亦命趙御史書曰：「某年某月，趙王使秦王擊缶。」
《淮南子》曰：夫窮鄉之社，扣瓮拊瓶相和而歌，自以爲樂。常試爲之擊建鼓，撞巨鍾，乃始知夫瓮瓶之足差也。
徐幹《中論》曰：聽黃鍾之音，知擊缶之細；涉庠序之教，知不學之困。
《呂氏春秋》曰：堯使質以麋鞅置缶而鼓之也。
《墨子》曰：農夫春耕、夏耘、秋斂、冬藏，息於吟缶。
《大周正樂》曰：今缶八。永泰初，司馬滔進獻廣平樂，兼此八缶，具黃鍾一均聲。
《樂府雜錄》曰：唐大中初，有調音律官天興縣丞郭道源，善擊甌。用越甌、邢甌共一十二旋，加減水，以箸擊之，其音妙於方響也。
《周禮》曰：二十五人爲兩，置司馬一人，因以名焉。木舌金鈴曰鐸，軍中執之以通鼓也。
《後周書》曰：長孫紹遠爲太常，廣召工創造樂器。土、木、絲、竹，各得其宜，惟黃鍾不調，紹遠每以爲意。嘗因退朝，經韓使君佛寺過，浮圖三層之上有鳴鐸焉。忽聞其音雅合宮調，取而配奏，方始克諧。紹遠乃啓世宗行取。
《通禮義纂》曰：鐸，大鈴，振之以通鼓也。
《大周正樂》曰：鐸如鐃，以木爲舌，搖之以和鼓也。
《樂書》曰：木鐸者，鈴也。主銅爲之，以木作舌。故天將以夫子爲木鐸，言施政教時。天將命以號令天下，文舞所執而鳴之，以振文教。
《樂書》曰：金鐸者，形同木鐸，以爲金舌。號令爲度，鳴而驚衆，武舞所執，以振武教者也。
鄭注《司馬職》雲︰掩上振之爲摝。摝者，止行息氣也。六軍三三而居，其間相遠，故振鐸以通之，使軍衆知可進可止之節也。
《司馬法》曰：鼓聲不過閶，鼙聲不過闒，鐸聲不過其琅也。
《廣古今五行記》曰：晉湣帝建興四年，晉陵人陳寵在田得銅鐸五枚，皆有龍虎形。
《大周正樂》曰：唐朝承周、隋離亂之後，樂懸散失，獨無徵音，國姓所闕，知者不敢聞達其事。天后末，御史大夫李嗣真常密求之，不得。一旦秋爽，聞砧聲有應之者，在今弩營，是當時英公宅。又數年，無由得之。其後敬業舉兵，敗走，後瀦其宮，嗣真乃求得喪車一鐸，入而振之，於東南隅果有應也。遂掘之，得石一段，裁爲四具，補樂懸之散闕。今享宗廟郊天掛簨簴者，乃嗣真所得也。
《釋名》曰：鐃，鐃也，宮懸用之，飾以流蘇。
《禮記》曰：始奏以文，文擊鼓以驚衆也；復亂以武，武擊鐃而退也。
《周禮》曰：金鐃止鼓。〈鐃，如鈴無舌者，秉執而鳴之，以止鼓也。〉
《樂書》曰：金鐃，小者似鈴，執而鳴之，以止鼓也。武舞工人所執，謂振而退武也。大者，懸而擊之，像鍾形。簿旁有二十四鐃，應律音而和樂也。
《說文》曰：鉦，鐃也。鈴柄中上下通，鉦也。銑，小鐃也。軍法：卒長執銑。漢有鼓吹曲，有鐃歌。
《周禮》曰：鼓人以金爲鐲，節鼓。形如小鍾，行鳴之，以爲鼓節也。近代有大銅疊，懸而擊之。
又曰：卒長執鐃，兩司馬執鐲。言鐲、鐃之用，謂鉦、鐸之屬，以金鐃止鼓，而金鐲節鼓。然是四金之數。故鐲者，非雅樂器也。
《通禮義纂》曰：長鳴，角也。按：蚩尤師蝄蜽與黃帝戰於涿鹿。帝命吹角爲龍鳴以禦之。魏武帝征烏桓，軍士思歸，乃減角爲中鳴，其聲尤悲，以應胡笳。晉、宋以降，沿襲用之，有長鳴。唐禮大駕陳一百二十具，是承晉、魏之制也。
《宋樂志》曰：西蕊襇吹金者，銅角長可二尺，形如牛角。書記所不載。或雲出羌胡，以驚中國馬。
又曰：角長五尺，形如竹筒。本細，末稍大，未詳所起。今鹵部及軍中用之。或以竹木，或以皮爲之，無定製。按古軍法有吹角也。此器俗名拔邏回，蓋胡虜驚軍之音，所以書傳無之。海內亂離，至侯景圍台城，方用之也。
又曰：銅鉢是西涼樂也。以皮紐相擊應節，令法里衩之。
《通典》曰：銅鉢亦謂之銅盤，出西戎及南蠻。其圍數寸，隱起如浮漚，貫之以韋，相擊以和樂也。南蠻國大者圍數尺，或謂齊穆士素所造也。
《風土記》曰：壤者，以木作，前廣後銳，長尺三四寸。其形如覆節，僮少以爲戲也。堯時有八九十老人，擊而歌曰：「日出而作，日入而息，鑿井而飲，耕田而食，帝何力於我哉？」
《風俗通》曰：相，拊也。所以輔相于樂。奏樂之時，先擊相。
又曰：雅形如漆筒，有椎，詩云「訊疾以雅」是也。
《大周正樂》曰：撫相，以韋爲之，實以糠，撫之以節也。
《周禮·笙師》曰：掌舂牘、應、雅。鄭司農雲︰狀如漆䇶，而弇口大，長五尺六寸，以羊韋鞔之，有兩組疏畫。虛無底，舉以頓地，如舂杵。亦謂之頓相。相，助也，以節樂也。或謂梁孝王築睢陽城，方十二里，造時唱聲，以小鼓爲節，築者下築和之。後世謂此聲爲睢陽樂。
《樂府雜錄》曰：玄宗令黃幡綽撰柏板譜。幡綽乃於紙上畫一耳進之，問其故，對曰：「但有耳道，則無失其節奏也。」韓文公因爲樂句。
