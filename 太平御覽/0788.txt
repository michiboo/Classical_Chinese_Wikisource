
《南史》曰：頓遜國在海崎上，地方千里，城去海十里。有五王，並羈屬扶南。頓遜之東界通交州諸賈人，其西界接天竺、安息，徼外諸國往還交易。其市東西交會，日有萬餘人，珍物寶貨無所不有。
《唐書》曰：頓遜國出霍香，插枝便生葉，如都梁，以衣。國有區撥等花十餘種，冬夏不衰。日載十車貨之，其花燥更芬馥，亦末為粉，以傅身焉。
《南州異物志》曰：典遜在扶南三千餘里，本為別國，扶南先王范蔓有勇略，討服之。今屬扶南。
竺芝《扶南記》曰：頓遜國屬扶南國，主名崑崙。國有天竺胡五百家，兩佛圖，天竺婆羅門千餘人。頓遜敬奉其道，嫁女與之，故多不去，惟讀《天神經》。以香花自洗，精進不舍晝夜。疾困便發願鳥葬，歌舞送之邑外，有鳥啄食，余骨作灰，甕盛沉海。鳥若不食，乃藍盛火，葬者投火，余灰函盛埋之。祭祠無年限。又酒樹有似安石榴，取花與汁停甕中，數日乃成酒，美而醉人。
《南史》曰：毗騫國，俗有室屋、衣服，啖粳米。其人言語小異扶南。國內不受賈客，有往者殺而啖之，是以商旅不敢至。王常樓居，不血食，不事鬼神，其子孫生死如常人，惟王不死。扶南王數使與書相報答，常遺扶南王純金五十人，食器形如圓槃，又如瓦甌，名為多羅，受五升，又如碗者受一升。
竺芝《扶南記》曰：毗騫國，去扶南八千里，在海中。國王身長三丈，頸長三尺，自古以來不死，知神聖未然之事。亦有子孫，子孫生死如常人，惟此王不死耳，號曰長頸王。食器皆純金，金如此間之石，無央限也。不聽妄取，有偷者知則殺食之。長頸王亦能作天竺書，自道宿命所經，與佛語相似。作書可三千言，皆道世事。其國法，有罪者共在王前食之，平常不啖人也。
《梁書》曰：丹丹國，中大通二年，其王遣使奉表送象牙及畫塔二軀，並獻火齊珠、古貝、雜香藥。大同元年，復遣使獻金銀琉璃、雜寶、香藥等物。
《隋書》曰：丹丹國在多羅摩羅國西北，振州東南。〈振州，今延德郡朱雀同島上。〉王姓剎利，名屍陵伽理。戶可二萬餘家，亦置州縣，以相統領。王每晨夕二時臨朝，其大臣八人，號曰八座，並以婆羅為之。其王每以香粉塗身，冠通天冠，掛雜寶、瓔珞，身衣朝霞，足履皮屨。近則乘輿，遠則馭象。其攻伐則吹蠡擊鼓，兼有幡旗。其刑，盜賊無多少，皆殺之。土出金銀、白檀、蘇方、檳榔。其谷惟稻，畜有沙牛、羖羊、豬、雞、鵝、鴨、獐、鹿，鳥有越鳥、孔雀，果〈力果切。〉有葡萄、石榴、瓜瓠、菱蓮，菜有蔥、蒜、蔓菁。
《唐書》曰：東謝蠻，其地在黔州之西數百里內，南接守宮獠，西連夷子，北至白蠻。土宜五穀，不以牛耕，但為田，每歲一易。俗無文字，刻木為契。散在山洞間，依樹為層巢而居，汲流以飲，皆自營生業，無賦稅之事。謁見貴人，皆執鞭而拜。有功勞者，以牛馬、銅鼓賞之；有犯罪者，小事杖罰，大事殺之。盜物倍還其贓。婚姻之禮，以牛酒為聘，女歸夫家，皆母自送之。女夫慚，逃避，經旬乃出。燕聚則擊銅鼓、吹大角，歌舞以為樂。好帶刀劍，未常舍離。丈夫衣服有衫襖、大口褲，以綿糹由及布為之。右肩上斜束皮帶，裝以螺皮、虎豹、猿及犬羊之皮，以為外飾。坐皆蹲踞。男女椎髻，以緋束向後垂下。其首領謝元深既世為酋長，其部落皆尊畏之。謝氏一族，法不育女，自雲姓高，不可下嫁故也。貞觀三年，元深入朝，冠烏熊皮冠，若今之旄頭，以金銀絡額，身披毛帔，韋皮行縢而著履。中書侍郎顏師古奏言：「昔周武時，天下太平，遠國歸款，周史乃集其事為《王會》篇，令萬國來朝至今。如此輩章服，實可圖寫，今請撰為《王會圖》。」從之。以其地為應州，仍拜元深為刺史，隸黔州都督府。
又曰：南謝首領謝強，與西謝鄰，共元深俱來朝見，為南壽州刺史，後改為莊州。貞觀十三年正月，西南番大酋長蠻州剌史資陽郡開國公宋鼎、邛州剌史謝汕、〈音訕〉蠻州巴江縣令宋萬傳、牂州錄事參軍謝文經、黔中經略招討觀察使王礎，奏前件刺中三年一度朝貢，今年懇訴，稱州接牂牁，同被聲教，獨此排擯，竊自慚恥，謹遣隨牂牁刺史授官。其牂牁兩州戶口殷盛，人力強大，鄰側諸蕃悉皆敬憚。請比兩州，每三年一度朝賀，仍依牂牁，輪環差定，並以才幹位望為眾推者。允敕從之。
《唐書》曰：西趙蠻在東謝之南，其界東至夷子，西至昆明，南至西洱河。〈洱，音珥。〉山洞阻深，莫知道里，南北十八日行，東西二十三日行。其風俗物產與東謝同。首領趙氏，世為酋長，有戶萬餘。貞觀三年，遣使入朝。二十一年，以其地置明州，即以首領趙磨為刺史。
《唐書》曰：南平蠻，北與涪州接，部落四千餘戶。男子左衽，露發徒跣；婦人橫布兩幅穿中而貫其首，名為通裙。其人美發，為髻{髟肖}垂於後；以竹筒--如筆，長三四寸--斜貫其耳。貴者亦有珠璫。士多女少男。為婚之法，女氏必先貨求男族。貧人無嫁資，女多賣與富人為婢。俗皆婦人執役。其王姓朱氏，號為劍荔王。貞觀中，遣使內附，以其地隸渝州。
《隋書》曰：羅剎國，在婆利之東。其人極陋，朱發黑身，獸牙鷹爪。時與邑人作市，輒以夜，晝日則掩其面。煬帝大業三年，使常駿等使赤土國，致羅剎國。
《隋書》曰：投和國，在南海大洲真臘之南，自廣州西南，水行百里至其國。王姓投和羅，名脯邪乞。遙理所城，覆屋以瓦，並為閣而居，屋壁皆以彩畫之。城內皆王室，城外人居可萬餘家。王宿衛之士百餘人，每臨朝，則衣朝霞金冠，耳掛金環，頸掛金涎衣，〈敘連切。〉足履寶裝皮履。官屬有朝請將軍，總知國政。又有參軍、功曹、主簿、城局、金威將軍、贊理、贊府等官，分理文武。又有州及郡縣，州有參軍，郡有金威將軍，縣有城局為其長官。初至，各選官僚，助理政事。刑法，賊盜多死者，輕者穿耳及頰，私鑄銀錢者截腕。國無賦稅，俱隨意貢奉，無多少之限。多以農商為業。國人乘象及馬。一國之中，馬不過千匹，又無鞍轡，惟以繩穿頰，為之節制。音樂則吹蠡擊鼓，死喪則祠祀哭泣，又焚屍以甕盛之，沉於水中。若父母之喪，則截發為孝。其國市六所，貿易皆用銀錢，小如榆莢。有佛道，有學校，文字與中夏不同。訊其耆老，雲王無姓，名齊杖靡。王所坐塔，圓以佛塔，以金飾之。門皆東開，坐亦東向。
《唐書》曰：貞觀中，投和國遣使奉表，以金函盛之；又獻金榼、〈苦盍反。〉金鎖、寶帶、犀、象、海物等數十品。
《隋書》曰：附國者，蜀郡西北二千餘里，即漢之西南夷也。有嘉良夷，即其東部所居種姓，自相率領。土俗與附國同，言語少殊，不相統一。其人無姓氏，附國王字宜繒。其國南北八百里，東西四千五百里。無城柵，近川谷，傍山險。俗好復仇，故疊石而居，以避其患，高至十餘丈，下至五六丈，每級丈餘，以木隔之。基方三四步，其上方二三步，狀似浮圖。於下級開小門，從內上通，夜必關閉，以防賊盜。國有二萬家，號令自王出，嘉良夷政令系之酋帥。重罪者死，輕者罰牛。人皆輕捷，便擊劍。漆皮為牟甲，弓長六尺，以竹為弦。妻其群母及其嫂，兒、弟死，父、兄亦納其妻。好歌舞，鼓吹長笛。有死者，無服制，置屍高床之上，沐浴衣服，被以牟甲，覆以獸皮，子孫不哭，帶甲舞劍而呼云：「我父為鬼所取，我欲報冤殺鬼！」自余親戚，哭三聲而止。婦人哭，必以兩手掩面。死家殺牛，親屬以豬酒相遺，共飲啖而瘞之。死後十日而火葬，必集親賓，殺馬動至數十匹，立其祖父神而事之。其俗以皮為帽，形圓如缽，或戴冪，衣多毛皮裘，剝牛腳皮為靴，項系鐵鎖，手貫鐵釧。王與酋師金為飾，胸前懸一金花，徑三寸。其土高，氣候涼，多風少雨。土宜小麥、青科、山出金銀，多白雉。水有嘉魚，長四尺而鱗細。大業四年，其王遣使素福等八人入朝。明年，又遣其弟子宜林率嘉良夷六十人朝貢，欲獻良馬，以路險不通，請開山道，修職貢。煬帝以勞人，不許。嘉良有水，闊六七十丈。附國有水，闊百餘丈。並南流，用皮為舟而濟。
《隋書》曰：邊斗國、〈一本班斗。〉都昆國、拘利國、比嵩國，並扶南，度金鄰大灣，南行三千里，有此國。其農作與金鄰同。其人多白色。都昆出好棧香、藿香及硫黃。其藿香樹生千歲，根本甚大，伐之四五年，木皆朽敗，惟中節堅貞，芬香獨存，取為香。
《唐書》曰：貞觀二年，殊奈國遣使貢方物。殊奈者，崑崙人也，在林邑南，去交址海行三月余日。俗習文字與婆羅門同。路絕遠，古未常朝中國，至是始通。
《唐書》曰：甘堂國，在大海之南，崑崙人也。貞觀十年，與未俱婆國同日朝貢。太宗謂侍臣曰：「南荒西城，自遠而至，其故何也？」房玄齡對曰：「當中國乂安，帝德遠被也。」太宗曰：「誠如公言，向使中國不安，何緣至？朕何德以堪之？」
《唐書》曰：金利毗逝國，在京西南四萬餘里，東去致物國二千里，西去赤土國一千五百里，南去波利國三千里，柳衢國三千里。其國有城邑庭舍，衣朝霞白疊。每食，先泥上鋪席，而後座。國王名本多楊牙，前有隊仗、甲鍪、貝多樹皮。及其風俗物產，與真臘同。
《唐書》曰：墮和羅國，南與槃槃國、北與迦邏舍佛、東與真臘接，西鄰大海，去高州五月日行。貞觀十三年，其王遣使貢方物。二十三年，又遣使獻象牙、火珠，請賜好馬。詔許之。
《唐書》曰：陀洹國，在林邑西南大海中，東南與墮和羅接，去交址三月余行。賓服於墮和羅。其王姓察失利，字婆那。土無蠶桑，以白疊朝霞布為衣。俗皆樓居，謂為干欄。貞觀十八年，遣使來朝。二十一年，又遣使獻白鸚鵡—毛羽皓素，頭上有紅毛數十莖，與翅齊--及婆律膏。仍請馬及銅鍾，詔並給之。
《唐書》曰：墮婆登國，在林邑南，海行二月，東與訶陵，西與迷黎車接，北界大海。風俗與訶陵同。種稻，每月一熟。有文字，書於貝多葉。其死者，口實以金，又以金釧貫於四支，然後加以婆律膏，及檀、沉、龍腦等香，積薪以燔之。貞觀中，遣使獻金花等物。王之所居，堅木為城，造大屋重閣，覆以棕櫚皮。所坐床悉以象牙為之，亦以象牙為席。食以手擐之。又以椰樹花為酒，飲之亦醉。有山穴，海涌而出鹽，國人取食。其國人有毒，與常人同止宿，即令身生瘡，與之交會便死，若涎液沾著草木即枯。其人身死，不臭不爛。
《唐書》曰：多蔑國，貞觀時通焉。在南海外，國界周回可一月行，南阻大海，西俱游國，北波利利剌國，東真陀桓國。戶口極多，置三十州，不役屬他國。有州郭、宮殿、樓櫓，並用瓦木。以十二月為歲。其物產有金、銀、銅、鐵、象牙、犀角，朝霞、朝雲等布。其俗交易用金、銀、朝霞等為賈，百姓二十而稅一。五穀菜蔬與中國不殊。
《唐書》曰：多摩國，長居國，長居於海島，東與婆鳳，西與多隆，南與半反跋--華言五山也，北與訶陵等國接。其國界東西可一月行，南北可二十五日行。其王子，先龍子也，名骨利。骨利得大鳥卵，剖之，得一女子，容色殊妙，即以為妻。其王尸羅劬傭伊說，即其後也。顯慶中，遣使貢獻。其俗無姓，王居以稱為城，以板為屋，坐師子座，東向，衣物與林邑同。勝兵二萬人，無馬，有弓刀甲槊。婚姻無同姓之別。其食器銅鐵金銀，所食尚酥乳駱、沙糖、石蜜。其家畜有羖羊、水牛，野獸有獐、鹿等。死亡無喪紀之制，以火焚其屍。其音樂略同天竺。有波那、婆宅、護遮、奄磨、石榴等果，多甘蔗。從其國經薛盧、都思、訶
盧、林邑等國，達於交州。
《唐書》曰：哥羅舍分國，在南海之南，接墮和羅，勝兵二萬人，其王蒲越伽摩。顯慶五年，遣使朝貢。
《唐書》曰：杜薄國，在扶南東漲海中，直渡海數十日至。其人色白，皆有衣服。國有稻田，女子作白疊華布。出金、銀、鐵、以金為錢。出雞舌香，可含以香人，不見雞舌，其為水也，氣辛而性厲，禽獸不能至，故未可識其樹者。華熟自零，隨水而出，方得之。杜薄洲有十餘國城，皆稱王。
《唐書》曰：烏篤國，在中天竺南，一名烏伏那，地方五千餘里。百姓殷實，人性懦弱，頗詭詐，尤工禁朮，篤信佛法。文字禮儀略同天竺，自古不通中國。貞觀中，其王達摩因陀訶斯遣使獻龍腦、麝香等。
《唐書》曰：薄剌洲，隋時聞焉，在拘利南海灣中。其人色黑而齒白，眼正赤，男女並無衣服。一名勃焚洲。
《抱朴子》云：勃焚洲，在南海中。薰綠水膠所出，膠如楓脂。所以不可多得者，正患狤{犭屋}獸啖人。此獸大者重干斤，狀如水獺，其頭身及他處了無毛，惟從鼻上以竟脊至尾上有毛，廣一寸許，青，長三四分許，其無毛處則韋囊，人張捕得之，斬刺不傷，積薪烈火，縛以投火中，新盡而此獸不焦。須以大竹杖打之，皮不傷而骨碎都盡而死。
