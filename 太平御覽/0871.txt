
《說文》曰：庭燎，火燭也。
《禮》曰：庭燎之百，由齊桓公始也。〈僭天子也。庭燎之差，公蓋五十，子、男皆三十。〉
《詩》曰：《庭燎》，美宣王，因以箴也。夜如何其？夜未央，庭燎之光。君子至止，鸞聲鏘鏘。
《周禮》曰：閽人掌守王宮之中門之禁，〈中門，於內為中，若今宮閽門。〉大祭祀、喪紀之事，設門燎，蹕宮門廟門。〈燎，地燭也。蹕，止行者。廟在中門之外。〉凡賓客亦如之。
又曰：凡邦之大事，共墳燭庭燎，〈故書墳為ナ。鄭司農云：ナ燭，麻燭也。玄謂：墳，大也。樹於門外曰大燭，於門內曰庭燎，皆所以照眾為明。〉中春以木鐸修火禁於國中。〈為季春將出火也。火禁，謂水火之處及備風燥。〉《晉中興書》曰：哀帝興寧元年，詔庭燎樹端門內。
《晉起居注》曰：成帝咸和八年十二月，有司奏：庭燎在公車門外，今更集議舊在端門內，依舊門內施。詔曰：「尚書奏九年庭燎當在端門內，明帝時在公車門外，可依舊安。」
《趙書》曰：石勒造燎高十丈，上槃置燎，下槃安人，以燎ㄌ繳上下。
《石虎鄴中記》曰：石虎正會，殿庭中、端門外及閶闔門前設庭燎各二，合六處，皆六丈。
《說苑》曰：齊桓公設庭燎，為士之欲造見者，期年而士不至。東野鄙人有以九九之朮見者，桓公曰：「九九足以見乎？」對曰：「臣非以九九為足以見也，臣聞主君設庭燎以待士，期年而不至。夫士所以不至者，以君天下賢君也，四方之士，皆自論不及君，故不至也。夫九九薄能耳，而君猶禮之，況賢於九九者乎？」桓公曰：「善！」禮之，期月而士至。
《說文》曰：煙，火氣也，焆焆然也。
《漢書》曰：元帝時有童謠曰：「井水溢，滅竈煙，灌玉堂，流金門。」
謝承《後漢書》曰：吳郡徐相為長沙太守，常食飯，不發煙爨。
沈約《宋書》曰：桓玄使桓謙屯東陵口，卞范之屯覆舟山西。高祖躬先士卒以奔之。東北風急，因命縱火，煙焰張天。
《許邁別傳》曰：邁少名{日英}，高平閻慶等皆就{日英}受學，{日英}曰：「閻君可服氣以斷穀，彭君宜餌藥以益氣。」慶等將去，{日英}為燒香，有五色煙出，{日英}亦自去，莫知所在。
《列仙傳》曰：寧封子，黃帝時人也，為帝陶正。有神人遇之，為其掌火，能出五色煙。
《三秦記》曰：秦始皇葬驪山，牧羊童失火燒之，三月煙不絕。
《廣古今五行記》曰：前涼御史宋詡房壁中煙出，掘而視之，別柱日焦然。詡謂弟澄曰：「『柱』之為字，左『木』右『主』，『宋』字含『木』，木焦，『宋』破而『主』存，此災之大者也，宜思防之。」其後張邕誅宋混諸黨。
《王子年拾遺記》曰：員嶠之山四百里，有池周一千里，色隨四時變。中有神龜，八足六眼，背負七星日月八方之圖。復有四燭，時出爛石上，望之煌煌如列星矣。於冥昧當雨之時，而光色彌明。此石常浮於水邊，方數百里，其色多紅，燒之有煙，數百里外升天則成香雲，香雲遍潤則成香雨。
又曰：晉文公焚林以求介椎，有白鴉繞繞而噪，或集介子之側，火不能焚。晉人嘉之，為立台，號曰思煙。
《列子》曰：秦之西有義渠之國者，其親戚死，聚柴積而焚之，煙上，謂之登遐，然後成為孝子。
《抱朴子》曰：伯喈識弦音於煙燼之餘也。
《淮南子》曰：冬至甲子受制，木用事，火煙青；七十二日丙子受制，火用事，火煙赤；七十二日戊子受制，土用事，火煙黃；七十二日庚子受制，金用事，火煙白；七十二日壬子受制，水用事，火煙黑。
《西域諸國志》曰：屈茨國有山，夜則有光火，晝則恆煙焉。
《風俗通》曰：亂如俗謂縕者，糞除不潔，草芥集，眾火就燒之，謂之縕，言其煙氣縕縕，取其希有淆亂。
鍾會《芻蕘論》曰：焚林成煙，其狀似於雲。
顏延之《廷詰》曰：火含煙而妨火，桂懷蠹而殘桂，然煙勝則火滅，蠹壯則桂折。
焦贛《易林·之小過》曰：千里望煙，散煙日分，形體滅亡，終不見君。
《說文》曰：炭，燒木也。
《記》曰：季秋草木黃落，乃伐薪為炭。
《左傳》曰：邾子在門台，〈門上有台。〉臨庭，閽以瓶水沃庭，邾子望見之，怒，閽曰：「夷射姑旋焉。」〈旋，小便也。〉命執之，〈見其不潔，執射姑也。〉弗得。滋怒，自投於床，廢於爐炭，〈廢，墮也。〉爛，遂卒。
又曰：宋文公卒，始厚葬，用蜃炭。〈燒蛤為炭，以塞黃。〉
又曰：宋元公惡寺人柳，欲殺之。及喪，柳熾炭於位，〈以溫地。〉將至，則去之。〈使公坐其處。〉比葬，又有寵。〈言元公好惡無常。〉
《周禮》曰：宮人共王之沭浴，〈沐浴，所以自潔清。〉凡寢中之事，掃除、執燭、共鑪炭。
又曰：掌炭掌灰物炭物之徵令，以時入之〈灰，炭，皆山澤之農所出也。灰給濣練。炭之所共多。〉，以權量受之，以共邦之用。凡炭灰之事。
又曰：赤友氏掌除牆屋，以蜃炭攻，以灰灑毒之。〈灑，灑也。除牆屋者，除䖝豸藏逃其中者。蜃，大蛤也。搗其炭以坋之則走，淳之以灑之則死。〉
《史記》曰：竇皇后弟少君為人所略，賣為主人入山作炭。暮臥岸下，崩，百餘人皆壓死，少君獨不死。
《漢書》曰：先冬夏至，懸鐵、炭於衡各一端，令適亭，冬陽氣至，炭仰而鐵低；夏陰氣至，炭低而鐵仰。以候二至焉。
《晉書》曰：王沉為豫州刺史，下教求直言之士。主簿褚入告曰：「堯、舜、周公所以能致忠諫者，以其忱誠之心著也；氷炭不言而冷熱之質自明者，以其有實也。若好忠直如氷炭之自然，則諤諤之臣將濟濟而盈庭，逆耳之言不求而自至矣。」
又曰：孫登住宜陽山，自作炭。人見之，知非常人，與語，登不應。
《後魏書》曰：高聰卒，有妓十餘人，有子無子皆令燒指吞炭，出家為尼。
《邵氏家傳》曰：邵貞字德方，山陰人，性詳審。赴張氏葬，或落生炭於貞履中，坐人謂貞不見，疾呼貞，因不為回顧。
《神仙傳》曰：嚴青，會稽人也。於山中作炭，忽有人與青一卷素書，曰：「汝骨應得道長生，故授神書也。」
《齊地記》曰：東南盧水水側有勝火木，方人俗音曰：「挺木」，經野火燒之不死，炭亦不滅。東方有不灰之木。
《豫章記》曰：豐城縣葛鄉有石炭二百頃，可燃以炊爨。
《交州記》曰：竈頭山，越人炊爨之處，掘而得炭。
《淮南子》曰：譬猶氷、炭，鈎、繩也，何時而可合？〈氷寒炭熱，鈎曲繩直，無時得合。〉
又曰：懸羽與炭，而知燥溼之氣。〈燥，故炭輕。溼，故炭重。〉
又曰：夫溼之至也，莫見其形，而炭已重矣；風之至也，莫見其象，而木已動矣。
又曰：天下莫相憎於膠、膝，〈膠漆相持不解，故曰憎。一曰、膠於漆中則敗漆，漆入膠中亦敗膠，以多少推之，故曰相憎也。〉而莫相愛於氷、炭。〈氷得炭則解，解歸水復其性，炭得氷則保其炭，故曰相愛也。〉膠、漆相賊，氷、炭相息也。
《抱朴子》曰：柳乃速朽者也，而燔之為炭，則億載而不敗。
《呂氏春秋》曰：豫讓欲報襄子，滅鬢去眉，變其形容，作乞人，往乞於其妻。曰：「狀貌無似吾夫者，其音何類吾夫之甚？」讓乃吞炭而變其聲。
《異苑》曰：信安鄭徽，年少時登前橋仿佯，見一老翁，以小囊與徽云：「此是君命，慎勿零落。若有破碎，便為凶兆。」言訖，失所在。徽密開看，是一挺炭，意乃秘之，雖家人不之知也。永初三年，年六十，病篤，語弟子云：「吾齒盡矣，可試啟此囊。」見炭碎析，於是遂亡。
桓譚《新論》曰：舉火夜作，燃炭牆。
王況《釋時論》曰：融融者，皆趨熱之士；得爐冶之門者，惟挾炭之子。
《鹽鐵論》曰：氷炭不可以同器。
《語林》曰：洛下少林木炭，止如粟狀。羊琇驕豪，乃搗小炭為屑，以物和之，作獸形。後何召之徒共集，乃以溫酒。火熱既猛，獸皆開口向人赫赫然。諸豪相矜，皆服而效之。
賈誼《鳥賦》曰：天地為爐兮，造化為工；陰陽為炭兮，萬物為銅。
《周禮》曰：蟈氏掌去鼃黽，焚壯鞠，以灰灑之則死。〈壯鞠，鞠不華者。齊魯之間謂鼃為黽，耿黽也。蟈與耿黽尤怒鳴，為聒人耳，去之。〉其煙被之，則凡水蟲無聲。〈杜子春云：假令風從東方來，則於水東面為煙，令煙西行彼之水上。〉
又曰：慌〈力見切〉帛以欄為灰，渥淳其帛，實其澤器，滛之以蜃，〈渥，讀如繒人渥管之渥。以欄木之灰，漸釋其帛也。杜子春云：滛當為涅，書亦或為湛。鄭司農云：澤器，謂澤之器，蜃。〉清其灰而盝〈力瀆切〉之，而揮之〈清，澄也。於灰登而盝晞之，晞而揮去其蜃。〉。
《史記》曰：秦商鞅作苛法，有棄灰於道者，刑之。
《漢書》曰：韓安國坐抵罪，獄吏田甲辱之，安國曰：「死灰獨不復燃乎？」甲曰：「燃即溺之。」
又曰：武帝穿昆明池，得黑灰，有外國胡云：「此是天地劫灰之餘也。」〈問東方朔，信然。〉
《後漢書》曰：楊琰為零陵太守。時蒼梧群賊攻劫，琰制車數十乘，置灰車中，從風散灰，賊不得視，因以敗之。
《魏略》曰：文欽為廬江太守，為都督王陵所奏，欽訴曹爽，爽謂曰：「陵責卿載灰兩船，何為乎？」曰：「聞足下起染舍，故燒此灰耳。」
《吳錄》曰：張舉字子清，為句章令。有婦殺夫者，因焚屋，言燒死，其弟疑而訟之。舉按屍，開口視之，無灰。令人取豬兩頭，一殺一生而俱焚之。開視其口，所殺者無灰，生者有灰。乃明夫先死，婦後燒之。婦遂首服焉。
《晉書》曰：鳩摩羅什，天竺人也。中書監張資病，驍騎將軍呂光博營救療。有外國道人羅又雲能差資病，光喜，給賜甚厚。羅什以其誑詐，告資曰：「又不能為益，徒煩費耳。冥運雖隱，可以事試也。」乃以五色絲作繩，結之，燒為灰末，投水中，灰若出水還成繩者，病不可愈。須臾，灰聚浮出，復為繩。又療果無效，少日，資亡。〈少日，猶無幾時。〉
《隋書》曰：齊神武霸府田曹參軍信都芳，深有巧思，能以管候氣，仰觀雲色。嘗與人對語，即指天曰：「孟春之氣至矣。人往驗管，而飛灰已應。每月所候，言皆無爽。又為輪扇二十四，埋地中，以測二十四氣。每一氣感，則一扇自動，他扇並住，與管灰相應，若符契焉。
又曰：開皇九年平陳後，高祖遣毛爽及蔡子元、於普明等以候節氣。依古於三重密室之內，以木為案十有二具，每取律呂之管，隨十二辰位置於案上，而以土埋之，上平於地，中實葭莩之灰，以輕緹素覆律口。每其月氣至，與律冥符，則灰飛沖素，散灰出外。而氣應有早晚，灰飛有多少。或初入月，其氣即應；或至中下旬間氣始應者；或灰飛出，三五夜而盡；或終一月而上未。高祖異之，以問牛弘，弘對曰：「灰飛半出為和氣吹，灰全出為猛氣吹，灰不能出為衰氣。和氣應者其政平，猛氣應者其臣縱，衰氣應者其君暴。」高祖駁之曰：「臣縱君暴，其政不平，非月別而有異也。今十二月律於一歲內應並不同，安得暴君縱臣若斯之甚也？」弘不能對。
《莊子》曰：鄭有巫曰季咸，知人之死生存亡、禍福壽夭，期以歲月旬日若神。鄭人見之，皆棄而走。〈不喜自聞死日。〉列子見之而心醉，歸以告壺子，曰：「嘗試與來，以吾示之。」明日，列子與之見壺子，出而咸謂列子曰：「嘻！子之先生死矣，不活矣，不可以旬數矣。吾見怪焉，見溼灰焉。」〈溼灰，均其寂魄化，此乃至人無感之時也。〉
又曰：南郭子綦隱几而坐，仰天而噓，嗒焉若失其偶。〈嗒焉，解體。若失其配匹也。〉顏子成游立侍乎前，曰：「何居乎？形固可使如槁木，而心固可使如死灰乎？」〈死灰，槁木，取其寂寞無情耳。夫任自然而忘是非者，其體中獨任天真而已，又何所有哉？〉
《淮南子》曰：月暈，以蘆灰環之，缺一面，則暈亦闕一面焉。
又曰：爛灰生蠅。
又曰：仲夏之月無燒灰，〈草木盡成。〉無暴布。〈無爛之也。〉
又曰：夫吹灰而欲無昧，涉水而欲無濡，不可得也。
又曰：女媧殺黑龍以濟冀州，〈黑龍為冀州害。〉積盧灰以止淫水。〈盧，黑也。一曰葦灰也。〉
又曰：伐薪而為炭，燔草而為灰。
《抱朴子》曰：吳世姚光者，有火朮。吳主試之，積荻數千束裹之，因猛火而燔荻了盡，謂光當已化為煙燼。而光端坐灰巾，振衣而起，把一卷書。吳主取其書視之，不能解也。
又曰：外國作水精碗，實是合五百種灰以作之，今交、廣多有其法。
《六韜》曰：武王伐殷，得二大夫，而問之曰：「殷國將亡，亦有妖乎？」其一人對曰：「殷國常雨血、雨灰、血石。」武王曰：「大災妖也。」其一人曰：「是非大妖也。殷國大妖三十七章，雨血、雨灰、血石，臣不為妖災。」武王踧然而問三十七章之妖，對曰：「殷君好射人、喜以人餧虎、喜割人心、喜殺婦、喜殺人父、孤人之子。」
《吳越春秋》曰：吳王欲殺王子慶忌而莫之能。要離謂吳王曰：「臣請殺之。」乃偽加罪焉，執其妻，焚而揚其灰。
《述異記》曰：蜀郡成都張伯兒年十餘歲，作道士，通靈有逆鑒。時飲醇灰汁數升，雲以洗腸療疾。
《從徵記》曰：自燃灰，狀如黃灰，生海濱。投水中浣衣，不須淋水。
《太玄經》曰：冷竹為管，窒灰為候，以揆百度。〈虞翻注曰：以冷空竹為管也。窒，塞也。〉
《物理論》曰：宜陽縣金門山竹為律管，河內葭莩以為灰，可以候氣焉。
《春秋感精符》曰：畫遺灰則月暈。
