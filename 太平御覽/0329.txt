
《漢書》曰：貳師將軍李廣利被圍水絕，廣利拔刀刺山，飛泉湧出。
又曰：王莽出軍，祖都門外，天雨沾衣，長老嘆曰：「是謂泣軍。」
王隱《晉書》曰：咸康元年，督護王隨領三千人討寧州賊，三角皆裂，軍人惡之。隨曰：「裂者破也，當破賊而不得土地也。」到西平郡界，兩道討賊，賊守馬羨奔走，民皆歸降。
《晉書·桓溫傳》云：郭璞爲讖曰：「有人姓李，兒傳征戰。譬如車軸，脫作在一面。」兒者，子也。李去子木存，車去軸爲亙，合成桓字也。
又曰：成都王穎師次朝歌，每夜矛戟有光若火，其壘井中皆有龍象，前軍大敗。
又曰：時有童謠云：「阿童復阿童，銜刀浮渡江。不畏岸上虎，但畏水中龍。」會益州刺史王，小字阿童，表請加龍驤將軍，令造舟楫。
又曰：謝艾出師振武，夜有二梟鳴於牙。艾曰：「六博得梟者勝，今梟鳴牙中，克敵之兆。」果勝之。
又曰：王澄爲荊州，時京師危逼，澄率衆軍將赴國難，而飄風折其節柱。會王如寇襄陽，澄前鋒至宜城，爲如黨嚴嶷所獲。
又《載記》曰：呂光伐西域，進及流沙三百餘里，無水，將士失色。光曰：「吾聞李廣利精誠玄感，飛泉湧出，吾等豈獨無感致乎！皇天必有濟，諸君不足憂也。」俄而大雨，平地三尺。
又曰：石勒拒劉曜，勒統步騎四萬赴金墉，濟自大暍。先是流澌風猛，軍至水泮清和，濟畢，流澌大至，勒以爲神靈之助也。命曰：「靈昌津。」
《宋書》曰：王仲德初欲南歸奔太山，追騎急夜行，忽見前有猛炬之，乘火行百許裏，以免。
又曰：元兇弒逆，孝武率衆入討。荊州刺史南譙王義宣、雍州刺史臧質幷舉義兵。三月乙未，建牙軍門。是時多不悉舊儀，有一翁斑白，自稱少從武帝征伐，頗悉其事。因使指麾，事畢忽失所在。自冬至春常東北風，連陰不霽，其日牙立之後，風轉西南，景色開霽，有紫雲陰於牙上。
《北齊書》曰：侯景遣將任約伐湘東王於江陵，陸法和自請征之，至赤沙湖與任約相對，縱大舫於前而逆風不便，法和執白羽以麾，風即返。於是大潰，約逃竄不知所之。
《後周書》曰：太祖旣繼賀拔岳起事，將刑牲盟誓同獎王室。初，賀拔岳營於河曲，有軍吏獨行，忽見一老翁鬢眉皓素，謂之曰：「賀拔岳雖復據有此衆，然無所成，當有一宇文家從東北來，後必大盛。」言訖不見。此吏恆與所親言之，至是方驗。
《隋書》曰：張祥開皇中，累遷幷州司馬。仁壽末，漢王諒舉兵反，遣其將劉建略地燕趙，至井陘，祥勒兵拒守，建攻之。後縱火燒其郭下。祥見百姓驚駭，其城側有西王母廟，祥登城望之，再拜涕泣而言曰：「百姓何罪，致此焚燒，神有靈可降雨相救。」言訖，廟上�起，須臾驟雨，其火遂滅。士卒感其至誠，莫不用心。城圍月餘，李雄援軍至，賊遂退走。
又曰：竇榮定以佐命功拜上柱國、寧州刺史，朱幾復爲武安侯大將軍，尋除泰州總管，賜吳樂一部。突厥沙鉢寇邊，以爲行軍元帥。率九總管步騎三萬出源州，與虜戰於高越原，兩相持。其地無水，士卒渴甚，至刺馬血而飲，死者十二三。榮定仰天太息。俄而澍雨，軍乃復振。於是進擊，數挫其鋒。沙鉢突厥憚之，請盟而去。
《唐書》曰：開元中，降胡叛，敕王晙帥幷州兵濟河以討之。睃乃間行倍道，以夜繼晝，卷甲舍幕而往。會夜于山中忽遇風雪甚盛，睃恐失期，仰天誓曰：「睃若事君不忠，天討有罪，明靈所殛，固自當之。而士衆何辜，令此艱苦，誠心忠烈，天鑒孔明，當止雪回風，以濟戎事。」言訖，風回雪止。時叛者分爲兩道，睃追及之，殺一千五百餘人，生獲一千四百餘人，駝馬牛羊甚衆。
又曰：初肅宗行至豐寧，南見河天塹之固，欲整軍北渡。將詣豐寧，忽大風飛沙礫，數步之間不辨人馬。由是回軍東趨靈武，風沙頓止，天地廓清。
又曰：肅宗至平源郡，路傍遇一伏兔，命左右索弓箭。因謂左右曰：「吾若破賊，射則中之；不然則否。」一發而斃，左右咸稱萬歲。
又曰：建中三年，哥舒曜欲攻李希烈於許州，師次潁橋，大電雷而雨，營中震不能言者三四十人。驢馬死者有七。曜惡之，乃退。
又曰：田悅爲魏王受冊之日，其軍上有�物稍異。馬燧等望而笑曰：「此�無知，乃爲賊瑞。」
又曰：田悅稱魏王，其營地前二年土長高三尺餘。魏州戶曹韋稔爲士長頌曰：公益土之兆也。
《管子》曰：桓公北征孤竹，未至卑耳溪，十里然，止瞠然視，援弓將射，引而未敢發也。謂左右曰：「見前人乎？」對曰：「不見。」公曰：「寡人見人長尺而人形具焉，冠右，絺衣，馬前疾走。寡人其不濟乎？」管仲曰：「絺衣，示前有水也；右，示涉也，至卑耳之溪，從左涉深及冠，從右方深至膝。」已涉，大濟。公拜曰：「仲父之聖若此也。」
《山海經》曰：鹿台之山有鳥焉，如雄鶏而人面，名曰：「島溪」。其鳴自呼，見則有兵。小決之山有獸焉，如猿，白首赤足，見則有兵。能山之穴恆出神人，夏啓而冬閉。是穴也，冬啓乃必有兵。〈郭璞注曰：今鄴西北有石鼓鳴乃有兵，即此類。〉
《淮南子》曰：人主有伐國之志，邑犬群嗥，雄鶏夜鳴，庫兵動而戎馬驚。〈戎馬，兵馬也。鶏夜鳴而兵馬起，氣之感動也。〉
《六韜》曰：三軍無故，旌旗皆前指，金鐸之聲揚以清，鞞鼓之音宛而鳴，此得神明之助，大勝之徵也。
又曰：紂爲無道，武王於是東伐紂。至於河上，雨甚雷疾，王之乘黃振而死，旗旌折陽侯波。周公進曰：「天不祐周矣。意者，君德行未盡，而百姓疾怨，故天降吾禍。」於是太公援罪人而戮之於河，三鼓之，率衆而先，以造於殷，天下從之。甲子之日，至於牧野，舉師而討之。紂城備設而不守，親擒紂，懸其首於白旗。
又曰：武王伐紂，諸侯已至，未知士民何如。太公曰：「天道無親，今海內陸沉於殷久矣，百姓可與樂成，難與慮始。」伯夷、叔齊曰：「殺一人而有天下，聖人不爲。」太公曰：「師渡孟津，六馬仰流，赤烏降，白魚外入，此豈非天非命也？師到�每〈音牧〉野，天暴風電，前後不相見，車蓋發越，轅衡摧折，旌旄三折，旗幟飛揚者精銳感天也。雨以洗吾兵，雷電應天也。」
《吳越春秋》曰：越王追攻吳兵，欲入胥門。未至六里，望吳南城，見伍子頭眉若車輪，目垂光烈，須鬢四張，耀於十數里。大懼，留兵。即日夜半，暴風疾雨，雷電鳴，沙石飛射，疾於弓弩。越軍壞敗。
桓譚《新論》曰：維四月，太子發上祭於畢下，至孟津之上。此武王已畢三年之喪，欲卒父業。升舟而得魚，則地應也。�奄祭降烏，天應也。二年，聞紂殺比干、囚箕子，太師、少師抱樂器奔周。甲子，日月若連璧，五星若連珠。昧爽，武王朝至於南郊牧野，從天以討紂，故兵不血刃而定天下。
《三國典略》曰：東魏以平鑒爲懷州刺史。鑒乃於軹開道築城，以防於我。尋而，太祖遣驃騎將軍楊扌剽、儀同長孫慶明率兵東伐。是時，新築之城少糧乏水，衆情大懼。南門內有一土井，隨汲即竭。鑒乃具衣冠俯井而祝，俄而泉涌，城內皆足。揚水示扌剽，扌剽無功而還。〈扌剽，匹眇切。〉
又曰：周帝問齊王延宗曰：「鄴城若爲可取？」延宗辭曰：「亡國之大夫不可與圖存。」強問之，乃曰：「若任城據鄴，臣不能知，若今主自守，陛下兵不血刃。」時好事者以爲延宗年號德昌，得二日也。及即位至敗，果二日。
《梁書》曰：先是，旱甚，詔祈蔣帝神求雨，十旬不降。帝怒，命載荻欲焚蔣廟幷神景。爾日開朗，欲起火，當神上忽有�如傘，倏忽驟雨如瀉，台中宮殿皆自振動。帝懼，馳詔追停，少時還靜。自此，帝畏信遂深。自踐祚已來，未嘗躬自到廟，於是，乃法駕將朝臣修謁。是時，魏軍攻圍鍾離，蔣帝廟報敕必許扶助，旣而無雨水長，遂挫敵人，亦神之力焉。凱旋之後，廟中人馬腳盡有泥濕，當時幷目睹焉。
又曰：王僧辯平郢州，進師尋陽，軍人多夢周何二廟神兵曰：「吾已助天子討賊。」自稱征討大將軍，幷乘朱航。俄而反曰：「已殺竟。」同夢者數十百焉。
《陳書》曰：高祖討侯景，軍次大雷。軍人杜棱夢雷池君周何神，自稱征討大將軍，乘朱航，陳甲仗，稱下征侯景，須臾便還，雲已殺景。
《隋書》曰：漢王諒餘黨據晉、絳等等三州未下，詔羅行絳、晉、呂三州諸軍事，進兵圍之，爲流矢所中，卒於師，時年六十四。送柩還京，行數里，無故輿馬自止，策之不動。有飄風旋繞焉。絳州長史郭雅稽顙祝之曰：「公恨小寇未平耶？尋即除殄，無爲戀恨。」於是風靜馬行，見者莫不悲嘆。其年秋七月，子仲隱夢見羅曰：「我明日當戰。」其靈座所有弓箭刀劍無故自動，若人帶持之狀。絳州城陷，是其日也。
《唐書》曰：高祖初起，師次霍邑。隋武牙郎將宋老生陳兵拒險，義師不得進，屯軍於賈胡堡。會霖雨積旬，饋運不給，高祖患之。忽有白衣人詣軍門見曰：「霍山神遣語大唐皇帝，若向霍山邑，當東南傍山取路。八月雨止，我當助爾破之。」高祖初哂之，遣人東南視地，果有微道。高祖笑曰：「此神不欺趙襄子，豈負吾耶？」時有訛言雲突厥將襲太原，又軍糧且盡，高祖命旋師，太宗切諫乃止。八月己卯，雨果霽。高祖大悅，以太牢祭霍山。辛巳，引師從傍山道趨霍邑，去城十餘里，有陣�起軍北，東西竟天。高祖謂裴寂曰：「�色如此，必當有慶。」
又曰：貞元初，江西都團練使李廉奏，建中四年，鄂州刺史逆賊李希烈之將董侍召率衆襲鄂州，順風縱火，邑屋將焚。臣乃禱於城隍神，倏忽風回火烈，賊潰，遂擊破之。連狀黃沔三州。請付史官，以答神意。從之。
《三國典略》曰：齊高緯發晉陽，開府薛榮宗嘗雲能使鬼兵，言於齊主曰：「臣已發遣斛律明月將大兵往，」齊主信之。經介休，見一古冢，榮宗謂舍人元行恭曰：「是誰冢也？」行恭戲之曰：「郭林宗。」「是誰？」曰：「郭元眞父。」榮宗即啓云：「臣向見郭林宗從冢出，著大帽，吉莫華，搖馬鞭問臣：我阿貞來否？」
又曰：侯景西逼，陸法和率白服子弟頓於安南，乞征任氏，湘東許之。乃召諸蠻子弟八百人，在江津二日，便登艦，大笑曰：「無量兵馬。」江陵舊多神祠，俗恆祈禱，自法和軍出，無復一驗，人以諸神皆行從故也。
又曰：梁臨汝侯蕭獻嘗爲吳郡太守，與楚廟神交飲至一石，而神亦有酒色，所禱必從。後遷益州刺史，江陽人齊苟兒反，率衆攻城，猷乃遙禱請救。將戰之日，有田老逢一騎，絡鐵從東來，問去城幾裏。曰：「四十。」時已晡，騎舉槊曰：「後人來，可令人疾馬，欲及日破賊。」俄有數百騎如風，一騎請飲，田老問爲誰，曰：「吳興楚王來救臨汝侯。」此時廟中祈禱，無復有驗。十餘日後，乃見侍衛土偶泥濕如汗。於是苟兒乃平。
