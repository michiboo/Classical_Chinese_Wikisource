
崔鴻《十六國春秋·前秦錄》：符堅，字永固，健弟雄之子。趙建武中，母苟氏祈西門豹祠，歸而夜夢與神交，遂孕，十二月而生。有神光之異，自天屬庭，背有赤文，隱起成字，曰：「草付臣又土王咸陽。」秘而莫之傳也。姿貌魁傑，臂垂過膝，目有紫光。祖洪奇而愛之，名「堅頭」，因而謂健曰：「此兒頭大鎮重，身長任大，足短安下，非常相。」趙右光祿大夫司隸校尉高平徐統有知人之鑒，遇堅於路，異之，執其手曰：「符郎，此官之禦街，小兒敢戲！」統顧左右曰：「此兒有霸王之相。」後復遇之，統下車謂曰：「符郎當大貴，但僕不及見，如何？」堅曰：「若如公言，不敢忘德。」八歲，請就師學。洪曰：「尚小未可，吾年十三，方欲求師，時人猶以爲速成。」健之入關，次於曲沃，夢天神遣使，朱衣赤冠，命拜堅爲龍驤將軍。旦而爲壇於曲沃，拜堅，泣謂曰：「先王昔始受此號，汝父次爲之，今若〈若，汝也〉復爲神明所授，可不勉之！」性至孝，有器度，博學多才藝，年十一，便有經略大志。
堅既殺符生，永興元年六月去皇帝之號，僭稱大秦天王，即位太極殿，誅董龍等二十餘人，改壽光三年爲永興元年。追尊父爲文桓皇帝，世子宏爲皇太子。兄清河王法爲丞相、東海公，永安公符侯爲太尉，諸王皆貶爵爲公。符柳爲尚書令，封弟融爲陽平公，雙河南公，子丕爲長樂公，輝爲平原公，熙爲廣平公。李威爲左僕射，梁平老爲右僕射，席寶爲丞相長史，王猛爲中書令侍郎，權翼爲黃門郎。諸公卿爲生所誅者，悉復本官。十月，丞相東海公法以疑忌賜死，苟太后之意也。堅性友愛，與法訣於東堂，慟哭嘔血。
二年四月，堅如雍，祀五畤。六月，如河東，祀后土。八月，自臨晉登龍門，顧謂群臣曰：「美哉！山河之固。」權翼對曰：「吳起有言：『在德不在險。』願陛下追蹤唐、虞，懷遠以德，山河之固不足恃也！堅大悅。至韓原，觀晉魏顆鬼結草抗秦軍之處，賦詩而歸。
甘露元年正月，起明堂，禪南北郊。六月，甘露降，乃大赦，改年。八月，堅下書曰：「咸陽內史猛聲彰出納，所在著績，有臥龍之才，宜入贊百揆，絲綸王言，可征拜侍中、中書令、領京兆尹。」中丞鄧羌性鯁直，與猛協規齊志，於是百僚肅整，豪右屏氣，風化大行。堅嘆曰：「吾今始知天下之有法也！」以猛爲吏部尚書，遷太子詹事。十一月，以猛爲司隸、侍中，領選如故，猛上疏曰：「伏見陽平公融明德懿親，光祿西河任群，忠禎淑慎，處士朱彤博識聰辯，幷宜左右彌綸，輝贊九棘。愚臣庸鄙，請避賢路。」堅曰：「機務俟才，允屬明哲，朝野所望，豈容致辭？所舉融等，尋別銓授。」於是以融爲侍中、中書監、右僕射，任群爲光祿大夫、領太子家令，朱彤爲中書侍郎、領太子庶子。
三年九月，鳳皇集於東閣，大赦天下。初，將爲赦，與左僕射猛、右僕射融議於露堂，悉屏左右。堅自爲文，猛、融進紙筆。有一大蒼蠅入自牖間，鳴聲甚大，集於筆端，而復來，堅惡之，久而乃去。俄而長安街巷市里民相告曰：「官今大赦。」有司以聞。堅驚謂融曰：「事何從而泄？」敕外窮推，咸言有一小人衣黑衣，呼於市曰：「官今大赦。」須臾不見。堅嘆曰：「其向蒼蠅乎？聲狀非常，吾固惡之。」
四年七月，黃龍見於成紀，梁山崩。
五年，白虎見天水。
六年，遣鴻臚拜張天錫爲大將軍、涼州牧、西平公。
建元元年正月，雍州秀才段鏗對策上第，拜吏部郎中。孝廉通經者十餘人皆拜令長。
五年六月，晉大司馬桓溫伐燕，次於枋頭。燕師屢敗，遣散騎侍郎樂嵩來乞師，請賂秦以虎牢以西之地。八月，遣將軍苟也、洛州刺史邵羌帥步騎二萬救燕。溫敗歸。是月，京兆民王攸上書獻十略：「一曰君道宜明，二曰臣尚忠敬，三曰子貴孝養，四曰民生在勤，五曰教無偏黨，六曰養民在惠，七曰延聘耆賢，八曰懲惡顯善，九曰伐叛柔服，十曰易簡弘大。」堅納之，以攸爲諫議大夫。十一月，燕車騎吳王垂來奔。桓溫既走，慕容暐悔割河洛之地以賂秦，乃曰：「行人失辭。分災救患，理之常也。」堅大怒。
六年，令輔國王猛帥鎮南楊安、虎牙將軍張蚝、建節鄧羌等步騎六萬討平燕冀。八月，猛攻克壺關。暐遣太傅上庸王評等帥四十萬屯於潞川。猛覘〈醜艶切。覘：候也。〉知評賣水鬻樵，不撫將士，大笑謂楊安等曰：「慕容評真奴才，雖億兆之衆，尚不足爲慮，況數十萬乎！今破之必矣。」甲戌，陳於渭原，猛誓衆曰：「王景略受國厚恩，任兼內外，今與諸君深入賊地，宜各勉進，不可退也。受爵明君之朝，慶觴父母之室，不亦美乎！」衆皆勇奮，破釜棄糧，大呼競進。猛望燕師之衆，惡之，謂鄧羌曰：「今日之事，非將軍莫可以捷也。成敗之機，在此一舉。」羌曰：「若以司隸見與，公無以爲憂。」猛曰：「此非吾所及，必以安定太守、萬戶侯相處。」羌不悅而退。俄而兵交，猛召羌，羌寢而不應。猛乃馳就許之，羌於是飲，與張蚝、徐成等跨馬馳入，旁若無人，搴旗斬將。燕師敗績，進師圍鄴。猛之未至鄴也，劫盜公行，及猛至，遠近怗然。十一月，堅自帥精銳十萬攻鄴，七日而至於安陽故宅，引諸耆老語及祖父舊事，泫然流涕。猛潛如安陽迎堅，堅謂曰：「昔亞夫不出軍迎漢文，將軍何以臨敵背衆乎？」猛曰：「臣每覽亞夫之事，常謂前卻人主，以此而爲名將，竊未多之。臣奉陛下神算，擊垂亡之虜，若摧枯拉朽，何足憂也！」戊寅，克鄴。慕容暐出奔，將軍郭慶執暐於高陽，送之。辛巳，堅入鄴宮，大赦。閱其圖籍，郡百五十七，縣一千五百七十九，戶二百四十五萬八千九百六十九。以王猛爲都督諸軍事、車騎大將軍、開府儀同、冀州牧，鎮鄴，封清河郡侯，以僞太宰恪、太傅評之第盡賜之，加美妾五人、上女妓十人、中女妓三十八人。猛辭，堅曰：「昔魏絳和戎，猶有金石絲竹之賞，山甫翼周，實受四牡之錫。卿功超二子，任過管、葛，安得辭也！其敬受之，無逆朕命。」以鄧羌爲散騎常侍、安定太守、真定郡侯，邑三千戶，賞潞川之功。
七年七月，日堅如洛陽，下書曰：「士死知己，猶來格模，故喬公一言，魏祖追慟。趙司隸高平徐統往在鄴都，識朕於童稚，每思其殷勤之言，弗敢忘也。可召其子孫詣行所。」
八年五月，以高平徐攀爲琅琊太守。攀，統之少子，以舊恩拔之也。六月，冀州牧猛入爲丞相、中書監、司隸校尉，猛固辭丞相，改授司徒，又固辭，不拜，乃停司徒之授。四月，天鼓鳴，彗出於尾箕，長十餘丈，或名蚩尤旗。太史令張猛言於堅曰：「尾，燕之分野；而掃東井，東井秦之分，災深禍大，十年之後，燕滅秦之象。二十年之後，燕當爲岱所滅。慕容暐父子兄弟，亡虜也，而布列朝廷，貴盛不二，宜除渠帥以寧皇秦。若旦誅鮮卑，不夕滅客彗者，臣請就妖言之戮。」堅不納，更以暐爲尚書，垂爲京兆尹，沖爲平陽太守。
十年三月，侍中太尉李威卒。威字伯龍，漢陽人，苟太后姑子。少與苻雄刎頸之交，苻生屢欲誅堅，賴威以免。堅深德之，事威如父。誅苻生及法，皆威與太后潛決大謀，遂有辟陽之寵。雅重王猛，勸堅以國事任之。堅常謂猛曰：「李公知卿，猶鮑叔之於夷吾，罕虎之於子産。」猛兄事之。夏四月，堅下書曰：「巴夷嶮逆，寇亂益州，招引吳軍爲唇齒之勢，特進鎮軍將軍護羌校尉鄧羌可帥甲士五萬星夜赴討。」五月，蜀人張育、楊光等起兵二萬以應巴獠〈音老〉晉威遠將軍桓石帥衆三萬入據墊江。張育自號蜀王，稱藩於晉。八月，鄧羌敗晉師於涪，西擊張育、楊光於綿竹，皆斬之。益州平，羌勒銘於岷山而還。十二月，羌至自成都，堅引見東堂，謂之曰：「將軍之先仲華遇漢世祖於前，將軍復逢朕於後，何鄧氏之多幸！」羌曰：「臣常謂光武之遇仲華，非獨仲華之遭光武！」堅笑：「將軍蓋以自貺，非直將軍之幸，亦朕之遇賢。」
十一年正月，以徵士樂陵王忻爲國子祭酒，堅雅好文學，英儒畢集，純博之精，莫如忻也，終於太子少傅。五月，猛寢疾，堅親祈南北郊、宗廟、社稷，分遣使臣禱河嶽諸神，無不周備。以猛少瘳，赦殊死。七月，堅臨省疾，問以後事，猛曰：「晉僻陋吳越，乃正朔相承。臣沒之後，願不以晉爲圖。鮮卑，羌虜，我之仇仇，終爲大患，宜漸除之，以便社稷。」言終而卒，年五十一。堅哭之慟，謂太子宏曰：「天不欲使吾平一六合，何奪吾景略之速也！」贈侍中、丞相，餘如故，謚武侯。朝野巷哭三日。
十二年正月，高陵民穿井得龜，大三尺六寸，背有八卦文。命太卜池養之，食之以粟。四月，堅下書曰：「涼州刺史張天錫雖稱藩受位，而臣道未純，可遣步兵校尉姚萇等自石城津伐。」天錫率勁勇五萬來拒。戰於赤岸，涼師大潰。天錫率騎數千奔還姑臧，箋降於萇。甲午，大軍至姑臧，天錫素車白馬，面縛舁櫬，降於軍門。萇釋縛焚櫬，送之長安。諸郡悉降，涼州平。九月，以梁熙爲西中郎將、涼州刺史，鎮姑臧。徙豪右七千戶於關中。封天錫重光縣之東寧鄉二百戶，號歸義侯，拜比部尚書，遷右僕射。萇之徵也，堅爲天錫立第，既至如歸。
十三年正月，太史奏：「有星見於外國之分，當有聖人之輔中國，得之者昌。」堅聞西域有鳩摩羅什，襄陽有釋道安，幷遣求之。
十七年正月，不雨，至於六月，徹樂減膳，出宮女以迎和氣。八月，堅收起居注及著作所錄而觀之，見苟太后、李威之事，慚怒，乃焚其書。著作郎董朏〈音斐〉雖更書時事，然十不留一。
十八年三月，徙鄴銅駝、銅馬、飛廉、翁仲於長安。十月，堅引群臣於太極殿議曰：「東南一隅，未賓王化，今欲起天下兵討之。計其兵仗精卒九十七萬，吾將先啓行，薄伐南裔。此行也，朕與陽平公之任，非諸將之事。」左右僕射權翼、沙門道安、陽平公融、尚書石越等上書面諫，前後數十，堅終不納。
十九年，晉車騎桓沖率衆十萬攻襄陽，遣其前將軍劉波攻沔北。堅大怒，遣其子征南鉅鹿公叡、冠軍慕容垂，佐衛毛當等將步卒五萬救襄陽。堅下書曰：「吳人敢恃江山，屢寇王境，宜時進討，以清宇內。便可戒嚴，速修戎備，發州民則十丁遣一，兵若門在灼然者爲崇文義從。朕將登會稽，復禹績，伐國存君，義同三王。其以司馬昌明爲左僕射，謝安爲吏部尚書，桓沖爲侍中，勢還不遠，可幷爲起第。」八月戊午，遣征南大將軍陽平公融、騎從張蚝、撫軍大將軍高陽公符方，衛軍梁成、平南慕容暐、冠軍慕容垂步騎二十五萬爲前鋒。甲子，堅發長安戎卒六十餘萬、騎二十七萬，前後千里。九月，堅至項城，涼州之兵始達咸陽，蜀漢之軍順流而下，幽冀之衆至於彭城，東西萬里，水陸齊進。融等攻壽春。晉遣都督謝石、徐州刺史謝玄、豫州刺史桓伊水陸七萬，敗堅於淝水。堅爲流矢所中，單騎遁還於淮北，顧謂夫人張氏曰：「朕用朝臣之言，豈見今日之事耶！何面目復臨天下？」泫然流涕。堅諸軍悉潰，及慕容垂一軍獨全。比至洛陽，百官威儀，軍容粗備。未及關而垂有貳志，說堅請巡撫燕、代，幷求拜墓，堅許之。權翼固諫，以爲不可，堅不從。堅至自淮南，次於長安東之行宮，入告罪於太廟。
丁零翟斌反於河南，長樂公符丕遣慕容垂及符飛龍討之。垂南結丁零，殺飛龍，盡坑其衆。垂引丁零、烏丸之衆二十餘萬，爲飛梯、地道以攻鄴城。慕容暐弟泓先爲北城長史，聞垂攻鄴，亡命奔關東，收諸馬牧鮮卑，衆數千，還屯華陰。暐乃潛使諸弟及宗人起兵於外。堅遣將軍強永騎擊之，爲泓所敗。泓自稱大都督、雍州牧、濟北王，推叔父垂爲丞相、大司馬、冀州牧、吳王。
堅謂權翼曰：「將若泓何？」翼曰：「慕容垂正可據山東爲亂，不暇近逼。今暐宗族盡在京師，鮮卑之衆布在畿甸，實社稷之憂，宜遣重將討之。」堅乃以廣平公符熙鎮蒲阪；符叡爲都督，配兵五萬，姚萇爲司馬，討泓於華陽。平原太守慕容沖起兵河東，有衆二萬，進攻蒲阪，堅命竇沖討之。符睿勇果輕敵，戰於華陰，睿敗績被殺。堅大怒，萇懼誅，遂叛。竇沖大破慕容沖於河東，沖奔於泓。泓衆至十萬餘，遣使謂堅曰：「秦師傾敗，將欲興復大燕。吳王以定關東，可速資備大駕，奉送家兄皇帝返鄴都，與秦以虎牢爲界，分王天下。」堅大怒，召暐責之。暐叩頭流血陳謝。堅曰：「此自三竪之罪，非卿之過。」復其位，待之如初。命暐以書招諭垂及泓、沖，使息兵。暐密遣使謂之曰：「今秦數已終，當不能復久。吾籠中之人，必無還理，勉建大業，以興復爲務。」泓於是進向長安。
堅率步騎二萬討姚萇於北地。萇率衆七萬來攻，堅爲萇所敗。聞慕容沖去長安二百餘里，退師而歸，使符方戍驪山，符輝都督中外諸軍事，配兵五萬拒沖。輝師敗績。堅又以尚書姜宇與苻琳率衆三萬，擊沖於霸上，爲沖所敗，宇死之，琳中流矢，沖遂據阿房城，進逼長安。堅登城觀之，嘆曰：「此虜從何出也？吾不用王景略、陽平公之言，使白虜敢以至於此。」長樂公符丕在鄴糧竭，馬又無草，削松木而食之。會丁零叛慕容垂，引師去鄴，始具西問，知長安危逼，遣從弟求救於謝玄。
二十一年，慕容沖僭稱尊號於阿房，改年更始。沖率衆登城，堅身貫甲冑，督戰拒之，飛矢滿身，血流被體。時雖兵寇危逼，馮翊諸堡猶有負糧冒難而至者，多爲賊所殺。先是，謠言「堅入五將久長得」。堅乃留太子宏守長安，謂之曰：「天或導餘，留汝兼總戎政，勿與爭利，吾當出隴收兵運糧以給汝。」自將張夫人及中山公詵率騎數百出奔，如五將山。六月，太子宏將母、妻、數千騎出奔。沖入據長安。
堅至五將山，姚萇遣將軍吳忠圍之。堅衆奔散，獨侍御數十人而已，神色自若，召宰人進食。俄而忠至，執堅以歸新平縣，幽之別室。萇求傳國璽於堅曰：「萇次應符曆，可以爲惠。」堅叱之曰：「小羌乃敢幹逼天子，豈以傳國璽授汝羌乎！五胡次序，無汝羌名。違天不祥，其能久乎！璽已送晉，不可得也。」萇遣右僕射尹偉說堅，求爲堯舜禪代之事。堅曰：「姚萇叛賊，奈何擬之古人！」因問偉曰：「卿於朕朝作何官？」對曰：「尚書令史。」堅嘆曰：「卿宰相才也，王景略之流，而朕不知卿。亡也，不亦宜乎！」。
八月，縊堅於新平佛寺中，時年四十八。張夫人、中山公等皆自殺。三軍莫不哀慟。萇欲匿煞殺堅之名，乃謚爲莊烈天王。長樂公稱尊號，僞謚堅爲世祖宣昭皇帝。初，太子之奔也，假道歸晉，歷位輔國將軍，桓玄篡位，以爲梁州刺史。
《晉書》曰：堅在位二十七年。
崔鴻《十六國春秋·前秦錄》曰：符丕字永敘，堅之長庶子。少而聰慧好學，堅與之言將略，嘉之。才幹亞於符融，爲將善收士卒，時出鎮於鄴，東夏安之。
堅敗歸長安，丕爲慕容垂所逼，自鄴奔於枋頭。堅之死也，建元二十一年丕復入鄴城，將收兵趙、魏，西赴長安。會平州刺史符沖帥幽、幷之衆擊慕容垂，頻爲垂將帶方等所敗，乃率衆三萬進屯壺關，使招丕。丕乃去鄴，率男女六萬進如潞州。驃騎將軍張蚝、幷州刺史王騰迎之，入據晉陽，始知長安不守，堅爲姚萇所殺，乃舉哀於晉陽。僭即皇帝位於晉陽南，立堅行廟，大赦，改建元二十一年爲太平元年。九月，置百官。是月，安西呂光自西域還師。二年正月，慕容垂僭稱尊號。二月，慕容沖左將軍韓延殺沖，立段隨爲燕王，改年昌平。五月，丕以呂光爲車騎將軍、梁州牧、酒泉公。是月，姚萇僭稱尊號，氐有啖青者，謂諸將曰：「狄道長符登，雖王室疏屬，而志略雄明，請共立之，以赴大駕。」於是推登爲使持節，督隴右、雍河二州牧，率衆五萬，東下隴右，據南安，馳使請命。八月，丕以登爲征南大將軍、開府儀同、南安王、持節、雍州牧，因其所稱而授之。九月，丕下書：「鮮卑慕容永，我之騎將，首亂京畿，禍傾社稷，其遣丞相王永帥禁衛虎旅覆而取之。」十月，與慕容永戰於襄陵，王師大敗。丕懼，帥騎數千南奔東垣。晉揚威將軍馮該自陝要擊，斬之，送丕首於江東。符登稱尊號，謚爲哀平皇帝。
崔鴻《十六國春秋·前秦錄》曰：「符登字文高，丕之族子。父敞，太尉司馬。登少勇，有壯氣。建元元年初，拜殿中將，遷羽林監、長安令，坐事黜爲狄道長。
太平二年，與姚萇戰於胡奴塠，大破之。十一月，丕子渤海王懿自杏城奔登，登乃具丕死問，於是爲丕發喪行服。爲壇於隴東。僭即皇帝位，改太平二年爲太初元年。十二月，立堅神主於軍中，引師而告堅神主曰：「今收合義族，衆餘五萬，星言邁，直造賊庭，庶上報皇帝酷怨，下雪民人大恥。」
二年，登次於凡亭。九月，進據胡空堡，戎夏歸之者十有餘萬。姚萇掘堅屍，鞭撻無數，裸剝衣裳，附之以棘，坎土埋之。
三年，登次朝那，姚萇據武都相持，累戰互有勝負。萇以登戰勝，謂堅神象所助，亦於軍中立堅神主，謂曰：「往年新平之禍，非萇之罪。陛下假臣龍驤曰：『朕以龍驤建業，卿其勉之。』明詔昭然，言猶在耳，豈假手符登而圖臣，忘前征時之言耶！今爲陛下立神像，可歸休於此，勿計臣過，聽臣至誠。」
四年正月，登雲樓謂萇曰：「自古安有殺君反立神像！」大呼曰：「殺君賊姚萇出來，與汝決之，何爲枉害無辜！」萇憚而不應。萇自立堅神像，戰未有利，軍每夜驚，乃斬像首送登。
六年三月，登自雍攻長安。七月，登攻新平，姚萇救之，登引退。八年十二月，姚萇薨。
九年，登聞萇死，喜曰：「姚興小兒，吾折杖以笞之。」於是大赦，盡衆而東。四月，登從六陌趣廢橋，興將軍尹緯據橋以待。登與緯大戰，爲緯所敗，登單馬奔雍。初，登之東也，留太子崇守胡空堡。崇聞登敗，棄城出奔。登至無歸，乃奔平涼，收集遺兵入馬毛山。七月，興攻登於馬毛，登遣子崇質於隴西鮮卑乞伏乾歸，結婚請援。乾歸遣騎二萬救登。登引軍出迎，與興戰於山南，爲興所敗，死之，時年五十二。子崇奔隍中，復稱尊號，改年延初。謚登爲高皇帝。十月，崇爲乾歸所逐，奔於楊定，與崇帥衆二萬攻乾歸，爲乾歸所敗，崇、定皆死之。自符健皇始元年，歲在辛亥，晉永和七年；是歲，歲在甲午，四十四年，晉太元十九年也。
《晉書》曰：登在位九年，始健以穆帝永和七年僭立，至登五世，凡四十有四年，以孝武帝太元十九年滅。
