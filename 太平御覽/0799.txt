
《說文》曰：狄，犬種，字從「犬」。狄之言淫僻也。
《白虎通》曰：狄者，易也，言僻易無別。
《風俗通》曰：胡者，謹按《漢書》，山戎之別種也。貊者，略也，雲無禮法。又胡者，互也，其被髮左衽，言語贄幣，事殊互也。
《晉中興書》曰：胡者，北狄之總名也。
《詩》曰：《釆薇》，遣戍役也。文王之時，西有昆夷之患，北有玁狁之難，以天子之命，命將帥遣戍役，以守衛中國，故歌《釆薇》以遣之，《出車》以勞還，《枤杜》以勤歸也。釆薇釆薇，薇亦作止。〈薇，菜。作生也。西伯將遣戍役，先與之期以釆薇之時。今薇生矣，可以行矣。重言「釆薇」，丁寧行期也。〉曰歸曰歸，歲亦暮止。〈又丁寧歸期，定其心也。〉靡室靡家，玁狁之故。不遑啟居，玁狁之故。〈玁狁，北狄也。古者師出不逾時，今薇生而行，歲晚乃歸，使汝無室家夫婦之道，不暇跪居者，有玁狁之難也。〉
又曰：我戍未定，靡使歸聘。〈聘，問也。定，止也。我方守於北狄，未得止息，無所使歸問言，所以憂也。〉
又曰：戎車既駕，四牡業業。豈敢定居？一月三捷。〈一月之中，三有勝功，謂侵也、伐也、戰也。〉
又曰：豈不日戒？玁狁孔棘。〈戒，警敕軍事也。孔，甚。棘，急也。言君子小人，豈不日相警戒乎？獫狁之難甚急，預述其苦以勸之。〉
又曰：王命南仲，往城於方。出車彭彭，旂旐央央。〈王，殷王也。南仲，文王之屬方，朔方近獫狁之國也。彭彭，駟馬貌。王使南仲為將，率往築城於朔方，為軍壘以御北狄之難。〉天子命我，城彼朔方。赫赫南仲，玁狁於襄。〈襄，除也。〉
又曰：昔我往矣，黍稷方華。今我來思，雨雪載塗。王事多難，不遑啟居。〈途凍釋也。黍稷方華，朔方之地六月時也，以此出徵，至春凍始釋而來反。〉
又曰：執訊獲丑，薄言還歸。〈訊，言。丑，眾也。執其可言問所獲之眾以歸者當獻之。〉赫赫南仲，玁狁於夷。〈夷，平也。〉
又曰：《六月》，宣王北伐也。〈《六月》，言周室微而復興，美宣王之北伐也。〉六月棲棲，戎車既飭。四牡騤騤，載是常服。〈棲棲，簡閱貌。飭，正也。日月為常，服，戎服也。記六月者，盛夏出兵，明其急也。〉玁狁孔熾，我是用急。〈熾，盛也。此序吉甫之意也。北狄來侵甚熾，故王以急遣我。〉
又曰：玁狁匪茹，整居焦獲。侵鎬及方，至於涇陽。〈焦獲，周地名也，接於獫狁者也。匪，非也。茹，度也。鎬與方，皆北方地名。言獫狁之來侵，非其所當度為也，乃自整齊而處周之焦獲，來侵至涇水之北，言其太恣也。〉
又曰：薄伐玁狁，至於太原。〈言遂出之而已。〉
又曰：文武吉甫，萬邦為憲。〈吉甫，尹吉甫也，有文有武。憲，法也。吉甫此時大將也。〉吉甫燕喜，既多受祉。〈祉，福也。吉甫既伐獫狁而歸，天子以燕禮樂之，則歡喜矣，又多受享賜也。〉
又曰：顯允方叔，徵伐玁狁。〈方叔先與吉甫徵伐獫狁。〉
又曰：《車攻》，宣王復古也。宣王能內修政事，外攘夷狄，復文武之境土。
又曰：《漸漸之石》，下國刺幽王也，戎狄叛之。〈山石漸漸然高峻，不可登而上，喻戎狄眾強而無禮，不可得而復也。〉
又曰：《何草不黃》，下國刺幽王也。四夷交侵，中國背叛，用兵不息，視民如禽獸。〈用兵不息，自歲始至歲晚，何草不黃？〉
《禮》曰：北方曰狄，衣羽毛，穴居，有不粒食者。
《周禮》曰：職方氏，掌天下之圖，以掌天下之地，辨其幫國、都鄙、四夷、八蠻、七閩、九貉、五戎、六狄之人民與其財用、九穀、六畜之數要，周知其利害。〈北方曰貉、狄。四、八、七、九、五、六，周之所服國數也。利，金錫竹箭之屬；害，神奸鑄鼎所象百物也。〉
又曰：司隸，掌五隸之法，辨其物而掌其政令。〈五隸，謂罪隸四狄之屬也。物，衣服兵器之屬。〉夷隸，掌養牛馬與鳥言。〈鄭司農云：夷、狄之人，或曉鳥獸之言，故《春秋傳》曰：「介葛廬聞牛鳴，曰：『是生二犧，皆用矣。』」是以夷隸職掌與獸言。〉
《左傳》曰：北戎侵鄭，鄭伯御之，公子突曰：「戎輕而不整，貪而無親，勝不相讓，敗不相救。」
又曰：晉里克帥師，梁由靡御，以敗狄於釆桑。〈平陽北屈縣西南有釆桑津。〉梁由靡曰：「狄無恥，從之必大克。」〈不恥走也。〉里克曰：「懼之而已，無速眾狄。」
又曰：晉侯敗狄於箕，卻缺獲白狄子。〈白狄，狄之別種也。故西河郡有白部胡。〉
又曰：叟阝瞞侵齊，〈叟阝瞞，狄國名。〉遂伐魯。魯使叔孫得臣敗狄於咸，獲長狄僑如，富父終甥扌春其喉，以戈殺之，埋其首於子駒之門。
又曰：赤狄侵齊，又侵晉，取向陰之禾。晉滅赤狄潞氏，以潞子嬰兒歸。〈潞，赤狄之別種也。〉
又《成下》曰：潞子嬰兒之夫人，晉景公之姊也。酆舒為政而殺之，又傷潞子之目。晉侯將伐之，諸大夫皆曰：「不可。酆舒有三俊才。」伯宗曰：「狄有五罪：不祀一也；嗜酒二也；棄仲章而奪黎氏地，三也；虐我伯姬，四也；傷其君目，五也。天反時為災，地反物為妖，民反德為亂，亂則妖災生，故文，反『正』為『乏』。盡在狄矣。」晉侯從之，晉荀林父敗赤狄於曲梁，晉侯賞桓子狄臣千室。
又曰：無終子嘉父使孟樂如晉，〈無終，山戎國名。孟樂，其使臣。〉因魏莊子納虎豹之皮，以請和諸戎。晉侯曰：「戎狄無親而貪，不如伐之。」魏絳曰：「勞師於戎，諸華必叛。戎，禽獸也。獲戎失華，無乃不可乎？」公曰：「然則莫如和戎乎？」對曰：「和戎有五利焉：戎狄荐居，貴貨易土，土可賈焉，一也；邊鄙不聳，民狎其野，穡人成功，二也；戎狄事晉，四鄰振動，諸侯威懷，三也；以德綏戎，師徒不勤，甲兵不頓，四也；鑒於后羿而用德度，遠至邇安，五也。」
又曰：鄭人賂晉侯歌鍾二肆，〈肆，列也。縣鍾十六為一肆。〉及其鍾磬，女樂二八。晉侯以樂之半賜魏絳，曰：「子教寡人和諸戎狄，以正諸華。八年之中，九合諸侯。如樂之和，無所不諧。請與子樂之。」辭曰：「夫和戎狄，國之福也。臣何力之有焉？」公曰：「微子無以待戎。夫賞，國之典也，子其受之。」魏絳於是乎始有金石之樂，禮也。
又曰：魯襄公十八年，白狄始來。〈白狄，狄之別名，未嘗與魯掠，故曰始來也。〉
又曰：晉荀吳帥師敗狄於大鹵。〈大鹵，太原晉陽縣也。〉
又曰：晉中行穆子敗無終及群狄於太原，〈即大鹵也。無終，山戎也。〉將戰，魏舒曰：「彼徒我車，所遇又厄，〈地險不便車。〉以什共車，不克。」〈更增十一，以當一車之用。〉乃毀車以為行，〈毀車為步陣。〉為五陣以相離，兩於前，五於後，專為右角，參為左角，偏為前拒以誘之。狄人笑之，〈笑其失常。〉未陣而薄之。大敗之。〈《傳》言荀吳能用善謀。〉
又曰：晉梁丙率陰戎伐潁，〈潁，周邑。〉王使詹桓伯辭於晉曰：「我在伯父，猶衣服之有冠冕，木水之有本原，民人之有謀主也。〈民人謀主，宗族之師長。〉伯父若裂冠毀冕，拔本塞源，專棄謀主，雖戎狄，其何有餘一人？〈伯父猶然，則難戎狄無所可責。」〉
又曰：晉荀吳偽會齊師者，假道於鮮虞，遂入晉陽，〈鮮虞，白狄別種。晉陽，肥國。〉滅肥，以肥子綿皋歸。〈肥，白狄也。縣皋，其君名。鉅鹿下曲陽西南有肥累城。〉
又曰：晉荀吳帥師伐鮮虞，圍鼓三日，鼓人告食竭力盡，而後取之。克鼓而反，不戮一人，以鼓子鳶鞮歸。〈鳶鞮，鼓君名。〉
又曰：晉荀躒如周葬穆後，籍談為介。王求彝器，籍談曰：「晉居深山，戎狄之與鄰，而遠於王室，王靈不及，拜戎不暇，其何以獻器？」王曰：「叔父，唐叔成王之母弟也；密須之鼓與其大路，文所以蒐也；〈密須，姞姓國也。文王伐之，得其路鼓以蒐。〉闕鞏之甲，武所以克商也。〈闕鞏國所出鎧。〉唐叔受之，處參虛，撫有戎狄。〈參，實沈之次，晉之分野。」〉
又曰：晉侯訓兵於稷，以略狄土。
《穀梁傳》曰：中國，夷狄曰大鹵。
《爾雅》曰：北至於祝栗。〈左極遠之國。〉
又曰：觚竹、北戶、西王母、日下，謂之四荒。〈觚竹在北，北戶在南，西王母在西，日下在東，四方昏荒之國。〉
又曰：九夷、八狄、七戎、六蠻，謂之西海。〈八狄在北。〉
又曰：北載斗極為空桐，〈載，值也。〉空桐之人武。〈地氣使之然也。〉
《論語》曰：管仲相桓公，霸諸侯，一匡天下，民到於今受其賜。微管仲，吾其被髮左衽矣！〈微管仲，則君不君，臣不臣，皆為夷狄。〉
又曰：子曰：「夷狄之有君，不如諸夏之亡也。」
《國語》曰：鄭人伐滑，王使游孫伯請滑，鄭人執之。王怒，將以狄伐鄭。〈狄，隗姓之國也。〉富辰諫曰：「不可！夫狄，無列於王室，〈列，位次也。〉豺狼之德也。王不忍小忿而棄鄭，又登叔隗以階狄，〈階狄禍。〉狄封豕豺狼，不可厭也。〈厭，足也。〉」王弗聽。十八年，王黜狄後，黜廢也。〈狄後既立，而通於王子帶，王故廢之也。〉狄人來誅殺譚伯。〈狄人奉子帶，攻王而殺譚伯。〉初，惠後欲立王子帶，故以其黨啟狄人，狄人遂入周，王乃出居於鄭。
又曰：晉侯使隨會聘於周，王饗之餚蒸，原公相禮，范子私於原公曰：「吾聞王室之禮無毀折，今此何禮也？」原公以告於王，王召士季〈范子字也。〉曰：「親戚宴饗則有餚蒸，〈蒸，升也，升折俎之餚也。〉惟戎狄則有體薦。夫戎狄冒沒輕儳，貪百不讓，〈冒，抵觸也。沒，入也。儳，進退無列。〉其血氣不治，若禽獸焉。其適來班貢，不俟馨香嘉味，〈適，往也。班，賦也。〉故坐諸門外，而使舌人體委與之。〈舌人，能達四方之志，象胥之官。〉汝今我王室之一二兄弟，以時相見，於是乎有折俎加豆，〈加豆，謂既食之後，所加之豆也。其實芹俎兔醢之屬。〉以示容合好，胡有效戎狄也？」
又曰：驪姬曰：「以皋落狄之朝夕苛我邊鄙，〈皋落，東山狄。苛，擾也。〉君盍使申生伐狄？若不勝狄，雖濟其罪可也。且夫勝狄，諸侯驚懼，吾邊鄙不警。」公說，使申生伐東山。至稷桑，〈稷桑，皋落狄地。〉狄人出逆。申生欲戰，狐突諫曰：「不可。」果戰敗狄於稷桑。
又曰：公令閹楚刺重耳，重耳逃於狄。〈狄，北狄，隗姓。〉
又曰：襄王避叔帶之難，居於鄭地。子犯曰：「君盍納王？」公乃行賂於草中之戎、驪土之狄，以啟東道。〈二邑戎狄，在晉之東也。〉
《尚書大傳》曰：狄人將攻大王亶父，亶父召耆老而問曰：「狄人何欲？」耆老對曰：「欲得菽粟、財貨。」太王曰：「與之。」每與而狄人之至不止。太王問耆老曰：「狄人又何欲？」耆老曰：「又欲土地。」太王曰：「與之。」耆老曰：「君不為社稷乎？」太王曰：「社稷所以為民也，不可以所為亡民也。」耆老曰：「君縱不為社稷，不為宗廟乎？」太王曰：「宗廟者，私也，不可以吾私害民也。」遂杖策而去，過梁山，止乎岐山。周氏之民，奔而從之者三千乘。
《詩含神霧》曰：四方蠻貊，製作器物多與中國反。書則橫行，食則合和，伏則交腳，鼓則細腰，如此之類甚眾。中國之所效者，貂蟬、胡床、胡飯。
《春秋考異郵》曰：北狄之氣，主生幽都。
