
《釋名》曰：仁，忍也。性惡殺，好善，含忍之也。
《禮記·經解》曰：上下相親謂之仁。
又《中庸》曰：仁者，人也。親親爲大。
又《表記》曰：子曰：「仁有三，與仁同功而異情。與仁同功，其仁未可知也。與仁同過，然後其仁可知也。仁者安仁，知者利仁，畏罪者弘仁。「子曰：「仁之爲器重，其爲道遠，舉者莫能勝也，行者莫能致也。取數多者，仁也。夫勉於仁者，不亦難乎！」子曰：「中心安仁者，天下一人而已矣。」
又《緇衣》曰：子曰：「禹立三年，百姓以仁遂焉，豈必盡仁？」〈言百姓效禹爲仁，非本性能仁也。〉
又《大學》曰：一家仁，一國興仁；堯舜率天下以仁而民從之。
又曰：仁者，以財發身；不仁者，以身發財。
又《儒行》曰：溫良者，仁之本；敬慎者，仁之地；寬裕者，仁之作；遜接者，仁之能；禮節者，仁之貌；言談者，仁之文；歌樂者，仁之和；分散者，仁之施。儒皆兼此而有之，猶且不敢言仁也。
又《鄉飲酒義》曰：天地溫厚之氣，始於東北，盛於東南，此天地之仁義也。
《毛詩·生民》曰：《行葦》，忠厚也。周家忠厚，仁及草木。
《尚書·太甲》曰：民罔常懷，懷於有仁。〈民所歸無常，以仁政爲常。〉
又《泰誓》曰：雖有周親，不如仁人。
《論語·時仁》曰：里仁爲美，〈居仁者之里是爲美。〉擇不處仁，焉得知。〈求善居而不處於仁者之里，不得爲有知。〉
又曰：君子無終食之間違仁。造次必於是，顛沛必於是。
又《顔淵》曰：顔淵問仁。子曰：「克己復禮爲仁。一日克已復禮，天下歸仁焉。爲仁由己，而由人乎哉？」顔淵曰：「請問其目。」子曰：「非禮勿視，非禮勿聽，非禮勿言，非禮勿動。」顔淵曰：「回雖不敏，請事斯語矣。」
又《顔淵》曰：仲弓問仁。子曰：「出門如見大賓，使民如承大祭。己所不欲，勿施於人。在邦無怨，在家無怨。」仲弓曰：「雍雖不敏，請事斯語矣。」
又《子路》曰：如有王者，必世而後仁。〈聖人受命而王，必父子相承，然後天下之民能仁也。〉
又《憲問》曰：子路曰：「桓公殺公子糾，召忽死之，管仲不死。」曰：「未仁乎？」子曰：「桓公九合諸侯，不以兵車，管仲之力也。如其仁！如其仁！」〈重言如其仁者，九合諸侯功濟天下，此仁爲大代節仁小者也。〉
又《衛靈公》曰：民之於仁，甚於水火。水火，吾見蹈而死者，未見蹈仁而死者也。〈甚於水火，於仁最急也。〉
又曰：志士仁人，無求生以害仁，有殺身以成仁。
又《陽貨》曰：子張問仁於孔子。孔子曰：「能行五者於天下，爲仁矣。」請問之。曰：「恭，寬，信，敏，惠。恭則不侮，寬則得衆，信則人任焉，敏則有功，惠則足以使人。」〈不敏人無侮慢之言。〉
又《微子》曰：微子去之，箕子爲之奴，比干諫死。孔子曰：「殷有三仁焉。」〈此三人，紂同姓人臣。微子知紂惡，而去之。箕子、比干不忍去，故或見奴，或見殺之。〉
《家語》曰：或問孔子曰：「顔淵何人也？」曰：「仁人也，丘弗如。」
《爾雅》曰：太平之人仁。
《大戴禮》曰：君子執仁志，先行後言。千里之外，皆兄弟也。
《尚書考靈耀》曰：「春行仁政，順天之常。
《尚書大傳》曰：子張曰：「仁者何樂于山也？」孔子曰：「夫山者，𦮼然高。」「𦮼然高則何樂焉？」「夫山，草木生焉，鳥獸蕃焉，財用殖焉。生財用而無私爲，四方皆伐焉，每無私予焉。出雲風以通乎天地之間，陰陽和合，雨露之澤，萬物以成，百姓以饗，此仁者之所樂于山者也。」
又曰：周人以仁接民，而天下莫不仁。故曰文矣。〈言文王仁，故謂之文也。〉
又曰：舜不登而高，不行而遠，拱揖於天下，而天下稱仁。
又曰：《誓》可以觀義，《五誥》可以觀仁，《甫刑》可以觀誡，《洪範》可以觀度。
《韓詩外傳》曰：仁道有四：仁者有聖，仁者有知，仁者有德，仁者有謙。
《史記》曰：帝堯其仁如天，其知如神。
又曰：孔子適周，問禮於老子，辭去。老子送之曰：「吾聞富貴者送人以財，仁人者送人以言，吾不能富貴，竊仁人之號，送子以言。」
又曰：高祖仁而愛人，喜施，意豁如也。
《漢書》曰：何武爲人仁厚。
《後漢書》曰：王莽末，虞延從女弟，年在孩乳，其母不能活之，棄於溝中。延聞其號聲，哀而收之，養至成人。
范曄《後漢書》曰：劉寬，字文饒，弘農人，遷南陽太守。溫仁多恕。吏人愆過，但用蒲鞭罰之，示辱而已。
又曰：宣秉所得俸祿，輒以收養親族，其孤弱者，分與田地。自無擔石之儲。〈《前漢書音義》曰：齊人名小罌爲擔，今江淮人謂一石爲一擔。擔音丁濫切〉。
《齊書》曰：虞願爲晉安太守，郡出蚺蛇，膽可用爲藥。有人餉願，願放之二十餘里。一夜，蛇還，歸床下。復送四十里，經還復故處，願令人更送，遲明乃復歸，如此再三。時以爲仁義之心所致。
又曰：江泌，字士清，性行仁義。衣弊虱多，以綿裹致之。食菜不食心，以其有生意也。
崔鴻《後燕錄》曰：趙秋，字子武，汲郡朝歌人也。輕財好施。鄰人李玄度，母死，家貧無以葬。秋謂其兄曰：「赴死生，救不足，仁之本也。家有二牛以與之。」玄度得以葬。他年，秋夜行，見一老母遺秋金一餅，曰：「子能葬我，是以相報。子五十已後當富貴不可言，勿忘玄度也。」
《老子》曰：大道廢，有仁義。
《文子》曰：積惠重厚，使萬物欣欣，樂其性者，仁也。
《莊子》曰：仁義，先王之蘧廬。〈蘧廬，猶傅舍也。〉可能一宿，而不可以久處。古人假道於仁，托宿於義。
《莊子》曰：義人利物之謂仁。
《曾子》曰：伯夷、叔齊，仁者也。
《鬻子》曰：除天下之害，謂之仁。
《孟子》曰：齊宣王問：「交鄰國，有道乎？」對曰：「惟仁者能以大事小，故湯事葛伯，文王事昆夷。」
又曰：君行仁政，斯民親其上而死其長矣。
又曰：當今之時，萬乘之國行仁政，民之悅之，猶解倒懸也。
又曰：夫仁，天之尊爵，人之安宅。
又曰：爲富不仁矣，爲仁不富矣。
又曰：爲天下得人謂之仁。
又曰：三代之得天下也，以仁；其失天下也，以不仁。國之所以廢興存亡者亦然。天子不仁，不保四海；諸侯不仁，不報社稷；卿大夫不仁，不保宗廟；士庶人不仁，不保四體。今惡死亡而樂不仁，是猶恐醉而強酒也，
又曰：仁則榮，不仁則辱。今惡辱而居不仁，是猶惡濕而居下。
又曰：仁之勝不仁，猶水之勝火。
《荀卿子》曰：仁、義、禮、善之於人，譬之若貨、財、栗、米之於家也。多有之者富，少有之者貧，無有之者泅攏
《尸子》曰：仁則人親之，義則人尊之，知則人用之也。
又曰：文王四乳，是謂至仁。
《六韜》曰：仁之所在者，天下歸之。
《呂氏春秋》曰：工尹他爲荊使於宋，司城子罕觴之。南家之墻，犨於前不直；〈猶犨出。〉西家之潦，經其宮而不止。工尹他問其故。子罕曰：「南家，二人也爲鞔。〈鞔，履，一曰靷也。〉吾將徙之。其父曰：『吾將鞔以食三世矣。今徙，是宋國之求鞔者不可。吾將不食也。』是弗徙也。西家高，吾庳，潦之經吾宮也利，故弗禁也。」工尹他歸荊，適攻宋，工尹他諫於荊王曰：「宋不可攻。其主賢，其相仁。」故釋宋攻鄭。
《新序》曰：魏文侯曰：「仁人者，國之寶也。國有仁人，則群臣不爭。」
《姚信士緯》曰：孟軻驅世士於仁義之域，行者步中正之途。
《抱朴子》曰：仁者爲政之脂粉，刑者禦世之轡策。
《苻子》曰：《春秋華林傳》曰：「不知不言，其所以仁。」
延篤《仁孝論》曰：夫仁之有孝，猶四體之有心腹，枝葉有本根。仁以枝葉疏爲大，孝猶心體充實爲先。
曹植《仁孝論》曰：且禽獸悉知愛其母，知其孝也。惟白虎麒麟稱仁獸者，以其明盛衰知治亂也。孝者施近，仁者及遠。
《逸士傳》曰：高鳳，鄰里有爭財鬥者，兵刃相加，鳳脫衣巾爲叩頭曰：「仁義遜讓，不可廢也。」
《會稽典錄》曰：陳囂，字子公，山陰人也。同縣車嫗，年八十餘，無子，慕囂仁義，欲求寄命。囂以車嫗有財産，未敢便許。乃諮於長者，長者僉曰：「其宜。」囂遂迎嫗，朝夕定省，如其所親，出家財以供餚膳。嫗以壽終。囂殯斂畢，皆勉其奴，令守嫗墓。財物付與嫗內外，〈宗族衣國。〉不入殯者，以置槨中。制服三月。由是著名流稱上國矣。
周公曰：文王在鄗，召太子發曰：「吾語汝，童牛不服，童馬不馳，是謂大仁。」
《樂嘉耀稽》曰：仁者有惻隱之心，本生於木。〈仁生於木，故惻隱出於自然也。〉
《禮記·表記》曰：中心憯怛，愛人之仁也。
《左傳·文下》曰：邾文公卜遷於繹。史曰：「利於民而不利於君。」公曰：「苟利於民，孤之利也。天生民而樹之君，以利之也。民既利，孤必與焉。」左右曰：「命可長也，君何弗爲？」邾子曰：「命宰滲民。死之短長，時也。民苟利矣，遷也，吉莫如之。」遂遷於繹。邾文公卒，君子曰：「知命也。」
《家語》曰：孔子曰：「啓蟄不殺，方長不折，此高柴之行。」
《漢書》曰：汲黯，字長孺，濮陽人。河內失火，燒千餘家，上使黯往視之。還報曰：「家人失火，燒比屋，延燒，不足憂。臣過河內，貧人傷水旱萬餘家，父子相食，臣謹以便宜，持節發河內倉栗以賑貧氏。請歸節，伏矯制罪。」上賢而釋之。
《東觀漢記》曰：曹褒在射聲營，舍有停棺不葬百餘所，褒親自履行，問其意故。吏對曰：「此等多是建武以來絕無後者。」褒愴然，爲買空地，悉葬其無主者，設祭以祠之。遷將作大匠。時疾疫，褒巡行病徒，爲致醫藥，經理饘粥，多蒙濟活。
又曰：鍾離意辟大司徒侯霸府，詔部送徒詣河內，時冬寒，徒病不能行。路過弘農，意輒移屬縣使作徒衣，縣不得已與之，而上書言狀，意亦具以聞。上得奏，以見霸，曰：「君所使掾何乃仁於用心？誠良吏也。」
又曰：趙喜爲赤眉所迫，亡走，遇更始親屬，皆裸跣塗炭，饑困不能前。喜見之悲感，所裝縑帛資糧，悉以與之。
又曰：吳祐，字季英，陳留人。遷膠東侯相，政惟仁簡，以身率物。民有相爭訴者，輒閉閣自責，然後斷其訟，以道譬之。或身對閭里，重相和解。自是之後，爭隙省息矣。
又曰：崔篆爲建新大尹，班春。所至之縣，狴獄填滿，篆垂涕曰：「嗟乎！刑罪不中，乃陷民於阱。此皆何罪，而至於是？」遂平理，所出二千餘人。掾吏叩頭諫曰：「誠仁者之心，然獨爲君子，將有悔乎！」篆曰：「殺一大尹贖二千人，蓋所願也。」遂稱疾去矣。
謝承《後漢書》曰：韓韶，字仲黃，潁川人。韶爲嬴長。嬴鄰境歲饑，多被寇，廢耕桑，其民流入縣界，求索衣糧者衆。韶湣其饑困，開倉賑之，所廩贍萬餘戶。主者爭謂不可。韶曰：「長活溝壑之民，而以此伏罪，可含笑入地也。」
范曄《後漢書》曰：史弼，字公謙，陳留人。爲平原相。時詔書下舉鈎黨，郡所奏相連及者多至數百，惟弼獨無所上。詔書責曰：「青州六郡，其五有黨，平原，弼何理而得獨無？」弼曰：「先王疆理天下，畫界分境，水土異齊，風俗不同，他郡自有，平原自無，胡可相比？若望上司誣陷良善，淫刑監罰，以逞非理，則平原之民戶可爲黨，相有死而已所不能也。」從事大怒，即收郡僚械送獄，遂奏弼。會黨禁中解，弼以奉贖罪免，濟活者千餘人。
《英雄記》曰：劉翊，字子相，潁川人。遷陳留太守。出關數百里，見士大夫病亡道次。翊以馬易棺，脫衣殮之。又逢知故困饑於路，不忍委去，因殺所駕牛以救之。衆人止之，翊曰：「視沒不救，非志士！」遂俱餓死。
《晉中興書》曰：劉麟之，南陽人，少有信義。去家百餘里，有一獨媼病，將死，嘆息，謂人曰：「誰當埋我，惟有劉長史耳！何由令知？」麟之先聞其有患，故往候之。值其命終，乃身爲治棺，殯送之。其仁愛惻隱若此。
《會稽典錄》曰：盛吉，字君達，山陰人。拜廷尉。吉性多仁恩，務在哀矜。每至冬月，罪當斷，夜省刑狀，其妻執燭，吉手持丹筆，夫妻相向垂泣。所當平決。若無繼嗣，吉令其妻妾得入經營，使有遺類，視事十二年，天下稱其有恩。
《列女傳》曰：俊不疑母，仁而善教。不疑爲尹，行縣錄囚徒還，其母輒問所平活幾何人。即不疑多所平反，〈平其事，反死爲生也。〉母喜笑，爲飲食，言語異於他時；或無出，母怒，爲之不食。由是故不疑爲吏，嚴而不殘。君子謂不疑母能以仁教子。
《孟子》曰：君子之於禽獸也，見其生不忍見其死，聞其聲不忍食其肉。是以君子遠庖廚也。
《孟子》曰：惻隱之心仁之端，羞惡之心義之端，辭讓之心禮之端，是非之心知之端。人有四端，猶有四體也。
《莊子》曰：古公亶父居豳，狄人攻之。事之以皮帛而不受，事之以珠玉而不受，狄人所求者地。古公亶父曰：「與人兄居而殺其弟，與人父居而殺其子，吾不忍也，子皆免居矣。爲吾臣與爲狄臣奚以異？且吾聞之，君子不以所用害所養。」因杖策而去，民相連而從之，遂成國於歧山之下也。
《尸子》曰：駙馬共爲荊使於巴，見擔鴆者，問之：「是何以？」曰：「所以鴆人也。」於是請買之，金不足，又益之車馬。已得之，盡注之於江。
《韓子》曰：仁者，謂其中心欣然愛人也。其喜人之有福，而惡人之有禍。
《世說》曰：桓車騎時，有陳莊者爲府將，性仁愛，雖存行陣，未嘗殺戮。
