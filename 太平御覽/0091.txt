
《東觀漢記》曰：孝明皇帝，諱陽，一名莊，世祖之中子也。母光烈皇后，初讓尊位爲貴人，故帝年十二以皇子立爲東海公。三歲進爵爲王，幼而聰明睿智，容貌壯麗，世祖異焉，數問以政議，應對敏達，謀謨甚深。溫恭好學，敬愛師傅，所以承事兄弟，親密九族，內外周洽。世祖愈珍上德，以爲宜承先序。建武十七年十月，詔廢郭皇后，立陰貴人爲皇后，以爲皇太子，治《尚書》，備師法，兼通九經，略舉大義，博觀群書，以助術學，無所不照。中平二年二月，世祖崩，皇后太子即位。永平二年二月。上初臨辟雍。行大射禮。十月，上幸辟雍，初行養老禮。甲子，上幸長安，祠高廟，遂有事十一陵。曆覽館舍邑居舊處，會郡縣吏，勞賜作樂。三年十月，上與皇太后幸南陽章陵，周觀舊廬，召見陰、鄧故人。上在於道所幸見吏，勞賜省事畢，步觀行部署，不用輦。甲夜讀衆書，乙夜盡乃寐，先五鼓起，率常如此。五年十月，上幸鄴，征趙王栩會鄴，賜錢百萬。八年十月，上臨辟雍，養三老、五更。禮畢，上手書赦令，尚書僕射持節詔三公。十年閏月，行幸南陽，祠章陵。以日北至，復祠於舊宅。禮畢，召校官弟子作雅樂，奏《鹿鳴》，上自禦塤篪和之，以娛嘉賓。至南頓勞饗三老、官屬。是時天下安平，人無徭役，歲比登稔，百姓殷富，粟斛三十，牛被野。十三年二月，上耕籍田畢，賜觀者食。有一諸生前舉手曰：「善哉！文王之遇太公也。」上書板曰：「生非太公，予亦非文王也。」十五年二月，東巡狩。三月，幸孔子宅，祠孔子及七十弟子。禦講堂，命太子、諸王說經。幸東平王宮。上憐廣陵侯兄弟，賜以服禦之物。又以聖皇子輿馬，悉賦予之。十七年春，甘露仍降，樹枝內附，芝生前殿，神雀五色，翔集京師。是夜，上夢見先帝、太后，夢中喜覺，因悲不能寐。明旦上，百官胡客悉會，太常丞上言陵樹華有甘露，上令百官采甘露。受賜畢，罷，上從席前伏御床，視太后鏡奩〈音廉〉。中物，流涕，敕易奩中脂澤妝具。自帝即位，遵奉建武之政，有加而無損。初，世祖閔傷前世權臣太盛，外戚預政，漢家中興，惟宣帝取法。至於建武，朝無權臣，外族陰、郭之家，不過九卿，親屬勢位，不能及許、史、王氏之半。至永平，后妃外家貴者，裁家一人備列將校尉，在兵馬官，充奉宿衛闔門而已，無封侯預朝政者。自皇子之封，皆減舊制。諸王皆當略與楚、淮陽相比，什減三四，曰：「我子不當與先帝子等。」又國遠而小於王，善節約謙儉如此。八月，帝崩於東宮前殿，在位十八年，時年四十八，謚曰孝明皇帝，葬顯節陵。十二月，有司奏上尊號曰顯宗，廟與世宗廟同曰而祠，祫祭於世祖之堂，共進《武德》之舞，如孝文皇帝祫祭高廟故事。孝明皇帝尤垂意於經學，即位，刪定擬議，稽合圖讖，封師太常桓榮爲關內侯，親自製作《五行章句》。每饗射禮畢，正坐自講，諸儒幷聽，四方欣欣。是時學者尤盛，冠帶搢紳游辟雍而觀化者以億萬計。
又曰：建武四年五月甲申，皇子陽生，豐下銳上，顔赤色，有似於堯。上以赤色名之曰陽。至十三年通《春秋》，上循其頭曰：「吳季子。」陽對曰：「愚戇無比。」及阿乳母以問師傅，曰：「少推誠對。」師傅無以易其辭。
華嶠《後漢書》曰：明帝性褊察，嘗以事怒郎樂崧，以杖撞崧。崧走入床下，上怒甚，疾言曰：「郎出，郎出！」崧曰：「天子穆穆，諸侯皇皇，未聞人君自起撞郎。」上乃赦之。
又曰：世祖既以吏事自嬰。帝尤任文法，總攬威柄，權不借下。值天下初定，四民樂業，戶口衣食滋植，斷獄得情，號居前世之十二。中興已來追蹤宣帝。夫以鍾離意之廉法，諫諍懇切，以寬和爲首。以此推之，斯亦難以德言者也。
薛瑩《漢紀贊》曰：明帝自在儲宮而聽允之德著矣。及臨萬機，約身率禮，恭奉遺業，一以貫之。雖夏啓、周成，繼體持統，無以加焉。是以海內乂安，四夷賓服，斷獄希少，有治平之風。號曰顯宗，不亦宜乎。
《潛夫論》曰：明帝時，公車以及支日不受章奏。帝聞而怪曰：「民廢農，遠來詣闕，而復拘以禁忌，豈爲政之意乎？」於是遂蠲其制。
《後漢書》曰：明帝遵奉建武制度，無敢違者。後宮之家不得封侯與政。館陶公主〈光武之女。〉爲子求郎，不許，而賜錢千萬，謂群臣曰：「郎官上應列宿，出宰百里。苟非其人，則人受其殃，是以難之。」故吏稱其官，民安其業，遠近肅服，戶口滋殖焉。
《後漢書論》曰：帝善刑理，法令分明。日晏坐朝，幽枉必達。外內無幸曲之私，在上無矜大之色。斷獄得情，號居前世之十二。故後之言事者，昔不先建武、永平之政。然而鍾離意、宋均之徒，常以察慧爲言，夫豈弘人之度未優乎？
《東觀漢記》曰：孝章皇帝諱烜，孝明皇帝太子。永平三年二月，以皇子立爲太子。年四歲，幼而聰達才敏，多識世事，動容進止，聖表有異。壯而仁明謙恕，溫慈惠和，寬裕廣博，親愛九族，矜嚴方厲，威而不猛。既志於學，始治《尚書》，遂兼《五經》，周覽古今，無所不觀，於是上敬重之，每事諮焉。永平十八年，孝明皇帝崩，帝即位。
范曄《後漢書》曰：章帝建初元年，詔有司，明選舉，進柔良，退貪猾，順時令，理冤獄。又詔以上林池禦田賦與貧人。四年，詔曰：「蓋三代導人，教學爲本。漢承暴秦，褒顯儒術，建立《五經》，爲置博士。其後學者精進，雖曰承師，亦別名家。孝宣帝以爲去聖久遠，學不厭博，故遂立大、小夏侯《尚書》，後又立《京氏易》。至建武中，復置嚴氏、顔氏《春秋》，大、小戴《禮》博士。此皆所以扶進微學，廣道藝也。孔子曰：「博學而篤志，切問而近思，仁在其中矣。」於戲，其勉哉！於是下太常，將、大夫、博士、議郎、郎官及諸儒會白虎觀，講議《五經》同異，使五官中郎魏應承制問，侍中淳于恭奏，帝親稱制臨決，如孝宣甘露、石渠故事，作《白虎議奏》。〈今《白虎通》也。〉元和二年正月，詔曰：「人有産子者，復勿算三歲。今諸懷妊者，賜胎養穀三斛，復其夫，勿算一歲，著以爲令。」又詔三公曰：「方春生養，萬物莩甲，宜助萌陽，以育時物。其令有司，罪非殊死，且勿案驗。」章和元年八月，南巡狩，幸梁。遣使祠沛高原廟，豐枌榆社。二年正月，帝崩於章德前殿，在位十二年，時年三十一，遺詔無起寢廟，一如先帝法制。葬敬陵，廟曰肅宗。《論》曰：「魏文稱，明帝察察，章帝長者。帝素知人厭明帝苛切，事從寬厚。感陳寵之義，除慘獄之科。深元元之愛，著胎養之令。奉承明德太后，盡心孝道。割裂名都，以崇建周親。平徭簡賦，而人賴其慶。又體之以忠恕，文之以禮樂。故乃藩輔克諧，群後德讓。謂之長者，不亦宜乎！」
《東觀漢記》：序曰：「孝乎惟孝，友於兄弟，聖之至要也。朝乾夕惕，寅畏皇天，帝王之上行也。明德慎罰，湯、文所務也。密靜天下，容於小大，高宗之極致也。肅宗兼茲四德，以繼祖考。臣下百僚，力誦聖德，紀述明詔。不能辯章，豈敢空言增廣，以累日月之光。」
袁山松《後漢書》曰：孝章皇帝弘裕有餘，明斷不足，閨房讒惑，外戚擅寵。惜乎！若明、章二主，損有餘而補不足，則古之賢君矣。
薛瑩《漢紀》贊曰：章帝以繼世承平，天下無事。敬奉神明，友於兄弟。息省徭賦，綏靜兆民。除苛法，蠲禁錮，抑有仁賢之風矣。是以陰陽協和，而百姓安樂，衆瑞幷集，不可勝載，考之圖籍，有徵雲爾。
《帝王世紀》曰：孝章皇帝以中元三年生於京師，其母姓秘不出，號其墓曰長信冢。
《三輔決錄注》曰：何敞，字文高，爲汝南太守。章帝南巡過郡，有刻鏤屏風，爲帝張設。詔命侍中黃香銘之曰：「古典務農，雕鏤傷民。忠在竭節，義在修身。」敞懼，禮賢命士，改修德化。
《東觀漢記》曰：孝和皇帝諱肇，章帝之中子也。母曰梁貴人，早薨。上自岐嶷，至於總角，孝順聰明，寬和篤仁。孝章由是深珍之，以爲宜承天位。年四歲，以皇子立爲太子，初治《尚書》，遂兼覽書傳，好古樂道，無所不照。章和二年春二月，章帝崩，太子即位。永元三年春正月，帝加元服。四年六月，大將軍竇憲潛圖弒逆。幸北宮，詔收捕憲黨，使謁者收憲大將軍印綬，遣憲及第篤、景就國，到皆自殺。五年正月，宗祀五帝於明堂，遂登靈台，望雲物，大赦天下。自京師離宮果園、上林廣成囿，悉以假貧人，恣得收捕，不收其稅。十三年春正月上日，上以《五經》義異書傳意殊，親幸東觀，覽書林，閱篇籍。朝無寵族，政如砥矢，惠澤沾濡，鴻恩茂篤。外憂庶績，內勤經藝，自左右近臣，皆誦《詩》《書》。德教在寬，仁恕幷洽。是以黎元寧康，方國協和，貞符瑞應八十餘品，帝讓而不宣，故靡得而記。元興元年十二月，帝崩於章德前殿，在位十七年，時年二十七。葬順陵，廟曰穆宗。
《東觀漢記》序曰：穆宗之嗣世，正身履道，以奉大業。賓禮耆艾。動式舊典。宮無嬪嬙鄭衛之讌，囿無槃樂游畋之豫。躬履玄德，虛靜自損。是以屢獲豐年，遠近承風雲爾。
《後漢書》曰：自竇憲誅後，帝躬親萬幾。每有災異，輒延問公卿，極言得失。舊南海獻龍眼、荔枝，十里一置，五里一堠，奔騰險阻，死者相繼。時臨武長汝南唐羌，縣接南海，乃上書陳狀。帝下詔曰：「遠國珍羞，本以薦奉宗廟。苟有傷害，豈愛人之本。其敕令太官勿復受獻。」由是遂省焉。
《續漢書》曰：孝和年十四，能折外戚驕橫之權，即昭帝斃上官之類矣。朝政遂一，民安職業，勤恤本務，苑囿希幸，遠夷稽服，西域開泰。郡國言符瑞八十餘品，鹹懼虛妄，抑而不宣雲爾。
范曄《後漢書》曰：自中興以後，逮於永元，雖頗有弛張，而俱存不擾，是以齊民歲增，闢土世廣。偏師出塞，則漠北地空；都護西指，則通驛四方。豈其道遠三代，術長前世？將服叛懷來，自有數也。
《東觀漢記》曰：孝殤皇帝諱隆，和帝之少子也。和帝皇子數十，生者輒夭，故殤帝養於民。元興元年十二月，和帝崩。是日倉卒，殤帝時生百餘日，乃立以爲皇太子。其夜即位，尊皇后鄧氏爲皇太后。帝在繈褓，太后臨朝。延平元年八月，帝崩於崇德前殿，年二歲，葬康陵。
又曰：孝殤繈褓承統，寢疾不豫，天命早崩，國祚中絕，社稷無主，天下熬然，賴皇太后臨朝。孔子稱「有婦人焉」，信哉！
《東觀漢記》曰：孝安皇帝諱祐，清河孝王第二子也。少聰明敏達，慈仁惠和，寬容博愛，好樂施予。自在邸第，數有神光赤蛇嘉應，照耀於室內，盤紆殿屋床笫之間，孝王常異之。年十歲，善史書，喜經籍，和帝甚喜重焉，號曰：「諸生」。數燕見在禁中，特加賞賜，下及玩弄之物，諸王子莫得與比。殤帝即位，鄧後臨朝，以帝幼小，詔留於清河邸，欲爲儲副。殤帝崩，以王青蓋車迎，齊於殿中，拜爲長安侯，乃即帝位。謙讓恪勤，孜孜經學，志在供養，委政長樂宮。永初元年十一月，上始講《尚書》，耽於典藝。二年春正月，帝加元服。延光四年三月，帝崩於葉縣，在位十九年，時年三十二。禦車所止，飲食、百官、鼓漏、起居、車騎、鹵簿如故。及還宮，皇后與兄顯，中常侍江京、樊豐等共與僞詐，不欲令群臣知上道崩，欲僞道得病，遣司徒等分詣郊廟社稷，告天請命，誣罔靈祗，以亡爲存。其夕發喪，群寮百姓如喪考妣，塞外蠻夷致祭涕泣。葬恭陵。
范曄《後漢書》論曰：孝安皇帝雖稱尊享御，而權歸鄧氏，至乃損徹膳服，克念治道。然令自房帷，威不逮遠，始失根統，歸成陵弊。遂復計金授官，移民逃寇，推咎台衡，以答天眚。《詩》雲「哲婦」亦「惟家之索」矣。
薛瑩《漢紀贊》曰：安帝之初，委政太后，十有餘年。及親萬機，佞邪始進，閹官用事，寵加私愛，阿母主聖，勢傾朝廷。遂樹奸黨，搖動儲副，山陵未乾，蕭墻作難，兵交禁省，社稷殆危。
《典略》曰：安帝永初元年，以災故免司空尹勤。凡以災寇故輒免三公，多以卿爲之，或再三退而還，復其故，桓、靈又甚，自此始也。
《續漢書》曰：安帝崩，太子前已廢，後無餘子，皇后與兄閻顯謀以北鄉侯續爲帝嗣。三月，立北鄉侯，皇太后臨朝。十月辛亥，北卿侯薨，顯及江京等征濟北河間王子，欲以爲嗣。中黃門孫程、王康等十九人，共討京等，迎立濟陰王。
《皇德傳》曰：安帝崩，北鄉侯即尊位。十月，北鄉侯薨，以王禮葬。未即帝位不成君，故以王禮葬。
