
《易·解卦》曰：天地解而雷雨作，雷雨作而百果草木皆甲坼。
《爾雅》曰：果不熟曰荒。
《周禮·天官上》甸師職曰：甸師，供野果之屬。
《禮記·曲禮上》曰：賜果於君前，其有核者，懷其核。
又《玉藻》曰：果實未熟，不鬻於市。凡食，果實者後君子，火熟者先君子。
《春秋元命苞》曰：織女星主果。
謝承《後漢書》曰：劉祐，字伯祖，中山安國人。仕郡為主簿。郡將小子，常出錢付之市買果實，祐悉以買筆墨書具與之。
華嶠《後漢書》曰：桓榮為慱士，會庭中詔賜奇果，受賜者懷之，榮獨舉手奉以拜。光武笑指之，曰：「此真儒生也！」
《陳書》曰：徐孝克侍宴，無所食噉。至食散，當其前膳羞損減。帝密記，以問中書舍人管斌，斌自是伺之。見孝克以珍果內紳帶中，斌當時莫識其意，後尋訪，方知其以遺母。斌以啟，宣帝嗟嘆良久，乃勑：「自今宴享，孝克前饌並遣將還，以餉其母。」時論美之。
《北史》曰：後魏淮陽王欣，好營產業，多所樹藝。京師名果，皆出其園。
《唐書》曰：李泳為河陽，所至以貪殘為務。犒宴所陳果實，以木刻彩繢之。
《說文》曰：在木曰果，在草曰蓏〈郎果切〉。
《山海經》曰：不周之山，爰有嘉果，其實如桃李，其葉華赤，食之不飢。
《符子》曰：趙之相者曰林氏，有九子，皆賢。國人美而稱之，號曰九德之父，十德之門。趙王疾之。王乃使擇其果之煩者伐之。其父曰：「菓之茂者猶伐之，況其人乎？吾將以爾為累矣，去之則免！乃攜老持子，逃趙相於白雲之巖，終身不返。趙人思之。
《郭子》曰：王丞相儉，帳下甘果盈溢，涉春敗爛。
《呂氏春秋》曰：昔古朱襄氏治天下也〈炎帝別號〉，多風。陽氣畜積，萬物散解，果實不成。故士達作為五絃之瑟，以來陰氣，以定羣生。〈士達，朱襄氏臣。〉
《杜蘭香傳》曰：神女姓杜，名蘭香，降張碩，常食粟飯，並有非時果。碩食之，亦不甘，然一食可七八日不飢。
《鄴中記》曰：石虎有華林園，種眾果。民間有名果，虎作蝦蟇車，四摶掘根，面去一丈，深一丈，合土載之，植之無不生。
闞駰《十三州記》曰：舍衛國在月氏南萬里，果大如三斗{土左瓦右}〈音杜〉。
《食經》曰：種名果法：取好直枝，內著芋瑰中種之。
張衡《東京賦》曰：奇樹珍果，鈎盾所職。
左思《魏都賦》曰：馳道周屈於果下。〈劉逵注曰：漢廄舊有樂浪所獻果下馬，高三尺，以駕輦車。〉
又《蜀都賦》曰：百果甲坼，異色同榮。
劉楨《魯都賦》曰：芳果萬名，攢羅廣庭。霜滋露熟，時至則零。
《石崇金谷詩序》曰：雜果幾乎萬株。
陸機《與弟雲書》曰：天淵池東南角，有果，各作一林，無處不有，縱橫成行，一果之間輙作一堂。
郭璞《五果讚》曰：果蓏之品，剖噬因宜。雖曰微餚，貴賤有差。
《毛詩·山有樞》曰：山有漆，隰有栗。
《韓詩》曰：東門之栗，有靖家室。栗，木名；靖，善也。言東門之外，栗樹之下，有善人，可與成為室家者。
《毛詩疏義》曰：五方皆有栗，周、秦、吳、楊特饒。惟漁陽、范陽栗甜美長味。倭、韓國上栗，大如雞子，亦短味不美。桂陽有栗，藂生，大如杼子。
《儀禮·士喪禮》曰：設豆右葅，南栗東脯。
《大戴禮》曰：八月栗零。零也者，降也。零而後取之，故不言剝也。
《周禮·天官·籩人》曰：饋食之籩，其實栗。
《禮記·內則》曰：栗有撰之。
《左傳》曰：女贄不過榛、栗、棗、脩，以告虔也。
《論語》曰：哀公問社於宰我，宰我對曰：「夏后氏以松，殷人以柏，周人以栗，曰使民戰栗。」〈謂廟主也。〉
《爾雅》曰：栵，〈例、列二音〉栭。〈樹似桷楸而卑小，子如細栗，可食，今江東亦呼為栭栗。〉
《漢書》曰：種千樹栗，其人與千戶侯等。
謝承《後漢書》曰：豫章宗度拜定陵令，縣人杜伯夷清高不仕，度與談論，致棗栗而已。
《魏略》曰：太子與鍾繇書曰：「竊見玉書稱美，玉赤擬雞冠，黃侔蒸栗。」
《魏志》曰：東夷韓國出大栗，如梨。
《宋書》曰：劉秀之為丹陽尹。先是，秀之從叔穆之為丹陽，與子弟廳事上宴。廳事柱有一穿，穆之謂子弟及秀之曰：「汝等試以栗遙擲柱，入穿者，後必得此郡。」惟秀之獨入焉，其言遂驗。
又曰：王恭幼敏悟。年數歲時，祖母戲諸孫侄，散栗於床，羣兒競之，恭獨不取。問其故，對曰：「不取自當得賜。」由是中表異之。
《梁書》曰：沈約嘗侍宴，會豫州獻栗，徑寸半，帝奇之，問眾栗事多少，與約各疏所知。約少帝三事。約出，謂人曰：「此公護前，不讓即羞死。」帝以其言不遜，欲抵其罪，徐勉固諫，乃止。
又曰：蕭琛嘗預御筵，醉伏。上以棗投琛，琛乃取栗擲上，中面。御史中丞在席，帝動色曰：「席中有人，不得如此，豈有說也？」琛曰：「陛下投臣以赤心，臣敢報之以戰栗。」
《莊子》曰：宋有狙公者〈好養猿者。〉，恐眾狙之不馴於己也，先誑之曰：「與若茅〈茅，栗也。〉，朝三而暮四，足乎？眾狙皆超然而怒。」
《范子計然》曰：栗出三輔。
《莊子》曰：莊周遊乎調陵之燓，〈燓，蕃。〉睹一異鵲，感周之顙，而集於栗林。〈感，觸也。〉
又曰：古者禽獸多而人民少，於是皆巢居以避之，晝拾橡栗，暮棲木上，故命曰有巢氏之民。
《國語》曰：夫婦贄，不過棗、栗，以告虔也。〈棗取蚤起，栗取戰栗。虔，敬也。《曲禮》：婦人之贄：脯脩棗栗也。〉
《韓子》曰：秦餓，應侯謂王曰：「五苑之果{艹踈}橡棗栗，以活民，請發之。」王曰：「今發五苑以活民，是使有功與無功爭取也。人生而亂，不如死治。」
《說苑》曰：田饒曰：「果園梨栗，後宮婦人摭以相擿，而士不曾得一嘗。且夫財者，君之所輕也；死者，士之所重也。」
《呂氏春秋》曰：伊尹說曰：「果之美者，江浦之橘，箕山之栗。」
《正部》曰：《玉府》云：「赤如雞冠，黃如蒸栗。」
盧毓《冀州論》曰：中山好栗，地產不為無珍。
盧諶《祭法》曰：春秋冬祠，皆用栗。
《會稽先賢傳》曰：光武詔嚴遵詣行所，遇蜀郡獻橘、栗，上令公卿以下各以手所及取，遵獨不取。上曰：「不敢取者誰？」遵對曰：「君賜臣以禮，臣奉君以忠。今賜無所主，臣是以不取。」
《西京雜記》曰：上林苑有侯栗、榛栗、瑰栗、嶧陽栗〈嶧陽太守曹寵所獻，大如拳。〉。
《三秦記》曰：漢武帝果園，有大栗，十五枚及一升。
《水經注》曰：汝水灣中有地數頃，上有栗園，栗小，殊不並固安之實也。然歲貢三百石，以充天府。水渚，即栗洲也。樹高茂，望若屯雲積氣矣。林中有栗堂，甚閑敞，牧宰及英彥多所遊薄。
《山海經》曰：南山其上多栗。葛山、銅山，其木多栗。
《廣志》曰：栗有侯栗、關中大栗，大如雞子。
《晉宮閣名》曰：華林園中，栗一株，侯栗六株。
《華山記》曰：西山麓中有栗林，藝植以來，蕭森繁茂。
《神異經》曰：東北荒有栗樹，高三十丈，栗徑三尺，其殼赤，肉黃白，味甜，食之令短氣而渴。
《地理記》曰：諸暨如拳之栗。〈案，出會稽部也。〉
杜寶《大業拾遺錄》曰：洛陽儀鸞殿南有烏{木左勃右}林、栗林；有蒲桃架四行，行長百餘步。
《嶺表錄異》曰：廣州無栗，惟勒州山中有石栗，一年方熟，皮厚而肉少，味似胡桃人。熟時，或為群鸚鵡至啄食略盡。只此石栗，亦甚稀少。
王彪之賦曰：王檀侯栗。
王逸《荔支賦》曰：北鷰薦朔濱之巨栗。
蔡邕《傷故栗賦序》曰：人有折蔡氏祠前故栗者，故作斯賦。
王褒《僮約》曰：南安拾栗採橘。〈南安，縣名。〉
太平御覽卷第九百六十四
