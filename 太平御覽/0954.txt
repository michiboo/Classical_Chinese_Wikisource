
《書》曰：荊州，厥貢杶、幹、栝、柏。
《詩》曰：《邶·柏舟》，言仁人而不遇也。衛頃公之時，仁人不遇，小人在側。汎彼栢舟，亦汎其流。〈栢木，所以宜為舟也。〉
又曰：《鄘·栢舟》共姜自誓也。衛世子共伯早死，其妻守義，父母欲奪而嫁之，誓而不許，故作是詩也。汎彼栢舟，在彼中河。
又曰：徂來之松，新甫之柏。〈新甫，山名。〉
《周禮》曰：冀州，其利松、栢。
《禮記》曰：禮之於人也，如松柏之有心也。〈已具松部。〉
《五經通義》曰：諸侯冢樹柏。
《爾雅》曰：柏，掬也。
《漢書》曰：武帝造栢梁殿，與群臣宴其下。〈又雲作柏梁臺也。〉
《漢書》曰：朱博為御史大夫，府中列栢，有野烏數千棲其上。〈《顏氏家訓》曰：朝夕鳥也，文士往往誤作烏鳶用之。〉
《漢書》曰：昭帝時，長安諸陵栢樹枯倒者，悉起生葉，蟲食作字：「公孫病己立。」後昭帝崩，昌邑王即位，二十七日被廢，迎立宣帝，名病己，後假為詞。」
《東觀漢記》曰：李詢遭父母喪，六年躬自負土樹栢，常住冢下。
謝承《後漢書》曰：陳留虞延為郡督郵。光武巡狩至外黃，問延園陵栢樹株數，延悉曉之，由是見知也。
王隱《晉書》曰：王褒，字偉元。痛父不以命終，絕世不仕。立屋墓側，旦夕常至墓前朝拜，輙悲號斷絕。墓前一栢樹，褒常所攀援，涕泣所着，樹色與凡樹不侔。
蕭方等《三十六國春秋》曰：王敦令郭璞筮卦，曰：「明公起事，禍必不久。」敦怒曰：「卿壽幾何？」曰：「命盡日中。」引出斬之，璞曰：「當何之乎？」曰：「南山之首。」曰：「我知之矣，必在雙栢之間乎？」時有鵲巢而甚茂。
《宋書》魯郡孔子舊廟有栢樹二十株，經歷漢晉，其大連抱，士人崇敬之，莫犯也。江夏王義恭悉遣人取之，父老皆嘆息。
《齊書》曰：王儉，字仲寶。司徒袁粲見之，嘆曰：「宰相之門也，栝栢、豫章雖小，已有棟樑之器！」
又曰：江夏王鋒，以明帝失權，常忽忽不樂。着《修栢賦》以見其志，曰：「既殊群而抗立，亦含貞而挺主。豈春日之自芳？亦霜下而為盛！衝風不能摧其枝，積雪不能改其性！雖坎壈於當年，庶後彫之可詠。」時鼎業潛移，鋒獨慨然，有興復之意。
又曰：王晏之為員外郎也，父普曜齋前栢樹忽成梧桐。論者以為，梧桐雖有棲鳳之美，而失後彫之節。
《梁書》侯景既陷臺城，都下王侯庶姓廟樹咸見殘毀，唯文宣太后廟四周栢樹獨鬱茂。及景篡南郊，都官尚書呂季略說景，令伐此樹，以立三橋。斫南面十餘株，再宿悉枿生，便長數尺。時既冬月，翠茂如春。賊乃大驚，惡之，使悉斫殺。識者以為，昔僵柳起於上林，乃表漢宣之應；廟樹重青，必彰陝西之瑞。
《北齊書》曰：魏蘭根丁母憂，居喪有孝稱。將葬常山郡境，先有董卓祠，祠有栢樹。蘭根以卓凶逆無道，不應立祠至今，乃伐柏以為槨材。人或勸之不伐，蘭根盡取之，了無疑懼。
又曰：樊衛性至孝，喪父，負土成墳，植栢方數十畝，朝夕號慕。
又曰：文宣王曾晉陽夜宿松門嶺，有數株松，皆已千年，枝葉踈茂，似有神物所託。文宣時已被酒，向嶺瞋罵，射中一株，未幾枯死。
《後周書》曰：武帝伐齊，永昌公椿屯雞棲原。齊王憲密謂椿曰：「兵者詭道，去留不定。見機而作，不得遵常。汝今為營，不須張幕，可伐柏為菴，示有形勢，令兵去之後，賊猶致疑也。」齊王分軍萬人，向千里俓會，被勑追還，率兵夜返。齊人果謂栢菴為帳幕，不疑，軍退，翌日始悟。
《隋書》曰：蔡景王整，文帝弟也。周明帝時，以武元軍功賜爵。從武帝平齊，力戰而死。文帝初居武元之憂，率諸弟負土為墳，人植一栢。四根鬱茂，西北一根整栽者獨黃。後因大風雨，並根失之，果不終吉。
《唐書》曰：長壽二年冬十月，萬象神宮側有檉松樹，皆變為栢。
又曰：狄仁傑補大理丞時，將軍權善才坐斫昭陵柏樹，仁傑奏其罪免職。高宗怒，令誅之。仁傑進曰：「古人假使盜長陵一杯土，陛下何以加之？今陛下以昭陵一株栢殺一將軍，千載之後，謂陛下為苛主。臣不可奉制。」帝意稍解。
《孫卿子》曰：栢經冬而不凋，蒙霜而不變，可謂得其真矣。
《國語》曰：高山峻原，不生草木；松柏之地，其草不肥。
《山海經》曰：三株樹，生赤水上。其為樹如栢，葉實皆為珠。
又曰：白於之山，其上多松栢。
《穆天子傳》曰：甲申，天子升於大北之隥〈此太行山。〉，而降休於兩栢之下。〈有兩樹也。〉
《東方朔傳》曰：孝武皇帝時，閑居無事，燕坐未央前殿，天新雨止，朔執戟在殿階獨語。上呼問之，答曰：「殿後柏樹上有鵲，立枯枝上，向東鳴。」上遣視，如朔言。上問何以知之，朔曰：「以人事言之，風從東方來，鵲尾長，傍風則蹶，必當順風而立，是以知東向鳴也。」「何以知立枯枝上？」朔曰：「新雨上，生枝滑，枯枝澀，是以知立枯枝。」上大笑。
《風俗通》曰：墓上樹栢，路頭石虎。《周禮》方相氏入墟敺魍像。魍像好食亡者肝腦，人家不能常令方相立於墓側以禁禦之，而魍像畏虎與栢。
《列士傳》曰：延陵季子解寶劒，帶徐君墓栢樹。
《洞冥記》曰：磅山之北有穴，穴上有栢。昔李少翁於閬陰移來此穴，種此柏，已見扶桑三枯，海水涸竭。帝覺，遣人往穴掘，不見其根，惟見赤鷰飛飜入雲。移栢植於通靈台。
《水經》曰：陘山有鄭祭仲冢〈祭仲廟舊〉，有一枯柏樹，其塵根故株之上，多生稚栢，列秀青青，望之可喜。
《從征記》曰：泰山廟中，栢皆三十餘圍，俠兩階。赤眉常斫一樹，見血而止，今斧創猶在。
《地理志》曰：華山生文栢。
《范子計然》曰：栢枝脂出輔，上升價七十，中三十，下十。
《漢官儀》曰：正旦飲栢葉酒，上壽。
《漢武故事》曰：栢梁臺高二十丈，悉以栢，香聞數十里。
《列仙傳》曰：赤須子好食栢實，齒落更生。
《仙經》曰：服栢子，人長年。
《三輔黃圖》曰：漢文帝霸陵不起山陵，稠種栢樹。
《三輔舊事》曰：漢諸陵皆屬太常，又有盜栢者，棄市。
《太山記》曰：山南有太山廟，種栢樹千株，大者十五六圍。長老傳云：漢武所植。
《三齊記》曰：堯山祠旁有栢樹，枯而復生，不知幾世。
《陳留耆舊傳》曰：李充喪父，父冢側有夜盜斫栢樹者，充手刃之。
《述征記》曰：栢谷，谷名也。漢武帝微行，所至處長傲賓於栢谷者也。谷中無廻車地，狹以高原，林栢蔭藹窮日，殆弗覩陽景也。
《晉宮闕名》曰：華林園，栢二株。
崔寔《四民月令》曰：七月收栢實。
《列異記》曰：陳倉人有得異物者，其形不類豬，亦不似羊，眾莫能名。二童子曰：「此為媼，常在地下食死人腦。若欲殺之，使栢葉插其頭。」
《幽明錄》曰：王丞相見郭景純，請為一卦。卦成，郭意甚惡，云：「有震厄。公能命駕西出數里，得一栢樹，截如公長，置常寢處，災可消也。」王從之，數日果震，栢木粉碎。
任昉《述異記》曰：盧氏縣有靈君古塚，塚旁古栢二，枝條蔭二百餘步，樹文隱起，皆龜甲，堅如鐵石。
嵇康《養生論》曰：麝食栢而香。
《楚詞》曰：山中人兮芳杜若，飲食石泉兮飯松栢。
《古歌》曰：平陵東，松栢桐，不知何人卻義公。
劉越石《扶風歌》曰：南山石嵬嵬，松柏何摧摧！上枝拂青雲，中心十數圍。洛陽發中梁，松栢竊自悲。誰能刻鏤此？公輸與魯班。被之用丹漆，薰用蘇合香。本自南山栢，今為宮殿梁。
《周禮》曰：朝士掌三槐，三公位焉。〈鄭玄曰：槐之言懷，言來人也。〉
又曰：司烜氏掌火，冬取槐檀之火。
《左傳》曰：趙宣子驟諫，公患之，使鉏麑賊之。晨徃，寢門闢矣。盛服將朝，尚早，坐而假寐〈不解衣冠而睡〉。麑退歎曰：「不忘恭敬，民之主也。賊民之主，不忠；棄君之命，不信。有一於此，不如死也！」觸槐而卒。
《春秋玄命苞》曰：樹槐，聽訟其下。〈槐之言歸也。情見歸實也。〉
《春秋說》曰：槐木者，靈星之精。
《爾雅》曰：懷，槐，大葉而黑。〈槐樹葉大色黑者名為槐。〉守宮槐，葉晝聶宵忼。〈郭璞注曰：守宮槐，晝日聶合，而夜布。晉儒林祭酒杜行齊說：在明陵縣南有一樹，似槐，葉晝聚合相着，夜則舒布，即守宮。江東樹，與此相反。俗因合昏曉晝夜，異其理等。宵炕，音忼。聶，合也。炕，張也。晝合夜開也。〉
《五經通義》曰：士冢樹槐。
《國語》曰：董叔將娶於范氏，叔向曰：「盍已乎？」曰：「欲為繫援焉。」他日，董祁愬之范獻子，曰：「不吾敬也。」獻子執而紡之於庭槐，叔向過之，曰：「子盍為我請乎？叔向曰：「欲而得之，又何請焉。」〈紡，懸也。〉
《漢書》曰：昭帝建始四年，山陽社中大槐樹，吏人伐斷之，其夜復自立如故。
《晉書》曰：符堅僭號，自長安至於諸州，夾路皆種槐柳。百姓歌曰：「長安大街，夾路楊槐。下走朱輪，上有棲鸞。」
又曰：大司馬府有老槐樹，殷仲文對而嘆曰：「此樹婆娑，生意盡矣！」
崔鴻《前涼錄》曰：初，河右不生楸、槐、栢、漆。張駿之世，取於泰隴而植之，終於皆死。而酒泉宮之北隅，有槐樹生焉，李玄盛着《槐樹賦》。
沉約《宋書》曰：孔子夜夢三槐之間、豐沛之邦有赤氣。驅車對楚西北街之，見芻兒敵麟，傷其左足，薪而復之。
《梁書》曰：庾肩吾常服槐實，年七十餘，目看細字，鬢皆黑。離亂之際，奔於江陵。
《後周書》曰：韋孝寬之為雍州刺史。先是，路側一里置一土堠，經雨頹毀，每須修之。自孝寬臨州，乃勒部內當堠處植槐樹代之，即免修復，行旅又得庇蔭。文帝後見，怪，問，知之，曰：「豈得一州獨爾，當令天下同之。」於是令諸州，道路一里種樹一株；十里種三樹，百里五樹焉。
《隋書》曰：高穎，字昭玄。領新都大監，每坐槐樹下以聽事，多不依行列。有司伐之，特令存之勿去，示於後人。
又曰：士回以孝聞，開皇初卒。子士雄，少質直孝友。喪父，復廬於側，負土成墳。其庭前有一槐樹，先甚鬱茂。及士雄居喪，樹遂枯死。服闕還宅，死槐復榮。高祖聞之，嘆其父子至孝，下詔褒揚，號其所居為累德里。
《唐書》曰：永崇二年，太平公主降駙馬薛紹，以萬年縣為禮會之所。公主輅車，自興安門南，至宣陽坊之西街，夜設燎炬，烈焰相屬，夾路槐樹多有死者。
又曰：正元中，度支欲取兩京道中槐樹為薪，更栽小樹。先下符牒渭南縣，縣尉張造牒曰：「召伯所憩，尚勿剪除；先皇舊遊，豈宜斬伐？」乃止。
又曰：長慶中，虢州刺史蕭祐奏：湖城縣永方鄉百姓閻酆，五代同居，家內槐一本，再生枝葉。
《管子》曰：五沃之土，其木宜槐。
《晏子春秋》曰：齊景公有所愛槐，使守，令犯槐者刑，傷槐者死。有醉而傷槐，且加刑焉。其女懼而告晏子，曰：「妾恐鄰國聞之，謂君愛槐而殘人，可乎？」晏子入言之，公出傷槐之囚，罷其禁。
《淮南子》曰：槐之生也，入季春，五日而兔目，十日而鼠耳，更旬而始規，二旬葉成。〈規，葉始開也。〉
又曰：九月官候，其樹槐。〈是月繕修守備，故官候樹槐。槐，懷也，取懷近遠也。〉
又曰：老槐生火。
又曰：槐，市學也，樹以青槐。燧人秋取槐檀之火，天之所覆，地之所載，六合所包，陰陽所照，雨露所扶。此皆生於父母，所闕於一和也。父天母地，故槐榆與橘柚合而兄弟；有廣與三危，通為一家。
《抱朴子》曰：槐子新瓷合泥封之，二十餘日，其表皮皆爛。乃洗之，如大豆，日服之。此物至補腦，早服之，令人髮不白而長生。
《太公金匱》曰：武王問太公曰：「天下神來甚眾，恐有識者，何以待之？」太公曰：「請樹槐於王門內，有益者入，無益者距之。」
《三輔黃圖》曰：元始四年，起明堂辟雍，為博士舍三十區，為會市。但列槐樹數百行，諸生朔望會此市，各持其郡所出物及經書相與買賣，雍雍揖讓，論議槐下，侃侃誾誾如也。〈事具禮部學校篇。〉
焦贛《易林·家人之乾》曰：千歲槐，身多斧斤。
《汝南先賢傳》曰：新蔡鄭敬，字子都，為郡功曹都尉。高懿廳事前有槐樹，有露，類甘露者。懿問掾屬，皆言是甘露，敬獨曰：「明府政未能致甘露，但樹汁耳。」懿不悅，託疾而去。
楊衒之《洛陽伽藍記》曰：李昌年廣陵王元淵，初除儀同三司，總眾北討葛榮。夜夢着兗衣，倚槐樹立，以為吉徵。問於楊元慎，元慎曰：「三公之祥。」淵甚悅之。元慎退還，告人曰：「廣陵死矣！槐字木傍鬼，死後當得三公。」廣陵果為葛榮所殺，追贈司徒公，終如其言。

太平御覽卷第九百五十四
