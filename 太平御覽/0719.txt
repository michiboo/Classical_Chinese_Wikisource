
《釋名》曰：粉，分也。研米使分散也。赤〈赤貞切。〉粉者，赤也。染粉使赤，以著頰也。
《墨子》曰：禹造粉。
《博物志》曰：紂燒鉛錫作粉。
《漢書》曰：廣川王去幸姬陶望卿，去疾後昭信謂去疾曰：「前畫工畫望卿，袒裼傅粉，疑有奸。」
又曰：惠帝侍中皆傅脂粉。
《續漢書》曰：順帝時，所除官多不次，李固奏免百餘人。此等既怨，共作飛章誣固曰：「大行在殯，路人掩涕。固獨胡粉飾貌，搔頭弄姿，槃旋偃仰，曾無慘怛之心。」
《魏略》曰：何晏性自喜，動靜粉白不去手，行步顧影。
《魏略》曰：邯鄲淳詣臨淄侯植，時大暑，植取水浴，以粉自傅。科頭、胡舞、擊劍、誦小說，顧謂淳曰：「邯鄲生，何如也？」
《韓子》曰：若毛嬙西施之美麗，尾嫳吾面；用脂澤粉黛，則倍其初。言先王之仁義，尾嫳於治；明法度，必賞罰，則國之脂澤粉黛。
《淮南子》曰：漆不厭黑，粉不厭白。
《抱朴子》曰：或問涉海之法，答曰：「先於川，次破雞子一枚，以少粉雜香末合攪水中，則不畏風波。」
又曰：民不信黃丹及胡粉是化鉛所作。
《神仙傳》曰：真人南極子能含粉成雞子，吐之數十枚，煮之，雞子黃中皆有少粉也。
《華陽國志》曰：巴郡江西縣有清水穴，巴人以此水為粉，則高曜鮮芳。嘗貢京師，名為粉水。
《扶南傳》曰：頓遜國有磨夷花，末之為粉，大香。
《夢書》曰：婦卻飾粉飾為懷妊。
《神農本草》曰：粉錫，一名鮮錫。
《語林》曰：石崇廁置甲煎粉，沉香汁之屬。
《漢官儀》曰：省中以胡粉塗壁。
《鄴中記》云：石虎以胡粉和椒塗壁，曰椒房。
宋玉《登徒子賦》曰：著粉太白，施朱太赤。
蔡邕《女誡》曰：弘粉則思其心之鮮。
曹植《樂府》曰：御巾粉於君旁，中有藿納都梁。
傅長虞《感涼賦》曰：珠汗隕於王躬，粉附身而沽凝。
《說文》作[A226]，畫眉也。〈[A226]與黛同。〉
《釋名》曰：黛，代也。減去眉毛，以此代其處也。
《通俗文》云：染青石謂之點黛。
《後漢書》曰：明德馬後，眉不施黛，獨左眉角小缺，補之如粟。
《宋起居注》曰：河西王沮渠蒙遜獻青雀頭黛百斤。
《楚辭》曰：粉白黛黑，施芳澤只，長袂拂面，善留客。
《釋名》曰：澤，人髪恆枯瘁，以此濡澤之。唇脂，以丹作，象唇赤也。
《廣志》曰：面脂，魏興以來始有之。
《漢書》曰：翁伯販脂而傾縣邑。
又曰：孔奮為姑藏長，清儉，人或譏之，以身處脂膏，不能自潤。
《北史·后妃傳》曰：晉舊儀，典櫛三人，掌宮中櫛、膏、沭。
《世說》曰：江淮以北，謂面脂為面澤。
蔡邕《女誡》曰：傅脂則思其心之和，澤髪則思其心之潤。
《馮衍集》曰：衍與婦弟任武達書曰：「惟一婢，武所見，頭無釵，澤面無脂粉。」
《博物志》曰：作燕支法：取藍〈韋委切。〉搗以水，洮去黃汁，作十餅如手掌，著溼草，臥一宿便陰乾。欲用燕支，以水浸之三四日，以水洮赤黃汁，盡得赤汁而止也。
《西河舊事》曰：祁連山焉支山宜畜養。匈奴失此二山，乃歌曰：「失我祁連山，使我六畜不蕃息；失渭荷支山，使我婦女無顏色。」
崔豹《古今注》曰：燕支葉似蒯，花似菖蒲，出西方，土人以染，名為燕支。中國人謂紅藍，以染粉為婦卻舒色，謂為燕支粉也。
習鑿齒《與燕王書》曰：此下有紅藍，足下先知之不？北方人彩取其花染緋黃，接其上英者作燕支，婦人用為，顏色可愛。
班固曰：匈奴名妻作閼氏，言可愛如燕支。
《釋名》曰：以丹注面曰的。的，灼也。此本天子諸侯有群妾者，以次進御。有月事者，止不御，重不口說，故注此於面，灼然而識也。
王粲《神女賦》曰：施華的，結羽釵。
傅玄《鏡賦》曰：珥明璫之迢迢，點雙的以發姿。
《釋名》曰：花勝，草花也。言人形容正等，著之則勝。
《續漢書·與服志》曰：皇后入廟，為花勝。上為鳳凰，以翡翠為毛羽，下有白珠垂金綺，鑷橫簪之。
《山海經》曰：西王母梯幾戴勝。
《符瑞圖》曰：金勝者，仁寶也。不斷自成，光若明月。
《晉中興書》曰：一名金稱，《援神契》曰：「神靈滋液，百珍寶用有金勝。」晉孝武時，陽穀氏得金勝一枝，長五寸，形如織勝。
