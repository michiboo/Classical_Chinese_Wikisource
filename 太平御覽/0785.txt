
《禮記·王制》曰：南方曰蠻，雕題交址，有不火食者矣。〈雕文，謂刻肌，以丹青涅之。交距足，相鄉。不火食，地氣暖，不為病。〉
《左傳》曰：庸人率群蠻以叛楚，〈庸，今上庸縣，屬楚之小國。〉麋人率百濮聚於選，將伐楚。〈選，楚地。百濮，夷也。〉於是申息之北門不啟。
又曰：楚子聞蠻氏之亂也，與蠻子無質也，〈質，信也。〉使然丹誘戎蠻子嘉殺之，遂取蠻氏。
又曰：王子朝使告於諸侯曰：「玆不穀震蕩播越，竄在荊蠻，未有攸底。」〈蠢，動也。蠻荊，荊州之蠻也。〉
《詩》曰：蠢爾蠻荊，大邦為仇。
又曰：修爾車馬、弓矢戎兵，用戒戎作，用逖蠻方。〈蠻方，蠻荊之外也。此時中國微弱，故復戒將率之臣，以治軍實。〉
又曰：保有鳧繹，遂荒徐宅，至於海邦。淮夷蠻貊，及彼南夷，莫不率從。
《尚書·舜典》曰：柔遠能邇，惇德允元，而難任人，蠻夷率服。帝曰：「皋陶，蠻夷猾夏，寇賊奸宄。」〈猾，亂也。夏，華夏也。群行攻劫曰寇，殺人曰賊，在外曰奸，在內曰宄，言無教所致也。〉
又《禹貢》曰：三百里蠻。
《論語》曰：子張問行，子曰：「言忠信，行篤敬，雖蠻貊之邦，行矣。」
《史記》曰：吳太伯、弟仲雍皆周大王之子，避季曆，乃奔荊蠻，文身斷發，示不可用。荊蠻義之，從而歸之千餘家。
《漢書》曰：賈誼上書云：「凡天子者，天下之首，何也？上也。蠻夷者，天下之足，何也？下也！」
《世說》曰：郝隆為桓溫南蠻參軍。三月三日，就溫席作詩曰：「И隅躍清池。」溫問何物，答曰：「蠻名魚為И隅。」桓曰：「何為作蠻語？」隆曰：「千里投公，始得一蠻府參軍，那得不作蠻語！」
《尚書大傳》曰：交址之南有越裳國。周公居攝六年，制禮作樂，天下和平。越裳以三象重譯而獻白雉，曰：「道路悠遠，山川阻深，音使不通，故重譯而朝成王以歸。」周公曰：「德不加焉，則君子不饗其質；〈質亦贄也。〉政不施焉，則君子不臣其人。何以獲此賜也？」其使請曰：「吾受命吾國之黃耇久矣；天之無烈風淫雨，意者中國有聖人乎？有則盍往朝之？」周公乃歸之於王，稱先王之神致，以薦於宗廟。周德既衰，於是稍絕。
《漢書》曰：黃支國，去合浦日南三萬。國俗與朱崖略同。武帝時來貢，且多明珠、璧琉璃、奇石異物。大珠圍及二寸，至圓者置之平地，終日不得止。
《後漢書》曰：昔高辛氏有犬戎之寇，帝患其侵暴，而征伐不克。乃訪募天下有能得犬戎之將吳將軍首者，購黃金千鎰、邑萬家，又妻以少女。時帝有畜狗，其毛五釆，名曰槃瓠。下令之後，槃瓠遂銜人頭造闕下，群臣怪而診視之，乃吳將軍首也。帝大喜，乃以女配槃瓠。槃瓠得女，負而走南山，止石室中，所處險絕，人跡不至。於是女解去衣裳，為仆鑒之髻結，著獨力之衣。〈仆鑒、獨力，皆未詳。流俗或改鑒為堅者，妄穿鑿也。〉經三年，生子十二人，六男六女。槃瓠死後，因自相夫妻，織績木皮，染以草實。好五色衣服，制裁皆有尾形，其衣裳斑讕。語言侏離。好入山壑，不樂平曠。帝順其意，賜以名山廣澤。其後滋蔓，號曰蠻夷，外痴內黠，安土重舊。以先父有功、母帝之女，田作賈販，無關梁符傳租說之賦。有邑君長，皆賜印綬。冠用獺皮，名渠帥曰精夫，相呼為姎徒。〈姎，焉郎切。《說文》曰：女人自稱，姎，我也。〉今長沙武陵蠻是也。
又曰：南蠻，其在唐虞與之要質，故曰要服。夏、商之時，漸為邊患。暨於周代，黨眾彌盛，故《詩》曰：「蠢爾蠻荊，大邦為仇。」至楚武王時，蠻與羅子共敗楚師，殺其將屈瑕。〈莫敖不設備，故敗，縊於荒谷，群帥囚於治父也。〉楚師既振，遂屬於楚。及吳起相悼王，南並蠻、越，遂有洞庭、蒼梧。秦昭王使白起伐楚，略取蠻夷，始置黔中郡。
又曰：漢興，改秦黔中郡為武陵。歲令大人輸布一匹，小口二丈，是謂賨布〈《說文》曰：賨，南蠻賦也。音牂冬切。〉雖時為寇盜，而不足為郡國患。光武建武二十三年，武陵蠻精夫相單程等大寇郡縣，遣武威將軍劉尚，發南郡、長沙、武陵兵萬餘人，乘船溯沅水入武溪擊之。〈沅水出牂柯故且蘭東北，經靈溪、長沙、巴陵郡入洞庭通功也。武溪，在靈溪郡盧溪縣。〉尚輕敵深入，悉為所沒。又遣伏波將軍馬援將兵到臨沅，〈今武陵郡武縣，即漢臨沅縣也。〉擊破之，單程等飢困乞降。會援病卒，謁者宗均聽悉受降，為置吏以司之，群蠻遂平。
又曰：順帝永和初，武陵太守上書，以蠻夷率服，可比漢人，增其租賦。議者皆以為可，尚書令虞詡獨奏曰：「自古聖王不臣異俗，非德不能及，威不能加，其獸心貪婪，難率以禮。是故羈縻而綏撫之，附則受而不逆，叛則棄而不追。先帝舊典，貢稅多少，所由來久矣。狡カ增之，必有怨叛，計其所得，不償所費，必有後悔。」帝不從。其冬，澧中漊中蠻〈漊水，出令酆陽郡。漊，音婁。〉果爭貢布非舊約，遂殺鄉史，舉種反叛。明年，遣武陵太守李進討破之，斬首數百級，餘皆降散。
又曰：延熹中，長沙零陵蠻反叛，寇江陵。荊州刺史劉度、謁者馬睦、南郡太守李肅皆奔走。肅主簿胡爽扣馬首諫曰：「蠻夷見郡無儆備，故敢乘間而進。明府為國大臣，連城千里，舉旄鳴鼓，應聲十萬，奈何委付守之重，而為逋逃之人乎？」肅拔刃向爽曰：「掾促去！太守今急，何暇此計！」抱馬固諫，肅遂殺爽而走。帝聞之，徵肅棄市，復爽門閭，拜家一人為郎。
《魏略》曰：高辛氏有老婦居王室，得耳疾。挑之，乃得物，大如繭。婦人盛瓠中，覆之以槃。俄須化為犬，其文五色，因名槃瓠。
干寶《晉紀》曰：武陵長沙郡夷，槃瓠之後。雜處五服之內，憑山阻險。每常為猱雜魚肉，而歸以祭槃瓠。俗稱赤髓橫裙子孫。
《唐書》曰：黃國公冊安昌者，槃瓠之苗裔也。世為巴東蠻帥，與田、李、向、鄧各分槃瓠一體。世傳其皮盛以金函，四時致祭。
黃閔《武陵記》曰：山半有槃瓠石室，可容萬人，中有石床、槃瓠行跡。今按山窟前，有石羊、石獸，古跡奇異。尤多坐石窟，大如三間屋。遙見一石，仍似狗形，蠻俗相傳雲是槃瓠象也。
《荊州記》曰：阮陵縣君居酉口，有上就、武陽二鄉，惟此是槃瓠子孫狗種也。二郡在武陵溪之北。
《後漢書》曰：巴郡南郡蠻，本有五姓：巴氏、樊氏、瞫〈瞫音審。〉氏、相氏、鄭氏，皆出於武落錘離山。〈在今郡是奏陵山縣。〉其山有赤、黑二穴，巴氏之子生於赤穴，四姓之子皆生黑穴。未有君長，俱事鬼神，乃共擲劍於石穴，約能中者奉以為君。巴氏子務相乃獨中之，眾皆嘆服。又令各乘土船，約能浮者當為君，餘姓悉沉，惟務相獨浮，因共立之，是為廩君。乃乘土船，從夷水至鹽陽鹽水，有神女謂廩君曰：「此地廣大，魚鹽所出，願留共居。」廩君不許。鹽神暮輒來宿，旦即化為蟲，與諸蟲群飛，掩蔽日光，天地晦冥，積十餘日。廩君思其便，因射殺之，天乃開明。廩君於是君乎夷城，四姓皆臣之。廩君死，魂魄世為白虎。巴氏以虎飲人血，遂以人祠焉。
又曰：秦惠王並巴中，以巴氏為蠻夷君長，世代尚秦女。其人爵比不更，有罪得以爵除。
又曰：漢興，南郡太守靳強奏請，一依秦時故事。至光武建武二十三年，南郡潳山蠻雷遷等始反叛，〈潳，音屠。〉寇掠百姓。遣武威將軍劉尚討破之，徙其種人七千餘口置江夏界中。其後沔中蠻是也。〈漢之江夏郡，今竟陵郡富水、安陸、齊安、漢陽、江夏、蘄春郡地皆是也。〉
又曰：和帝永元十三年，巫蠻許聖等〈漢之巫縣，今雲安郡巫山縣也。〉以郡收稅不均，懷怨恨，遂屯聚反叛。荊州諸郡兵討破之，復悉徙置江夏。靈帝光和三年，江夏蠻復反，寇患累年。廬江太守陸康討破之。〈漢廬江即今郡也。〉
《世本》曰：廩君使人操青縷以遺鹽神曰：「嬰此即相宜。」雲與女俱生，弗宜將去。鹽神受縷而嬰之，廩君即立陽石上，望青縷而射之。鹽神死，天乃大開。
《說文》曰：幏，南郡蠻夷布也。〈幏音稼。〉
《荊州圖》曰：夷陵縣西有溫泉。古老相傳，此泉元出鹽，於今水有鹽氣。縣西一獨山，有石穴，有二大石並立穴中，相去一丈，俗名為陰陽石。陰石常溼，陽石常燥。
盛弘之《荊州記》曰：昔廩君浮夷水，射鹽神於陽石之上。按，今施州清江縣江水，一名夷水，一名鹽水，源出清江縣西都亭山。
《水經》曰：夷水，別出巴郡魚復縣。《注》云：「水色清照十丈，分沙石。蜀人見澄清，因名清江。」
《後漢書》曰：板𣛝蠻者，秦昭襄王時，有一白虎，常從群虎，數游秦、蜀、巴、漢之境，傷害千餘人。昭王乃募國中有殺虎者，賞邑萬家。時有巴郡閬中夷人能作白竹之弩，乃登樓射殺白虎。昭王嘉之，以其夷人，不欲加封，乃刻石盟要，復夷人頃田不租，十妻不算，〈一戶免其一頃田之租稅，雖有十妻，不輸口算之錢也。〉傷人者論，殺人得以倓錢贖死。〈何承天《纂文》曰：倓，蠻夷贖罪貨也。倓，音徒濫反。〉盟曰：「秦犯夷，輸黃龍一雙；夷犯秦，輸清酒一鍾。」夷人安之。
又曰：漢高帝為漢王，發夷人還伐三秦。〈今漢中秦川。〉秦地既定，上遣還巴中，復其渠帥羅、朴、督、鄂、度、夕、龔七姓不輸租賦，余戶乃歲入賨錢口四十，世號為板𣛝蠻夷。閬中有渝水，其人多居水左右，天性勁勇。初，為漢前鋒，數陷陣。俗喜歌舞，〈喜，音虛記切。〉高祖觀之，曰：「此武王伐紂之歌也。」乃命樂人習之，所謂巴渝舞也。
又曰：靈帝光和中，巴郡板𣛝叛，寇掠三蜀及漢中諸郡。帝欲大發兵，乃問益州計吏考以征討方略。漢中上計程苞對曰：「板𣛝七姓，射殺白虎，立功先世，復為義人，其人勇猛，善於兵戰。昔安帝永和初中，羌入漢川，郡縣破壞，得板𣛝救之，羌死敗殆盡，故號為神兵。羌人畏忌，傳語種輩勿復南行。至建和二年，羌復大入，實賴板𣛝連摧破之。前車騎將軍馮緄南征武陵，雖丹陽精兵之銳，亦倚板𣛝以成其功。近益州郡亂，太守李顒亦以板𣛝討而平之。忠功如此，本無惡心，但長吏鄉亭更賦至重，僕役棰楚過於奴虜，闕庭悠遠，不能自聞，含怨呼天，叩心窮谷，故邑落相聚以致叛戾，非有謀主僭號以圖不軌。今但選明能牧守，自然安集，不煩征伐也。」帝從其言，遣太守曹謙宣詔赦之，即皆降服。
《北史》曰：自劉石亂後，蠻漸得北遷，陸渾以南，滿於山谷。道武既定，中山蠻王梅安率渠帥數千朝京，求留質子以表忠款，拜安侍子豹為安遠將軍。延興中，大陽蠻首桓誕擁河水以北、滍葉以南八萬餘落內屬，孝文嘉之，拜誕東荊州刺史。襄陽王誕，字天生，桓玄子也，既內屬，居朗陵。王師南伐，請為前驅，討義陽，不果而旋。太和十七年，蠻首田益宗率部曲四千餘戶內屬，襄陽蠻首雷婆思等十一人率千餘戶內徙，求居大和川，詔給廩食。後開南陽，全有沔北之地，蠻人安堵，不為寇賊。宣武景明初，太陽蠻首田育丘等二萬八千戶內附，詔置四郡十八縣。魯陽蠻魯北燕等聚眾萬餘，攻逼頻陽，遣右衛將軍李宗討平之，徙萬餘家於河北及六鎮，尋叛南走，所在追討，比及河殺之皆盡。正始二年，梁沔東太守田清喜擁七郡三十一縣戶萬九千內附。永平初，東荊州太守桓叔興表前後招慰大陽蠻歸者一萬七百戶，請置郡十六縣五十，詔前鎮東府長史酈道元檢行置之。後二荊兩郢蠻大擾動，斷三鵶路，殺都督，寇盜至於襄城、汝水，百姓多被其害。連年攻討，散而復合，其暴滋甚。有冉氏、向氏、田氏陬落最盛，大者萬家，小者千戶，更相崇樹，僭稱王侯，屯據三峽，斷遏水路，荊、蜀行人至有假道者。周文略定伊瀍。聲教南被，諸蠻畏威，靡然向風。後唐州蠻田魯嘉叛，自號豫州伯，王雄等討平之。尋而蠻帥舟令賢、向五子王等反，攻陷白帝。天和初，開封陸騰討斬之，以其骸骨於水邏城側為京觀，後蠻蛋見輒大哭。自此，狼戾之心去矣！
《後漢書》曰：建武十二年，九真徼外蠻里張游，〈里，蠻之別號，今則呼為俚人。〉率種人慕化內屬，封為歸漢里君。
沈懷遠《南越志》曰：晉康郡夫陙〈音純〉縣人夷曰僀〈世尺切。〉其俗柵居，實惟俚之城落。
《南州異物志》曰：廣州南有賊曰俚。此賊在廣州之南，蒼梧、鬱林、合浦、寧浦、高涼五郡中央，地方數千里。往往別村各有長帥，無君主，恃在山險，不用城。自古及今，彌曆年紀。民俗蠢愚，惟知貪利，無有仁義道理。土俗不愛骨肉，而貪寶貨及牛犢。若見賈人有財物、水牛者，便以其子易之，夫或鬻婦，兄亦賣弟。若鄰里有負其家債不時還者，其子弟中愚者謂其兄曰：「我為汝取錢，汝但當善殯葬我耳！」其處多野葛，為鈎挽數寸，徑到債家門下，謂曰：「汝負我錢，不肯還我，今當自殺。」因食野葛而死債家門下。其家便稱怨，宗族人眾往債家曰：「汝不還我錢，而殺我子弟，今當擊汝！」債家慚懼，因以牛犢、財物謝之數十倍，死家乃自收死者罷去，不以為恨。
裴淵《廣州記》曰：俚獠貴銅鼓，惟高大為貴，面闊丈餘，方以為奇。初成，縣於庭，克晨置酒，招致同類，來者盈門。其中豪富子女，以金銀為大叉，執以叩鼓，竟留遺主人，名為銅鼓釵。風俗好殺，多搆仇怨。欲相攻擊，鳴此鼓集眾，到者如雲。有是鼓者，極為豪強。
