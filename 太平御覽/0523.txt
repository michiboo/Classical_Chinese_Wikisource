
《禮記外傳》曰：吉、凶、賓、軍、嘉，即五禮之目也。吉禮者，祭祀郊廟宗社之事是也；〈起自神農氏，始教民種�。禮始於飲食，吹葦，擊土鼓，以迎田祖，致敬鬼神，皆用樂。此伊耆氏即神農別號。〉凶禮者，喪紀之說、年�不登、大夫去國之事也；〈黃帝始養生送死也。〉賓禮者，貢獻朝聘之事是也；軍禮者，始黃帝與蚩尤戰於涿鹿之野；嘉禮者，好會之事，起自伏羲以儷皮爲幣，始制嫁娶，〈享通者，嘉會之事也。〉其後有冠、〈冠者，代父之事也。婚有繼世之道，物有代謝之期，悲發於衷，乃非純吉，故爲喜慰之事也。〉鄉飲酒、鄉射、食耆老、王燕族人之事是也。〈四者亦嘉會也。〉但前代象天，其禮質而略；後代法地，其事煩而文。唐虞之際，五禮明備，周公所制文物極矣。
《左傳·文下》曰：齊侯侵我西鄙，遂伐曹，入其郛，討其來朝也。季文子曰：「齊侯其不免乎？已則無禮，〈執王使而伐其罪。〉而討於有禮者，曰女何故行禮？禮以順天，天之道也。已則反天，而又以討人，難以免矣。」
又《文公》曰：先大夫臧文仲教行父事君之禮，行父奉以周旋，弗敢失墜，曰：「見有禮於其君者，事之，如孝子之養父母也。見無禮於其君者，誅之，如鷹之逐鳥雀也。」
又《宣十六年》曰：晉侯使士會平王室，定王享之。原襄公相禮。〈原襄公，周大夫。相，佐也。〉ゾ蒸。〈，外也。升ゾ於俎。〉武子私問其故。〈享當體薦而ゾ蒸，故怪問之。武，士會謚。季，其字。〉王聞之，召武子曰：「季氏，而弗聞乎？王享有體薦，〈享則半解其體而薦之，所以示其儉。〉宴有折俎。〈體解節折，外之於俎，物皆可食，所以示慈惠也。〉公當享，卿當宴，王室之禮也。」〈公謂諸侯。〉武子歸而講求典禮，以修晉國之法。
又《昭二年》曰：晉侯使韓宣子來聘，〈公即位故。〉且告爲政而來見，禮也。〈代趙武爲政，雖盟主而修好同盟，故曰禮。〉觀書於太史氏，見《易·象》與《魯春秋》，曰：「周禮盡在魯矣，〈《易、象》，上下經之象辭。《魯春秋》，史記之策書。《春秋》遵周公之典以序事，故曰：「周禮盡在魯」也。〉吾乃今知周公之德與周之所以王也。」〈《易·象》《春秋》，文王周公之制。當此時儒道廢，諸國多缺，惟魯備，故宣子適魯而說之也。〉
又《昭四》曰：楚靈王使問禮於左師與子産，左師曰：「小國習之，大國用之，敢不薦聞？」〈言所聞，謙示所未行。〉獻公合諸侯之禮六。〈其禮，六儀也。宋爵公，故獻公禮。〉子産曰：「小國共職，敢不薦守？」獻伯、子、男會公之禮六。〈鄭，伯爵，故獻伯、子、男會公之禮。〉
又《昭五》曰：公如晉，自郊勞至于贈賄，〈往有郊勞，去有贈賄。〉無失禮。〈揖讓之禮。〉晉侯謂女叔齊曰：「魯侯不亦善於禮乎？」對曰：「魯侯焉知禮！」公曰：「何爲？自郊勞至于贈賄，禮無違者，何故不知？」對曰：「是儀也，不可謂禮。禮，所以守其國，行其政令，無失其民者也。」
又《昭七》曰：孟僖子病不能相禮，〈不能相儀答郊勞，以此爲已疾。〉乃講學之，〈講習也。〉苟能禮者從之。及其將死也。〈二十四年孟僖子卒，傳終言之。〉召其大夫，曰：「禮，人之�也。無禮，無以立。吾聞將有達者曰孔丘，〈僖子卒時，孔丘年三十五。〉聖人之後也。我若獲沒，〈得以壽終。〉必屬說與何忌於夫子，使事之〈說南宮敬、叔何忌、孟懿子，皆僖子之子也。〉而學禮焉，以定其位。」〈知禮則位安。〉
又《昭二十五》曰：鄭子太叔見趙簡子，簡子問揖讓、周旋之禮焉。對曰：「是儀也，非禮也。」簡子曰：「敢問何謂禮？」對曰：「吉也聞諸先大夫子産曰：『夫禮，天之經也，〈經者，道之常。〉地之義也，〈義者，利之宜也。〉民之行也。』〈行者，人所履。〉天地之經，而民實則之。」簡子曰：「甚哉，禮之大也。」對曰：「禮，上下之紀、天地之經緯也，〈緯經錯居以相成者。〉民之所以生也。是以先王尚之。」
又《昭二十六》曰：齊景公曰：「善哉，吾今而後知禮之可以爲國也。」對曰：「禮之可以爲國也久矣，與天地幷。〈有天地則禮義興。〉君令臣共，父慈子孝，兄愛弟敬，夫和妻柔，姑慈婦聽，禮也。君令而不違，臣共而不貳；父慈而教，子孝而箴；〈箴，諫也。〉兄愛而友，弟敬而順；夫和而義，妻柔而正；姑慈而從，〈從，不自專。〉婦聽而婉：〈婉，順也。〉禮之善物也。」
又《定下》曰：公會齊侯於祝其，實夾穀。〈夾谷即祝其地。〉孔丘相，〈相，會儀也。〉犁彌言於齊侯曰：「孔丘知禮而無勇，若使萊人以兵劫魯侯，必得志焉。」
又《定下》曰：邾隱公來朝，〈朱子益也。〉子貢觀焉。邾子執玉高，其容仰；公受玉卑，其容俯。〈王朝者之贄。〉子貢曰：「以禮觀之，二君者皆有死亡焉。夫禮，死生存亡之禮也。將左右、周旋，進退、俯仰，於是乎取之；朝、祀、喪、戎，於是乎觀之。今正月相朝而皆不度，〈不合法度。〉心已亡矣。」
又《哀上》曰：太宰召季康子，〈，吳大夫。〉康子使子貢辭。太宰曰：「國君道長大，〈言君長於道路。〉而大夫不出門，此何禮也？」對曰：「豈以爲禮畏大國也？〈畏大國，不敢虛國盡行。〉大國不以禮命於諸侯，苟不以禮，豈可量也？寡君旣共命焉，其老，豈敢棄其國？太伯端委，以治周禮，仲雍嗣之，斷谷文身，裸以爲飾，豈禮也哉？」
《春秋說題辭》曰：禮者，所以設容，明天地之體也。
《論語》曰：有子曰：「禮之用和爲貴，先王之道斯爲美，小大由之。有所不行，知和而和，不以禮節之，亦不可行也。」
又曰：子曰：「導之以政，齊之以刑，民免而無恥。導之以德，齊之以禮，有恥且格。」
又曰：子曰：「夏禮，吾能言之，杞不足征也；殷禮，吾能言之，宋不足征也。」〈征，成也。杞宋二國，夏殷之後。夏殷之禮，吾能說之，杞宋之君不足以成也。〉
又曰：子張問：「十世可知也？」〈世謂易姓之世也。問其制度變易爲何。〉子曰：「殷因於夏禮，所損益可知也。周因於殷禮，所損益可知也。〈所損益可知也者，據時篇目皆在可校數。〉其或繼周者，雖百世可知也。」〈自周之後，以爲交易損益之極，極於三王，亦不是過也。〉
又曰：顔淵問仁，子曰：「克己復禮爲仁。一日克己復禮，天下歸仁焉。爲仁由己，而由人乎哉？」顔淵曰：「請問其目。」子曰：「非禮勿視，非禮勿聽，非禮勿言，非禮勿動。」顔淵曰：「回雖不敏，請事斯語矣。」
又曰：子曰：「禮雲禮雲，玉帛雲乎哉？」〈言禮非但崇此玉帛而已，所貴者乃貴其安上治民。〉
《漢書》曰：漢王已幷天下，諸侯共尊爲皇帝於定陶。叔孫通就其儀號，高帝悉去秦儀法，爲簡易。群臣飲，爭功，醉或妄呼，拔劍擊柱，上患之。通知上益厭之，說上曰：「夫儒者，難與進取，可與守成。臣願征魯諸生，與臣弟子共起朝儀。」上曰：「可試爲之，令易知，度吾所能行爲之。」七年，長樂宮成，諸侯群臣朝十月。大行設九賓臚句傳。〈上傳語告下爲臚，下告上爲句。〉於是皇帝輦出房，百官執戟傳警，引諸侯王以下至吏六百石以次奉賀。自諸侯王以下，莫不震恐肅敬。至禮畢，盡伏，置法酒，〈文穎曰：作酒令法也。蘇林曰：常會須天子中起更衣，然後入置酒。〉諸侍坐殿上，皆伏抑首，〈如淳曰：抑，屈。〉以尊卑次起上壽。觴九行，謁者言罷酒。御史執法，舉不如儀者，輒引去。竟朝置酒，無敢喧嘩失禮者。於是高帝曰：「吾乃今日知爲皇帝之貴也。」拜通爲太常，賜金五百斤。通出，皆以五百金賜諸生。諸生乃喜曰：「叔孫生聖人，知當世務也。」
又曰：王者必因前王之禮，而順時施宜，有所損益，節人之心，稍稍製作。
又曰：宣帝時，諫議大夫王吉上疏，願述舊禮，明王制，驅一代之人，躋之仁壽之域。
范曄《後漢書·曹褒傳》曰：詔召玄武司馬班固，問改定禮制之宜。固曰：「京師諸儒多能說禮，宜廣招集，共議失得。」帝曰：「諺言作舍道邊，三年不成。會禮之家，名爲聚訟。互生疑異，筆不得下。昔堯作大章，一夔足矣。」章和元年正月，乃召褒詣嘉德門，令小黃門持班固所上叔孫通《漢儀》十二篇敕褒曰：「此制散略，多不合經。今宜依禮條正，使可施行於南宮東觀，盡心集作。」
《典略》曰：孔子過宋，與弟子集禮於大樹下。宋司馬桓使拔其樹。去適鄭。
《六韜》曰：太公對文王曰：「禮者，治之粉澤也。」
《管子》曰：禮者，因人之情，緣義之理，爲之節文者也。
《孟子》曰：惻隱之心，仁之端也；辭讓之心，禮之端也。
《孫卿子》曰：禮者，人主以爲群臣尺寸尋丈檢式也。禮有三本：天地，生之本；先祖，類之本；君師，治之本。國之本在禮也。
又曰：人生有欲，欲則求，求則爭，爭則亂，亂則窮。先王惡其亂也，故制禮義以養之。禮者，養也。稻梁五味，所以養口也；椒蘭芬馨，所以養鼻也；雕琢刻鏤，黼黼文章，所以養目也；疏房越席，沐浴機筵，所以養體也。
《莊子》曰：三王五帝之禮儀法度，不矜於同而矜於治，故譬三王五帝之禮儀法度，其猶楂梨橘柚果瓜之屬耶？其味反而皆可於口。
《文子》曰：老子云︰爲禮者，雕琢人性，矯拂其情。目雖欲之，禁以法；心雖樂之，節以禮。趨翔周旋，屈節異儀。肉凝而弗食，酒敗而不飲。外束其形，中愁其意，汨陰陽之和而迫生命之情。
《慎子》曰：禮從俗政，上國有貴賤之禮，無賢不肖之禮；有長幼之禮，無勇怯之禮；有親疏之禮，無愛惡之禮也。
《淮南子》曰：禮者，體情而制文者也。
又曰：夫水積則生相食之蟲；〈言大魚食小魚。〉土積則生食肉之獸；禮飾則生僞慝之儒。〈僞，詐。慝，奸。〉夫吹灰而欲無眯，涉水而欲無濡，不可得也。
《說苑》曰：齊景公登酎，晏子修食禮以待。公曰：「禮，寡人饜之矣。吾欲得天下勇士，與之圖國。」晏子對曰：「君子無禮，是庶人也；庶人無禮，是禽獸也。禮而治國，所以禦民也；轡者，所以馭馬也。無禮而治國家者，嬰未嘗聞也。」景公曰：「善。」乃飾酎更席，以爲上客。
《尸子》曰：秋爲禮，西方爲秋。秋，肅也。萬物莫不肅敬，禮之至也。
《韓詩外傳》曰：晏子聘魯，下堂則趨，授立則跪。子貢怪之，問孔子。孔子問晏子，晏子對曰：「夫上堂之禮，君行一，臣行二也。今君之受幣也畢，臣敢不跪乎。」孔子曰：「善。禮中語襇禮。」
《董生書》曰：禮者，天所爲也；文者，人所爲。謂之禮者，因人情爲節文，以救其亂也。夫堤者，水之防也；禮者，人之防也。刑防其末，禮防其本也。
《白虎通》曰：夫禮者，陰陽之際也，百事之會也。所以尊天地、賓鬼神、序上下之道也。
《袁淮書》曰：禮者，緣人情而爲之節度者也。嚴父，愛親之情也；尊親，敬長之義耳。
《物理論》雲︰禮者，履也，律也。義同而名異。
孫卿《禮賦》曰：爰有大物，非絲非帛，文理成章；非日非月；爲天下明；生者以壽，死者以葬；城郭以固，三軍以強。粹而王，駁而霸，無一焉而亡也。
