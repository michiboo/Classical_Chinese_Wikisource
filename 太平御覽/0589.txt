
《釋名》曰：碑，被也。此本葬時所設也，於是鹿盧以繩被其上，引以下棺，追述君父之功美，以書其上。後人因爲焉，故建道陌之頭，名其文謂之碑也。
《文心雕龍》曰：碑者，裨也。上古帝皇，紀號、封禪，樹石裨岳，故曰碑也。周穆紀跡於山之石，亦古碑之意也。又宗廟有碑，樹之兩楹，事止麗壯，未勒勛績。而庸器漸闕，故後代用碑，以石代金，同乎不朽，自廟徂墳，猶封墓也。自後漢已來，碑碣�起。才鋒所斷，莫高蔡邕。觀《楊賜之碑》，骨鯁訓典；陳、郭二文，詞無擇言；周、胡衆碑，莫不精允。其序事也該而要，其綴采已雅而澤；清辭轉而不窮，巧義出而卓立。察其爲才，自然至矣。孔融所創，有慕伯喈，張、陳兩文，辭洽之來，亦其亞也。及孫綽爲文，志在於碑；溫、王、郗庾、詞多枝離；桓彝一篇，最爲辯裁矣。此碑之致也。屬碑之體，資乎史才，其序則傳，其文則銘；標序盛德，必見清風之華；昭紀鴻懿，必見峻偉之烈。此碑之致也。夫碑實銘器，銘實碑文，因器立名，事光於誄。是以勒器贊勛者，入銘之域；樹碑述亡者，同誄之區焉。
《禮記·喪大記》曰：君葬用�盾，四紼二碑，禦柩用羽葆。大夫葬用�盾，二紼二碑，禦柩用茅。士喪用國車，二紼無碑。
又《祭義》曰：祭之日，屍牽牲，入廟門，麗於碑。〈麗猶擊也。〉
《東觀漢記》曰：竇章女，順帝初入掖庭爲貴人，早卒。帝追思之，詔史官樹碑頌德，帝自爲之辭。
范曄《後漢書》曰：郭林宗卒，同志者乃共刻石立碑，蔡邕爲其文。旣而謂盧植曰：「吾爲碑多矣，皆有慚德，惟郭有道，無愧色耳。」
又《蔡邕傳》曰：邕以經籍去聖已久，文字多謬，俗儒穿鑿，疑誤後學，乃與五官中郎將堂典、光祿大夫楊賜、諫議大夫馬日磾、議郎張馴、韓說、太史令單揚等，奏求正定六經文字。靈帝許之。邕乃自書冊於碑，使工鐫刻，立於太學門外。於是後儒晚學咸取正焉。及碑始立，其觀視及摹寫者，車乘日千餘兩，填塞街陌。
《魏志》曰：王粲與人共行，讀道邊碑。人問曰：「卿能暗誦乎？」曰：「能。」因使背而誦之，不失一文。
又曰：鄧艾字士載。年十二，隨母至潁川，讀陳�碑文，「言爲世范，行爲士則」，艾遂更名範，字士則。後宗族有與同者，故改焉。
《晉書隱逸傳》曰：戴逵字安道，譙國人也。少博學，好談論，善屬文，能鼓琴，工書畫，其餘工藝靡不畢綜。總角時，以鶏卵汁溲白瓦屑作鄭玄碑，又爲文而自鐫之，詞麗器妙，時人莫不驚嘆。
又曰：郭璞爲庾冰筮曰：「墓碑生金。」庾氏大忌。後冰子爲廣州刺史，碑生金，爲桓溫所滅。
又曰：杜預好爲後世名。常言：「高岸爲穀，深谷爲陵。」刻石爲二碑，紀其勛績，一沉萬山之下，一立峴山之上。曰：「焉知此後不爲陵谷乎？」
又曰：孫綽少以文才垂稱，於時文士，綽爲其冠。溫、王、郗、庾諸公之薨，必須綽爲碑文，然後刊石焉。
又曰：扶風武王駿嘗都督雍梁，病薨，追贈大司馬，加侍中，假黃鉞。西土聞其薨也，泣者盈路，百姓爲之樹碑，長老見碑，無不下拜。其遺愛如此。
又曰：唐彬爲幽州，百姓追慕彬功德，生爲立碑，作頌。彬初受學於東海閬德，門徒甚多，獨目彬有廊廟才。及彬官成，而德已卒，乃爲之立碑。
王隱《晉書》曰：《石瑞記》曰：永嘉初，陳國項縣賈逵石碑中生金，人盜取，盡復生。此江東之瑞。
《齊書》曰：竟陵王薨，範�是故吏，上表請爲立碑。文雲︰「人蓄油素，家懷鉛筆；瞻彼景山，徒然望慕。」〈油素，絹也。筆所以理書也。〉
《三國典略》曰：梁宗懍少聰敏，好讀書，語輒引古事，鄉里呼爲小學士。梁主使制《龍川廟碑》，一夜便就，詰朝呈上，梁王美之。
又曰：陸�，吳郡吳人。曾制《太伯廟碑》。吳興太守張纘罷郡經途，讀其文，嘆美之，曰：「今之蔡伯喈也。」至都言於高祖，高祖召兼尚書議郎，頃之即真。
《後魏書》曰：衛操，桓帝以爲輔相，任以國事。劉、石之亂，勸桓帝匡助晉氏。東瀛公司馬騰聞而善之，表加右將軍，封定襄侯。桓帝崩後，操立碑於邗城南，以頌功德，雲︰「魏軒轅之苗裔，桓穆二帝馳名域外，九譯宗焉。有德無祿，大命不延，背棄華殿。雲中名都，遠近齊軌，奔赴梓廬。」時晉光熙元年秋也。皇興初，雍州別駕、雁門段榮，於大邗掘得此碑。
又曰：爾朱榮字天寶，美容貌，幼而明決，長好射獵。葛榮之叛也，榮列圍大獵，有雙兔超於馬前，榮乃彎弓而誓曰：「中之，則擒葛榮。」應弦而殪，三軍咸悅。破賊之後，即命立碑於其所，號曰《雙兔碑》。
《唐書》曰：賈敦實，宛朐人也。貞觀中，累除饒陽令。時制大功已下不得聯職，敦實兄敦頤復爲瀛州刺史，甚有惠政，百姓共樹碑於大市通衢。及敦實去職，復刻石頌其政德，立於兄碑之側。故時人呼爲「棠棣之碑」焉。
又曰：貞觀中，議封禪，又議立碑，曰：「勒石紀號，垂裕後昆；美盛德之形容，闡後王之休烈。其義遠矣。」
又曰：高宗御製慈恩寺碑文，及自書鐫刻旣畢，戊申，上御安福門樓，觀僧玄奘等迎碑向寺。諸寺皆造幢蓋，飾以金寶，窮極瑰麗。太常及京城音樂，車數百輛，僧尼執幡兩行導從。士女觀者，填噎街衢。自魏晉已來，崇事釋教，未有如此之盛者也。
又曰：《文苑傳》曰：李邕尤長碑頌，雖貶職在外，中朝衣冠及天下寺觀，多賫金帛往求其文。前後所制凡數百首，受納饋遺亦至巨萬。時議以爲自古鬻文獲財，未有如邕者。有文集七十卷，其《張幹公行狀》、《洪州放生池碑》、《批韋巨源謚議》，文士推重之。後因恩思例，得贈秘書監。
又曰：長平中，源寂使新羅國，見其國人傳寫諷念馮定所爲《黑水碑》、《畫鶴記》。韋休符之使西蕃也，見其國人寫《定商山記》以代屏障，其文名馳於戎夷如此。
又曰：李華嘗爲《魯山令元德季墓碑》，顔真卿書，李陽冰篆額。後人爭模寫之，號爲「三絕碑」。
又曰：裴度平淮西，詔韓愈撰《平淮西碑》，其辭多敘裴度事。時先入蔡州擒吳元濟，李愬功第一。愬不平之，愬妻出入禁中，因訴碑辭不實，詔令磨之。憲宗命翰林學士段文昌重撰文勒石。
又曰：蕭亻免在相位時，穆宗詔撰故成德軍節度使王士真神道碑，對曰：「臣器褊狹，比不能強。王承宗先朝阻命，事無可觀，如臣秉筆，不能溢美。又撰進之後，例行貺遺，臣若公然阻絕，則違陛下撫納之宜；僶俯受之，則非微臣平生之志。臣不願爲之秉筆。」帝嘉而從之。
又曰：李絳，憲宗時中官吐突承璀自藩邸承恩寵，旣爲神策軍護軍中尉，嘗欲於安國佛寺建立聖政碑，大興功作。絳即上言：「陛下布惟新之政，鏟積習之弊，四海延頸，日望德音。今忽立聖政碑以示天下以不廣。《易》稱：大人者，與天地合德，與日月合明。執契垂拱，勵精求理，豈可以文字而盡聖德？又安可以碑表而贊皇猷？若可敘述，是有分限，乃反虧損盛德。豈謂敷揚至道哉？故自堯、舜、禹、湯、文、武，幷無建碑之事。至秦始皇，荒逸之君，煩酷之政，然後有之罘、嶧山之碑，揚誅伐之功，紀巡幸之跡，適足爲百王所笑，萬代所譏，至今稱爲失道亡國之主。豈可擬議於此？陛下嗣高祖、太宗之業，舉貞觀、開元之政，思理不遑食，從諫如順流，固可與堯、舜、禹、湯、文、武方駕而行，安得追秦皇暴虐不經之事而自損聖政？近者，閻巨源請立紀聖德碑，嚴勵請立紀聖功碑，陛下詳盡事宜，皆不允許。今忽令立此，與前事頗乖。況此碑在安國寺，不得不敘載游觀崇飾之事；述游觀且乖理要，敘崇飾又匪政經，固非哲王所宜行也。」上納之。
《後唐史》曰：魏帥楊師厚於黎陽山采巨石，將紀德政。制度甚大，以鐵爲車，方任負載，驅牛數百，不由道路，所經之處，或壞人廬舍，或發人丘墓。百姓瞻望曰：「碑來。」碑石才至而卒，魏人以爲應「碑來」之兆。
《禰衡別傳》曰：黃祖之子射作章陵太守，與衡有所之，見蔡伯喈所作石碑。正平一過視之，嘆之言好。後日各歸章陵，自恨不令吏寫之。正平曰：「吾雖一過，皆識，其中央第四行中，石書磨滅兩字不分明，當是某字，恐不諦耳。」因援筆書之，初無所遺，惟兩字不著耳。章陵雖知其才明，猶嫌有所脫失，故遣往寫之；還以校正平所書，尺寸皆得，初無脫誤，所疑兩字，故如正平所遺字也。於是章陵敬服。
《世說》曰：魏武嘗過《曹娥碑》下，楊修讀碑背上題雲︰「黃絹幼婦，外孫齏臼。」魏武謂修曰：「卿解不？」答雲︰「解。」魏武曰：「卿未可言，待我思之。」行三十里，乃曰：「吾已得。」令修別記所知，修曰：「黃絹，色絲也，於字爲絕。幼婦，少女也，於字爲妙。外孫，女子也，於字爲好。齏臼，受辛也，於字爲辭。所謂絕妙好辭。」魏武亦記之，與修同，乃嘆曰：「我才不如卿，乃覺三十里。」
王肅答詔問爲瑞表曰：「太和六年，上將幸許昌，過繁昌，詔問受禪碑生黃金白玉應瑞不？肅奏以始改之元年，嘉瑞見乎，於踐祚之壇宜矣。」
《晉令》曰：諸葬者皆不得立祠堂、石碑、石表、石獸。
《語林》曰：孫興公作永嘉郡，郡人甚輕之。桓公後遣傳教令作《敬夫人碑》，郡人云︰「故當有才，不爾，桓公那得令作碑？」於此重之。
《荊州圖記》曰：羊叔子與鄒潤甫嘗登峴山，泣曰：「自有宇宙，便有此山，由來賢達登此望如我與卿者多矣，皆湮滅無聞，念此使人悲傷。」潤甫曰：「公德冠四海，道嗣前哲，令問令望，當與此山俱傳。若潤甫輩，乃當如公語耳。」後參佐爲立碑，著故望處，百姓每行望碑，莫不悲感。杜預名爲「墮淚碑」。
盛弘之《荊州記》曰：冠軍縣有張詹墓，七世孝廉，刻其碑背曰：「白楸之棺，易朽之衣，銅鐵不入，瓦器不藏。嗟矣，後人幸勿見傷。」及胡石之亂，舊墓莫不夷毀，而此墓儼然。至元嘉六年，民饑始發。說者雲︰「初開，金銀銅錫之器，朱裝雕刻之飾，爛然畢備。
《齊道記》曰：琅琊城，始皇東游至此，立碑銘紀秦功德，雲是李斯所刻。
《西征記》曰：國子堂前有列碑，南北行三十五枚。刻之表里，書《春秋經》、《尚書》二部，大篆、隸、科鬥三種字，碑長八尺。今有十八枚存，餘皆崩。太學堂前石碑四十枚，亦表里隸書《尚書》、《周易》、《公羊傳》、《禮記》四部，本石�鹿相連，多崩敗。又太學贊碑一所，漢建武中立，時草創未備。永建六年，詔下三府繕治。有魏文《典論》立碑。今四存二敗。
《述征記》曰：下相城西北漢太尉陳球墓有三碑，近墓一碑記弟子盧植、鄭玄、管寧、華歆等六十人。〈其一碑陳登碑文幷蔡邕所作。〉
酈善長《水經注》曰：昔大禹導河積石，疏決梁山，所謂龍門矣。孟津河口，廣十八步，岩際鐫跡，遺功尚存。岸上幷有廟祠，祠前有石碑三所，碑字紊滅，不可識也。一碑是太和中立。
《述異記》曰：崆峒山中有堯碑、禹碣，皆籀文焉。〈伏滔《述帝功德銘》曰：「堯碑禹碣，磨古不昧。」〉
虞喜《志林》曰：贛榆縣有始皇碑，潮水至，則加其上三丈，去則見三尺，行有十二字。
《異苑》曰：吳郡岑淵碑在江乘湖西太元村，人見龜從田中出，還其元處，萍藻猶著腹下。
《金樓子》曰：銘頌所稱，興公而已。夫披文相質，博約溫潤，吾聞斯語，未見其人。班固碩學，尚雲贊頌相似；陸機鈎沉，猶稱碑賦如一。
《國朝傳記》曰：魏文貞之薨也，太宗自製其碑文幷自書，後爲人所間，詔令掊之。及征高麗不如意，深悔爲是行，乃嘆曰：「若魏徵在，不使我有此舉也。」旣渡遼水，令馳驛祀以少牢，復立碑焉。
又曰：率更令歐陽詢行見古碑，索靖所書，駐馬觀之，良久而去。數百步復還，下馬佇立，疲則布毯坐觀，因宿其傍，三日而後去。
李綽《尚書故實》曰：東晉謝太傅墓碑樹貞石，初無文字，蓋重難制述之意。
《國史補》曰：韋貫之爲尚書右丞，長安中爭爲碑誌，若市賈然。大官卒，其門如市，至有喧競構致，不由喪家。是時，裴均之子圖不朽於貫之，縑帛萬匹。貫之舉手曰：「寧餓不苟。」
