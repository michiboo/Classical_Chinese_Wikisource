
《釋名》曰：人，仁也，生物也。
《易下系》曰：天地氤氳，萬物化醇，男女構精，萬物化生。〈醇，厚也。〉
又《敘卦》曰：有天地然後有萬物，有萬物然後有男女，有男女然後有夫婦。
又《說卦》曰：立人之道曰仁與義。
《尚書·泰誓》曰：惟天地，萬物父母；惟人，萬物之靈。
《禮記·禮運》曰：何謂人情？喜怒哀懼愛惡欲，七者弗學而能。何謂人義？父慈，子孝，兄良，弟悌，夫義，婦聽，長惠，幼順，君仁，臣忠，十者謂之人義。講信修睦，謂之人利。爭奪相殺，謂之人患。故聖人所以治人七情，修十義，講信修睦，尚辭讓，去爭奪，舍禮何以治之？
又曰：飲食男女，人之大欲存焉。死亡貧苦，人之大惡存焉。故欲惡者，心之大端也。人藏其心，不可測度也。美惡皆在其心，不見其色也。欲一以窮之，舍禮何以哉？故人者，其天地之德、陰陽之交、鬼神之會、五行之秀氣也。故人者，天地之心也，五行之端也，食味、別聲、被色而生者也。〈此言兼氣性之效也。〉
又《樂記》曰：人生而靜，天之性也。感於物而動，性之欲也。物至知知，然後好惡形焉。
《左傳·昭七年》：鄭子産曰：「人生始化曰魄，〈魄，形也。〉既生魄，陽曰魂。〈陽，神氣也。〉用物精多，則魂魄強。〈物，權勢。〉是以有精爽，至於神明。〈爽，明也。〉」
《春秋元命苞》曰：五氣之精，交聚相加，以酉恤道，人致和。〈五氣，五行之氣。〉
又曰：陰陽之性以一起，人副天道，故生一子。
又曰：天人同度，正法相授，天垂文象，人行其事，謂之教。教之爲言效也。上爲下效，道之始也。
又曰：仁者情志好生愛人，故其爲仁以人，其立字二人爲仁。
又曰：聖人一其德知者循其轍，長生久視，〈一其德，言盡得其帝之精氣也。循其轍，言不違其帝所尚也。知是，則皆得長生；久視言所行當天也。〉不以命制，則愚者悖慢，知者無所施其術。殘物逆道天不殺，故立三命以垂策，所以尊天，一節三者，法三道之術。〈不以命制愚慢之人，則賢知道術不得施行，勢相反。〉命者，天之令也，所受於帝。行正不過得壽命，壽命，正命也。起九九八十一。〈帝，天帝也。八十一，陽氣相乘之極。〉有隨命，隨命者，隨行爲命也。〈《援神契》曰：隨者逆天道常善之行，則隨其暴虐行以教之。〉有遭命，遭命者，行正不誤，逢世殘賊，君上逆亂，辜咎下流，災譴並發，陰陽散忤，暴氣雷至，滅曰動地，夭絕人命，紗鹿襲邑是也。〈忤，錯也。襲，猶淪也。河水淪沙，鹿之邑，溺殺人也。〉
《春秋孔演圖》曰：正氣爲帝，間氣爲臣，宮商爲姓，秀氣爲人。〈正氣，謂若木人則得蒼龍之形靈，威仰之氣火，人得朱鳥之形赤嫖怒之氣。以生之比也，間氣則不苞一行，各受一星以生。若蕭何感昴精，樊噲感狼精，周勃感冗精者也。〉
又《春秋繁露》曰：惟人獨偶天地，人有三百六十節，偶天之數。形體骨肉，偶地之厚，上有耳目聰明，日月之象也。體有空竅理脈，川穀之象也。心有哀樂喜怒，神氣之類。故小節三百六十六，副日數也。大節十二分，副月數也。內有五藏，副行數也。外有四肢，副時數也。乍視乍瞋，副晝夜也。乍柔乍剛，副冬夏也。乍哀乍樂，副陰陽也。
《樂動聲儀》曰：中元者，人氣也。氣以定萬物，通於四時者也。
《爾雅》曰：太平之人仁，〈東至日所出爲太平。〉丹穴之人知，〈距齊州以南戴日爲太穴。〉太蒙之人信，〈西至日所入爲太蒙。〉崆峒之人武。
《孝經》曰：天地之性人爲貴，人之行莫大於孝。
《家語》曰：魯哀公問於孔子曰：「人之命與性，何謂也？」孔子對曰：「分於道謂之命，〈始得爲人也。故下句曰：命者，性之始也。〉形於一謂之性，〈人各受陰陽剛柔之性，故形於一。〉化於陰陽、象形而發謂之生，化窮數盡謂之死。故命者性之始也，死者生之終也。有始則必有終矣。人始生而不具者有五焉：目無見，不能食，不能行，不能言，不能化。及生三月而微煦，〈煦，晴轉也。〉然後有見；八月生齒，然後能食；期而生臏，然後能行；三年囪合，然後能言；十有六而精通，然後能化。陰窮反陽，故陰以陽變；陽窮反陰，故陽以陰化。是以男子八月生齒，八歲而齔，十有六而化。女子七月生齒，七歲而齔，十有四而化。一陰一陽，奇偶相配，〈陽數奇，陰數偶。〉然後道合化成，性命之端形於此也。
又曰：堅土之人剛，弱土之人柔，墟土之人大，沙土之人細，息土之人美，㘪土之人醜。〈㘪，耗字也。息土細緻，㘪，土麄䟽者也。〉裸蟲三百六十，而人爲之長。
又曰：孔子游泰山，見榮啓期鹿裘帶索，鼓琴而歌，孔子問曰：「先生所以爲樂者何也？」對曰：「吾樂甚多：天生萬物惟人爲貴，而吾得爲人，是以一樂；男尊女卑，吾得爲男，是二樂；人生有不見日月、不免繈褓，吾已行年九十，是三樂也。貧者士之常，死者人之終，處常得終，當何憂哉！」
又曰：人有五儀：有庸人，有士人，有君子，有賢人，有聖人。審此五者則理道畢矣。
《漢書》曰：司馬遷曰：「凡人所以生者，神也；所託者，形也。神大用則竭，形大勞則弊，神離則死。死者不可復生，離者不可復返，故聖人重之。
《鬻子》曰：天地辟，萬物生，人爲正焉。人化而爲善，禽獸化而爲惡，人而不善者，謂之禽獸。
《老子》曰：人法地，地法天，天法道，道法自然。
《文子》曰：人之情慾平，嗜欲亂之。精氣爲人，人受天地變化而生，一月而膏，〈初形骸如膏脂。〉二月而脈，〈漸生筋脈。〉三月而胚，〈胚胞三月。〉四月而胎，〈如水中蟆之胎。〉五月而筋，〈氣積而成僅攏〉六月成骨，〈血化肉，肉化脂，脂化骨。〉七月成形，〈四肢九竅成。〉八月而動，〈動作。〉九月而躁，〈動數如前〉十月而生。形骸乃成，五藏乃形。
又曰：昔者中黃子曰：「天有五行，地有五方，聲有五音，物有五味，色有五章，人有五伍。五伍二十五，故天地之間有二十五等人。上伍有神人、真人、道人、至人、聖人，次伍有德人、賢人、知人、善人、辯人，中伍有公人、忠人、商人、平人、直人，下伍有衆人、奴人、愚人、視肉人、小人。上伍之與下伍，猶人之與牛馬也。
又曰：知出於萬人者謂之俊，百人者謂之傑，十人者謂之豪。
《列子》曰：戴髪含齒，倚而趨，謂之人。
《管子》曰：人，水也。男婦精合而水流形。二月而咀，咀者，五味也。五味是五藏：酸生脾，咸生肺，辛生腎，苦生肝，甘生心。藏已具而後生五肉：脾生髓，肝生骨，腎生筋，肺生革，心生肉。肉已具然後生九竅：脾爲鼻，肝爲目，腎爲耳，肺爲口，心爲下竅。五月而成，十月而生。
《淮南子》曰：古未有天地之時，惟象無形，窈窈冥冥，鴻洞莫知。其間有二神經營天地，〈二神，陰陽之神也。〉於是乃別陰陽，離爲八極，剛柔相成，萬物乃形。煩氣爲蟲，精氣爲人。是故精神，天之有也；骨骸，地之有也。精神入其門而骸反其根。
又曰：言無常是，行無常宜者，小人也；察於一事，通於技者，中人也；若覆而幷有之，技能而裁使之者，聖人也。〈裁，制也，度其技能而裁製使也。〉
又曰：故頭之圓也象天，足之方也象地。天有四時、五行、九解、三百六十六日，人亦有四肢、五藏、九竅、三百六十骨節。天有風雨暑寒，人亦有取與喜怒。故膽爲雲，脾爲風，腎爲雨，肝爲雷，以與天地相參也；而心爲之主，是故耳目者，日月也。
《公孫尼子》曰：人有三百六十節，當天之數也。形體有骨肉，當地之厚也。有九竅脈理，當川穀也。血氣者，風雨也。
《白虎通》曰：男女者何謂？男者任也，任功業也；女者如也，如從人也。
《風俗通》曰：天地初開未有人，女媧搗黃土爲人，力不暇，乃引ㄌ於泥中以爲人。富貴，黃土人也；貧賤凡庸，ㄌ人也。
《人物誌》曰：夫精欲深微，質欲懿重，志欲弘大，心欲謙小。精微，所以入神妙也；〈粗則失神。〉懿重，所以崇德宇也；〈躁則失身。〉志大，所以堪任物也；〈小則不勝。〉小心，所以慎咎悔也。〈大則驕陵。〉由此論之，小心而志大者，豪傑之俊也；心大而志小者，傲蕩之類也；心小而志小者，拘懦之人也。
《任子》曰：木氣人勇，金氣人剛，火氣人強而躁，土氣人知而寬，水氣人急而賊。
《傅子》曰：人之性如水焉，置之圓則圓，置之方則方，澄之則淳而清，動之則流而濁。
《易·漸卦》曰：鴻漸於陸，夫征不復，婦孕不育，凶。〈王弼注曰：夫婦邪醜則非夫而孕，故不育。〉
《尚書·泰誓》曰：商王受焚炙忠良，刳剔孕婦。
《左傳·僖中》曰：晉惠公之在梁也，梁伯妻之。梁嬴孕，過期，卜招父與其子卜之。其子曰：「將生一男一女。」招曰：「然。男爲人臣，女爲人妾。」故名男曰圉，女曰妾。及子圉西質，妾爲宦女焉。
《大戴禮》曰：周後任成王於身，立而不跂，坐而不差，獨處不倨，雖怒不詈，胎教之謂也。書之玉版，藏之金匱，置之宗廟，爲後世戒。
《史記》曰：後稷名棄，母有邰氏女，曰姜嫄，爲帝嚳元妃。出野見巨人跡，心說，顧之，乃踐之，身動如孕者，居期而生後稷。
又曰：秦之先，帝顓頊之苗孫曰女修。玄鳥隕卵，修取吞之，有孕，生子大業。
又曰：昔夏氏之將衰也，有二龍止於夏庭。龍亡𣺶在，櫝而藏之。至周厲王，發而觀之，化爲元龜，入王後宮，宮妾未齔而遭之，既笄而孕，無夫而生子，懼而棄之，即褒姒也。
《漢書》曰：張倉妻妾百數，嘗孕者不復幸。
又曰：鈎弋夫人懷昭帝，十四月乃生，上以堯十四月而生，今鈎弋亦然，乃命門曰堯母門。
又曰：初，王禁妻李親任政君在身，夢月入其懷。
范曄《後漢書》曰：鮮卑檀石槐者，其父投鹿侯。初從匈奴軍，三年，其妻在家生子，投鹿侯怪，欲殺之。妻言晝行聞雷震，仰天視而雹入口，因吞，遂任身，十月而産子。
又曰：靈帝王美人妊娠，畏何後，乃服藥欲除之，而胎安堅，終自不動。又夢見負日而行，四年乃生皇子協，後遂鴆殺美人。帝大怒，欲廢後，諸宦官固請，得止。董太后自養協，號董侯。
《東觀漢記》曰：張奐爲武威太守，其妻懷孕，夢見帶奐印綬，登樓而歌。乃訊之於占者，曰：「必生男，復臨茲邦，命終此樓。」既而生猛，以建安中爲武威太守，殺刺史，邯鄲商州兵圍之急，猛恥見擒，乃登樓自焚而死。
《魏略》曰：昔北方有高離國者，其王侍婢有身，王欲殺之。婢云：「有氣如鶏子來下，我故有身。」後生子，王捐之於混中，豬以喙噓之，徙於馬闌中，馬以氣噓之。王疑以爲天生，乃令其母收畜之，名之曰東明。帝令牧馬。東明善射，王恐奪其國，欲殺之。東明走，至淹水，以弓擊水，魚鱉浮爲橋，東明因得渡。魚鱉散，追兵不得渡。東明因都王夫餘之地也。
又曰：黃牛羌種孕身六月生。
《吳錄》曰：武烈皇帝姓孫，名堅，字文台。母有身，夢腸繞吳閶門。
又曰：長沙桓王，名策，字伯符，武烈長子。母吳氏有身，夢月入懷。
《晉書》曰：賈后酷，以戟擿諸宮人，孕子皆隨刃以死。
《晉陽秋》曰：初，太宗諸子繼夭，諸姬絕孕，令扈謙卜，繇云：「後房當有女誕三男一女，終大盛。」於是盡出後宮及諸婢，悉見之。織坊中有一人色黑，宮人謂之崑崙，相者驚曰：「此是也。」帝以大計，幸之，生烈宗。
車頻《秦書》曰：苻堅母苟氏，浴漳水，經西門豹祠。歸，夜夢若有龍蛇感己，遂懷孕而生堅。
《三國典略》曰：周太祖宇文泰之母曰王氏，初孕五月，夜夢抱子升天，才不至而止。寤以告德皇帝，皇帝喜曰：「雖不至天，貴亦極矣。」
《列子》曰：思士不妻而感，思女不夫而孕，後稷生乎巨跡，伊尹生乎空桑。
《莊子》曰：舜之治天下，使民心競民，孕婦十月而生子，子生五月而能言，〈教之速。〉不至乎孩而始誰，〈誰者，別人之意。未孩已擇人言，競教速成。〉則始又有夭矣。
《呂氏春秋》曰：有侁氏女子採桑，得嬰兒於空桑之中，獻之其君，察其所以然，曰：「其母居伊水之上，孕，夢有神告之曰：臼出水而東走，毋顧。明日，視臼出水，告其鄰，東走十里，而顧其邑盡爲水，身因化爲空桑。」〈伊尹母化也。〉
《淮南子》曰：孕婦見兔，其子缺唇；見麋而子必四目。
《帝王世紀》曰：庖犧氏，風姓也，母曰華胥。燧人之代，有大跡出雷澤，胥履之，生庖犧。
又曰：帝堯陶唐氏，祁姓也，母曰慶都，孕十四月而生堯于丹陵，名曰放勛。
《遁甲開山圖》榮氏解曰：女狄暮汲於石紐山下大祠前，水中得月精如鶏子，愛而含之，不覺而吞，遂有身，十四月而生夏禹。
《括地圖》曰：大人國，其民孕三十六年而生兒，生兒長大能乘雲，蓋龍類，去會稽四萬六千里。
《外國圖》曰：「方丘之上暑濕，生男子三年而死，其潢水，婦人入浴，出則乳矣。是去九疑二萬四千里。」
《列女傳》曰：簡狄者，帝嚳之次妃也，妃有娀氏之女，與姊妹浴於玄丘水之上，有玄鳥銜卵而墜，五色甚好，相與競取之。簡狄得而吞之，有孕，遂生契。〈先結切。〉
又曰：大任者，文王之母，性專一。及其有身，目不視惡色，耳不聽惡聲，口不出惡言，以胎教也。
《會稽先賢傳》曰：吳侍中闞澤，字德潤，在母胞八月，叱聲震外。
《蜀郡記》曰：諸山夷獠子任七月生，生時必臨水，兒出便投水中，浮則取養，沉乃棄之。
《華佗別傳》曰：甘陵相夫人有胎六月，腹痛十餘日，大極，請佗視脈。佗曰：「有兩胎，一已死。」便手摸其胎，在左男也，在右女也，右死。即爲湯，下之便愈。
《洞冥記》曰：東方朔母田氏寡居，夢太白星臨其上，因有娠。田氏嘆曰：「無夫而娠，人將棄我。」乃移向代都東方里爲居，五月旦生朔，因以所居里爲氏，朔爲名。
《博物志》：徐君宮人有娠而生卵，以爲不祥，棄於水濱。獨孤母有犬名鵠倉，獵於水濱，得所棄卵，銜以來歸。獨母以爲異，乃覆燸之，遂成兒，兒生而偃，故以爲名。徐君宮中聞之，乃更錄取。長而仁知，襲君徐國。後鵠倉臨死生角而九尾，實黃龍也，偃王葬之徐界中，今見有狗壟。
又曰：婦人妊娠，不欲見醜惡物、異鳥獸，食亦當避異常味。欲見熊、虎、豹、射禦，食牛心、白犬肉、鯉魚頭。正席而坐。割不正不食。聽誦詩書諷詠之聲，不聽淫聲，不視邪色。以此産子，子賢明、端正、壽考，所謂胎教之法。
《異苑》曰：瞽瞍生舜，徵在生孔子，其有胎教也哉？婦人妊娠未滿三月，著婿冠衣，平旦左繞井三匝，映井水，許見影而去，勿返顧，勿令婿見，必生男。
又曰：魏興李宣妻樊氏，義熙中懷妊，過其不孕，而額上有創，兒穿之以出，長爲將，今猶存，名胡兒。
又曰：太原溫磐石母，懷身三年然後生，墮地便坐而笑，發覆面，牙齒皆具。
《續搜神記》曰：袁真在豫州，遣妓女紀陵送阿薛、阿郭、阿馬三妓與桓宣武。至經時，三人半夜共出庭前觀望，忽見一流星夜從天直墮盆水中，冏然明淨。薛、郭二人更以瓢酌水，皆不得。阿馬最後取，星正入瓢中，便飲之，即覺有娠，遂生桓南郡。
《幽明錄》曰：譙郡胡馥之娶婦李氏，十餘年無子，而婦卒，哭慟云：「竟無遺體遂喪，此酷何深？」婦忽然起坐曰：「感君藏悼，我不即朽，君可暝後見就，依平生時陰陽，當爲君生一男。」語畢還臥。馥之如言，不取燈燭，暗而就之。交接後嘆曰：「亡人亦無生理，可別作屋見置，瞻視滿十月然後殯。」爾來覺婦身微暖，如未亡。既及十月，果生一男，男名靈産。
《論衡》曰：後稷之母衣帝嚳之服，坐息帝嚳處而妊身。
又曰：傅言黃帝任二十月而生，生而神靈，弱而能言。
《語林》曰：張衡之初死，蔡邕母始孕。此二人才貌相類，時人云邕是衡之後身。
