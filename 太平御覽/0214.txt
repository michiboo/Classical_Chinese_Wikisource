
《六典》曰︰吏部尚書、侍郎之職，掌天下官吏選授、勛封、考課之政令。其屬有四︰一曰吏部，二曰司封，三曰司勛，四曰考功，總其職務而行其制命。凡中外百司之事，由於所屬，皆質正焉。
《後漢書》曰︰光武改常侍曹爲吏部曹，主舉選、齋祀事。
《魏志》曰︰盧毓爲侍中，在職三年，多所駁易。詔曰︰「官人秩才，聖帝所難，必須良佐，進可替否。侍中毓稟性貞固，心平體正，可謂明試有功、不懈於位者也。其以毓爲吏部尚書。」使毓自選代，曰︰「得如卿者乃可。」毓舉常侍鄭沖，帝曰︰「文和，吾自知之，更舉吾所未聞者。」乃舉阮武、孫邕，帝於是用邕。
《吳志》注曰︰李肅字偉恭，南陽人。少以才聞，善論議，臧否得中，甄奇錄異，薦述後進，題目品藻，曲有條貫，衆人以此服之。權擢爲選曹尚書，選舉號爲得才。
又曰︰暨艶字子休，爲選曹尚書。性峭厲，好清議。當時郎署混濁，多非其人，欲區別賢愚，彈指百僚，核選三署，皆貶高就下，降損數等。其居位貪鄙、志節污卑者，皆以爲軍吏，置營府以處之。故怨憤聲積，競言艶用私情，愛憎不由公理，艶坐自殺。
又曰︰陸喜字文仲，頗涉文籍，好人倫。孫皓時爲選曹尚書。
又曰︰薛綜爲選部尚書，固讓顧譚曰︰「譚心精體密，貫道達微，才照人物，德服衆望，誠非臣所可越先。」後遂代綜。
《晉書》曰︰山濤爲吏部尚書。濤用人皆先密啓，然後公奏。
又曰︰鄧攸爲吏部尚書，當時清靜，內外肅然。後牧馬於家庭，妻息素食，不受一錢。
又曰︰嵇紹字延祖，裴亦深器之。每曰︰「使延祖爲吏部尚書，可使天下無復遺才矣。」
又曰︰王戎爲左僕射，領吏部尚書。自戎居選，未嘗進一寒素，退一虛名，理一冤枉，殺一疽嫉，隨其沉浮，門調戶選。好營生，廣收八方，園田水碓周遍天下。聚斂積實，不知紀極。
又曰︰吳隱之與太常韓康伯鄰居。康伯母，殷浩之姊，賢明婦人也。每聞隱之哭聲，輟餐投杼爲之悲泣，既而謂康伯曰︰「若居銓衡，當舉此輩人。」及康伯爲吏部尚書，隱之遂階清級。
又曰︰蔡克居選官，苟進之徒望風畏憚。初，克未仕時，河內山簡嘗與琅邪王衍書曰︰「蔡子尼，今之正人。」衍以書示衆曰︰「山子以一字拔人，然未易可稱。」後衍聞克在選官，曰︰「山子正人之言，驗於今矣。」
《晉起居注》曰︰太康四年八月詔曰︰「選曹銓管人才，宜得忠恪寡慾、抑華崇本者。尚書朱整、周慎，廉敬以道素自居，是其人也。其以整爲吏部尚書。
虞預《晉書》曰︰盧欽字子若，少好學，爲尚書僕射，領吏部。欽清實，選舉稱爲廉平。
《晉陽秋》曰︰陳群爲吏部尚書，制九品格，登用皆由中正考之簿冊，然後授任。
《晉書諸公贊》曰︰李胤爲吏部尚書，正身率職不撓，故能行其所見，遂刊定選例而著於今。
《宋書》曰︰顔竣爲吏部尚書，留心選舉，自強不息，任遇既隆，奏無不可。後謝莊代竣，意多不行。竣容貌嚴毅；莊風姿甚美，賓客喧訴，常歡笑答之。時人語曰︰「顔竣嗔而與人官，謝莊笑而不與人官。」
又曰︰蔡廓爲吏部尚書。廓因傅隆問傅亮，選事若悉以見付不論，不然不能拜。亮以語錄尚書徐羨之，羨之曰︰「黃門已下悉以委蔡，自此已上宜共參同異。」廓曰︰「我不能爲徐幹木署紙尾。」遂不拜。幹木，羨之小字也。選案錄尚書與吏部尚書連名，故廓雲紙尾。
又曰︰王弘自領選，將加榮祿於人者，每先呵責譴辱之，然後施行。若美相盼、接語欣歡者，必無所諧。人問其故，答曰︰「王爵既加於人，又相撫勞，便成與主分功，此所謂奸以事君者也。若求者絕官敘之分，既無以爲惠，又不微借顔色，即大成怨府，亦鄙薄所不任。」問者悅伏。
又曰︰江湛爲吏部尚書，家甚貧，不營財利，餉饋盈門，一無所受，無兼衣餘食。嘗爲上所召，遇氵絺衣，稱疾，經日衣成然後赴。
又曰︰庾仲文，性好潔，爲吏部尚書，用少府卿劉道錫爲廣州刺史，道錫至鎮餉白檀牽車，常自乘焉。或以白文帝，帝見問曰︰「道錫餉卿小車，裝飾甚麗，有之乎？」仲文懼，起謝。
又曰︰庾炳之爲吏部尚書，通貨賄。吏部令史錢泰能彈琵琶，主客令史周伯齊善歌，詣炳之宅諮事，因留宿。尚書舊制︰令史諮事不得宿停外，雖有八座命亦不許。爲所司奏，免官也。
又曰︰少帝即位，以蔡廓爲吏部尚書，不肯拜，乃以王惠代焉。惠被召即拜。未嘗接客，人有與書求官者，得輒聚置閣上，及去職，其封如初。時談者以廓之不拜、惠之即拜，雖事異而意同也。
《齊書》曰︰褚彥回遷吏部尚書，有人求官，密袖中將一餅金，因求清閑，出金示之曰︰「人無知者。」彥回曰︰「卿自應得官，無假此物。若必見與，不得不相啓。」此人大懼，收金而去。彥回敘其事而不言其名，時人莫之知也。
又曰︰褚炫爲吏部尚書。炫居身清立，非吊問不雜交遊，論者以爲美。及在選部，門庭蕭索，賓客罕至。出行，左右常捧一黃紙帽，風吹紙剝殆盡。
《南史》曰︰初，謝朓告王敬則，敬則女爲妻，常懷刀欲報，不敢相見。及當拜吏部，謙挹尤甚，尚書郎范縝嘲之曰︰「卿人才無慚小選，但恨不可刑於寡妻。」有愧色。
《南史》曰︰蔡征拜吏部尚書，啓後主借鼓吹，後主謂所司曰︰「鼓吹軍樂，有功乃授，蔡征不自量，揆紊我朝章。然其父景曆既有締構之功，宜且如啓。」拜訖，即追還。
《梁書》曰︰蕭子明爲吏部尚書，性凝簡，負才氣。見九流賓客，不與交言，但舉扇一揮而已。衣冠竊恨之。
又曰︰謝覽字景滌，朏之弟、瀹之子也。自祖至孫三代居選部，時以爲榮。
又曰︰王泰字仲通，爲都官尚書，能接人士，士皆願其居選官。頃之，爲吏部尚書。衣冠傾屬。
又曰︰謝舉字言揚，遷掌吏部。舉祖莊宋代再典選，至舉又三爲此職，前代未有也。
崔鴻《十六國春秋》曰︰永寧伯郭撫，字仲安，金城人也。初，爲吏部尚書，與郎姚範清心虛求，搜揚俊�，內外稱之，以擬魏之崔、毛。
《後魏書》曰︰崔玄伯遷吏部尚書，命有司制官爵、撰朝儀、協音樂、定律令、申科禁，玄伯總而裁之，以爲永式。及置八部大夫，擬八座，玄伯通置三十六曹，如令、僕統事。
又曰︰崔亮遷吏部尚書，時羽楚新害張彝之後，靈太后令武官得依資入選。官員既少，應選者多，前尚書李韶循常擢入，百姓大爲嗟怨。亮乃奏爲格制，不問士之賢愚，專以停解日月爲斷。雖復官須此人，停日後者終於不得；庸才下品，年月久者灼然先用。沉滯者皆稱其能。
又曰︰郭祚爲吏部。祚持身潔清，重惜官位，至於銓授，假令得人，必徘徊久之然後下筆，下筆即雲︰「此人便以貴矣。」由是頗勞滯，當時每招怨言。然所用者，皆量才稱職，時人以此歸之。
又曰︰元順爲吏部尚書，時三公曹令史朱輝，素事錄尚書、高陽王雍，雍欲以爲廷尉評，頻頻托順，順不爲用。雍遂下命用之，順投之於地。雍聞之，大怒，昧爽坐都廳，召尚書及丞郎畢集，欲待順至，於衆挫之。順日高方至，雍攘袂撫幾而言曰︰「身天子之子，天子之弟，天子之叔，天子之相，四海之內，親尊莫二，元順何人，以身成命投棄於地！」順鬚眉俱張，仰面看屋，憤氣奔涌，長噓而不言。久之，搖一白羽扇，徐而謂雍曰︰「高祖遷宅中土，創定九流，官方清濁，軌儀萬古。而朱輝小人，身爲省史，何令爲廷尉清官！殿下既先皇同氣，宜遵成旨，自有短垣而復逾之。」雍曰︰「身爲丞相、錄尚書，如何不得用一人爲官？」順曰︰「庖人雖不理庖，尸祝不得越樽俎而代之。未聞有別旨，令殿下參選事。」順又厲聲曰︰「殿下必如是，順當依事奏聞！」雍遂笑而言曰︰「豈可以朱輝小人，便相忿恨。」遂起，呼順入室，與之極飲。順之亢毅不撓，皆此類也。
又曰︰元修義遷吏部尚書，及在銓衡，惟事貨賄，授官大小，皆有定價。時中散大夫高居者，有旨先敘，上黨郡缺，遂求之。修義私已許人，抑居不與。居大言不遜。修義命左右台曳之。居對衆大呼天唱賊。人問居曰︰「白日公庭，安得有賊？」居指修義曰︰「此座上者，違天子明詔，物多者得官，京師白劫，此非大賊乎？」修義失色。居行駡而出。
《三國典略》曰︰東魏以楊愔典選，嘗六十人爲一甲。愔令其自敘訖，不省文簿，便次第呼之，呼誤以「慕容」爲「長孫」一人而已。有職人魯漫漢，自言微賤不蒙記。愔曰︰「卿前在元子思坊乘驢遙見我，不下，以方麯障面，我何不識卿耶？」漫漢驚服。愔又謂之曰︰「名以定體，果自不虛。」令史唱名誤以盧士深爲士琛，深自言其名。愔曰︰「盧郎朗潤，所以加玉。」
《北齊書》曰︰段孝言爲吏部尚書。孝言既無深鑒，又待物不平，抽擢之徒，非賄則舊。有將作丞崔成，忽於衆中抗言曰︰「尚書，天下尚書，豈獨段家尚書也！」孝言無辭以答，惟厲色遣下而已。
又曰︰陳·孔奐爲吏部尚書，太子叔寶欲以江總爲太子詹事，令管記陸瑜言之於奐。奐謂瑜曰︰「江有潘、陸之才，而無園、綺之實，輔弼儲後，竊有所難。」瑜具以白太子，太子深以爲恨。乃自言於陳主，將許之，奐乃啓曰︰「江總，文章之人，今太子文藻不少，無藉於總！如臣愚見，願選敦重之才以居輔導。」陳主曰︰「即如卿言，誰當居此？」奐曰︰「尚書王廊，世有懿德，識性敦敏，可以居之。」太子時亦在側，乃曰︰「廊，王泰之子，不可爲太子詹事。」奐又啓曰︰「宋朝范蔚宗即範泰之子，亦爲太子詹事，前世不疑。」太子固爭之，陳主卒以總，果共太子爲長夜之飲，養良娣陳氏爲女。太子微行游總家，陳主怒而免之。
《隋書》曰︰牛弘爲吏部尚書，其選舉先德行而後文才，所進用多稱職。吏部侍郎高世本鑒賞機晤，清慎絕倫，然爽俊有餘，跡以輕薄。時宰多以此疑之，惟弘深識其真，推心委任。隋之選舉，於斯爲最。
又曰︰牛弘拜吏部尚書，時高祖又令弘與楊素、蘇威、薛道衡、許善心、虞世基、崔子發等幷召諸儒論新禮，降殺輕重，弘所立議，衆鹹推服之。仁壽二年，獻皇后崩，王公已下不能定其儀注，楊素謂弘曰︰「公舊學時賢所仰，今日之事決在於公。」弘了不辭讓，斯須之間，儀注悉備，皆有故實。素嘆曰︰「衣冠禮樂，盡在此矣，非吾所及也。」
又曰︰韋世康拜吏部尚書，前後十餘年間，多所進拔，朝廷稱爲廉平。嘗因休暇而謂子弟曰︰「吾聞功遂身退，古人常道。今年將耳順，志在懸車，汝輩以爲雲何？」子福嗣答曰︰「大人澡身浴德，名立宦成，盈滿之誡，先哲所重，欲追蹤二疏，伏奉尊命。」
《唐書》曰︰韋思謙弱冠舉進士，累補應城令。歲餘調選，思謙在官，坐公事微殿，舊制多不進官。吏部尚書高季輔曰︰「自居選部，今始得此一人，豈以小疵而棄大德。」特進超授監察御史，由是知名。
又曰︰李巽爲吏部尚書，病極，郎官相率省疾。巽初不言其病，與之考校程課，商榷公利，至其夕而終。
《唐新語》曰︰裴光廷爲吏部，始制循資格以一賢愚。遵平轍者，喜其循常；負材用者，受其抑屈。宋璟固爭不得。及光廷卒，有司定謚，以其用「循資格」非獎勸之道，謚爲克平。
《先賢行狀》曰︰崔琰委授銓衡，總齊清議十有餘年，文武群才多所明拔，朝廷歸美，天下稱平。
《袁子》曰︰魏家置吏部尚書，專選天下百官。夫用人，人君之所司，不可以假人者也。使治亂之柄，制在一人之手，權重而人才難居此職，稱此才者，未有一也。
《世說》曰︰王浚沖、裴叔則，二人總角詣鍾士季，須臾去。後客問鍾曰︰「二童是誰？」鍾曰︰「裴楷清通，王戎簡要，後二十年，此二賢爲吏部尚書。當爾時，天下無滯才。」
《世語》曰︰安定梁鵠，善八分書，初爲吏部尚書，太祖求爲洛陽令，鵠以爲北部尉。鵠避地荊州，太祖定荊州。太祖求鵠，鵠乞以書贖死，乃令書信幡、宮門題。
《語林》曰︰袁貞爲監運，范玄平作吏部尚書。大坐，語袁︰「卿此選還不失護軍。」袁曰︰「卿何事人中作市井。」
《魏名臣奏》曰︰羽林右監朱遺言︰「天下之任非吏部尚書所能獨辦，令長以下可專付吏部，守以上八座舉。」
《傅咸集·表》曰︰昔毛�爲吏部尚書，無敢好衣美食者。魏武嘆曰︰「孤之法不如毛尚書令，使吏部用心如毛�，風俗之易在不難矣。」
