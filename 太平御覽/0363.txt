
《禮記·冠義》曰：冠而字之，成人之道也。
《春秋說》曰：字者飾也。
謝承《後漢書》曰：傅燮，字南容，北地靈州人也。本字幼起，慕南容三復白圭，乃改焉。
《晉中興書》曰：諸葛恢，字道明，賾弟也。弱冠知名，試守即丘長，轉臨沂令。值天下亂，避地江左。於時潁川荀闓，字道明；陳留蔡謨，字道明。俱有名譽，號曰中興三明。時人爲之歌曰：「京都三明各有名，蔡氏儒雅荀葛清。」
又曰：孔愉字敬康，少與同郡張茂字偉康、丁潭字子康俱知名，號曰會稽三康。
徐廣《晉紀》曰：桓溫才氣雄俊，恢爽陵邁。溫嶠見其幼時，知必非常，故父彝字曰溫。
《白虎通》曰：人所以有字何？所以冠德明功敬成人也。故《禮·士冠》經曰：「賓北面字之。」又曰：冠而字之，敬其名也。所以五十乃稱伯仲者，五十知天命，思慮定也。能從四時長幼之序，故以伯仲號也。
《荀氏家傳》曰：荀愷字茂伯，小而知，外祖晉宣王甚器之，字爲虎子。弟悝爲龍子。王每謂曰：「俟汝長大，當共天下。」
《陳武別傳》曰：武，胡人，育於臨水令陳君。君奇之，起議欲易其故字。武長跪自啓曰：「里語有之，都亭鼠數聞長者語，今當易字，實有私心。嘗聞長卿慕藺相如之行，故字相如。往在鄉里，久聞故老之說，稱漢使蘇武執忠守志，不服單于，流放漠北，擁節牧羊，寄秋雁以訴心，因行�而托誠，高山仰止，意竊慕之。」陳氏嘉其志，遂名之曰武。又欲令字仲顯。其本是胡人，而石勒、石虎諱胡曰國人，故因字之曰國武。
《尹文子》曰：康衢長者字僮曰善搏，〈音傅〉字犬曰善噬，賓客不過其門者三年。長者怪而問之，以實對，於是改之，賓客復往。
《聖證論》曰：學者不知孟軻字，按子思書及《孔叢子》有「孟子居」，即是軻也。軻少居坎軻，故名軻，字子居也。
《釋名》曰：形有形像之異也。體，弟也；骨肉、毛血、表里、大小相次第也。
《尚書大傳》曰：堯八眉，舜四瞳子，禹其跳，湯扁，文王四乳。八者，如八字者也；其跳者，也；〈其發聲也。步，足不能相遇也。〉扁者，枯也。〈言湯體半小象扁枯。〉言皆不善也。
《韓詩外傳》曰：惟天命本人情，人有五藏六府。何謂五藏？情藏於腎，神藏於心，魂藏於肝，魄藏於肺，志藏於脾。何謂六府？咽喉，量入之府；胃者，五穀之府；大腸，轉輸之府；小腸，受成之府；膽，積精之府；膀胱，精液之府也。
《孝經援神契》曰：人頭圓象天，足方法地，五藏象五行，四肢法四時，九竅法九分，目法日月，肝仁，肺義，志知，心禮，膽斷，脾信，膀胱決難�袖法星辰，節法日歲，腸法鈐。〈鈴，鈎也，主鍵閉。〉
《東觀漢記》曰：詔書令功臣家各自記功狀，不得自增加以變時事，或自道先祖形貌、表相，無益事實。復曰齒長一寸，龍顔虎口，奇毛異骨，形容極變，亦非詔書之所知也。
又曰：上復以朱祐爲護軍，常舍止於中。祐侍宴，從容曰：「長安政亂，雲有日角之相。」從以觀上風采。上曰：「召刺奸收護軍！」祐由是不復言。
《江表傳》曰：孫權生而方頤，大口，目有精光。
《晉起居注》曰：懷帝，琅琊恭王子，母曰夏侯氏。帝生有白毫生於目左角，龍顔，隆準，眼有精曜。
《蜀李書》曰：武帝諱雄，字仲俊，始祖第三子。帝身長八尺三寸，美容貌。相工相之曰：「此君將貴，其相有四：目如重雲，鼻如龜龍，口如方器，耳如相望。法爲貴人，位過三公，不疑也。」帝每周旋鄉里，有識者皆器重之。有劉化者，道術士也，太康中每語鄉里曰：「李仲俊有大貴之表，終爲人主也。」
車頻《秦書》曰：苻堅時，四夷賓服，湊集關中四方種人，皆奇貌異色。晉人爲之題目，謂胡人爲側鼻，東夷爲廣面闊額，北狄爲匡腳面，南蠻爲腫蹄方，方以類名也。
吳均《齊春秋》曰：太祖神容魁梧，天表英特，體有龍文，寬雅沉深，喜怒不形於人。
《隋書》曰：高祖文帝龍顔，額有五柱入頂，目光外射。
《晏子春秋》曰：伊尹倨身，湯傴。
《孫卿子》曰：衛靈公有臣公孫呂，長七尺，面居三尺廣三寸，鼻目取具，名振天下。
《管子》曰：子産日角，晏平仲月角，尾生犀角，柳下惠、史魚反角。
《文子》曰：人頭之圓以法天，足之方以象地。天有四時、五行、九解、三百六十日，人亦復有四支、五藏、九竅、三百六十節。天有風�寒暑，人亦有取於喜怒，膽爲�，肺爲雨，脾爲風，腎爲電，肝爲雷，以與天地相類，而心爲之主。耳目者，日月也，而血氣者，風雨也。日月失行而薄蝕無光；風雨非時，毀折生災；五星失行，州土受其殃。天地之道，愛其神明，人之耳目，何能久勤而不愛，精神何能久馳而不止！是故聖人內而不失也。
《孔叢子》曰：魏安王欲以馬回爲相，問子順曰：「回爲人便便，亮直之丈夫也？」順曰：「聞諸孫卿，其爲人長目而豕視，必體方而心圓。臣見其面非不偉，其體�而疑其目。」王卒用之，果以諂得罪。
《莊子》曰：老萊子弟子出薪遇仲尼，反以告，曰：「有人於彼，修上而趣下，末僂而後耳，〈耳卻近後而上僂也。〉視若營四海，不知其誰氏之子。」老萊子曰：「是丘也。」
《淮南子》曰：形者，生之舍也。
又曰：夫神者，所受於天也；而形體者，所稟於地也。故曰一生二，二生三，三生萬物。故曰一月而氣，二月而血，三月而胎，四月而胞，五月而筋，六月而骨，七月而成，八月而動，九月而躁，十月而生。形體以成，五藏乃形。是以肺主目，腎主鼻，膽主口，肝主耳。
又《地形篇》曰：東方，川穀之所主，日月之所生，其人銳形小頭，隆鼻大口，鳶肩企行，竅通於目，筋氣屬焉，蒼色主肝，長大早知而不壽。南方，陽氣之所浹，暑濕居之，其人墮形銳上，大口決眥，竅通於耳，血脈屬焉，赤色主心，早壯而夭。西方高土，川穀出焉，日月入焉，其人皆方面修頸，行，竅通於鼻，皮革屬焉，白色主肺，而勇敢不仁。北方，幽晦不明，天之所閉者也，寒冰之所積者也，其人翕形短頸，大肩下尻，竅通於陰，骨�屬焉，黑色主腎，其人蠢愚而壽。中央四達，風氣之所通，雨露之所會也，其人大面短頤，美須，竅通於口，膚肉屬焉，黃色主胃而惠聖。
《博物志》曰：東方少陽，日月所出，山谷清朗，其人姣好。西方少陰，日月所入，其土竅冥，其人高鼻深目，多毛。南方太陽，土下水沃，其人大口。北方太陰，土平廣深，其人廣面縮頸。中央四抄，風雨交，山谷峻，其人端立。
《神仙傳》曰：《王禮》、《金{�角}》、《內經》皆雲老子黃色美須，廣顙長耳，大目疏齒，方口厚唇，有參午達理，魚目虎鼻，純骨雙柱，耳有三門，足蹈二五，手抱十丈。
《列女傳》曰：柿膿之生叔魚也，生而視之，曰：「是虎目而豕喙，鳶肩而牛腹，壑可滿，是不可厭也。
《李邰別傳》曰：公長七尺八寸，多須髯，八眉，左耳有奇表，項枕如鼎足，手握三公之字。
《管寧別傳》曰：寧身長八尺，龍顔秀目。
《論衡》曰：蒼頡四目而佐帝，公子重耳駢脅爲諸侯霸，蘇秦骨鼻爲六國相，張儀仳脅相秦、魏。
《說文》曰：首，頭也。顝、〈口瓦切。〉碩、�，大頭也；顆，小頭也。
《釋名》曰：頭，獨也。處體高而獨尊也。首，始也。
《易·未濟卦》曰：飲酒，濡其首，有孚失是。〈飲酒濡首，有孚失是，躭酒無節。〉
又曰：《說卦》曰：乾爲首。
《韓詩外傳》曰：禽息，秦大夫，薦百里奚，不見納。繆公出，當車以頭擊，腦乃精出，曰：「臣生無補於國，不如死也。」繆公感悟而用百里奚。
《禮鬥威儀》曰：君乘火而王其民，銳頭；君乘水而王其民，大頭。
《禮記·玉藻》曰：頭容直，〈不傾顧也。〉頭頸必中。〈頭容直也。〉
《樂汁圖》曰：赤帝銳頭，黑帝大頭。〈朱均注曰：銳頭，像朱鳥也。〉
《左傳·昭五年》曰：竪牛奔齊，孟仲之子殺諸塞關之外，投其首於寧風之棘上。
《春秋玄命苞》曰：頭者神所居，上員象天，氣之府也。歲必十二，故人頭長一尺二寸。
《爾雅》曰：玄，首也。〈《左傳》曰：狄人歸先軫之玄。〉
《孝經援神契》曰：頭圓象天，足方法地。
《史記》曰：藺相如爲趙使秦，持璧卻立，倚柱謂秦王曰：「趙王齋戒五日，使臣奉璧。今大王見臣，禮節甚倨，得璧傅之美人以爲戲弄，臣故復取璧。大王必欲急臣，臣頭今與璧俱碎於柱矣。」
又曰：須賈使秦，見範雎。雎數之曰：「爲我告魏王，急持魏齊頭來！不者，我屠大梁。」賈歸告齊，亡匿趙平原君所。齊遂自剄，趙王取頭與秦。
又曰：欒布爲梁大夫，使於齊，未還。漢誅彭越，梟頭雒陽，下詔曰：「有敢收視者，捕之。」欒布從齊還，奏事於彭越頭下。
《戰國策》曰：三晉分知氏，趙襄子最怨知伯，漆其頭以爲飲器。〈《史記》同。〉
又曰：白頭如新，傾蓋如舊。
《漢書》曰：項藉顧見漢騎司馬呂馬童曰：「若非吾故人乎？」馬童面之，指王翳曰：「此項王也。」羽曰：「吾聞漢購我頭千金，邑萬戶，吾爲公得。」乃自剄。王翳取其頭。
又曰：高祖招田橫，橫至屍鄉廄，謂從者曰：「陛下欲一見我面耳，今斬吾頭，馳三十里，形猶未敗。」遂自剄。令客奉其頭。
又曰：秦始皇即位三十七年，內平六國，外攘四夷，死人如亂麻，暴骨長城之下，額顱相屬於道。
又曰：孫敬字文寶，好學，晨夕不休，及至眠睡疲寢，以繩系頭懸屋樑，後爲當世大儒。
又曰：陳遵長八尺餘，長頭大鼻，容貌甚偉。
又曰：御史大夫陳萬年子咸，亢直有異才。萬年常召咸於床下教戒之，咸睡，頭觸屏風，萬年怒之，咸叩頭爲破也，萬年不復言。
又曰：建玄中，匈奴降者言匈奴月氏王，以其頭爲飲器。〈師古曰：飲酒之器。〉
《東觀漢記》曰：岑彭引兵從車駕破天水，與吳漢圍隗囂於西城。敕彭曰：「兩城若下，便可將兵南擊蜀虜。人若不知足，既平隴，復望蜀。每一發兵，頭鬢爲白。」
《後漢書》曰：賈逵自爲兒童，常在太學，不通人間事。身長八尺二寸。諸儒爲之語曰：「問事不休賈長頭。」
又曰：張讓、段珪誅何進，爲詔以故太尉樊陵爲司隸校尉，少府許相爲河南尹。尚書得詔版，疑之，曰：「請大將軍出共議。」中黃門以進頭擲與尚書，曰：「何叫藪，已伏誅。」
《典略》曰：李催移保黃白城，梁與、張橫等破之，送其首。初，傕兄子循及利等侍上無禮，及傕頭到，有詔高懸之。
《魏略》曰：龐意手斬一級，不知是郭援。戰罷之後，衆人皆言援死，而不得其首。援，鍾氏之甥，意後於�中出一頭，鍾繇見之而哭。意謝繇，繇曰：「援雖我甥，乃國賊也，卿何謝焉？」
《魏志》曰：辰韓國，兒生以石壓其頭，欲其褊，故今辰韓人皆褊頭。
又曰：袁紹辟牽招爲督軍從事。紹卒，事袁尚。後遼東送尚首，懸在馬市，招睹之悲感，設祭頭下。太祖義之。
又曰：劉廙字恭嗣。年十歲，戲於講堂上，司馬德操撫其頭曰：「孺子，黃中通理，寧自知不？」
《蜀志》曰：秦密使吳，吳主問密：「天有頭乎？」曰：「有。《詩》云：『乃卷西顧』。以此推之，頭在西方。」
又曰：貌延字文長，義陽人。延夢頭上生角，以問占夢趙直，直告人曰：「角之爲字，刀下爲用，頭上用刀，其凶甚矣。」延後果誅，楊儀蹋延頭曰：「庸奴！能復作惡？」
又曰：先主與張飛、趙雲等溯流而上，分定郡縣。時巴郡嚴顔率衆守城不降，及城陷，縛顔至，飛呵顔曰：「汝見大軍至，何以不降而敢拒戰？」顔答曰：「我州但有斷頭將軍，無降將軍也！」飛怒，命左右牽去斫頭。大笑曰：「斫頭便斫頭，何爲怒耶？」於是飛壯而釋之，引爲上客。
