
《說文》曰：隸人給事者爲卒，衣有題識者也。
《玉篇》曰：卒，衆之名也，屯戍之兵也。
《桂苑》曰：卒，隸人也。
《管子》曰：管仲相齊，作內政而寄軍令，二百人爲卒，卒有正。卒，聚也。
《韻海》曰：南楚謂卒爲弩父，卒主擔弩導，因以爲名也。又行鞭杖者也，皆赤幘絳衤。
《左傳》曰：齊侯求逢醜父，三入三出。每出，齊師以帥退，入於狄卒。〈狄卒者，狄人從晉討齊也。〉狄卒皆抽戈盾冒之。
又曰：楚令尹子重將爲陽橋之役以救齊。赦罪，悉師。王卒盡行，彭名禦戎，蔡景公爲左，許靈公爲右。
又曰：晉侯將伐鄭，楚子救鄭。六月，晉、楚遇於鄢陵。苗賁皇言於晉侯曰：「楚之良，在中軍王族而已。請分良以擊其左右，而三軍萃於王卒，必大敗。」
又曰：宣子謂鞅曰：「矢及君屋，死之！」鞅用劍以帥卒，而欒氏退。攝車從之。
又曰：楚伐舒鳩，吳人救之。楚子強、子息、桓子、駢子、子孟五人以其私卒先擊吳師。吳師奔，登山以望，見楚師不繼，復逐之傅諸其軍。
又曰：齊爲息阝故，國書，高無本帥師伐我，及清，季孫謂其宰冉求曰：「齊師在清，必魯故也。」季氏之甲七千，冉有以武城人三百爲己徒卒。老幼守宮，次於門之外。五日，右師從之。
又曰：蔡、衛不拔，固將先奔。旣而萃於王卒，可以集事。從之。
又曰：子玉使伯棼請戰，曰：「非敢必有功也，願以間執讒慝之口。」王怒，少與之師，惟西廣、東宮與若敖之六卒實從之。
又曰：狐毛、狐偃以上軍夾攻子西，楚左師潰。楚師敗績。子玉收其卒而止，故不敗。
《史記·項羽本記》曰：是時呂後父呂侯爲漢將，兵居下邑，漢王間往從之，稍稍收其士卒。
《漢書·吳王劉濞傳》曰：吳王先起兵，誅漢吏二千石以下。膠西、膠東王爲渠率，與�川、濟南共攻圍臨�。趙王遂亦陰使匈奴與連兵。七國之發也，吳王悉其士卒，下令國中曰：「寡人年六十二，身自將。少子年十四，亦爲士卒先。諸年上與寡人同，下與少子等皆發。」二十餘萬人也。
又《司馬遷傳》曰：且陵提步卒不滿五千，深踐戎馬之地，足曆王庭，垂餌虎口，橫挑強胡。〈陵，李陵也。〉
又《刑法志》曰：戰國之時，轉相攻伐，齊湣以騎擊強，魏惠以武卒奮，秦昭以銳士勝。
又《五行志》曰：成帝綏和二年八月，鄭通裏男子王褒衣絳衣小冠，帶劍入北司馬門，上前殿，解帷組結佩之，自云：「天帝使我居此。」收縛考問，故公車大誰卒。病狂易，不自知入宮，下獄死。〈大誰者，非常之人名，大姓誰是也。本以誰何爲稱，因用名。官有大誰長，今此卒即長所領之卒也。〉
又《食貨志》曰：董仲舒說武帝曰：「今荒淫越制，逾侈以相高；邑有人君之尊，裏有公侯之富，小民焉得不困？又加月爲更卒，已，復爲正一歲，屯戍三十倍於古。〈更，工衡切。〉更卒，謂給郡縣一月而更也。
又《胡建傳》曰：建字子孟，河東人也。孝武天漢中，守軍正丞，貧亡車馬，常步；與走卒起居，所以尉薦走卒，甚得其心。〈尉者，自上安之也。薦者，舉藉之也。〉
《晉書·天文志》曰：積卒十三星，在房心南，主爲衛也。
又《謝萬傳》曰：萬乃召集諸將，都無所說，直以如意指四座云：」諸將皆勁卒。「諸將益恨之。
又《劉元海載記》曰：元海薨，和嗣立，呼延攸等恨不參顧命也，說和曰：「先帝不惟輕重之計，而使三王總強兵於內，大司馬握十萬勁卒居於近郊，陛下今便爲寄坐，禍難未可測也。
又《劉曜載記》曰：劉岳攻石生於洛陽，配以近郡甲士五千，宿衛精卒一萬，濟自盟津。鎮東呼延謨率荊州之衆自崤澠而東。
《莊子》曰：孔子往見盜跖，盜跖乃方休卒太山之陽，膾人肝而之。
魏武《步戰令》曰：嚴鼓一通，步騎士悉裝；再通，騎上馬，步結屯；三通，以次出之，隨幡所指。住者結屯幡後，聞急鼓音整陣，斥候者視地形廣狹，從四角而立表，制陣之宜。請部曲各自按部陣，兵曹舉事。不如令者斬！
陳孔璋《檄吳將校部曲文》曰：又使征西將軍夏侯淵等帥精甲五萬，巴漢銳卒五萬。
又曰：城都屠勾踐武卒散於黃池。
曹植《求自試表》曰：伏見先帝武臣宿兵年耆即世者，有聞矣。雖賢不乏世，宿將舊卒猶習戰也。
阮嗣宗《爲鄭沖勸晉王箋》曰：東誅叛逆，全軍獨克，擒闔閭之將，斬輕銳之卒以萬計，威加南海，名懾三越。
干寶《晉記論》曰：將相侯王連頭受戮，乞爲奴僕，而猶不獲免，嬪嬙妃主，虜辱於戎卒，豈不哀哉！
陸士衡《辨亡論》曰：告類上帝，拱揖群後，虎臣毅卒，循江而守。
劉孝標《辨命論》曰：楚師屠漢卒，睢河鯁其流，秦人坑趙士卒，沸聲若雷霆。
班孟堅《西都賦》曰：列卒周匝，星羅�布。
左太沖《吳都賦》曰：雕題之士，鏤身之卒。
又《魏都賦》曰：薄戍綿冪，無異蛛蝥之網；弱卒瑣甲，何異螳螂之衛！
王仲宣《從軍詩》曰：�舟蓋長川，陳卒被隰。
謝靈運《擬魏太子鄴中集應㻛詩》曰：官度厠一卒，烏林預艱阻。
賈誼《過秦論》曰：率罷散之卒，將數百之衆，轉而攻秦，斬木爲兵，揭竿爲旗。
又曰：信臣精卒，陳利兵而誰何？
顔延年《楊給事誄》曰：立於將卒之間，以輯華裔之衆。
《釋名》曰：騎，歧也，兩腳歧別也。
《史記》曰：韓信伐趙，未至井陘，選輕騎二千人，人持一赤幟，從間道而望趙軍。
又曰：今上爲膠東王時，韓嫣與上學書相愛，及上爲太子，愈益親。嫣善騎射，上即位欲事伐匈奴，而嫣先習胡兵，以故益尊貴。
《漢書》曰：霍去病年十八爲侍中，善騎射。
又曰：趙充國字公孫，隴西上邽人也。始爲騎士，以六郡良家子〈服虔曰：金城、隴西、天水、安定，北地上郡也。〉善騎射，對補羽林。
《後漢書》曰：景丹從擊王郎將倪宏等於南蠻，郎兵迎戰，漢軍退卻，〈《續漢書》曰：南蠻賊迎擊上營，得上鼓車、輜重數乘。〉丹等縱突騎擊，大破之，追奔十餘里，死傷者從橫。丹還，世祖謂曰：「吾聞突騎天下精兵，今乃見其戰，樂可言耶！」遂從征河北。
又曰：呂布爲曹操所敗，布見操曰：「今日已往，天下定矣。」操曰：「何以言之？」布曰：「明公之所患不過於布，今已服矣，令布將騎，明公將步，天下不足定也！」
《東觀漢記》曰：鄧禹攻赤眉，輒不利，吏士散已盡，禹獨以二十四騎還詣洛陽。
又曰：段起於徒中，爲幷州刺史。征還京師，馬騎五萬餘匹。
又曰：馬魴將緹騎宿玄武門。
張《漢記》曰：蔡雍上書靈帝曰：「幽州突騎，冀州強弩，天下精兵也。」
《魏志》曰：曹休字文烈，太祖族子。太祖指休謂左右曰：「此吾家千里駒也。」使與文帝同居止，見待如子。常從征伐，使領虎豹騎。
又曰：太祖哀曹眞少孤，占養與諸子同，使與文帝共止。嘗獵，爲虎所逐，顧射虎，應聲而倒。太祖壯其勇，使將虎騎。
又曰：光和中，涼州賊起，發幽州突騎三千，假公孫瓚都督行軍事討之。
《吳志》曰：孫堅領豫州刺史，遂治兵於魯陽城。當進軍討董卓，遣長史公仇稱將兵從事還州督軍糧。施帳幔於城東門外，祖道送稱，官屬幷會。卓遣步騎數萬人逆堅，輕騎數十先到。堅方行酒談笑，敕部曲整頓行陣，無得妄動。後騎漸益，堅徐罷坐，導引入城，乃謂左右曰：「向所以不即起者，恐兵相蹈襲，諸君不得入耳。」卓兵見堅士衆甚整，不敢攻城，乃引還。
又曰：孫策騎士有罪，逃入袁術營，隱於內廄，策指使人就斬之，訖，詣術謝。術曰：「兵人好叛，當共疾之，何爲謝耶？」
《蜀志》曰：曹公入荊州，先主奔江南，曹公追之。及於當陽之長阪，先主棄妻子奔，使張飛將二十騎據水斷橋，瞋目橫矛曰：「張益德也，可來共決死！」敵皆無敢近者。
又曰：趙雲字子龍，隨先主爲先主主騎。
《晉書·載記》曰：苻堅伐晉，舍大軍於項城，以輕騎八千兼道赴之，令軍人曰：「敢言吾至壽春者，拔舌而族之！」
《宋書》曰：傅弘之素善騎射，高祖至長安，弘之於姚泓馳道內，緩服戲馬，或馳或驟，往反二十里中，甚有節制，羌胡聚觀者數十人，幷惋驚嘆息。
《梁書》曰：曹景宗謂所親曰：「我昔在鄉里，騎快馬如龍，與年少輩數十騎，拓弓弦作霹靂聲，箭如餓鴟叫。平澤逐獐，數肋射之。」
《後周書》曰：太祖嘗從數騎於野，忽聞簫鼓之音，以問從人，皆莫之聞也。
《唐書》曰：貞觀中，左右屯營始置飛騎，揀材力驍捷善騎射者爲之。太宗時出遊幸則從，馬衣五色袍，乘六閑駿馬，賜猛獸皮韉以標異之。又加階級、廩食各有差。
《五代周史》曰：顯德中，世宗車駕至濠州城下。戊子，親破十八里灘寨。在濠州東北淮水之中，四面阻水，上令甲士數百人跨馳以濟。太祖皇帝以騎軍浮水而渡，遂破其寨，虜其戰艦而回。
《三國典略》曰：陳韋字子羽，有志操，以孝著稱。先尋以爲驍騎將軍，領朱衣直閣驍騎之職。舊領營兵梁世已來其任逾重。素有名望，每大事恆令俠侍左右，時人榮之，號曰「俠禦將軍」。
《禰衡別傳》曰：衡著官布單衣，以杖捶地，數駡責操及其先祖，無所不至。操乃敕外具上廄ら馬三匹，幷騎二人。須臾外給啓馬辦，曹公謂孔文舉曰：「禰衡小人，無狀乃爾，孤今殺之無異鼠雀耳！顧此子有異才，遠近聞之，孤今殺之，將謂孤不能容。劉景升天性險急，不能容受此子，必當殺之。」乃以衡置馬上，兩騎挾送至南陽也。
《會稽典錄》曰：朱育謂鍾離曰：「大皇帝以神武之姿，欲得五千騎乃可有圖。今騎無從出，而懷進取之志，將何計？」收曰：「大皇以中國多騎，欲得騎以當之，吳神鋒弩射三四里，洞三四馬，騎敢近之乎？」
《鄴中記》曰：石虎皇后出女騎千人，皆著五彩靴。
《鄴城故事》記：涼馬台，〈一名閱馬台，亦名戲馬台。〉案《鄴中記》云：趙王虎建武六年，造涼馬台在城西漳水之南，約坎爲台。虎常於此台簡練騎卒、虎牙、宿衛，號�騰黑槊騎五千人。每月朔晦閱馬於此台，乃於漳水之南張幟鳴鼓，列騎星羅。虎乃登臺射，箭一發，五千騎一時奔走，從漳水之南齊走集於台下。隊督已下皆班賚。虎又射一箭，其五千騎又齊走於漳水之北。其五千流散攢促，若數萬人騎，皆以漆槊從事，故以「黑槊」爲號。季龍又常以女騎一千人爲鹵簿，皆著紫綸巾、熟錦褲、金銀鏤帶、五文織成靴，游於臺上。
《六韜》曰：選士之法，取年四十以下，長七尺五寸以上，材輕捷疾，力過倫等，能馳彀騎射，前後左右，周旋進退，超越溝塹，馳山陵險阻，絕大澤、越強敵、亂大衆者，名曰武騎之士，不可不厚也。
《三略》曰：欲知敵形色可勝之符，先以二十八騎惑之，騎象二十八宿也。
《淮南子》曰：夫善游者溺，善騎者墮，各以其所好，反自爲禍。〈禍，害也。〉是故好事者未嘗不中，〈中，傷也。好爲情慾之事者，未嘗不自傷也。〉爭利者未嘗不窮也。
《通典》曰：孫臏云：用騎有十利：一曰迎敵始至；二曰乘敵虛背；三曰追敵散亂；四曰迎敵前、擊敵後，使敵奔走；五曰遮其糧食，絕其軍道；六曰敗其津關，發其橋梁；七曰掩其不備，卒擊其未振；八曰攻其靜怠，出其不意；九曰燒其積聚市里；十曰掠其田野，系{系}其子弟。此十者，騎戰利也。夫騎者，能離能散能集，百里爲期，千里而赴，出入無間，故名離合之兵也。
