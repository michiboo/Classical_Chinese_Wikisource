
《釋名》曰：耳，而彡也。耳有一體屬著兩邊，而彡而彡然也。〈而彡，音而。〉
《禮》曰：是故先王之孝也，色不忘乎耳，目不絕乎聲。
《左傳》富辰諫曰：耳不聽五聲之和爲聾。
又曰：晉襄公卒，靈公少，晉人以難故，欲立長君，使先蔑、士會如秦逆公子雍。秦康公送公子雍於晉，曰：「文公之入也無衛，故有呂、卻之難。」乃多與之徒。穆嬴日抱太子以啼於朝，曰：「先君何罪？其嗣亦何罪？舍�嗣不立而外求，君將焉置此？」出朝，則抱以適趙氏，頓首於宣子曰：「先君奉此子也，以屬諸子。曰：『此子也才，吾受子之賜；不才，吾惟子之怨。』今君雖終，言猶在耳，而棄之，若何？」宣子與諸大夫皆患穆嬴，且畏逼，〈畏國人以大義來逼也。〉乃背先蔑而立靈公，以禦秦師。
又曰：攝叔曰：「吾聞致師者，右入壘，折馘，〈折馘，斷耳。〉執俘而還。」皆行其所聞而復。
又曰：林雍羞爲顔鳴右，下。〈羞爲右，改下車戰也。〉苑何忌取其耳。〈不欲殺雍，但截其耳以辱之。〉《詩》曰：「君子無易由言，耳屬垣。」
又曰：匪手攜之，言示之事。匪面命之，言提其耳。〈我非且以手攜挈之，親視以其事之是非，我非且語之，親提撕其耳。此言教道。〉
《易》曰：荷校滅耳，聰不明也。
又曰：巽而耳目聰明。
《語》曰：六十而耳順。
《豰梁傳》曰：梁自亡，湎於酒，淫於色，心昏耳塞，上無正長之治，大臣背叛。
《春秋玄命苞》曰：耳者，心之候。
《尚書大傳》曰：孔子曰：「自吾得由也，惡言不至於耳。」
《史記》曰：呂太后遂斷戚夫人手足，去眼，耳。
又《淮陰侯列傳》曰：韓信使人言於漢王曰：「齊，反覆之國，南邊楚，不吻假王鎮之，其勢不定。」漢王大怒，張良、陳平躡漢王足，因附耳語曰：「寧能禁信之王乎？」
《戰國策》曰：蘇秦說李兌，明日復來，舍人謂兌曰：「臣竊觀蘇公說也，其辯過於君，君能聽乎？」兌曰：「不能。」曰：「君即不能，願君堅塞兩耳，無聽其談。」明日復見，終日談而去。秦謂舍人曰：「昨日我談薄而君動，今精而君不動，何也？」舍人曰：「我爲塞兩耳，無聽談也。」
《漢書》曰：楊惲報孫會宗書曰：「家本秦也，能爲秦聲；婦趙女也，雅善鼓瑟。奴婢歌者數人，酒後耳熱，仰天拊缶而呼烏。」
《英雄記》曰：曹公擒呂布，布顧謂劉備曰：「玄德，卿爲座上客，我爲降虜，繩縛我急，獨不可一言邪。」操曰：「縛虎不得不急。」乃命緩布縛。備曰：「不可。公不見布事丁建陽、董太師乎！」操頷之，布目備曰：「大耳兒，最叵信。」〈叵，普火切。〉
《魏書》曰：荀攸年七八歲，父衢曾醉，誤傷攸耳，而攸出入游戲，常避護，不欲令衢見。衢後聞之，乃驚其宿知如此。
《吳錄》曰：關羽走，孫權使虞翻筮之，曰：「必當斷頭傷其耳。」果如翻言。
《蜀志》曰：先主長七尺五寸，垂臂下膝，顧自見其耳。
《晉書》曰：王導多疾，每自憂，陳訓曰：「耳竪必壽，亦大貴。」
又曰：殷仲堪父患耳，聞床下蟻動，謂是牛鬥。
王隱《晉書》曰：張軌爲涼州刺史。敦煌曹�上言軌老病，更請刺史。軌治中率數十人皆割耳於盤，流血訴枉，得停。
《蜀書》曰：武皇帝李雄美容貌，相工相之曰：「此君口如方器，耳如相望。位必過三公，不疑也。」
《唐書》曰：汴州節度李忠臣嘗因奏對，德宗謂之曰：「卿耳甚大，貴人也。」忠臣對曰：「臣聞驢耳甚大，龍耳即小，臣耳雖大，乃驢耳也。」上悅之。
《老子》曰：五音令人耳聾。
《孟子》曰：伯夷耳不聽惡聲。
《鶡冠子》曰：夫耳主聽，兩豆塞之，則上不聞雷霆。
《淮南子》曰：禹耳三漏，是謂大通。興利除害，決江疏河。
《抱朴子》曰：老子耳長七寸。
又曰：耳能聞雷霆，而不聞蟻虱之音。
《呂氏春秋》曰：雷則掩耳，電則掩目。耳聞所惡，不如無聞；目見所惡，不如無見。
又曰：且天生人而使其耳可以聞，不學，其聞不若聾；使其目可以見，不學，其見不若盲；使其口可以言，不學，其言曲以爽；使其心可以知，不學，其知暗以狂，凡學，非爲能益也，達天性也。
《說苑》曰：昔費仲、惡來、膠革，長鼻決耳，從紂之心，武王誅之。
《博物志》曰：南方落頭民，其頭能飛，以耳爲翼。
《瀨鄉記》曰：老子耳有三門。
王子年《拾遺錄》曰：沐胥國人，左耳中出青龍，右耳中出白虎。龍虎初出之時，如繩緣頰，手捋面而龍虎皆飛，去地十餘丈。而雲氣繞龍，風來吹虎。俄而以手一揮，龍虎皆還入耳。
《高士傳》曰：堯聘許由爲九州牧，由聞之，洗耳於河。
《列仙傳》曰：務光，夏時人，耳長七寸。陽都女，耳細而長。衆皆言此天人也。
又曰：寧先生毛身廣耳，阮丘耳長六七寸。
《列士傳》曰：燕丹師田光，往候荊軻。值軻醉，唾其耳中，軻覺曰：「此出口入耳之言，必大事也。」即往見光。
《列女後傳》曰；劉仲敬妻者，沛國桓林之姊也。仲敬早亡，桓乃引刀割耳。宗婦問之，桓曰：「吾自五代以來，世知名，男以忠孝顯，女以貞順稱。家以我年少，必相嫁，故預自裁割，以信我心。」
又曰：曹文叔妻，譙國夏侯寧之女。文叔早亡，妻斷谷自誓。其家欲嫁之，又截兩耳。司馬太傅美之，乞爲曹氏後。
又曰：陽華穆妻者，下邳劉方之女，字桃樹。生一男，而穆早亡，吳丁訁耳〈音緝〉求之。訁耳，知名之士，家將許焉，桃樹乃操刀割耳。其子又亡，桃樹乃安身守正，動不愆禮。
《長沙耆舊傳》曰：太尉劉壽少遇相師，相師曰：「耳爲天柱，今君耳城郭，必典家蚌攏」
《樊氏相法》曰：耳門不容麥，歲至百，兼富。
《釋名》曰：目，默也，謂默而內識也。眼，限也，童子限限而出也。
《禮》曰：目者，氣之清明者也。
又《玉藻》曰：目容端。〈不睇視也。〉
又《大學》曾子曰：十目所視，十手所指，其嚴乎？
《左傳》曰：宋華父督見孔父之妻於路，目逆而送之曰：「美而艶。」
又曰：富辰曰：「目不別五色之章爲昧。」
又曰：子玉使鬥勃請戰，曰：「請與君之士戲，君憑軾而觀之，得臣與寓目焉。」
又曰：楚子將以商臣爲太子，訪諸令尹子上，子上曰：「楚國之舉，恆在少者，且是人也，蜂目而豺聲，忍人也，不可立也。」
又曰：秦伯伐晉，取羈馬。乃出戰，交綏。〈古名退軍爲交綏。秦晉志未敢堅戰，兵未致爭而兩軍退，故曰交綏。〉秦行人夜戒晉師曰：「兩軍之士皆未也，明日請相見。」〈，缺也。〉臾駢曰：「使者目動而言肆，懼我也，將遁矣。薄諸河，必敗之。」
又曰：宋華玄爲植，巡功，〈植，將主也。〉城者謳曰：「旱其目，皤其腹，棄甲而復。于思于思，棄甲復來。」〈于思，多須之貌。〉
又曰：潞子嬰兒之夫人，晉景公之姊也。酆舒爲政而殺之，又傷潞子之目。
又曰：晉楚將戰，晉侯筮之，卜史曰：「吉」。卦遇『復』，曰：南國蹙，射其玄王中厥目。」及戰，共王中目。
又曰：叔孫豹會晉士丐於柯，盟於督陽。荀偃癉疽，生瘍於頭。〈癉疽，惡瘡。〉濟河，及著雍，病，目出，卒而視，不可含。〈目開口禁也。〉宣子盥而撫之，曰：「事吳，敢不如事主！」猶視。〈大夫稱主。〉欒懷子曰：「其爲未卒事於齊故也？」〈懷子，欒盈也。〉乃復撫之曰：「苟終，所不嗣事於齊者，有如河！」乃瞑，受含。〈嗣，續也。〉
又曰：宋公子地有白馬四。公嬖向，欲之。〈向，司馬向，卜也。〉公取而朱其尾鬣以與之。〈與，也。〉地怒，使其徒奪之。懼，將走。公閉門而泣之，目盡腫。
又曰：公侵齊，門幼嬸州。顔息射人中眉，退曰：「我無勇，吾志其目也。」
《詩》曰：美目ツ兮，巧笑倩兮。素以爲絢兮。
《書》曰：正月玄日，舜格於文祖。詢於四岳，辟四門，明四目，達四聰。「諮，十有二牧！」曰：「食哉惟時！」
《易·小畜》曰：輿說輻，夫妻反目。《象》曰：「夫妻反目，不能正室也。」
又《說卦》曰：離爲目。
《春秋孔演圖》曰：蒼頡四目，是謂幷明。
《春秋玄命苞》曰：目，肝之使。
又曰：舜重瞳子，是謂慈原，上應攝提，下應三玄。
《尚書大傳》曰：舜目四瞳子。
《論語隱義》曰：衛蒯聵亂，子路興師往，有孤黯者當師，曰：「子欲入耶？」曰：「然。」黯從城上下麻繩，釣子路半城，問曰：「爲師耶，爲君耶？」曰：「在君爲君，在師爲師。」黯因投之，折其左股，不死。黯開城，欲殺之。子路目如明星之光曜，黯不能前，謂曰：「畏子之目，願覆之。」子路以衣袂覆目，黯遂殺之。
《史記》曰：吳王賜子胥屬鏤之劍以死，子胥仰天嘆曰：「嗟乎！抉吾眼，著吳東門上，以觀越寇之入滅吳也。」
又曰：趙王與秦王會沔池，秦王不肯擊缶，相如曰：「五步之內請得以頸血濺大王矣。」左右欲刃相如，相如張目叱之，左右皆靡。秦王不懌，爲一擊缶。
又曰：越王無疆與中國爭強，北伐齊。齊威王使人說越王，越王不納，齊使者曰：「幸也越之不亡也！吾不貴其用知，如目之見毫毛而不自見睫也。今王知晉之失計，不知越之過，是目論也。」
又曰：大梁人尉繚曰：「秦王爲人蜂準〈蜂，一作隆。〉長目」。
又曰：漢王詣鴻門謝項羽，羽欲殺漢王，樊噲帶劍擁戟楯入軍門，披帷西向而立，瞋目視羽，鬢�上指，目眥盡裂。
又曰：項王大呼馳下，漢軍皆披靡。時赤泉侯爲騎將，追項王，項王瞋目而叱之，赤泉侯人馬俱驚，辟易數里。
《楚漢春秋》曰：上過陳留，酈生求見，使者入通，公方洗足，問何如人？曰：「狀類大儒。」上曰：「吾方以天下爲事，未暇見大儒也。」使者出，酈生瞋目案劍曰：「入！言高陽酒徒，非儒者！」
《漢書》曰：東方朔上書曰：「臣朔目若懸珠，齒如編貝。」
《東觀漢記》曰：杜根諫和喜〈音喜，又許忌切。〉鄧後以安帝宜親政事，太后大怒，囊盛撲殺之。根詐死三日，目中生蛆。
《魏志》曰：太祖與韓遂、馬超等單馬會語，左右皆不得從，惟將許褚。超負其力，陰欲前突太祖，素聞褚勇，疑從騎是。乃問：「公有虎侯者安在？」太祖顧指褚，褚瞋目眄之，超不敢動。
又曰：張綉反，襲太祖營，典韋戰於門中。韋乃雙挾兩賊擊殺之，餘賊不敢進。韋復前突殺數人，瘡重，瞋目大駡而死。
又曰：夏侯敦〈音敦〉從征呂布，爲流矢所中，傷左目。時夏侯淵與敦俱爲將軍，軍中號敦爲盲夏侯。
《晉書》曰：王衍嘗因宴集，爲族人所怒，舉摞〈音〉擲其面。衍初無言，引王導共載而去。然心不能平，在車中攬鏡自照，謂：「爾看吾目光乃在牛背上矣。」
王隱《晉書》曰：甘卓爲揚威將軍，曆陽內史郡人陳訓私語人曰：「甘公頭系視仰，目中有赤脈，當危於兵，勿爲將可也。」果爲王敦所害。
又曰：王敦枉害刁協。及敦病，白日見協乘軺〈音遙〉車從吏騶詣敦，而仰頭瞋目。
鄧粲《晉紀》：阮籍能爲青白眼，禮俗士輒以白眼對之。稽喜，康之兄，聞籍不哭，見白眼，喜不憚而退。
蕭子顯《齊書》曰：褚淵有器度，不妄舉動。宅常失火。煙焰甚遍，左右驚擾，淵神氣怡然，索輿來徐去。輕薄子頗以名節譏之，以淵眼多白睛，謂之「白虹貫日」也。
崔鴻《十六國春秋·前秦錄》曰：苻生驍果粗暴，昏酒無賴，祖洪甚惡之。生無一目，年七歲，洪戲之問侍者曰：「吾聞瞎兒一淚，信乎？」侍者曰：「然」。生怒，引佩刀自刺出血，曰：「此亦一淚也。」洪大驚。
《三國典略》曰：齊韓鳳、穆提婆、高阿那肱共處衡軸，號曰三貴。瞋目張拳，有啖人勢。
又曰：和士開常言曰：「琅琊王目光弈弈，數步射人，向者暫對，不覺汗出。」
又曰：周武帝還自東伐。初遇疾，口不能言，臉垂覆目。
《老子》曰：五色令人目盲。
《韓非子》曰：目見有百步之外，而不能見其眥。
《莊子》曰：溫伯雪子�齊，舍於魯，仲尼見之不言，子路問焉，仲尼曰：「若夫人者，目擊而道存也。」
又曰：孔子見老聃而語仁義。老聃曰：「夫播糠眯目，則天地四方易位矣。夫仁義翻然，乃憒吾心，亂莫大焉。」
《孟子》曰：伯夷目不視惡色。
又曰：存乎人，莫良於眸子。眸子不能掩其惡，胸中正則眸子焉；胸中不正，則眸子毦焉。
範子曰：掩目別黑白，雖一時中，猶不知天道也。
《慎子》曰：離朱之明，察毫末於百步之外，尺水不能見淺深，非目不足，其勢難睹也。
《尸子》曰：使目在足下，則不可以視。
又曰：舜兩眸子，是謂重明。
《孫卿子》曰：厭目而視者，視一以爲兩。
《燕丹子》曰：樊於期聞荊軻之言，於是自剄，頭墮背後，兩目不瞋。
《韓子》曰：田駟欺鄒君，將殺之。田駟恐，告惠子。惠子見鄒君曰：「有人見君，則〈大葉切，閉目也。〉其一目，奚如？」君曰：「我必殺之。」惠子曰：「瞽兩目，君奚弗殺？」「駟東欺齊侯，南欺荊王。駟之於人，瞽也，君奚惡？」乃弗殺。
又曰：古人目短於自見，故以鑒觀面。
又曰：刻削之道，鼻莫如大，目莫如小。鼻大可小，小不可大；目小可大，大不可小，舉事亦然。
又曰：楚莊王欲伐越，莊子曰：「王之伐越，何也？」王曰：「政亂兵弱。」莊子曰：「臣患知之如目也：能見百步之外，而不能自見其睫。王之弱亂，非越王之下也，而欲伐越，此知之如目也。」
《淮南子》曰：夫目察秋毫之末，而耳不聞雷霆之音；耳調玉石之聲，而目不見太山之高，何則？不小有所志，而大有所志也。
《孔叢子》曰：夫子�周見萇弘，言終而退。萇弘語劉文公曰：「吾觀仲尼有聖人之表，其狀河目而隆顙，是黃帝之形貌也。」
《郭子》曰：劉尹道、桓溫須如反蝟毛，眼如紫石棱，自是孫仲謀一流人也。
《抱朴子》曰：眼能察天衢而不能周項領之間。
《蔣子語》曰：兩目不相爲視。昔吳有二人評王者，一人曰好，一人曰醜，久之不決。二人各曰：「爾可來入吾目中，則好醜分矣。」王有定形，二人察之有得失，非苟相反，眼睛異耳。
袁准《正書》曰：目以見小爲明，耳以聽大爲聰。
顧子《義訓》曰：假天下之目以視，則四海毫末可見也。
《山海經》曰：一臂國爲人，一目中其面而居。〈《括地圖》同。〉
《太公金匱》曰：一目視則不明，一耳聽則不聰。
《呂氏春秋》曰：孟賁過於河，先其伍，船人怒，以楫<�虎>〈音�。〉其頭。中河，孟賁瞋目視船人Ｍ袖植、目烈、須指，〈指，直。〉舟人盡惕駭，播入於河。使船人知孟賁，不敢直視，涉無先者，又辱之乎？不知故也。
又曰：管子縛束於魯。鮑叔曰：「君欲霸王，則臣不若管夷吾。」桓公曰：「夷吾，寡人之賊也，射我者也。不可。」鮑叔曰：「夷吾爲其君射人，若得之則彼亦將爲君射人。」君不聽，鮑叔固讓，果聽之。於是使告魯曰：「管仲，寡人仇也，願得而親加手焉。」魯許諾，乃使吏享其拳，膠其目，〈以革囊其手也。〉盛之以鴟夷，置之車中。至齊境，桓公使人以朝車迎之。
又曰：學，使其目可以見；不學，其見不若盲。
《春秋後語》曰：平原君對趙王曰：「沔池之會，臣察武安君之爲人也，小頭而銳，瞳子白黑分明。小頭而銳，斷敢行也；瞳子白黑分明者，見事明也。」
《列仙傳》曰：秦召魏公子無忌，不行，使朱亥奉璧一雙。秦王大怒，將朱亥著虎圈中。亥瞋目視虎，眥血出濺虎，虎終不敢以視。
《鄭玄別傳》曰：玄玄眉明目。
《董卓別傳》曰：卓會公卿，召諸降賊飯，行責降者曰：「何不鑿眼！」應聲，眼皆落地。
趙至《自敘》曰：嵇康謂至曰：「卿頭小銳，瞳子白黑分明，覘占停諦，有白起風。」
《列仙傳》曰：〈於角切。〉佺，〈音筌。〉槐山人，采藥，好食松實，而目更方。
又曰：赤斧，戎人也，爲碧鶏祠主簿，餌丹，身及子皆赤。
《神仙傳》曰：涉正，巴東人。入吳，常閉目，弟子隨之數十年，莫有見開目者。有一弟子固請之，正爲開目，音如霹靂，光如電照。弟子頓伏，良久乃起。
《竹林七賢傳》曰：王戎眸子洞徹，視日而眼照不虧。
《世說》曰：顧長康云：其哭桓宣武，眼如懸河究。
又曰：康僧淵目深而鼻高，王承每調之。僧淵曰：「鼻者面之山，目者面之淵；山不高則不靈，淵不深則不清。」
又曰：裴令俊有姿容，時人名之爲王人。有疾至困，武帝使王夷甫往視之。王出。語人曰：「眸子閃閃如岩下電，精神挺動，體中故如惡耳。」
《語林》曰：王右軍見杜弘冶嘆曰：「面如凝脂，眼如點漆，此神仙中人。」
《談藪》曰：王肅初歸國，謂陽大眼曰：「在南聞君之名，以爲眼如車輪，今見，乃不異人。」大眼曰：「若旗鼓相望，瞋硇捃發，足使君亡魂喪膽，何必大如車輪。」
又曰：後魏昭成帝常擊賊。流矢中目。賊破，執射者至，左右欲剝割之。帝曰：「彼各爲主，何罪？」乃釋之。
