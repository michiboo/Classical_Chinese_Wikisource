
《山海經》曰：結胸國，其人結匈。〈郭璞曰：臆前出，如人結喉也。〉
《山海經》曰：羽民國，其人長頭，身生羽。一曰其人長頰。
《外國圖》曰：羽民，羽飛不能遠。其人卵產。去九疑四萬里。
《山海經》曰：歡兜國，其人人面，有翼，鳥啄。〈歡兜，堯臣，有罪自放南海而死。帝矜之，使其子居南而祠也。〉一曰歡朱國。
《神異經》曰：南方荒中有人，人手鳥足，杖翼而行，但食海中魚。〈雖有翼，不足以飛，倚為徑行勢也。〉一名歡兜。為人狠惡奸疏，不畏風雨，不忌禽獸。有所觸犯，死乃休耳。
《山海經》曰：厭火國，其人獸身黑色，火出其口中。〈似彌候黑色也。〉
《書》曰：堯竄三苗於三危。
《山海經》曰：三苗國，在赤水東。
《神異經》曰：西北荒中有人焉，皆人形，而腋下有翼，不能飛，名曰苗民。為人饕餮，淫逸無禮。
《外國圖》曰：昔唐以天下授虞，有苗之君非之。苗之民浮黑水，入南海，是為三苗民。去九疑三萬三千里。
《山海經》曰：[C122]國，其為人黃，能操弓射蛇。〈《大荒經》曰：此國自然有五穀衣服。〉一曰盛國。
《括地圖》曰：禹誅防風氏，夏德，二龍降之。禹使范氏御之以行，經南方。防風神見禹，怒，使射之。有迅雨，二龍升去。臣懼，以刃自貫其心死。禹哀之，療以不死草，皆生，是名穿匈民。去會稽萬五千里。
《山海經》曰：交脛國，在貫匈東。其人交脛。〈言腳脛曲失相交，所謂雕題交趾者。〉
《外國圖》曰：交脛民，長四尺。
《山海經》曰：不死國，在交脛東。其人黑色，壽考。〈有員丘山不死樹，食之不死；有赤泉，飲之不老。〉
《山海經》曰：支舌國，在不死東。〈其人舌皆歧，或雲支舌也。〉
《山海經》曰：三首國，一身三首。
《後漢書》曰：安帝永初中，永昌徼外僬僥種夷陸類等三千餘口舉種內附，獻象牙、{封牛}牛。其人長三尺，穴居，善游，鳥獸懼焉。
《列子》曰：中洲以東三十萬里，得僬僥國，人長一尺五寸。
《山海經》曰：周饒國，為人短小，冠帶。〈其人長三尺，穴居，能為機巧，有五穀。〉一曰僬國，在三首東。
《家語》曰：吳之客問孔子曰：「人之長極幾何？」對曰：「僬僥民長三尺，短之極也。長者不過十，是數之極也。」〈長者十，短者三，皆數之極也。〉
《外國圖》曰：僬僥民善沒游，善捕鷙鳥。其草木夏死而冬生。去九疑三萬里。
又曰：從啖水南曰僬僥，其人長尺六寸。一曰迎風則偃，背風則伏。不衣而野宿。
《山海經》曰：長臂國，人長一尺五，捕魚水中，兩手各操一魚。〈長人手下垂至地。海東有人，嘗在海中得布褐習衣，如中國衣，而兩袖長三丈，即此長臂民衣也。〉
《山海經》曰：三身國，一首而三身。
《山海經》曰：一臂國在三身北，一臂一目一鼻孔。
《山海經》曰：奇肱國，其人一臂。
《括地圖》曰：殷帝大戊使王孟釆藥於西王母，至此絕糧，食木實，衣木皮。終身無妻，而生二子，從背間出，是為丈夫民，去玉門二萬里。
《山海經》曰：巫咸國在女刃北，右手操青蛇，左手操赤蛇。在登葆山，群巫所從上下也。〈操藥往來。〉
《外國圖》曰：昔殷帝大戊使巫咸禱於山河，巫咸居於此，是為巫咸民。去南海萬千里。
《山海經》曰：女子國在巫咸北，兩女子居，水外周之。〈有黃池，婦人入浴，出即人孕矣。生男，三歲即死。周猶繞也。〉
《山海經》曰：軒轅國在窮山之際，其不壽者八百歲。〈其國在山南邊也，荒中日山之南也。〉南女子，北人面蛇身，尾交首上。不敢西射，畏軒轅之丘。〈言敬畏黃帝威靈，故不敢向之射也。〉
《山海經》曰：白民之國在龍魚北，白身，被髮。〈其人體洞白也。〉
又曰：白民之國，室後帝鴟生白民。
《博物志》曰：日南有野女，群行不見夫。其體〈胡了切。〉白，裸袒無衣。
《山海經》曰：長股之國，在雄常北，被髮。〈國在赤水東。長臂人，身如人，臂長三丈。以類推之，則此腳過三丈矣。黃帝時至，或曰長腳人，常負長腳入海中捕魚。〉
《山海經》曰：海水自東北陬至無國，在長股東，為人無。〈，肥腸也。其人穴居，食土，無男女，死即埋之，其心不朽，百二十歲乃復更生也。〉
《山海經》曰：一目國，一目，中其面也。
《山海經》曰：和利國在一目東，為人一手、足，反膝，曲足居上。〈反，捲曲也。〉一曰留利之國，人手反折。
《山海經》曰：深目國，為人舉一手一目。
《山海經》曰：無腸之國，在深目東，為人長而無腸。
《山海經》曰：聶耳國，在無腸國東，為人兩手聶其耳。〈言耳長，行則以手攝持之。〉縣居海水中。〈縣，居邑也。〉
《山海經》曰：跂踵國在拘纓東，其人兩足皆大，〈其人行，踵不著地也。〉一曰踵國。
《山海經》曰：奢比之屍，為人獸身，人面，大耳，珥兩青蛇。〈以蛇貫兩耳也。〉
《山海經》曰：君子國，人冠衣帶劍。〈其人好不爭也。〉
《山海經》曰：青丘國，其人食五穀，衣絲帛。其狐九尾。
《山海經》曰：黑齒國，為人黑齒。〈《東夷傳》曰：倭國東四千餘里有裸國，東南有黑齒國，船行一年始可至也。《異物志》云：西屠染齒，亦以放此也。〉
《山海經》曰：玄股之國，〈髀皆似畫青黑。〉其人衣魚，〈以魚皮為衣。〉食鷗。鷗，水鳥也。
《山海經》曰：毛民國，為人身生毛。〈今去臨海郡東二千餘里，毛人在大海中州島上，為人短小，面體有毛，如豬熊，穴居，無衣服。晉永嘉四年，吳郡司鹽都尉戴建雲在海邊得一船，上有男女四人，狀皆如此，言語不通。送詣承相府，未至，道路死，有一人在。上賜婦，生子，出入市井，漸曉人語，自說其所是此毛民。〉
《神異經》曰：八荒之中有毛人焉，長七八尺，皆人形，身軀頭上皆毛，毛如獼猴，毛長尺，見人則瞑目開口吐舌，上唇覆面，下辱覆匈，臨海水。
《土物志》曰：毛人之洲乃在漲嶼，身無衣服，鑿地穴處。雖雲象人，不知言語，齊長五尺，毛如熊豕，眾輩相隨，逐捕鳥鼠。〈無五穀，惟捕鳥鼠魚肉以為糧耳。〉
《山海經》曰：勞民國，為人黑。或曰教民。為人面目手足盡黑。〈食果草實也。有一鳥兩頭也。〉
《山海經》曰：氐〈音觸抵之抵。〉人國，在建木西，人面而魚身，無足。〈自身以上人，以下魚也。〉
《山海經》曰：姑射國，在海中。
《山海經》曰：有蜮山者，有蜮民之國。食桑，射蜮是食。〈蜮，短狐也，似鱉，含沙射人，中則病死，此山出之也。〉
《山海經》曰：有沃之國，〈言其土饒沃也。〉沃民是處。鳳凰鳥之卵是食，甘露是飲，故其欲，其味皆存也。
《道書》曰：反風之國，香逆風聞千里也。
竺芝《扶南記》曰：林那國蠻，其延國未多曰，黎與毗騫同，大洲放二萬里，法俗是同。
《南州異物志》曰：無論國有大道，左右種桃、枇杷及諸花果。白曰行其下，陰涼蔽熱，十餘里一亭，皆有井水。食麥飯，飲葡萄酒，如膠，若欲飲，以水和之，其味甘美。
《南州異物志》曰：句稚，去典游八百里，有江口，西南向，東北行，極大崎頭出漲海中，淺而多磁石。
《南州異物志》曰：歌營國在句稚南，可一月行到，其南文灣中有洲名蒲類，上有居人，皆黑如漆，齒正白，眼赤，男女皆裸形。〈康泰《扶南》土俗記云：大載而去，常望海過則遮船，將雞豬山果易鐵器。〉
《南州異物志》曰：加陳在歌營西南。
《南州異物志》曰：師漢國在句稚西，從稚去行可十四、五日乃到其國。亦稱王，上有神人及明月珠。但仁善，不忍殺生。土地平博，民有萬餘家。
《南州異物志》曰：扈利國在奴調洲，西南邊海。
《南州異物志》曰：姑奴國去歌營可八千里，民人萬餘戶，皆乘四轅車，駕二馬或四馬，四會所集也。舶船常有百餘艘，市會萬餘人，晝夜作市，船皆鳴鼓吹角。人民衣被同中國。
《南州異物志》曰：察牢，在安息中間，大國也，去天竺五千里。民國勇健，舉國人皆稱王種。國無常王，國人常選耆老有德者立為王，三歲一更舉。土地所與天竺同。慕其土地，不出國遠行。
《南州異物志》曰：扶南海隅有人如獸，〈此人，扶南之東，緣海邊，略如禽獸，人無道也。〉身黑若漆，齒白如素。〈扶南以外，民皆漆齒使黑，而此人身體惟獨不漆齒，故正白也。〉隨時流移，居無常處。〈此民不知安立屋宅，乃隨寒暑素飲。身體雖小，夏則入水捕魚螺，冬則登山射麋鹿也。〉食惟魚肉，不識禾稼。寒無衣服，以沙自覆。〈此人無衣服，若小遇寒涼，輒以沙自覆，惟以出面目耳。〉時或屯聚，豬、犬、雞雜糅。〈此人無衣服，若遇寒涼，以沙自覆，惟以出面目耳。〉時或雖忝人形，無逾六畜。〈此人或時權有可得停，猶知立一小屋，以自藉。家中男女大小並止，豬犬共息其中，無復分別也。〉
《異物志》曰：雕題國，畫其面及身，刻其肌而青之，或若錦衣，或若魚鱗。
《異物志》曰：狼咽國，男無衣服，女橫布帷。出與漢人交易，不以晝市，暮夜會。俱以鼻嗅金，則知好惡。
《異物志》曰：甕人，齒及目甚鮮白，面體異黑若漆，皆光澤。為奴婢，強勤力。
《異物志》曰：黃頭人，群相隨行，無常居處。其類與禽獸同，或依大樹，以草被其枝上，而庇陰其下。發正黃，如掃帚。見漢人，散入草，終不可得近。
《異物志》曰：儋耳夷，生則鏤其頭，皮尾相連。並鏤其耳匡，為數行與頰相連，狀如雞腹，下垂肩上。食薯。紡績為業。
《異物志》曰：穿胸人，其衣則縫布二幅，合兩頭，開中央，以頭貫穿，胸身不突穿。
《異物志》曰：西屠國在海外，以草漆齒，用白作黑，一染則曆年不復變。一號黑齒。
《交州以南外國傳》曰：有銅柱表，為漢之南極界，左右十餘小國，悉屬西屠。有夷民，所在二千餘家。
《異物志》曰：金鄰，一名金陳，去扶南可二千餘里。地出銀，人民多好獵大象，生得乘騎，死則取其牙齒。
《外國傳》曰：從扶南西去金陳，二千餘里到金陳。
《外國傳》曰：從西圖南去百餘里到波遼，十餘國皆在海邊。
《外國傳》曰：從波遼國南去，乘船可三千里，到屈都乾國地。有人民可二千餘家，皆曰朱吾縣民，叛居其中。
《外國傳》曰：從屈都乾國東去，船行可千餘里，到波延洲。有民人二百餘家，專釆金，賣與屈都乾國。
《外國傳》曰：究原有獠民，出錫、鐵、雞舌香及赤白五色鸚鵡鳥。究原達永昌一歲。
《外國傳》曰：從林陽西去二千里，奴後國，可二萬餘戶，與永昌接界。
《博物志》曰：楚之南，炎人之國。其親戚死，刳肉，死棄之，然後埋其骨，乃成孝子。
《博物志》曰：黃孫，天毒君之孫也，名貴，負躁而好自飲汁，父母笑之，
愧而去，居此。黃孫國去九嶷二萬一千里。
《博物志》曰：南方有落頭民，其頭能飛。其種人常有所祭，號曰「蟲落」，故因取名焉。以其頭飛，因眼便去，以耳為翼，將曉還復著體。吳時往往得之。
《博物志》曰：南海水有鮫人，水居如魚，不廢織績，其眼能泣珠。
《唐書》曰：松外諸蠻，貞觀末為寇，遣兵從西洱河討之。其西洱河，從州西千五百里。其地有數十、百部落，大者五、六百戶，小者二、三百戶。無大君長，有數十姓，以楊、李、趙、董為名家，各擅山川，不相役屬，自雲其先本漢人。有城郭村邑，弓矢鋋，言語雖小訛舛，大略與中夏同。有文字，頗解陰陽曆數。自夜郎、滇池以西，皆雲莊ハ之餘種也。其土有稻、麥、粟、豆，種獲亦與中夏同，而以十二月為歲首。菜則蔥、韭、蒜、菁，果則桃、梅、李、柰。有絲麻、女工蠶織之事，出糹它絹絲布，廣七寸以下。早蠶以正月生，二月熟。畜有馬、牛、豬、羊、雞、犬。飯用竹筲，搏之而取，羹用象杯，若雞彝。有船無車。男女氈皮為帔，女子糹布為裙，外仍披氈皮之帔。頭髻一槃，而成形如ヮ。〈阻瓜切。〉男女皆跣。至於死喪、哭泣、棺槨、襲斂，無不畢備。三年之內，穿地為坎，殯於舍側，上作小屋。三年之外，出而葬之。蠡封半棺，令其耐溼。父母死，皆斬衰布衣，遠者至四五年，近者三、二年，然後即吉。其被人殺者，喪主以麻結髮，而黑其面，衣裳不緝，惟服內不廢婚，妻不避同姓。其俗，有盜竊、殺人、淫穢之事，酋長即立一長木，為擊鼓警眾，共會其下，強盜者，眾共殺之；若賊家富強，但燒其屋宅，奪其田業而已。
