
《說文》曰：皿，飲食之用器也。盛，黍稷在器中也。黍稷之器以祀者。盧，飯器也。釒喬，〈巨招反。〉似鼎而長足。鏖，〈一刀切。〉溫器也。
《方言》曰：器破而不殊，其音謂之{斯兀}〈音西，聲也。〉器破而未離謂之璺，〈音問〉南楚之間謂之比攵。〈比攵，皮美切。〉凡以器盛而滿謂之涌。〈與恐切，言湧出也。〉
《通俗文》曰：金銀鏤飾器謂之錯鏤。竹器謂之笭。〈笭，郎鼎切。，桑鼎切。〉竹器邊緣曰匴。〈先管切。〉
《書》曰：遲任有言曰：「人惟求舊；器非求舊，惟新。」〈言人貴舊，器貴新。〉
又曰：武王既勝殷邦，諸侯班宗彝，作分器。〈賦宗廟彝器酒樽賜諸侯。〉《禮》曰：孟春之月，其器疏以達；孟夏之月，其器高以粗；孟秋之月，其器廉以深；孟冬之月，其器閎以掩。
又曰：御食於君，君賜余，器之溉者不寫，〈陶梓之器。〉其餘皆寫。〈萑竹之器。〉
又曰：作奇巧之器以疑眾，殺。宗廟之器不鬻於市；錦文珠玉成器，不鬻於市。
又曰：玉不琢不成器，人不學不知道。
《論語》曰：工欲善其事，必先利其器。
《史記》曰：舜陶於河濱，器不苦窳。〈以主切。〉舜作什器於壽丘。
又曰：通邑大都，木器髹者千伏，〈徐廣曰：髹，音休，漆也。《漢書》曰：木器千伏。〉銅器千鈞，素木鐵器千石，此亦千乘之家也。
又曰：武帝有故銅器，李少君曰：「此器，齊桓公十年陳於柏寢。」案其刻，果然。
《漢書》曰：賈誼言：「夫天下，大器也。今人之置器，置諸安處則安，置諸危處則危。天下之情，與器無以異，在天子之所置之。」
又曰：里諺曰：「欲投鼠而忌器。」此善喻也。鼠近於器，尚憚不投，恐傷其器，況於臣之近主乎！
又曰：罽賓國，以金銀銅錫為器。
《續漢書》曰：桓帝祠老子於濯龍，用淳金釭器。
《魏氏春秋》曰：武王過故人呂伯奢家，聞其動食器之聲，疑其圖已，是夜手劍殺八人。
《後魏書》曰：獠鑄銅為器，大口寬腹，名曰銅爨。既薄且輕，易於熟食。
《晉令》曰：欲作漆器物賣者，各先移主吏者名乃得作。皆當淳漆著布器。器成，以朱題年月姓名。
車頻《秦書》曰：苻堅建元十八年，新平縣民耕地獲玉器。初有金雕者，頗知圖記。王猛以為左道，勸堅誅之。雕臨死，表堅曰：「新平地，古顓頊墟。其故有《白雞閭記》，言此里應出古帝王寶。」至是果得之。
《家語》曰：孔子觀於魯桓公之廟，有欹器焉。孔子問於守廟者曰：「此為何器？」曰：「此蓋宥坐之器。」孔子曰：「吾聞，宥坐之器者，虛則欹，中則正，滿則覆。」顧謂弟子曰：「試注水焉。」即挹水而注之，中而正，滿而覆，虛而欹。孔子喟然而嘆曰：「嗚呼，物焉有滿而不覆者乎！」
《老子》曰：埏埴以為器，當其無，有器之用。
《韓子》曰：堯有天下，飯於土軌，飲於土。舜作食器，斬山木而材之，削踞修具跡，流漆墨其上。諸侯以為益侈，國之下伏者十三。禹作為祭器，黑漆其外，朱畫其內，觴酌有釆，而樽俎有飾。殷人食器雕琢，觴酌刻鏤。
《淮南子》曰：崑崙旁有九井玉橫，〈橫，或作彭，器名也。〉受不死藥。
《世說》曰：晉武帝嘗際王武子，供饌悉用琉璃器。
《涼州異物志》曰：方外殊珍，車渠馬瑙。器無常形，為時之寶。〈隨其大小以作孟碗杯槃也。〉視之目眩，希世之巧。羅剎所作，非人所造。〈羅剎鬼，遠外國，巧成器物，與人交市，非人能所造。〉
《地境圖》曰：銅器之屬，見其狀如望馬然。齊器之見為牛，楚器之見為馬，越器之見為蝦蟆，宋器之見為白狗，秦器之見為豚，燕器之見為豕。
揚雄《蜀都賦》曰：雕鐫釒口器，百伎千工。
魏武《內誡令》曰：孤有逆氣病，常儲水臥頭。以銅器盛，臭惡。前以銀作小方器，人不解，謂孤喜銀物。令以木作。
《爾雅》曰：鼎絕大謂之鼐，圓上謂之鼎，附耳外謂之ⅵ。
《說文》曰：鼎，三足兩耳，和五味之寶器也。昔禹貢九牧之金，鑄鼎荊山之下。民入山林川澤，魑魅罔兩莫能逢之。
《易》曰：鼎，元吉亨。彖曰：「鼎象也。九四，鼎折足，覆公飠束。六五，鼎黃耳金鉉，利貞。上九，鼎玉鉉，大吉，無不利。」
《詩》曰：鼐鼎及ⅵ。〈大鼎謂之鼐，小鼎謂之ⅵ。〉
《周禮》曰：王一日三舉鼎，十有二物，皆有俎。〈牢鼎九，陪鼎三。〉
《禮》曰：故衛孔悝之鼎銘曰：「六月丁亥，公假於太廟。公曰：『叔舅，乃祖莊叔左右成公。成公乃命莊叔隨難於漢陽，即宮於宗周。奔走無射，啟右獻公，獻公乃命成叔纂乃祖服。乃考文叔，興舊嗜欲，作率慶士，躬卹衛國。其勤公家，夙夜不解，民咸曰：休哉。』公曰：『叔舅，予女銘，若纂乃服！』悝拜稽首曰：『對揚以辟之，勤大命。』施於彝鼎。」〈施猶著也。言我將行君之命，又刻著於祭之彝鼎也。〉
又曰：崇鼎、貫鼎、夫子之器。〈崇貫，皆國名。〉
《左傳》曰：宋華父督殺殤公，召莊公於鄭而立之，以郜大鼎賂公。〈郜國所造器也。〉四月，取郜大鼎於宋，納於太廟，非禮也。臧哀伯諫曰：「武王克商，遷九鼎於洛邑，義士猶或非之；而況將昭違亂之賂器於太廟，其若之何？」公弗聽。
又曰：楚子伐陸渾之戎，遂至於雒。定王使王孫滿勞楚子，楚子使問鼎之大小輕重焉，對曰：「在德不在鼎。昔夏之方有德也，遠方圖物，貢金九牧，鑄鼎象物。桀有昏德，鼎遷於商。商紂暴虐，鼎遷於周。德之休明，雖小，重也；其奸回昏亂，雖大，輕也。天祚明德，有所底止。成王定鼎於郟辱阝，卜世三十，卜年七百，天所命也。周德雖衰，天命未改，鼎之輕重，未可問也！」
又曰：魯襄公享晉六卿。賄荀偃束錦加璧、乘馬、先吳壽夢之鼎。〈壽夢，吳子也，獻鼎於魯，因以為名。〉
又曰：晉叔向謂晏子曰：「然雖吾公室，今亦季世也。君日不悛，以樂忄舀憂；公室之卑，其何日之有！讒鼎之銘曰：『昧旦丕顯，後世猶怠。』〈讒鼎，鼎名也。〉況日不悛，其能久乎！」
又曰：楚啟彊曰：「是以聖王朝聘有圭，享覜〈他弔切。〉有璋，晏有好貨，飧有陪鼎。」〈飧，饔飧也。孰食為飧。陪，加也。加鼎，所以厚殷勤之。〉
又曰：鄭人鑄刑書。〈鑄刑書於鼎，以為國之常法。〉
又曰：宋正考父佐戴、武、宣，三命玆益恭。故其鼎銘云：〈鼎，正考父之廟鼎也。〉「一命而僂，再命而傴，三命而俯。循牆而走，亦莫余敢侮。飠亶於是，粥於是，以糊余口。」
又曰：鄭子產聘於晉，晉侯有疾。韓宣子逆客，私焉，曰：「寡君寢疾，於今三日矣。並走群望，有加而無瘳。今夢黃熊入於寢門，其何厲鬼也？」對曰：「昔堯殛鯀於羽山，其神化為黃熊，以入羽淵。實為夏郊，三代祀之。晉為盟主，其或未之祀也乎？」韓子祀夏郊，晉侯有間。賜子產莒之二方鼎。〈方鼎，莒所貢。〉
又曰：楚子次於乾溪。仆析父從。右尹子革夕，王語曰：「昔我先王熊繹，與呂、王孫牟、燮父、禽父並事康王，四國皆有分器，我獨無有。今吾使人於周，求鼎以為分器，王其與我乎？」對曰：「與君王哉！今周與四國服事君王，將惟命是聽，豈其愛鼎？」
又曰：齊侯伐徐，徐人行成，賂以甲父之鼎。〈甲父，古國名也。〉
又曰：晉趙鞅、荀寅率師城汝濱，遂賦晉國一鼓鐵，以鑄刑鼎，〈刑書之鼎。〉著范宣子所為刑書焉。
《穀梁傳》曰：桓公二年，夏四月，取郜大鼎於宋。戊申，納於太廟。郜鼎者，郜之所為也。孔子曰：「器從邑，名從主人。」故曰郜大鼎。
《史記》曰：黃帝釆首山銅，鑄鼎於荊山下。鼎既成，有龍垂鬍髯下迎黃帝。
又曰：伊尹欲干湯而無由，乃為有莘氏媵臣，負鼎俎，以滋味說湯，致於王道。
又曰：周末有九鼎徙秦氏，曰：「太丘社亡，而鼎沒於泗水彭城下。其後百一十五年，而秦兼天下。」始皇二十八年，過彭城，齋戒禱祀，欲出周鼎，使千人沒水求之，不得。
又曰：秦武王與孟說舉龍文之鼎，絕臏而死。
又曰：孝文帝時，新垣平言：「周鼎亡在泗水中。今河溢通泗，臣望東北汾陰，直有金寶氣，意周鼎其出乎？兆見不迎則不至。」於是上使使治廟汾陰，南臨河，欲祠出周鼎。
《漢書》曰：項羽身長八尺二寸，目重瞳，力能扛鼎。
又曰：漢得汾陰寶鼎，武帝嘉之，藏於甘泉。群臣上壽，賀陛下得周鼎。吾丘壽王曰：「非周鼎。」上怒。對曰：「周德始乎后稷，成於文、武，上天報應，鼎為周出，名曰周鼎。今漢自高祖繼周，至陛下功德愈盛，天瑞並是至。昔秦始皇欲出鼎於彭城而不得。天祚有德，而寶鼎自出。此天之所以與漢，是漢鼎，非周鼎也。」上曰：「善！」
又曰：主父偃曰：「丈夫生不五鼎食，死則五鼎烹。」
又曰：宣帝時，美陽得鼎，獻之。京兆尹張敞上議曰：「案鼎有刻書，曰：『王命尸臣，官此邑，賜爾旗鸞黼黻雕戈。』〈李奇曰：雕，鏤也。〉尸臣拜手稽首曰：『敢對揚天子丕顯休命！』此鼎殆周之所以褒賜子孫，刻銘其先功，藏之於宮廟也。」
又曰：質氏以灑削而鼎食。
《東觀漢記》曰：廬江獻鼎，詔召鄭眾，問：「齊桓公之鼎，在柏寢台，見何書？《春秋左氏》有鼎事幾？」眾對狀，除為郎中。
《後漢書》曰：孝明帝永平六年二月，王雒山出寶鼎，廬江太守獻之。詔曰：「祥瑞之降，以應有德。方今政化多僻，何以致玆？《易》曰：鼎象三公。豈公卿奉職，得其理耶？太常其以礻勺祭之日，陳鼎於祖廟，以備器用。賜三公帛五十匹，九卿、二千石半之。」
《晉中興書》曰：成帝咸和元年，宣城舂穀山崩，得古鼎，重三百斤，容可三斛余。都官畢賀。
又曰：神鼎見。神鼎者，仁器也。能輕能重，能息能行。不炊而沸，不汲自盈。煙カ之氣，自然所生也。亂則藏於深山，文明應運而至，故禹鑄鼎以擬之。
《晉陽秋》曰：谷城人劉珪，夜見門有光，取得玉鼎。
沈約《宋書》曰：秦始皇七年，義陽獲銅鼎，受一斛，並蓋，並隱起鏤。
《戰國策》曰：秦興師於周，求九鼎。顏率謂齊王曰：「周之君臣，內自畫計，與秦不若歸之大國，願大王圖之。」齊王發師救周，秦兵罷。率至齊，曰：「願獻九鼎，不識大國何塗之從而致之？」齊王曰：「寡人將寄塗於梁。」對曰：「不可！梁之君臣，欲得九鼎，謀之氵單〈徒旱切。〉台之下，少海之上，其日久矣。」〈州是西比〉
