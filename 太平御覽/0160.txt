
《十道志》：滑州，靈昌郡，置在白馬縣。《禹貢》兗州之域。春秋時衛地。戰國時屬魏。秦爲東郡地。
《左傳》曰：狄滅衛，衛立戴公，以廬於曹。〈今白馬地即曹邑。〉衛文公自曹邑遷於楚丘。〈今衛南縣也。〉衛成公又遷於帝丘。〈今濮陽縣。〉
《史記》曰：秦始皇五年，拔魏十五城，始置東郡。
《漢志》曰：白馬，屬東郡。
又曰：酈食其說沛公曰：「守白馬之津，以示諸侯形制之勢，則天下知所歸矣。」
《西征記》曰：古有神白馬，因以名縣。
又《開山圖》曰：白馬群行水上，悲鳴則河決，馳走則山崩。
《後漢書》曰：樊封燕侯，即東郡也。
《十道志》曰：濮州，濮陽郡，置在鄄城縣。《禹貢》兗州之域。春秋時衛地。戰國時屬齊。秦幷天下，即東郡地。在漢爲濟陰郡之鄄城縣。
《左傳》曰：齊桓公會諸侯於鄄。〈杜注曰：衛邑，今東郡鄄城是也。〉
《史記》曰：齊威王九年，趙伐我，取鄄。
《左傳》曰：衛侯夢於北宮，見人登昆吾之墟。〈注云：衛有觀在昆吾之墟，今濮陽城是。〉
《史記》曰：舜耕於曆山，耕者讓畔。〈應劭曰：曆山即雷澤中山也。〉
《水經》曰：昔師延爲紂作靡靡之樂，武王伐紂，延東走，自投濮而死。衛靈公將之晉，舍於濮水之上，夜聞歌聲，召師涓受之。
《十道志》曰：濟州，濟陽郡，置在廬縣。《禹貢》兗州之域。春秋時，其地屬齊。秦兼天下，爲東郡荏平地。
《左傳》曰：齊、鄭盟於石門，尋盧之盟。杜注曰：今盧縣故城是。
《史記》曰：扁鵲生盧，故曰盧醫。
酈元《元注水經》曰：槁磝城西即故荏平縣城，槁磝即今州是也。沈約《宋書》作「敲囂」字。
《宋書》曰：元嘉七年，到彥之北征，拔槁磝，後失之。至二十七年，以王玄謨爲寧朔將軍先鋒入河，平之，於此固守，因置槁磝城。
《郡國志》曰：後魏置濟州於單于城中，即石勒於耕處聞鼓角之聲是此。
《圖經》曰：東阿，春秋時齊之柯地也。
《郡國志》曰：其地出繒縑，故秦王服阿縞。
《十道志》曰：石，在長清縣。
《左氏傳》曰：齊晉戰於鞍，齊師敗績，齊侯自徐關入，見女子，曰：「君免乎？」曰：「免。」「銳司徒免乎？」曰：「免。」既而問之，壁司徒之妻也。與之石。
《十道志》曰：鄆州，東平郡，置在須昌縣。
《元和郡縣圖》曰：《禹貢》兗州之域。春秋時屬宋，即魯附庸須句國。戰國時，其地屬魏。秦爲薛郡地。漢爲東平國。
《左傳》曰：晉人執季文子於苕丘，公還待於鄆。杜注曰：「鄆，魯西邑。」
又《僖二十二年》：伐邾須句。〈僖公時也。〉
又《哀十四年》：西狩於大野，叔孫氏之車子鉏商獲麟，賜虞人。〈大野即鉅鹿縣。〉
《十道志》曰：青州，北海郡，置在益都縣。
《元和郡縣志》曰：少昊氏之墟，古青州之地。舜時以青州越海遼遠，分爲營州。武王克商，封師尚父於齊營丘。周成王少時，命太公東至于海，西至於河，南至於穆陵，北至於無棣，五侯九伯，實得征之。後子孫爲秦所滅，分齊地置齊、琅琊二郡。漢爲臨淄郡。
《圖經》曰：少昊之代爽鳩氏，虞、夏則有季，湯有逢公伯陵，殷末有蒲姑，皆爲諸侯，國於此地。周成王時，蒲姑與四國作亂，成王滅之，以封太公。
《史記》曰：齊有清濟、濁河，可以爲固；長城鉅防，足以爲塞。
又曰：蘇秦東說齊宣王曰：「齊南有泰山，東有琅琊，西有清河。北有渤海，此所謂四塞之國也。齊地方二千餘里，齊軍之良，進如鋒矢，戰如雷霆，解如風雨。即有軍役，未嘗倍泰山，絕清河，涉渤海也。臨淄甚富，其民無不吹簫，鼓瑟彈琴，擊築，鬥鶏走狗。臨淄之塗，車轂相擊，人肩相摩，連袂成帷，舉袂成幕，揮汗成雨，家給人足，志氣高揚。
又曰：齊所以名齊者，有天齊祠也。
又《封禪書》曰：始皇游海上，祠名山大川及八神。求羨門之屬八神，一曰天主，祠天齊。天齊，池名，在臨淄南郊山下。
《漢書》曰：夫齊，東有琅琊、即墨之饒，南有泰山之固，西有濁河之限，北有渤海之利，地方二千里，持戟百萬，懸隔千里之外，齊得十二焉。
又曰：齊有三服之官，縱爲首服，紈素爲冬服，輕綃爲夏服。
《韓詩外傳》曰：齊景公游何牛山之上，北望齊國，曰：「美哉國乎！鬱鬱蔥蔥。使古人無死者，則寡人將去此？」俯而泣下沾襟。國子、高子曰：「然！臣賴君之賜，疏食惡衣，可得而食也；駑馬柴車，可得而乘也；且猶不欲死，而況君乎！」又俯而泣。晏子笑曰：「樂哉！今日之游宴也，見怯君一、諛臣二。使古而無死，則太公、丁公至今猶存。吾君方將被萊笠而立畎畝，惟農事之恤，何暇念死乎！」公慚，乃引觴自罰。
《韓子》曰：景公與晏子游於少海，登柏寢之台而望其國，曰：「美哉！堂堂乎！後代孰有此？」晏子曰：「其田氏乎！」公曰：「寡人有國，而田氏有之，奈何！」對曰：「君欲奪之，則近賢遠不肖，振窮恤孤。雖十田氏，其如君何！」
《齊記》曰：晉永嘉五年，東萊牟平曹嶷爲刺史，所築城有大澗甚廣，因之爲固，謂之廣固城。城側有五龍口。
崔鴻《十六國春秋·南燕錄》曰：慕容德初議所都，尚書潘聰曰：「青齊沃壤，號曰東秦，土方二千里，四塞之固，負海之饒，可謂用武之國。廣固者，曹嶷之所營，山川險峻，足爲王者之都。」從之。
《十道志》曰：齊州，齊南郡，置在曆城縣。古兗州之域。
《周禮》曰：子爲玄枵，齊之分。
《左傳》曰：晉平公伐齊，戰於曆。
《史記》曰：舜耕於曆山下。
《竹書·穆天子傳》曰：天子自五鹿東征，釣於漯水，以祭淑人。己巳，天子東征，飲於漯水之上。〈漯水在祝阿，即今禹城縣。〉
《郡國縣道記》曰：章丘，古高唐縣也，春秋時齊邑。
《史記》曰：齊威王使眄子守高，趙人不敢東漁於河。
《十道志》曰：淄州，淄川郡，置在淄川縣。《禹貢》青州之域。周之九州，爲幽州之境。春秋及戰國時，屬齊。秦爲齊郡。漢爲濟南郡之般陽縣。
《漢志》曰：般陽，屬濟南郡。應劭曰：在般水之陽。王莽曰濟南亭。
《圖經》曰：長山縣，本漢於陵縣也，隋改焉，以界內長白山爲名。
《漢志》曰：於陵，屬濟南郡。王莽曰於陸。
《郡國志》曰：長山於陵城，散宜生得瑞獸之地。
《十道志》曰：萊州，東萊郡，置在掖縣。《禹貢》青州之域。周之九州，爲幽州之境。秦置三十六郡，屬齊郡。《漢志》：高祖置東萊郡，以其在齊國之東，故曰東萊。
《尚書·禹貢》曰：萊夷作牧。
《左傳》曰：齊侯伐萊，萊人使正輿子賂夙沙衛以索馬牛皆百匹，齊師乃還。後齊人復入萊，萊恭公俘柔奔堂，晏弱圍堂，滅之，遷萊子於兒阝。
《史記》曰：周武王封太公於營丘，萊侯聞之，遂與太公爭營丘。
《左傳》曰：聊攝以東，姑尤以西，其爲人也多矣。〈聊攝，齊西界；姑尤，齊東界。謂聊城，攝城，姑水，龍水也，水在即墨縣。〉
《漢書·郊祀志》曰：武帝元封元年，大旱，禱萬里沙。孟康云：沙長三百里。〈沙在郡界。〉
《地理志》曰：長廣縣有奚養澤。〈長廣今昌陽縣。〉
《周禮·職方氏》曰：幽州之藪曰奚養。
《十道志》曰：登州，文登郡。漢牟平縣，屬東萊郡。文帝封齊悼惠王子將閭爲牟平侯，此即將閭邑也。
《圖經》曰：古萊子國也。戰國及秦，屬齊郡。漢已下，屬東萊郡。
又曰：文登，漢發垂縣有之罘山。
《漢書》曰：發垂有之罘山，丹水所出。〈師古曰：發垂，直睡切。〉
《史記》曰：始皇二十八年，行郡縣，上泰山，過黃髮垂，經成山。後二十九年，又東游，登成山，升之罘，勒石紀功。
《十道志》曰：密州，高密郡，置在諸城縣。《禹貢》青州之域，兼得徐州之地。秦爲琅琊郡。漢屬齊，文帝分齊立膠西國，封齊悼惠王子爲膠西王，都高密。
《齊記》曰：密州，本東武縣，樂府《東武吟》即是也。
《秦本紀》曰：始皇二十八年，齊登琅琊層台于山上，秦王樂之，因留三月。乃徙黔首二萬戶於琅邪山。
《吳越春秋》曰：越王勾踐二十五年，徙都琅琊，立觀台，周旋七里，以望東海。
《史記》曰：齊王爲燕師所敗，唯聊、莒、即墨三城不下。立王之子法章於莒，是爲襄王。
《十道志》曰：徐州，彭城郡，置在彭城縣。
《元和郡國志》曰：《禹貢》徐州之域。春秋時宋、滕、薛、小邾、逼陽之地。六國時屬楚。秦幷天下，爲泗水郡。楚漢之際，楚懷王自盱眙徙都之；後項羽徙懷王於郴，自立爲西楚霸王，又都於此。漢爲泗水郡，後爲彭城郡。
《漢書》曰：高祖過沛，留，置酒沛宮，悉召故人父老子弟佐酒。發沛中兒得百二十人，教之歌。酒酣，上擊築，自歌《大風之歌》，令兒皆習和之。上乃起舞，忄亢慨泣下，謂沛父老曰：「遊子悲故鄉。吾雖都關中，萬歲之後，吾魂魄猶思沛。」
《宋書》曰：高祖經略中原，以彭城險要，置府於此。後王玄謨上表曰：「彭城南屆大淮，左右清、汴，城隍峻整，襟衛周固。又自淮以西，襄陽以北，經塗三千，達於濟、岱，六州之民三十萬戶，實由此境。」
《後魏書》曰：尉元上表曰：「彭城，宋之要藩，南師來侵，莫不因之以淩諸夏。」
《元和郡國志》曰：泗州，臨淮郡，理臨淮縣。《禹貢》徐州之域。春秋屬魯，又爲徐子之國。後秦滅楚，爲泗水郡。漢分置臨淮郡。
《漢書·地理志》曰：厹猶，屬臨淮郡。王莽曰康義。〈厹音仇，即連水也。〉
《都城記》曰：周穆王末，徐君偃好行仁義，東夷歸之者四十餘國。穆王西巡，聞徐君威德日遠，遣楚襲其不備，大破之，殺偃王。其子遂北徙彭城，百姓從之者數萬。徐國，今徐城是也。
《十道志》曰：兗州，魯郡，置在瑕丘縣。
《元和郡縣圖》曰：《禹貢》兗州之域。春秋時爲魯國。武王即位，封周公於少昊之墟，曲阜之地，周公不就，至子伯禽乃就封。之後三十四君，爲楚所滅。楚以魯爲薛郡。漢爲魯國。魏太祖爲兗州牧焉。
《左傳》曰：季康子伐邾，以邾子益來囚諸負瑕。杜注云：魯邑也，有瑕丘城，即今縣。
《家語》曰：夫子爲中都宰，今有中都城在焉。
《漢書》曰：高祖略地，取湖陵。《方輿地誌》屬山陽郡，即今方與縣也。
《左傳》曰：隱公矢魚於棠。即此地，唐或爲魚台縣。
《漢書》曰：吳楚七國反，天子命周亞夫將三十六軍擊之。亞夫至淮陽，問客鄧都尉：「策安出？」客曰：「莫若引兵東北壁昌邑，以梁委吳。使輕兵絕淮泗口，塞吳餉道。使吳、梁相弊，乃以全制其極，破吳必矣。」亞夫從之，乃破吳。〈今金鄉縣有昌邑故城。〉
《魏志》曰：太祖欲征陶謙，時呂布在兗州，荀說太祖曰：「昔高祖居關中，光武據河內，皆深根固蒂以制天下，進足以勝敵，退足以自守，故雖有困敗而終濟大業。將軍本以兗州首事，平山東之難，百姓無不歸心悅服。且濟、河，天下之要地，是亦將軍之關中、河內也，不可不先定。」乃從之。
《十道志》曰：海州，東海郡，置在朐山縣。《禹貢》徐州之域。春秋魯國之東境。七國時屬楚。秦爲薛郡地，後分薛郡爲郯。漢改郯爲東海郡。
《漢書》曰：朐，屬東海郡。秦始皇立石海上以爲東門。
又曰：東海郡祝其，羽山在南，鯀所殛之地。王莽曰猶亭。
《左傳》曰：公會齊侯於夾穀即此。
《十道志》曰：沂州，琅琊郡，置在臨沂縣。《禹貢》徐州之域也。春秋時齊地。秦置琅琊郡。
《論語》：夫子曰：「點！爾何如？」曰：「暮春者，春服既成，冠者五六人，童子六七人，浴乎沂，風乎舞雩，詠而歸。」夫子喟然嘆曰：「吾與點也。」
又曰：子之武城，聞弦歌之聲，夫子莞爾而笑，曰：「割鶏焉用牛刀？」〈武城今在費縣。〉〈之，適也。無可之則止，何必公山氏之適。〉
又曰：公山弗擾以費叛，召，子欲往。子路不說，曰：「末之也，已，何必公山氏之之也？」〈之，適也。無可之則止，何必公山氏之適。〉
《漢書·地理志》曰：襄賁，屬東海郡。王莽曰章信。後屬琅琊郡。〈賁音肥。〉
