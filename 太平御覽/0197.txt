
《說文》曰：園樹果，圃樹菜也。
《易》曰：賁於丘園，束帛戔戔。
《毛詩》曰；園有桃，其實之餚。
又曰：折柳樊圃。
《周禮》曰：場人，掌國之場圃，而樹之果珍異之物，以時斂而藏之。凡祭祀、賓客，供其果，享亦如之。注云：果，棗栗之屬。，爪瓠之屬。珍異，蒲桃、枇杷之屬。
又曰：大宰九職，二曰園圃，毓草木。
又曰：園廛二十而一。注云：以利少，故二十而稅一也。廛，城市中空地。
又曰：圃以樹事貢草木，謂果瓜葵韭。
《論語》曰：樊遲請學爲圃，子曰：「吾不如老圃。」
《史記》曰：梁有漆園，楚有桔柚園。
又曰：王剪爲秦將伐楚，請善田宅園池甚衆。
《漢書》曰：始曹參微時，與蕭何善，及爲宰相，有隙。至何且死，所推賢唯參。參代何爲相國，舉事無所變更，一遵何之約束。擇郡國吏長大，訥於文辭，謹厚長者，即召爲丞相史。史之刻深，欲務聲名，輒斥去之。日夜飲酒，卿大夫以下吏及賓客見參不事事，來者皆欲有言。至者，參輒飲以醇酒，度其欲有言，復飲酒，醉而後去，終莫得開說，以爲常。相舍後園近吏舍，吏舍日飲歌呼。從吏患之，無如何，乃請參游後園。聞吏醉歌呼，從吏幸相怒召按之。乃反取酒張坐飲，大歌呼與相和。參見人之有細過，掩匿覆蓋之，府中無事。
又曰：董仲舒，廣川人也。以治春秋，孝景時爲博士。下帷講誦，弟子傳以九次相授業，或莫見其面。蓋三年不窺園囿，其精如此。
《後漢書》曰：法真隱大澤，講論藝術，歷年不窺園囿也。
又曰：竇憲以賤直請奪沁水公主田園，〈沁水，明帝女。〉主畏逼，不敢言。後肅宗駕出遊過園，指以問憲，憲陰喝不得對。〈陰，于禁反。喝，一介反。猶噎塞也。〉後發覺，帝大怒，責憲曰：「貴主尚見侵奪，何況小人哉！國家棄憲如孤雛腐鼠耳。」憲大震懼。
《魏志》曰：顔斐，字文林。爲京兆守，於府下起菜園，使吏投簡鋤治也。
《晉書》曰：范任好學，外氏家貧，無以資給。汪乃廬於園中，布衣蔬食，然薪寫書，寫畢，誦讀亦遍，遂博學多通，善談名理。
又曰：華廙既廢黜，武帝後又登淩雲台，望見廙苜蓿園，阡陌甚整，依然感舊。太康初，大赦，乃得襲封。久之，拜城門校尉，遷左衛將軍。數年，以爲中書監。
又曰：和嶠性至儉，家有好李，帝求之，不過數十。王濟侯其上直，率少年詣園，共啖畢，伐樹而去。
王隱《晉書》曰：涼州牧張駿增築四城，相去各千步。東城殖園果，命曰講武場；北城殖園果，命曰玄武圃，皆有宮殿。
《宋書》曰：柳元景多産業，居南岸有數十畝菜園。時有人求之，或留錢，元景曰：「本立園自爲供吃，豈求利耶？」
《齊書》曰：世祖太子性頗奢麗，宮內多雕飾，精綺過於王宮。開拓玄圃，園與台、〈城北塹等，其中起出池閣。〉樓、觀、塔、宇多聚奇石，妙極山水。慮上宮望見，乃傍列修竹，內施高障，造游墻數百間，施諸機巧宜須障蔽。以晉明帝爲太子時立西池，乃啓世祖引前例，求於東田起小苑，上許之，窮極制度。
《陳留耆舊傳》曰：範丹學通三經，常自任灌園。
《向秀別傳》曰：秀與呂安灌園于山陽，收其餘利，以供酒食之費。
《莊子》曰：子貢過漢陰，見一文人爲圃畦，鑿隧而入，抱瓮而出灌。子貢曰：「有機於此，一日浸百畦，用力甚寡而見功多，夫子不欲乎？」爲圃者仰而視之曰：「奈何？」曰：「鑿木爲機，後重前輕，挈水若抽，其名爲槔者。」圃者忿然作色而笑曰：「吾聞之吾師，有機械者必有機事，有機事者必有機心。機心存於胸中，則純白不備；純白不備，則神生不定；神生不定者，道之所不載也。吾非不知，羞不爲也。」子貢告孔子，孔子曰：「假修渾沌之術者也。」
《雜記》曰：於陵子辭卿相而桔槔灌園。
又曰：戴宏爲河間相，自免歸而灌蔬，以經教授也。
《西京雜記》曰：茂陵富人袁廣，藏釒強巨萬，家童八九百人。於邙山下築園。東西五里百步，激流水注其內。構石爲山，高十餘丈，連延數里。養白鸚鵡、紫鴛鴦、旄牛、青兕，奇禽怪獸，委積其間。聚沙爲洲，激水爲波潮，其中江鷗海鵠，乳雛産鷇，延漫林池。奇樹異草，靡不具植。屋皆徘徊連屬，重閣修廊，行之，移晷不能偏。廣有罪誅，沒入爲宮園，鳥獸草木，僉移上林苑中。
又曰：樂游園自生玫�每樹，樹下多苜蓿。苜蓿亦名懷風，時人或謂光風，風在其間常肅肅然，日照其花，有光彩，故名苜蓿曰懷風，茂陵謂之連枝草。
又曰：梁孝王兔園有落猿岩、棲龍岫、雁池、鶴洲、鳧渚，宮觀相屬。
《隋圖經》曰：《史記》謂梁孝王築東苑，方三百里，是曰兔園。
王褒《雲陽記》曰：車箱阪下有梨園一頃，樹數百株，青翠繁密，望如車蓋。
《水經注》曰：睢水東南流，入於竹圃，水次綠竹蔭渚，青青實望，世人言梁王竹園也。
又曰：玄瓠灣中地數頃有栗園，栗小，殊不幷固安之實也；然歲貢三百石以充天府。水渚即栗洲，樹木高茂，望若屯�，中有栗堂，甚閑敞，牧宰英彥多所游薄。
《魏志》曰：有芳林園、桐園，芳林後避少帝諱，改爲華林。
《晉宮閣名》靈芝園。鄴有鳴鶴園、蒲桃園、華林園。
司馬彪《續漢書》曰：濯龍園在洛陽西北角也。
郭仲産《仇池記》城東有苜蓿園。
《列女傳》：魯漆室之女曰：「昔有客系馬園中，馬逸，踐葵，使予終歲不飽葵。」
《淮南子》曰：園有螫毒，葵藿爲之不採。
《陳留記》曰：園，襄邑人也。始居園中，故代謂之園公。
《天文要集》曰：庖瓜爲天子果園，又天園主果實茄蓄儲。
又曰：芙蓉園，本隋氏之離宮，居地三十頃，周回十七里，貞觀中賜魏王泰。泰死，又賜東宮，令屬家令寺。園中廣廈修廊，連亙屈曲，其地延袤爽塏，跨帶原隰，又有修竹茂林，綠被岡阜，東阪下有涼堂，堂東有臨水亭，按《黃圖》曲池，漢武所造，周回五里，池中遍生荷芰菇蒲冒間禽魚翔泳。宣帝立廟曲池之北，名曰樂游廟。即今昇平坊內基趾是也。此在秦爲宜春苑，在漢爲樂游苑。宇文愷營建京城，以羅城東南地高不便，故缺此隅頭一坊，餘地穿入芙蓉池以虛之。
《郡國志》云：西夷有荔支園。僮，施夷中最賢者。古之謂僮之富，多以荔支爲業，園植萬株，樹收一百五十斛。
《隋圖經》曰：司竹園在盩厔縣東十二里，穆天子西征至玄池乃植竹，即此是也。
《史記》曰渭川千畝竹，漢謂杜竹林，故有司竹都尉；《西都賦》所謂杜濱，其足竹林果園芳草甘木也。
《史記》曰：竇太后好黃老書，召轅固問老子書，固曰：「此家人言耳。」太后怒曰：「安得司空城旦書乎？」乃使固入圈擊豕。
《漢書》曰：孝武帝作建章宮，度爲千門萬戶，其西則數十里虎圈。
又曰：李禹有寵於太子，然好利，亦有勇。嘗與侍中貴人飲，侵陵之，莫敢應。後訴之上，上召禹，使制虎，懸下圈中，未至地，有詔引出之，禹從洛中以劍斫絕累，欲刺虎。〈師古曰：落與絡同，謂當時糸強絡而下也。累，索也。〉上壯之，遂救止焉。
《三輔故事》曰：師子圈在建章宮西南。
《列士傳》曰：秦召公子無忌，忌不行，使朱亥奉璧。秦王大怒，將朱亥著虎圈中，亥瞋目視虎，虎不敢動。
《郡國志》曰：雍州虎圈在通化門東二十五里。秦王置朱亥於其中，亥瞋目，虎不敢動。
漢文帝問上林尉處及馮婕妤，當熊在此。
《漢宮殿疏》曰：有彘圈，有師子圈，武帝造。秦故虎圈，周匝三十五步，長二十步，西去長安十五里。
《說文》曰：牢，閑養牛馬園也。
《詩》曰：乃造其曹，執豕於牢。注云：曹，群也；言搏豕於牢中，以爲飲酒之ゾ。
《穆天子傳》曰：高奔戎獲虎，畜於東虞，命曰虎牢。〈事具州群。〉
曹子建《求自試表》曰：如微才不試，沒世無聞，禽息鳥視，終於白首，此徒圈牢之養物，非臣之所志也。
《易》曰：羝羊觸藩，羸其角。
《詩》曰：折柳樊圃。〈樊，或雲藩。〉
《左傳》曰：宋向戌請弭諸侯之兵。襄公二十七年，諸侯之大夫會於宋，以藩爲軍。注云：示不相忌也。
又《哀十二年》：衛侯會兵於鄖。吳人藩衛侯之舍。子服景伯謂子貢曰：「夫諸侯之會，事既畢矣，侯伯致禮，地主歸餼，以相辭也。今吳不行禮於衛，而藩其君舍以難之，子盍見太宰？」乃請束錦以行，乃兔衛侯。
《晉書》曰：庾袞，字叔褒。初，袞諸父幷貴盛，唯袞父獨安貧約。躬耕稼穡，以給供養，而執事勤恪，與弟子樹籬，跪以授條。或曰：「今在隱屏，先生何恭之過也？」答曰：「幽顯易操，非君子意也。」
《宋書》曰：謝瞻，字宣遠。弟晦，時爲宋台右衛，權遇已重，於彭城還都迎家，賓客輻湊。瞻在家，驚駭謂晦曰：「吾家以遠退爲業，汝遂勢傾朝野，此豈門戶福耶？」乃堅籬隔門庭，曰：「吾不忍見此。」
《南朝宮苑記》曰：建康籬門，舊南北兩岸籬門五十六所，蓋京邑之郊門也，如長安東都門亦周之郊門。江左初立，幷用籬爲之，故曰籬門。南籬門在國門西，三橋籬門在金光宅寺側。東籬門本名肇建籬門，在古肇建市之東。北籬門今覆舟東頭玄武湖東南角，今見有亭，名籬門亭。西籬門在石頭城東，護軍府在西籬門外路北。白楊籬門外有石井籬門。
《莊子》曰：願游其藩。
《閑居賦》曰：芳枳堅籬。
宋玉對問曰：藩籬之。
《鷦鷯賦》曰：鷦鷯長於藩籬之下。
崔豹《古今注》：程雅問曰：「堯設誹謗之木何也？」答曰：「今之華木，以橫木交柱頭，狀如華，形似桔槔，大路交衢悉施焉。或謂之表木，以錶王者納諫，亦以表識衢路。秦乃除之，漢始復焉。今西京謂之交午柱。
遼東華表。〈見鶴門。〉
燕昭王墓前華表。〈見門。〉
