
《晉書》曰：孝懷皇帝諱熾，字豐度，武帝第二十五子也。光熙元年，封豫章郡王。屬惠帝之時，宗室構禍，帝沖素自守，門絕賓游，不務世事，專玩史籍，有譽於時。初拜散騎常侍，及趙王倫篡，見收。爲射聲校尉。累遷車騎大將軍、都督青州諸軍事，未之鎮。永興元年，改授鎮北大將軍、都督鄴中諸軍事。十二月丁亥，立爲皇太弟。帝以清河王覃本太子也，懼不敢當。典書令廬陵修肅曰：「二相經營王室，志寧社稷，儲貳之重，宜歸時望，親賢之舉，非大王而誰？清河幼弱，未允衆心，是以既升東宮，復贊藩國。今乘輿播越，二宮久曠，常恐氐羌飲馬於涇川，蟻衆控弦於灞水。宜及吉辰，時登儲副，上翼大駕，早寧東京，下允黔首顒顒之望。」帝曰：「卿，吾之宋昌也。」乃從之。光熙元年十一月孝惠帝崩。羊皇后以於太弟爲嫂，不得爲太后，催清河王覃入，已至尚書閣，侍中華混等急召太弟。癸酉，即皇帝位，大赦，皇后羊氏爲惠皇后，居弘訓宮，追尊所生太妃王氏爲皇太后，立妃梁氏爲皇后。十二月，南陽王模殺河間王顒於雍穀。永嘉元年春正月癸丑朔，大赦，改元，除三族刑。以太傅、東海王越輔政。二月辛巳，東萊人王彌起兵反，寇青、徐二州。三月庚午，立豫章王詮爲皇太子。辛未，大赦。庚辰，東海王越出鎮許昌。五月，馬牧帥汲桑聚衆反叛，敗魏郡太守馮嵩，遂陷鄴城，害新蔡王騰。燒鄴宮，火旬日不滅。入掠平原，山陽公劉秋遇害。洛陽步廣地裏陷，有二鵝出，色蒼者沖天，白者不能飛。秋七月己酉朔，東海王越進屯官渡，以討汲桑。己未，以平東將軍、琅琊王睿爲安東將軍、都督揚州江南諸軍事、假節，鎮建鄴。八月己卯朔，撫軍將軍荀晞敗汲桑於鄴。十二月戊寅，幷州人田蘭、簿盛等斬汲桑于樂陵。甲午，東海王越矯詔囚清河王覃於金墉城。癸卯，越自爲丞相。以撫軍荀晞爲征東大將軍。二年春正月丙子朔，日有蝕之。丁未，大赦。二月辛卯，清河郡王覃爲東海王越所害。冬十月甲戌，劉元海僣帝號於平陽，仍稱漢。三年三月丁巳，東海王越歸京師。乙丑，勒兵入宮，於帝側收近臣中書令繆播、帝舅王延等十餘人，幷害之。丁卯，大旱，江、漢、河、洛皆竭，可涉。九月丙寅，劉聰寇浚儀，遣平北將軍曹武討之。丁丑，王師敗績。東海王越入保京城。聰至西明門，越禦之，戰於宣陽門外，大破之。使車騎將軍王堪、平北將軍曹武討劉聰，王師敗績，堪奔還京師。劉聰攻洛陽西明門，不克。冬十一月，石勒陷長樂，安北將軍王斌遇害，因屠黎陽。乞活師李惲、薄盛等帥衆救京師，聰退走。惲等又破王彌於新汲。四年十月壬子，以驃騎將軍王浚爲司空，平北將軍劉琨爲北平大將軍。京師饑。東海王越羽檄征天下兵，帝謂使者曰：「爲我語諸征鎮，若今日尚可救，後則無逮矣。」時莫有至者。十一月甲戌，東海王越帥衆出許昌，以行台自隨。宮無復守衛，荒饉日甚，殿內死人交橫，府寺營署幷掘塹自守，盜賊公行，桴鼓之音不絕。越軍次項，自領豫州牧。鎮東將軍周馥表迎大駕，遷都壽陽，越使裴頠討馥，爲馥所敗，走保東城，請救於琅琊王睿。五年春正月，帝密詔荀頠討東海王越罪狀，告方鎮討之。以征東大將軍荀晞爲大將軍。丙子，東海王越薨。五月，進司空王浚爲大司馬，琅琊王睿爲鎮東大將軍。東海王越之出也，使河南尹潘滔居守。大將軍荀晞表遷都倉垣，帝將從之，諸大臣畏滔，不敢奉詔，且宮中及黃門戀資財，不欲出。至是饑甚，人相食，百官流亡者十八九。帝召群臣會議，將行而警衛不備。帝撫手嘆之曰：「如何曾無車輿！」乃使司徒傅祗出詣河陰，修理舟楫，爲水行之備。朝士數十人導從。帝步出西掖門，至銅駝街，爲盜所掠，不得進而還。六月癸未，劉曜、王彌、石勒同寇洛川，王師頻爲盜賊所敗，死者甚衆。庚寅，司空荀藩、光祿大夫荀組奔轘轅，太子左率溫夷夜開廣莫門奔小平津。丁酉，劉曜、王彌入京師。帝開華林園門，出河陰藕池，欲幸長安，爲曜等所追及。曜等遂焚燒宮廟，逼辱妃後，吳王晏、竟陵王楙、〈音茂。〉尚書左僕射和鬱等皆遇害，百官士庶死者三萬餘人。帝蒙塵於平陽，劉聰以帝爲會稽公。荀藩移檄州鎮，以琅琊王爲盟主。豫章王端東奔荀晞，晞立爲皇太子，自領尚書令，且置官屬，保梁國之蒙縣。百姓饑，米斛萬餘價。八月，劉聰使子粲攻陷長安，太尉、征西將軍、南陽王模遇害，長安遺人四千餘家奔漢中。九月癸亥，石勒襲陽夏，至於蒙縣。大將軍荀晞、豫章王端幷沒於賊。六年春正月，帝在平陽。九月辛巳，前雍州刺史賈匹討劉粲於三輔，走之，關中小定，乃與衛將軍梁芬、京兆太守梁綜共奉秦王業爲皇太子於長安。七年春正月，劉聰大會，使帝著青衣行酒。侍中庾瑉號哭，聰惡之。丁未，帝遇弒，崩於平陽，在位七年，時年三十。
《晉陽秋》曰：懷帝天姿清劭，少有聲名，若遭承平之世，足爲守文佳主。而繼惠帝擾亂之後，東海專政，祿去王室，無幽、厲之釁，而有犬戎之禍，悲夫！
《晉書》曰：湣皇帝諱鄴，字彥旗，武帝孫，吳孝王晏之子也。出繼伯父秦獻王東，襲封秦王。永嘉二年，拜散騎常侍、撫軍將軍。及洛陽傾覆，避難於滎陽密縣，與舅荀藩、荀組相遇，自密南趣許穎。豫州刺史閻鼎與前撫軍長史王毗、司徒長史劉疇、中書郎李昕及藩、組等同謀奉帝歸於長安，而疇等中途復叛，鼎追殺之，藩、組僅而獲免。鼎遂扶帝乘牛車，自宛趣武關，歸於長安，頻遇山賊，士卒亡散，次於藍田。鼎告雍州刺史賈匹，匹遽遣州兵迎衛，達於長安，又使輔國將軍梁綜助守。時有玉龜出霸水，神馬鳴城南。元年九月辛巳，奉秦王爲皇太子，登壇告類，建宗廟社稷，大赦。加匹征西將軍，以秦州刺史、南陽王保爲大司馬。賈匹討賊張連，遇害，衆推始平太守麴允領雍州刺史，爲盟主，承制選置。建興元年夏四月丙午，奉懷帝崩問，舉哀成禮。壬申即皇帝位，大赦，改元。以衛將軍梁芬爲司徒，雍州刺史麴允爲使持節、領軍將軍、錄尚書事，京兆太守索綝爲尚書右僕射。五月，詔琅琊王曰：「朕以沖昧，纂承洪緒，未能梟夷凶逆，奉迎梓宮，枕戈煩冤，肝心抽裂。前得魏浚表，知公帥先三軍，已據壽春，傳檄諸侯，協齊威勢，想今漸進，已達洛陽。涼州刺史張軌，乃心王室，連旗萬里，已到汧隴；梁州刺史張光，亦遣巴漢之卒，屯在駱穀；秦州驍勇，其會如林。間遣使適還，具知平陽定問，雲幽幷隆盛，餘胡衰破，然猶恃險，當須大舉。未知公今所到，是以息兵秣馬，未便進軍。今爲已至何許，當須來旨，便乘輿自出，會除中原也。公宜思宏謨猷，勖濟遠略，使山陵旋反，四海有賴。故遣殿中都尉劉蜀、蘇馬等具宣朕意。公茂德昵屬，宣隆東夏，恢融六合，非公而誰！但洛都陵廟，不可空曠，公宜鎮撫，以綏山東，右丞相當入輔弼，追蹤周邵，以隆中興也。」二年秋七月，劉曜、趙舟等，又逼京都，領軍將軍麴允討破之。四年七月，劉曜攻北地，曲允帥步騎三萬救之。王師不戰而潰，北地太守麴昌奔於京師。曜進至涇陽，渭北諸城悉潰，建威將軍曾充、散騎常侍梁緯、少府皇甫陽等皆死之。八月，劉曜逼京師，內外斷絕，鎮西將軍焦嵩、平東將軍宋哲、始平太守竺恢等同赴國難。麴允與公卿守長安小城以自固，散騎常侍華輯監京兆、馮翊、弘農、上洛四部兵東屯霸上，鎮軍將軍胡崧帥城西諸郡兵屯遮馬橋，幷不敢進。冬十月，京師饑甚，米斗金二兩，人相食，死者太半。太倉有曲數十餅，麴允屑爲粥以供帝，至是復盡。帝泣謂允曰：「今窘厄如此，外無救援，死於社稷，是朕事也。然念將士暴離斯酷，今欲聞城未陷爲羞死之事，庶令黎元免屠爛之苦。行矣遣書，朕意決矣。」十一月乙未，使侍中宋敞送箋於曜，帝乘羊車、肉袒銜璧，輿櫬出降。群臣號泣，攀車執帝之手，帝亦悲不自勝。御史中丞吉朗自殺。曜焚櫬受璧，使宋敞奉帝還宮。初，有童謠曰：「天子何在豆田中。」時王浚在幽州，以豆有藿，殺隱士霍原以應之。及帝如曜營，營實在城東豆田壁。辛丑，帝蒙塵於平陽，麴允及群官幷從。劉聰假帝光祿大夫、懷安侯。壬寅，聰臨殿，帝稽首於前，麴允伏地慟哭，因自殺。五年春正月，帝在平陽。庚子，虹霓彌天，三日幷照。平東將軍宋哲奔江左。十一月，劉聰出獵，令帝行車騎將軍，戎服執戟爲導，百姓聚而觀之，故老或歔欷流涕。聰後因大會，使帝行酒洗爵，反而更衣，又使帝執蓋，晉臣在座多失聲而泣，尚書郎辛賓抱帝慟哭，爲聰所害。十二月戊戌，帝遇弒，崩於平陽，在位五年，時年十八。帝之繼皇統也，屬永嘉之亂，天下崩離，長安城中戶不盈百，墻宇頽毀，蒿棘成林。朝廷無車馬章服，惟桑板署號而已。衆惟一旅，公私有車四乘，器械多闕，運饋不繼。巨猾滔天，帝京危急，諸侯無釋位之志，征鎮闕勤王之譽，故君臣窘迫，以至殺辱。
《晉書》曰：元皇帝諱睿，字景文，宣帝曾孫，琅邪恭王覿之子也。咸寧二年生於洛陽，有神光之異，一室盡明，所藉槁如始刈。及長，白毫生於日角之左，隆準龍顔，目有精曜，顧眄煒如也。年十五，嗣位琅琊王。幼有令問，惠皇之際，王室多故，每恭儉退讓，以免於禍。沈敏有度量，不顯灼然之跡，故時人未之識焉。惟侍中嵇紹異之，謂人曰：「琅琊王毛骨非常，殆非人臣之相。元康二年，拜員外散騎常侍。累遷左將軍，從討成都王穎。蕩陰之敗，叔父東安王繇爲穎所害。帝懼禍及，將出奔。其夜月正明，而禁衛嚴警，無由得去，甚窘近。有頃，雲霧晦冥，雷雨暴至，僥者皆弛，因得潛出。穎先令諸關無得出貴人，帝既至河陽，爲津吏所止。從者宋典後來，以策鞭帝馬而笑曰：「舍長！官禁貴人，汝亦被拘耶！」吏乃聽過。至洛陽，迎太妃歸國。東海王越之收兵下邳也，假帝輔國將軍。尋加平東將軍，都督揚州諸軍事。越西迎大駕，留帝居守。永嘉初，用王導計，始鎮建業，以顧榮爲軍司馬，賀循爲參佐，王敦、王導、周顗、〈音擬。〉刁協等爲腹心股肱，賓禮名賢，存問風俗，江東歸心焉。及懷帝蒙塵於平陽，司空荀藩等移檄天下，推帝爲盟主。湣帝即位，加左丞相。歲餘，進位丞相、大都督中外諸軍事。建武元年春二月辛巳，平東將軍宋哲至，宣湣帝詔曰：「時遭屯否，皇綱不振。朕以寡德，奉承洪緒，不能祈天永命，紹隆中興，至使凶胡敢帥犬羊，逼迫京輦。朕今幽塞窮城，憂慮萬端，恐一旦崩潰。卿詣丞相，具宣朕意，使攝萬機，時據舊都，修復陵廟，以雪大恥。」三月，帝素服出次，舉哀三日。西陽王義及群僚參佐、州郡牧守等上尊號，帝不許。義等以死固請，至於再三。帝慨然流涕曰：「孤，罪人也，惟有蹈節死義，以雪天下之恥，庶贖鈇鉞之誅。吾本琅琊王，諸賢見逼不已！」乃呼私奴命駕，將反國。群臣乃不敢迫，請依魏晉故事爲晉王，許之。辛卯，即王位，大赦，改元。大興元年，春正月戊申朔，臨朝，懸而不樂。三月癸丑，湣帝崩問至，帝斬縗居廬。景辰，百寮上尊號。即皇帝位，詔曰：「昔我高祖宣皇帝誕膺期運，廓開王基。景、文皇帝奕世重光，緝熙諸夏。爰暨世祖，應天順時，受茲明命。功格天地，仁濟宇宙。旻天不融，降此鞠凶，懷帝短世，越去王都。天禍薦臻，大行皇帝崩殂，社稷無奉。肆群後三司六事之人，疇諮庶尹，至於華戎，致緝大命於朕躬。予一人畏天之威，罔敢稽違。遂登壇南面，受終文祖，燔柴頒瑞，告類上帝。惟朕寡德，纘承洪緒，若涉大川，罔知攸濟。惟爾股肱爪牙之佐，文武熊羆之臣，用能弼寧晉室，輔予一人。思與萬國，共茲休慶。」於是大赦，改元。庚午，立太子紹爲皇太子，永昌元年春正月乙卯，大赦，改元。戊辰，大將軍王敦舉兵於武昌，以誅劉隗爲名，龍驤將軍沈充帥衆應之。三月，征征西將軍戴若思、鎮北將軍劉隗還衛京都。劉隗軍於金城，右將軍周禮守石頭，帝被甲徇六師於郊外。遣平南將軍陶侃領江州，安南將軍甘卓領荊州，各帥所統，以躡敦後。夏四月，敦前鋒攻石頭，周禮開城應賊，奮威將軍侯禮死之。敦據石頭，戴若思、劉隗帥衆攻之，王導、周顗、郭逸、虞潭等三道出戰，六軍敗績。尚書令刁協奔於江垂，爲賊所害。鎮北將軍劉隗奔於石勒。帝遣使謂敦曰：「公若不忘本朝，於此息兵，則天下尚可安也。如其不然，朕當歸於琅琊，以避賢路。」辛未，大赦。敦自爲丞相、都督中外諸軍、錄尚書事，封武昌郡公，邑萬戶。十一月己丑，帝崩於內殿，在位六年，時年四十七，葬平陵，廟號中宗。
孫盛《晉陽秋》曰：昔秦始皇東游，望氣者云：「五百年後，東南金陵之地有天子氣。」於是始皇改曰秣陵。吳人以爲：孫權，帝之表也。盛案：始皇游歲至權僣號四百三十七年，考之年數既不合，校之基守又非倫，豈應帝王之符而見兆於上代乎？有晉金行，奄君四海，金陵之祥，其在斯乎？且秦政東游，至是五百二十六年，所謂「五百年之後當有王者」也。又孫皓將亡，吳郡臨蕪湖，一夜草木自除，於湖邊得石函，中有小石，青白色，長四尺，廣二寸餘，上有白帝字。時人莫察其祥意者，豈中宗興五湖之徵歟？太康三年，建業有寇，餘姚人任振以《周易》筮之曰：「寇已滅矣，後三十八年，揚州當有天子。」又太安中童謠曰：「五馬浮渡江，一馬化爲龍。」永嘉大亂，王室淪覆，惟琅琊、西陽、汝南、南頓、彭城五王獲濟，至是中宗登祚。先是，歲、鎮、辰、太白四星聚於牛、鬥之間，五鐸又見於晉陵，置數玄感，若合符契焉。又初元石圖有牛繼馬後，故宣帝深忌牛氏，遂爲二榼，共一口以貯酒。帝先飲佳者，以毒者鴆其將牛金，而恭王妃夏氏通小吏牛飲，而生元帝，亦有符雲。
《世說》曰：元帝始過江，謂顧驃騎曰：「寄人國事，志常懷慚。」榮跪答曰：「臣聞王者天下爲家，是以秋毫無定處，九鼎遷洛邑，願陛下無以遷都爲念。」
又曰：元帝正會，引丞相王導登御床，王公既固辭，中宗引之彌苦。文獻曰：「使太陽與萬物同輝，臣下何以仰瞻？」
《晉書》曰：明皇帝諱紹，字道畿，元皇帝長子也。幼而聰哲，爲元帝所寵異。年數歲，嘗坐置膝前，屬長安使來，因問帝曰：「汝謂日與長安孰遠？」對曰：「長安近。不聞人從日邊來，居然可知也。」元帝異之。明日，宴群寮，又問之。對曰：「日近。」元帝失色，曰：「何乃異間者之言？」對曰：「舉目則見日，不見長安。」由是益奇之。建興初，拜東中郎將，鎮廣陵。元帝爲晉王，及即帝位爲皇太子。性至孝，有文武才略。永昌元年閏月己丑，元帝崩。庚寅，太子即皇帝位，大赦。尊所生荀氏爲皇太后。大寧元年三月戊寅朔，改元，臨軒，停饗宴之禮，縣而不樂。二年夏五月，王敦矯詔拜其子應爲武衛將軍，兄含爲驃騎大將軍。帝所親信常從督公乘雄、冉曾幷爲敦所害。六月，敦將舉兵內向，帝密知之，乃乘巴滇駿馬微行，至於湖，陰察敦營壘而出。軍士疑帝非常人。又敦晝寢，夢日環其城，驚起曰：「此必黃須鮮卑奴來也。」帝母荀氏，燕代人，帝狀類外氏，須黃，敦故謂帝雲。於是使五騎物色追帝。帝亦馳去，僅以獲免。秋七月壬申朔，敦遣其兄含及錢鳳、周撫、鄧岳等水陸五萬，至於南岸。溫嶠移屯水北，燒朱爵桁，以挫其鋒。帝躬帥六軍，出次南堂。至癸酉夜，募壯士，遣將軍段秀、中軍司馬曹渾、左衛參軍陳嵩、鍾寅等甲卒千人渡水，掩其未備，平旦，戰于越城，大破之，斬其前鋒將何康。王敦憤惋而死。三年春二月戊戌，復三族刑，惟不及婦人。三月戊辰，立皇太子衍爲皇太子，大赦，增文武位二等，大酺三日，賜鰥寡孤獨帛，人二匹。閏八月壬午，帝不豫，召太宰、西陽王義，司徒王導，尚書令卞壼，車騎將軍郤鑒，護軍將軍庾亮，領軍將軍陸曄，丹陽尹溫嶠幷受遺詔，輔太子。戊子，帝崩於東堂。在位三年，時年二十七，葬武平陵，廟號肅祖。
《晉陽秋》曰：明帝文武鑒斷，初在東宮，敬禮賢士，昵近明德。自王導、庾亮、溫嶠、桓彝、阮放皆見親侍，分好綢繆，雅好辭章，談論辯，明理義。與二三君子幷著詩論，粲然可觀。於時，東宮號爲多士。王敦既平，思求民瘼，詔尚書令、僕射、尚書曰：「吾饑於餐直言，渴於求亮正，想諸君達此懷矣。予違汝弼堯舜之相君臣，吾雖虛暗，庶不距逆耳之談。稷契之任，諸君居之矣。望共勖之！」
《世說》曰：晉明帝欲起池台，元帝不許之。明帝爲太子，好養武士，夕中作池，比曉便成，即今謂太子池是也。
《晉書》曰：成皇帝諱衍，字世根，明帝長子也。大寧三年三月戊辰，立爲皇太子。閏月戊子，明帝崩。己丑，太子即皇帝位，大赦，增文武位二等，賜鰥寡孤老帛，人二匹，尊皇后庾氏爲皇太后。秋七月癸卯，皇太后臨朝稱制。咸和元年春二月丁亥，大赦，改元，大酺五日，賜鰥寡孤老米，人二斛。二年十一月，豫州刺史祖約、曆陽太守蘇峻等反。十二月辛亥，蘇峻使其將韓晃入姑孰，屠蕪湖。三年二月庚戌，峻至於蔣山。假領軍將軍卞壼節，六師及峻戰於西陵，王師敗績。丙辰，峻攻青溪柵，因風縱火，王師又大敗。尚書令、領軍將軍卞壼，丹陽尹羊憲，黃門侍郎周導，廬江大守陶瞻幷遇害，死者數千人。庾亮又敗於宣陽門內，遂攜其諸弟與郭默、趙裔奔尋陽，於是司徒王導、右光祿大夫陸曠、荀崧等衛帝於太極殿，太常孔愉守宗廟。賊乘勝麾戈接於帝座，突入太后後宮，左右侍人皆見掠奪。是時大官惟有燒餘米數石，以供禦膳。百姓號泣，震響都邑。丁巳，峻矯詔大赦，又以祖約爲侍中、太尉、尚書令，自爲驃騎將軍、錄尚書事。五月乙未，峻逼遷天子於石頭，帝哀泣升車，宮中慟哭。峻以倉屋爲宮。九月戊申，司徒王導奔於白石。庚午，陶侃使督護楊謙攻峻於石頭。溫嶠、庾亮陣於白石，竟陵太守李陽拒賊南偏。峻輕騎出戰，墜馬，斬之，衆遂大潰。賊黨復立峻弟逸爲帥。四年二月，大雨霖。丙戌，諸軍攻石頭。李陽與蘇逸戰於祖浦，陽軍大敗。建威長史滕含以銳卒擊之，逸等大敗。含奉帝御於溫嶠舟，群臣頓首號泣請罪。丁亥，大赦。時大兵之後，宮闕灰燼，以建平園爲宮。甲午，蘇逸以萬餘人自延陵湖將入吳興。乙未，將軍王允之及逸戰於漂陽，獲之。咸康元年春正月庚午朔，帝加元服，大赦，改元，增文武位一等，大酺三日，賜鰥寡孤獨不能自存者米，人五斛。二月，揚州諸郡饑，遣使賑給。八年夏六月庚申，帝不豫，詔曰：「朕以眇年，獲嗣洪緒，托於群公之上，於茲十有八年。未能闡融政道，剪除逋祲，夙夜戰兢，匪遑寧處。今遘疾殆不興，是用震悼於厥心。年齡眇眇，未堪艱難。司徒、琅琊王岳，親則母弟，體則仁長，君人之風，允塞時望。肆爾群公卿士，其輔之以祇奉祖宗明祀，協和內外、允執其中，嗚呼，敬之哉！無墜祖宗之顯命。」壬辰，引武陵王晞、會稽王昱、中書監庾冰、中書令何充、尚書令諸葛恢受顧命。癸巳，帝崩於西堂，在位十七年，時年二十二，葬興平陵，廟號顯宗。
