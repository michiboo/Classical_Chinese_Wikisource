
《漢書》曰︰王式，字翁思，東平人。爲昌邑王師。昭帝崩，昌邑王嗣立，以行淫亂廢，昌邑群臣皆下獄。治事使者責問曰︰「師何以無諫書？」式對曰︰「臣以《詩》三百五篇朝夕授王，至於忠臣孝子之篇，未嘗不爲王反復誦之。臣以三百五篇諫，是以無諫書。」使者以聞，亦得減死論。
《後漢書》曰︰皇太子強求乞自退，封東海王，故重選官屬，以杜林爲王傅，從駕南巡狩。時諸王傅數被引命，或多交遊，不得應詔，惟林守慎，有召必至。餘人雖不見譴，而林特受賞賜；又辭不敢受，帝益重之。
《吳志》︰是儀字子羽，北海營陵人也。南、魯二宮初立，儀以本職領魯王傅。儀嫌二宮相近切，乃上疏曰︰「臣竊以魯王天挺懿德，兼資文武，當今之宜，宜鎮四方，爲國藩輔。宣揚德美，廣耀威靈，乃國家之良規，海內所瞻望。但臣言辭鄙野，不能究盡其意。愚以二宮宜有降殺，正上下之序，明教化之本。」書三四上。爲傅盡忠，動輒規諫；事上勤，與人恭；不治産業，不受施惠，爲屋舍才足自容。鄰家有起大宅者，權出望見，問起大室者誰，左右對曰︰「似是儀家也」。權曰︰「儀儉，必非。」問果他家。其見知信如此。
《唐書》曰︰丘悅，河南陸渾人，亦有學業。景龍中爲相王府掾，與文學韋利器、典簽裴耀卿俱爲王府直學士。睿宗在藩，甚重之，官至岐王傅。開元初卒。撰《三國典略》三十卷行於時。
《晉中興書》曰︰謝尚，字仁祖，司徒左西屬，爲會稽王友。
《北史》曰︰蕭大圜除滕王逌友，逌嘗問大圜曰︰「吾聞湘東王作《梁史》，有之乎？餘傳乃可抑揚，帝紀奚若隱則非實，記則攘羊？」對曰︰「言之者妄耳！如使有之，亦不足怪。昔漢明爲世祖紀，章帝爲顯宗紀，殷鑒不遠，足爲成例。且君子過如日月之蝕，彰於四海，安得而隱之？如有不彰，亦安得不隱？蓋子爲父隱，直在其中；諱國之惡，抑又禮也。」逌乃大笑。
《殷浩別傳》曰︰會稽王少著名譽，友學之奉，必極有德，以浩爲友。
《山公啓事》曰︰近啓修武令劉訥補南陽王友。詔曰︰「友誠宜得有益者，然以長吏治民，不宜屢易爲疑，令散人無依仰。」又啓︰「今者職散中誠自有人，然劉訥才志外內非稱，臣以爲宜蒙此者，是以啓及，不審固可用不？」詔︰「可爾所啓。」
《隋書》曰︰楊汪，字元度。勤學，專精《左氏傳》，通《三禮解》，補周冀王侍讀。王甚重之，每曰︰「王侍讀德業優深，孤之穆生也。」
《唐書》曰︰姚思廉初爲代王侍讀。屬義師入京城，時府寮駭散，惟思廉侍王，不離其側。義師入殿門，思廉謂之曰︰「唐公舉兵，本匡王室，卿等不宜無禮於王！」衆服其言，於是布列階下。須臾太宗至，聞而義之，許其扶王至順陽閣下，泣拜而去。觀者咸嘆曰︰「忠烈之士也。仁者有勇，此之謂也！」太宗居藩，引爲文學。及親征徐圓朗，思廉時在洛陽，太宗嘗從容言及隋亡之事，慨然嘆曰︰「姚思廉不懼兵刃，以明大節，求諸古人，亦何以加也！」因寄物百段，遺其書曰︰「想卿節義之風，故有斯贈。」
《魏志》曰︰中山恭王褒，每讀書，文學左右常恐以精力爲病，數諫止之，不能廢也。文學阮輔相與言曰︰「受詔察王舉措，有過當奏；及有善，亦宜以聞。」遂共表陳褒美。褒聞之大驚，責讓文學曰︰「修身自守，常人之行耳，而諸君以上聞，適增其負累也。」
《晉書》曰︰鄭袤。魏武帝初封諸子爲侯，精選賓友，袤與徐�俱爲臨淄文學。
《晉諸公贊》曰︰扶風王，年八歲，聰明善詩賦，中表奇之，魏烈祖以爲齊王芳文學。
《長沙耆舊傳》曰︰太尉李公，時爲荊州刺史，下辟書︰「夫采名珠求之於蚌，欲得名士求之文學。或割百蚌不得一珠，不可舍蚌求之於魚；或百文學不出奇士，不可舍文學求之於斗筲也。由是言之，蚌乃珠之所藏，文學亦士之場矣。」
《東觀漢記》曰︰吳祐，字季英，陳留人。遷膠東相，政惟仁簡，以身率物，民有相爭訴者，輒閉閣自責，然後科其所訟，以道譬之。或身到閭里，重相和解。自是之後，爭隙省息，吏民不欺。
又曰︰魯平，字叔陵，拜趙相。爲政尚寬惠禮讓，雖有官，不廢教授，門人常有數百。關東號曰︰「五經復興魯叔陵。」
《後漢書》曰︰「張禹遷下邳相。徐縣北界有蒲陽坡，〈《東觀記》曰︰坡水廣二十里，徑直百里，在道西。其東有田可萬頃。坡與陂同。〉傍多良田，而湮廢莫修。禹爲開水門，通引灌溉，遂成熟田數百頃。勸率吏人，假與種糧，親自勉勞，遂大收穀實。鄰郡貧者歸之千餘戶，室廬相屬，其下成市。後歲至墾千餘頃，人用溫給。
又曰︰趙諮應召，復拜東海相。之官，道經滎陽。令敦煌曹暠，諮之故孝廉也，〈諮爲敦煌太守時，暠薦爲孝廉。〉迎路謁候，諮不爲留。暠送至亭水次，望塵不及，謂主簿曰︰「趙君名重，今過界不見，必爲天下笑！」即棄印綬，追至東海。謁諮畢，辭歸家。其爲時人所貴若此。
謝承《後漢書》曰︰東郡趙諮爲東海相，人遺其雙枯魚啖之，二歲不盡，以儉化俗。
《魏志》曰︰初，曹公爲兗州，以東平畢諶爲別駕。張邈之叛也，邈劫諶父母弟妻子；公謝遣之，曰︰「卿老母在彼，可去！」諶頓首無二心，公嘉之，爲之流涕。既出，遂亡歸。及邈敗，生得諶，衆爲諶懼，公曰︰「夫人孝於其親者，豈不亦忠於君乎！吾所求也。」以爲魯相。
又曰︰太祖，光和末，黃巾起，拜騎都尉，討潁川賊，遷爲濟南相。國有十餘長吏，多阿附貴戚，贓污狼籍，於是奏免其八，禁斷淫祀，奸宄逃竄，郡界肅然。
《蜀志》︰劉備領平原相。郡民劉平素輕先主，恥爲之下，使客刺之。客不忍刺，語之而去，其得人心如此。
《晉書》曰︰文帝輔政，阮籍常從容言於帝曰︰「平生曾游東平縣，樂其風土。」帝大悅，即拜東平相。籍乘驢到郡，壞府舍屏障，使內外相望，法令清簡，旬日而還。
又曰︰阮神遷平原相。時襄邑衛京自南陽太守遷於河內，與神俱拜，帝望而嘆曰︰「二千石皆若此，朕何憂乎？」
《九州春秋》曰︰孔融爲北海相，一朝殺五部督郵。
《會稽典錄》曰︰駱俊，字孝遠，烏傷人。孝靈皇帝擢拜陳相。汝南葛陂盜賊幷起，陳與接境，四面受敵。俊厲吏民爲之保障，出倉見�以贍貧民，鄰郡士庶咸往歸之，身捐俸祿給其衣食。民有産子，常敕主者厚致米肉，生男女者輒以駱爲名。
《漢書》曰︰龔遂，字少卿，山陽人。以明經爲官，至昌邑郎中令，事王賀。賀動作多不正，遂爲人忠厚，剛毅有大節，內諫諍於王，外責傅相，引經義，陳禍福，至於涕泣，謇謇無已。面刺王過，王至掩耳起走，曰︰「郎中令善愧人。」及國中皆畏憚之。王又與騶奴宰人游戲飲食，賞賜無度，遂入見王，涕泣膝行，左右侍御者皆出涕。王曰︰「郎中令何爲哭？」遂曰︰「臣痛社稷之危也！」
又曰︰周勃等共誅諸呂，迎代王。郎中令張武等議皆曰︰「不可信，願稱疾無往，以觀其變。」中尉宋昌進曰︰「群臣之議皆非，願大王勿疑也。」代王遣後薄昭見勃，勃等俱言所以迎立王者，昭還報信矣。王笑謂宋昌曰︰「果如公言。」乃令宋昌驂乘，張武等乘傳詣長安，群臣奉法駕代邸。皇帝即日夕入未央宮，夜拜宋昌爲衛將軍，領南北軍，張武爲郎中令，行殿中。
《續漢書》曰︰皇子封王，其郡爲國。每國置郎中令一人，秩千石，掌王大夫、郎中、宿衛官也。
《魏志》曰︰袁渙爲魏國郎中令。及卒，太祖爲之流涕，賜�二千斛，一教「以太倉�千斛賜郎中令家」，一教「以垣下�千斛與卿家」，外不解其意。教曰︰「以太倉�者，官法也；以垣下�者，親舊也。」
《晉中興書》曰︰顧榮。時在洛者，惟陸機、陸�及榮，惟三人而已。機、�雖有才藻，不及榮也。以南土秀望，補吳王郎中令。
沈約《宋書》曰︰宋國初建，當置郎中令。高祖難其人，謂傅亮曰︰「今用郎中令，不可減袁曜卿也。」既而曰︰「吾得其人矣。」乃以王惠居之。
《續搜神記》曰︰會稽朱弼爲王國郎中令，營立第舍，未成而卒。同郡謝子木代其事，以弼死亡，乃定簿書，多張功費，長百餘萬，以其贓誣弼，而實入子木。子木夜寢，忽聞有人道弼姓字者，俄頃而到子木堂前，立謂之曰︰「卿以枯骨腐肉專可得誣！當以某日夜更相書。」言終，忽然不見。
陸機《詣吳王表》曰︰臣本吳人，靖居海隅。朝廷欲抽引遠人，綏慰遐外，故太傅所辟，殿下東到淮南，發詔以臣爲郎中令。
《史記》曰︰魯申公弟子爲博士十餘人。孔安國至臨淮太守，徐偃爲膠西中尉，其治官皆有廉節，稱其好學。
《漢書》曰︰鄭當時，字莊，陳人也。稍遷爲魯中尉。
又曰︰梁孝王招延四方豪傑。齊人公孫詭多奇計，初見日︰「王賜千金。」官至中尉，號曰「公孫將軍。」
《續漢書》曰︰清河王小心恭孝，特見親愛。後諸王就國，鄧太后詔特清河國置中尉內史，賜乘上御物焉。
《漢舊儀》曰︰帝子爲王，王國置太傅、相公、尉各一人，秩二千石，以輔王。
《三輔決錄》曰︰淮陽憲王，宣帝愛子，器異其才，欲以爲嗣。王恃寵自驕，天子乃用韋玄成爲中尉，以輔導之。受詔，與蕭望之等論五經同異於石渠閣。
《邵氏家傳》曰︰邵弘，字德裕。時景帝爲琅琊王，詔書高選官屬，請君爲中尉。君爲人體素方嚴，儀容甚偉，雖私門接對，僮僕儼然，不厲而威，王甚憚焉。王常侯君晝息，身隨使者潛至君舍，令使者進曰︰「王有令。」君徐理鬢冠履，俯伏盡禮，然後讀之。王與使者群立瞻聽，爲之嘆息曰︰「古人稱不愧於屋漏，其邵中尉乎？吾反逆詐以試長者，豈不陋哉！」王虛心受納，欣宴言話，晝夜無休。君乃上書諫王，王讀三四，瞿然失色，後謂左右曰︰「思邵中尉之言，使人於今毛竪。」
《漢書》曰︰龔舍，字君倩，少好學，明經。楚王入朝，聞舍高名，聘爲常侍。不得已，隨王歸國。
《晉春書》曰︰甘卓，字季思。察孝廉，爲吳王宴常侍。
王隱《晉書》曰︰孫秀，琅琊國書佐，爲趙王倫國侍郎。
桓譚《新論》曰︰宣帝元康、神爵之間，丞相奏能鼓雅瑟者，渤海趙定、梁國龍德，召見溫室，拜爲侍郎。
《漢書》曰︰張湯爲御史大夫，爲三長史朱買臣等所譖。帝遣杜周詰湯，湯欲對，周曰︰「君爲大臣，今被責詰，何用對爲？」於是自殺。臨死上書曰︰「譖臣者，三長史也。」帝追惜湯，悉誅三長史。
又曰︰趙充國從貳師將軍擊匈奴，身被二十餘瘡。武帝視而嗟嘆，遷車騎長史。
《晉書》曰︰劉輿爲魏郡太守，東海王越將召之，或曰︰「輿猶膩也，近則污人。」及至，越疑而御之。輿密視天下兵簿及倉庫、牛馬、器械、水陸之形，皆默識之。是時軍國多事，每會議，自潘滔以下，莫知所對。輿既見越，應機辯畫，越傾膝酬接，即以爲左長史。
又曰︰劉輿爲東海王越左長史。越既秉政，時賓客滿筵，文案盈幾，遠近書記，日有數千，終日不倦，或以夜繼之，皆人人歡暢，莫不悅附。命議如流，酬對款備，時人服其能，比之陳遵。時稱越府有三才︰潘滔大才，劉輿長才，裴邈清才。
《晉中興書》曰︰王獻之，少有清譽，亦善隸書。後將軍謝安請爲長史，甚欽愛之。
又曰︰薛兼，字令長，與同郡紀瞻等初入洛，張華嘆曰︰「皆南金也。」屢遷至丞相右長史，兼恪勤王事，以佐祿秩優泰，每約損辭讓，以周貧而已。
《宋書》曰︰阮萬齡，陳留尉氏人。萬齡少知名，自通直郎爲孟昶建威府長史。時袁豹、江夷相繼爲昶司馬，時人謂昶府有三素。
《齊書》曰︰庾杲之出爲王儉衛軍長史，時人呼儉府爲入芙蓉池。
又曰︰陸慧曉爲晉熙王冠軍長史。慧曉曆輔五政，治身清肅，僚佐以下造請，起送之。或謂慧曉曰︰「長史貴重，不宜妄自謙屈。」答曰︰「我性惡人無禮，不容不以禮處人。」
又曰︰陸慧曉遷右長史。時陳郡謝朏爲左長史，府公竟陵王子良謂王融曰︰「我府二上佐，求之前世，誰可爲比！」融曰︰「兩賢同時，便是未有前例。」
崔鴻《十六國春秋·後趙錄》曰︰張躍，字世淵，清河東武城人也。學敏才達，雅善清談，石勒偉其儀辨，拜世子衛軍長史。敕世子曰︰「張長史，人之表範，汝其師之。」
《後魏書》曰︰張袞，字洪龍，上谷沮陽人也。好學有文才，太祖爲代王，遷爲左長史。決策幃幄，太祖器之，禮遇優厚。
《南史》曰︰孔覬除安陸王子綏後軍長史。性使酒恃氣，每醉輒彌日不醒，僚類間多所淩忽，尤不能曲意，權幸莫不畏而嫉之。居常貧罄，無有豐約，未嘗開懷。爲府長史，典簽，諮事不呼前，不敢前；不令去，不敢去。雖醉日居多，而曉明政事；醒時判決，未嘗有壅。衆咸雲︰「孔公一月二十九日醉，勝他人二十九日醒也。」孝武每欲引見，遣人覘其醉醒。
《隋書》曰︰衛玄初仕，周武帝親總萬機，拜益州總管府長吏，賜以萬釘寶帶。
《唐書》曰︰和元祐爲千牛衛長史。先是元祏獻詩十首，其詞猥陋，皆寓言嬖倖而意及兵戈，韋氏命拘於大理而將戮。月餘而韋氏就誅，其詩若合符讖，故上聞而拜之。
《魏武故事·載令》曰︰府長史王必，是吾披荊棘時吏也。忠能勤事，心如鐵石，國之長吏也。蹉跌久不辟之，舍騏驥而不乘，焉惶惶而更求哉？今故教辟之。
《陶氏家傳》雲︰猷，字恭豫。王導以君江東俊望，請爲右軍長史。君恪勤王事，每當朝日，恆夙興就路。及到府門，輒先衆僚。爲人美容止，善談論，亦以此見稱當世焉。
《左傳》曰︰季氏以公鉏爲馬正，〈馬正，家司馬也。〉慍而不出。閔子馬見之，〈閔子馬，閔馬父也。〉曰︰「子無然。禍福無門，惟人所召。爲人子者，患不孝，不患無所。〈所，位處也。〉恭敬父命，何常之有？」〈言廢置在父無常位。〉公鉏然之。恭敬朝夕，恪居官次。
《家語》曰︰《鄉射》曰︰「孔子觀於鄉射，於是退而與門人習射於矍相之圃，蓋觀者如堵墻焉。射至於司馬，使子路執弓矢出延射者。〈子路爲司馬，故射立於子路，使出延射。〉
《魏略》曰︰諸葛誕伐吳，戰於東關，上欲速進軍，司馬王儀諫曰︰「吳賊必有伏，宜持重，不可進。」上不聽，果爲吳人所覆。儀曰︰「今日之敗，誰當其咎？」上曰︰「司馬欲委罪孤耶！」遂法儀。
《晉書》曰︰石苞爲景帝中護軍司馬。宣帝聞苞好色薄行，以讓帝，帝答曰︰「苞雖細行不足，而有經國才略。夫廉貞之士，未必能經濟世務。是以齊桓忘管仲之奢僭，而錄其匡合之大謀；漢高舍陳平之污行，而取其六奇之妙算。苞雖未可以上儔二子，亦今日之選也。」懿乃止。
《晉陽秋》曰︰晉陵人韋�。桓修令於坐相劉裕，仕官當至州不？�雲︰「劉粗是有相人，當不失邊州刺史。」既出，私於裕曰︰「卿大有貴相，向不敢極言耳！」裕惡其言末略，答曰︰「卿狂言！驗當相用爲司馬。」義旗後數年，�見裕，訴曰︰「周成不負桐葉之信，公不應忘司馬之言。今不希鎮軍府，聞護軍司馬缺，願賜卒恩。」裕美而用之。
《晉中興書》曰︰中宗爲安東將軍，鎮下邳。請王導爲司馬，軍國之事，無不諮訪。中宗遷鎮建康，導爲司馬，委以政事。於時朝野傾心，號曰「仲父導。」忠於事上，達於從政，以百六之弊，寄寓江左。爲治之本，務在清靜。
沈約《宋書》曰︰羊徽被遇於高祖，高祖謂諮議參軍鄭鱗之曰︰「羊徽一時美器，世論猶在，兄後恨不識之。」撥補右將軍劉蕃司馬。
《後魏書》曰︰辛祥爲幷州平北府司馬。有白璧還兵藥道顯被誣爲賊，官屬推據，咸以爲然。祥曰︰「道顯面有悲色，察獄以色，其此之謂乎？」苦執申之。月餘，別獲真賊。
《世說》雲︰謝奕爲桓宣武荊州司馬。奕既上，猶推布衣之交，在溫坐岸幘嘯詠無異常日，宣武每曰︰「我方外司馬也。」奕醉溫於許，主避之，主每曰︰「君若無狂司馬，我何由得相見。」
