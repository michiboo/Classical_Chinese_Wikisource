
《隋圖經》曰：大伾山，按《書》雲「至於大伾」。又名青檀山，今名黎陽東山。
劉澄《山川記》云：黎，國也。《詩序》云：「黎侯寓於衛，衛以中露，泥中二邑處之。」以國名也。
又，張揖云：成皋山是大伾山，即謬矣。
《隋圖經》曰：枉人山，俗名上陽三山，或雲，紂殺比干於此山，因得名。古凡伯國之地也。
《山海經》曰：鮒鰅山，顓頊葬其陽，九嬪葬其陰，四蛇衛之。鮒鰅山者，蓋今廣陽山之別名也。
《郡國志》曰：顓頊所葬，俗名青冢山焉。
《水經注》曰：天門，注曰：謂之百家岩，下可容百家，故以爲名。山有石穴，狀如門，才得通人。自平地東南入，便至天井。
《十道志》曰：蘇門山，一曰蘇嶺，俗又名五岩山。《魏氏春秋》云：即阮籍見孫登長嘯，有鳳凰集，登隱之處。故號登爲蘇門先生。
《郡國志》曰：晉陽萬穀根山，即羊腸阪也。
皇甫謐云：羊腸塞，在龍山西，即晉陽西北，古西河上郡關於此。隋煬帝大業四年經此幸汾陽，改名深谷嶺。
《十二州志》云：晉陽有羊腸，蟠曲在其西北九十里也。
又《隋圖經》曰：失山去萬穀根山二十里，頭上有石墟，魏太武避暑之所，羊腸阪在焉。
《後魏興國土地記》曰：太原郡山，有石室，方丈四尺，四壁有篆字，人莫之識。
《隋圖經》曰：嬰山，爲幷州之主。
又曰：牢山，在太原縣東北。
《後魏書》曰：劉聰遣子粲襲據晉陽，猗廬救之，遂獵於壽陽牢山陽，檢閱皮肉，山爲之赤也。
《幷州記》曰：介山，一名橫嶺。
《左傳》曰：僖二十四年，晉侯賞從亡者，介之推不及祿，遂與母偕隱而死。晉侯求不獲，以綿上田封之。以志吾過，且旌善人。杜注曰：西河介休縣南有地，名綿上也。
《郡國志》曰：靈石縣有靜岩山，在東北二十里，即太岳也。下有五龍泉，即文公封介子推綿上之田是也。
《水經注》曰：河水南經比屈縣故城西，十里有風山，上有穴如輪，風氣蕭瑟，習常不止。當其沖飄也，而略無生寒草，蓋常不定，衆風之門故也。
《水經注》曰：管涔山，汾水所出，土人亦云箕管山，見多菅草，或以爲名，又爲管子山。
《前趙錄》云：劉元海族子曜，嘗隱避於管涔之山，夜忽有二童子入，跪曰：「管涔王使小臣奉謁趙皇帝。」獻劍一口置前，再拜而去。以燭視之，劍長二尺，光輝非常，背有銘雲「神劍」。服禦除衆毒，曜遂服之，隨時變爲五色也。又有三城堆，故縣城於此置也。又有汾陽宮，隋大業四年置，隋末廢也。又有汾水出山陽。
《山海經》云：管涔之山，汾水出焉，西流至於河。
《十二州記》云：汾水出周五縣之燕京山。蓋管涔之異名也。
《水經注》曰：五臺山，其山五巒巍然，故曰五台。晉永嘉三年，雁門郡人五百餘家，避亂入此山，見山中人爲先驅，因而不返，遂寧岩野，往還之士稀有望見其村居者，至詣尋訪，莫知所在，故俗人以爲仙者之都矣。中台之山，山頂方三里，西北陬有一泉水不流，謂之太華泉，蓋五台之層秀。《仙經》云：「此山名爲紫府，仙人居之。」其九台之山，冬夏常冰雪，不可居，即文殊師利常鎮毒龍之所。今多佛寺，四方僧徒善信之士，多往禮焉。
《隋圖經》曰：西河謁泉山，一名隱泉山，有石室，子夏退居之所。
《水經注》曰：謁泉山，俗雲陽雨愆時，謁禱是應，故得其名。
《郡國志》曰：懸瓮山，一名龍山，亦名結絀山。多鮆魚，食之不驕。晉水出焉。又有象山。《前趙錄》云：「劉聰征劉琨不克，略晉陽，逾象山而歸也。」又汾水自陽曲縣界流入，南過晉陽縣，晉水從縣南流注之。又有洞過水西入於汾，晉水下口也。又有晉祠。《水經注》曰：「沼西際山枕水，有唐叔虞祠。水側有涼堂，晉川之中，最爲勝處。」
姚最《序行記》云：高詳天保年中，大修樓觀。
李穆叔《趙記》曰：轑陽東北有五指山，岩石孤聳，上有一手一足之跡，厥大如箕，指數俱全。
又《郡國志》云：北齊宣王遣人量之，長七尺。
又《十六國春秋》云：石勒當生之時，此山上草木皆爲鐵騎之形。
《冀州圖經》曰：紇真山，在城東北，登之望桑乾代郡，數百里內宛然。
又《郡國志》云：望之數百里內，夏恆積雪，故彼人語曰：「紇真山頭涼死雀，何不飛去生處樂？」又有神泉，人歌曰：「紇真山頭有神井，入地千尺絕骨冷。」是山北十里，有白登山。
《冀州圖經》曰：元姬山，在馬邑。《後魏書》云：「道武侍人姓李，善謳歌，死葬此山，魏主思之，樂府爲之曲，其曲存焉。」
《冀州圖經》曰：白登山，在定襄縣東北，漢高所困之處，上有台，因山爲名。
《冀州圖經》曰：火山，在定襄縣西五里。
《水經注》曰：西溪水，源出火山，山上有火井，南北七十步，深不見底，炎熱上升，常若雷之發響，以草爨之，則煙騰火發。其山一名焚台，井東五六尺，有湯井，井廣輪與火井相狀，熱勢亦同。東有火井祠，歲時祀之。井北百步，有東西穀，廣十許步。南岸下有風穴，厥大容人，其深不測，而穴中肅肅常有微風，雖三伏亦凜冽。
《隋圖經》曰：河東都三山，即舜所耕曆山也。《禹貢》所謂「壺口雷首至於太岳。」壺口山在慈州，太岳在晉州，雷首在河東界。此山有九名，謂曆山、首山、薄山、襄山、甘棗山、渠豬山、獨頭山、陑山等名。又湯伐桀，升自陑之所。
《隋圖經》曰：稷山，在絳郡，後稷播百穀於此山。亦《左氏傳》謂「晉侯治兵於稷，以略狄土」，是此也。
《後魏書》曰：高涼山，隋以後又爲稷山。
《隋圖經》曰：霍山，在洪洞縣東北，霍水出焉。
《水經注》云：發源成潭，潭闊七十步，而不測其深。
《爾雅》云：霍山之珠玉焉。
又有聖人崖，崖有七穴相通。
又《水經注》云：霍山，北有雀鼠穀，其間道隘，水左右悉結偏梁閣道，累石成路，俗謂之魯班橋也。
《隋圖經》曰：平山，在平陽，一名壺口山，《尚書》謂「壺口治梁及岐」，即此也。今名姑射山，在縣西，平水出其下。
又《山海經》曰：憲山之南三百里，有姑射山。
《冀州圖經》云：西入文成郡，以山爲界。
又《莊子》云：「堯見姑射神人，杳然喪其天下。」即是此山也。
《山海經》曰：上黨發鳩山，多柘木，有鳥狀如烏而文首、白喙赤足，名曰精衛，其鳴自相呼。雲炎帝女東游溺海化鳥，今猶銜石以填之。
《道書福地記》曰：抱犢山，在上黨東南，高七丈，有石城，高十丈，方一里，東南角有草名玉照下枝，冬生花，高五六尺，味頗甘。取其末服之，方寸七，日三不饑。宜五穀，多食物，無惡毒，寇賊不至。
《玉匱》云：抱犢山東北，去恆山之南數百里，雲南有穴。行三百里，出美陽縣西七十里，名洞口。
又《隋圖經》曰：卑山，今名抱犢山。四面危絕，山頂有二泉。後魏葛榮亂，百姓抱犢上山，因以名之也。
《隋圖經》曰：房山，嶺上有王母祠，甚靈。俗號爲王母山。
《後漢書》曰：章帝永和三年幸趙，祠房山，即謂此山也。在縣西北十里，濊水出焉。亦謂石臼水，又謂之鹿水。出行唐東，入博陵，謂之木刀溝，一謂袈裟水，又從此過石童山，南流入滹沱河。
《前燕錄》曰：慕容雋時，房山王母祠前大樹自拔，根下得玉圭璧八十三顆，光色稍奇雋，以爲岳神之命，以太牢祭之。每祠有一虎來往祠側，性頗馴，狎而不害於物。
《隋圖經》曰：韓信山圓峻，俗呼爲韓信台，又呼爲土門口。西入井陘，即向太原路，是此也。又有韓信城，信破趙，駐軍於此。
《山海經》曰：湯山，湯水出焉。此湯能愈疾，爲天下最。
又按《隋圖經》云：湯後側岩上有石室一，戶無塵穢，俗號曰聖人室，下經銅馬廟，有碑題雲「漳河神壇」是也。
李公緒記曰：柏仁縣有幹山、言山，《衛詩》云：「出宿於幹，飲餞於言。」是此也。
《九州要記》曰：黑子昔居汲郡黑山，采茯苓餌，五百歲或老或少。
又《魏志》曰：漢獻帝初平二年，黑山賊於毒、白繞、睦固等十萬餘衆，以掠魏郡也。又雲一名青山。
《列仙傳》曰：犢子鄴人，在黑山，常牽一黃犢來過鄴城沽酒，陽都女見悅之，遂留相奉，陽都女生而連眉，即此者也。
《土地十三州志》云：黑山險，爲逋逃幽藪。
《隋區宇圖志》云：周太祖諱黑，因改黑山爲青山也。
《隋圖經》曰：雷公山，耆老傳曰，魏時黑山郡盜張燕等，不立君長，直以名號爲稱，多髯者謂之羝公，大聲者謂之雷公。時雷公賊保此山，因以爲名。
《隋圖經》曰：鼓山亦名塗山。
《宋永初古今山川記》云：鼓山，如石鼓形二所，南北相當，二鼓相去十里。
《冀州圖經》云：鄴城西有石鼓，鼓自鳴，即有兵。《魏都賦》云：「神鉦迢遞於高巒」是也。高齊末，此鼓鳴，未幾雲鄴城有兵而齊滅。隋文季年又鳴，聞數百里也。
《隋圖經》曰：隆慮山，一名林慮，蓋隋縣西二十里。山有三峰：南第一峰名仙人樓，高五十丈，下有黃花穀，北岩出瀑布，水注成池。黃花穀西北有洞穴，去地十餘仞，下有小山孤竦，謂之玉女台，高九百丈。其山北一峰名舉峰，其北有偏橋，即抱犢山也。南接太行，北連恆岳。
又按《顔修內傳》曰：橋順，字仲産，有二子，曰璋，曰琮，師事仙人盧子基於隆慮山棲霞穀，教二子清虛之術，服飛龍藥一丸，十年不饑。
魏文帝詩曰：「西山有雙童，不饑亦不食。」謂此也。
《隋圖經》曰：鮮卑山，在柳城縣東南。
崔鴻《十六國春秋》曰：慕容廆先代居遼左，號曰東胡，其後雄昌，與匈奴爭盛。秦漢之際，爲匈奴所敗，分保鮮卑山，因復以山爲號也。棘城之東，塞外又有鮮卑山，在遼西之西北一百里，與此異山而同號。
《地理志》云：大碣石山，在右北平驪城西南，王莽改曰碣石也。漢昭帝亦常登之以望巨海，而勒其石。今於此枕海有石如埇道數十里。當山頂有之大石如柱形，往往而見，立于海之中，潮水大至，及潮波退，不動不沒，不知深淺，世名之天橋柱也。狀若人造，亦非人力所就。韋昭亦指此以爲碣石也。
《郡國志》曰：白狼山，一曰鹿首山。魏武於此逢獅子處。
《隋圖經》曰：鳴鶏山，在懷戎縣東北，本名磨笄山。昔趙襄子殺代王，其夫人曰：「代已亡矣，吾將何歸？」遂磨笄于山而自殺。代人憐之，爲立祠焉。因名其山爲磨笄山。每夜有野鶏群鳴於祠屋上。故亦謂爲鳴鶏山。
《後魏輿地圖風土記》曰：潘城西北三里有曆山，形似覆釜，故因以名之。其下有舜祠、瞽叟祠存焉。
《山海經》曰：川喬山有黃帝祠，大荒內有軒轅台，射者不敢西向，畏軒轅故也。
梁湘東王《臨終詩》云：寂寥千載後，誰畏軒轅台。
《山海經》曰：大翮山小翮山，有王仲廟。仲字次仲，年小入學而遠，常先到，其師怪之，謂不歸。使人候焉，實在家。等輩常見次仲捉一小棘木，長三尺餘，至著屋間，欲取輒不見。及年弱冠，變蒼頡舊文爲今隸書。秦始皇時，官務繁多，次仲爲文簡略，赴急用之大嘉，使征不至，始皇大怒，詔檻車送之。次仲吟詠，化爲大鳥出車外，翮然高飛，徘徊長引，至於西門山落二翮，因名之也。
《隋圖經》曰：飛龍山，又名封龍山。
《十六國春秋·前趙錄》云：王俊遣祁弘率鮮卑討石勒，戰于飛龍山下，勒師大敗。
酈元《水經注》云：汶水東經飛龍山北。
又《趙記》云：每歲有疾風雹雨東南而行，俗傳此山神女爲東海婦，而三石人猶存，衣冠全具，其北即張耳故墟耳。
《隋圖經》曰：無終山，一名步陰山，又名翁同山。
《神仙傳》云：仙人白仲理者，遼東人也。隱居無終山中合神丹，又于山中作金五千斤以救百姓，即此山也。
又《水經》云：翁伯周末避亂適無終山，山前有泉水甚清，夏嘗澡浴，得玉澡架一雙於泉側。
又《搜神記》云：無終山，又有陽翁玉田，昔雍伯，洛陽人，父母終，葬於無終山。山高八十里，上無水，雍伯置飲，有人就飲。與石一升令種之，後玉生得白璧五雙，聘北平徐氏，遂家焉。
《隋圖經》曰：燕山，在易縣東南七十里，岩側有石鼓，去地百餘丈，望之若數百石囷，左右梁貫之，鼓東南有石人，援桴之狀同擊勢。雲燕山石鼓鳴，則有兵。
《隋圖經》曰：龍山，在易縣西南三十里，龍山石上，往往有仙人及龍跡。西麓穀有一坑，大如車輪，春則風出東，夏出南，秋出西，冬出北。有沙門法猛，以夏日入其東穴，見石堂石人，欲窮諸穴，便有一人厲聲云：「法師有滯，三穴皆如東者，不宜仍來見穢。」猛仍意不息，不覺忽在穴外也。
《水經注》曰：易水東經孔山北。
又《隋圖經》云：孔山有孔，表裏通徹，故名爾。
