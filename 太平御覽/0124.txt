
崔鴻《十六國春秋·前涼錄》曰：張軌，字士彥，安定烏氏人，漢常山王耳十七世孫。祖烈，魏外黃令。父溫，太官令。母隴西辛氏。軌少好學，明經，與同郡皇甫士安友善，拜宮守舍人。京兆杜預以所注《易》遺之。太康中，爲尚書郎、太子洗馬、中庶子，遷散騎常侍、征西軍司馬。
軌以晉室多難，陰圖據河西、追竇融故事，筮之，遇《泰》之《觀》，軌喜曰：「霸者之兆。」乃求爲涼州，公卿亦舉軌，拜涼州刺史。課農桑，拔賢才，置崇文祭酒，征九郡胄子五百人，立學校以教之。永興二年，拜西安將軍，封安樂鄉候。惠帝崩，遣長史北宮純、司馬纂、別駕陰監奉表京師。是歲，大城姑臧。姑臧城匈，奴所築也，南北七里，東西三里，地有龍形，故名臥龍城，永嘉四年十一月，黃龍出於臨羌河，發水升天，身長十餘丈。五年，帝遣使拜車騎大將軍、開府儀同三司。策命未至，而劉曜攻陷長安，遷晉帝於平陽。建興元年，晉湣帝即位於長安，遣使者拜軌鎮西大將軍、開府儀同三司，加侍中，封西平郡公，固讓不受。二年，進拜太尉、涼州牧，以軌年老多疾，拜子實行撫軍，副涼州刺史。五月，軌寢疾，立子實爲世子。己丑，薨於正寢，年六十。葬建陵，冊贈侍中、太尉，謚武穆公。張祚僭號，追尊武王，廟號太宗。
崔鴻《十六國春秋·前涼錄》曰：張實，字安遜，軌之世子也。學尚明察，敬賢愛士，晉舉秀才，除尚書郎。永嘉元年，固辭驍騎將軍，請還涼州，帝許之，改授議郎、西中郎將。建興元年，長史張璽等表實嗣位。十月，帝遣使授西中郎將，涼州刺史、西平公。二年十一月，帝將降劉曜，進實侍中、司空、涼州牧。三年，始知劉曜逼遷天子平陽，大臨三日。五年，南陽王寶聞湣帝崩，自稱晉王，年號建康，置百官，遣拜實征西大將軍，開府儀同三司，增邑三千戶。
六年六月，京兆人劉弘使左道以眩惑百姓，密與實左右十餘人謀殺實，皆懷刃入內，斬實於外寢，時年五十。葬寧陵，晉元寶冊贈實大司馬、涼州牧，謚元公。張祚僭號，追尊曰明王，廟號高祖。
崔鴻《十六國春秋·前梁錄》曰：張茂，字成遜，實之母弟。虛靖好學，不以勢利爲心。建興元年，相國南陽王寶辟從事中郎，又薦爲給事黃門侍郎，皆不就。二年，征爲侍中，以父疾固辭。四年，拜秦州刺史，加散騎常侍，領雍州，皆不受。實左司馬陰元等以實既被害，子駿沖幼，宜立長君，乃推茂爲大都督、太尉、涼州牧，茂不從，以平西將軍行都督涼州諸軍事、護羌校尉、涼州牧、西平公，大赦境內。九月，立實子駿爲世子。三年，劉曜遣鴻臚拜茂太師、涼王。四年，茂寢疾，執駿手泣曰：「吾先人以孝友見稱，自漢以來，世康忠順。汝謹守忠節，無或失墮。」薨於正寢，年四十八。劉曜遣使贈太宰，謚成烈王。張祚僭號，追尊曰成王，廟號太宗。
崔鴻《十六國春秋·前涼錄》曰：張駿，字公庭，實之世子。永嘉元年生，幼而奇偉，十歲能屬文。茂之四年，拜使持節、大都督、大將軍、梁州牧、西平公，大赦境內。劉曜遣使拜大將軍、梁州牧。元年正月，親耕籍田。二月，始承晉元帝崩問，大臨三日。四年十二月，劉曜爲勒所擒，曜太子毗及劉胤等率衆奔上邽。六年二月，石勒稱天王，遣使拜駿征西大將軍、涼州牧，加五錫之禮。
八年，群寮勸駿稱涼王，置百官，駿曰：「此非人臣所言，敢有此言，罪在不赦。」又請立世子，乃立重華爲世子。十二月，鄯善王元孟獻女殊好，號曰美人，立賓遐觀以處之。十四年五月，雨雪降霜，駿避正殿，素服，命群寮極言得失。十五年，以右長史任處領國子祭酒，立辟雍、明堂而行禮焉。命西曹椽集閣內，外事付索綏，以著《涼春秋》。十一月，以世子重華行涼州事。十九年八月，田於建西，逾玉右縣。九月，改玉右縣爲金澤縣。
二十一年，始置百官官號，皆擬天朝，車服旌旗，一如王者。酒泉太守馬岌上言：「酒泉南山，既崑崙之體。周穆王見西王母，樂而忘歸，即謂此山。有石室王母堂，珠璣鏤飾，煥若神宮。《禹貢》『崑崙在臨羌之西』，即此明矣。宜立西王母祠，以裨朝廷無疆之福。」駿從之。二十二年六月，薨於正德前殿，年四十。晉遣策贈大司馬，謚忠成公。七月，葬大陵。張祚僭號，追尊文王，廟號世祖。
崔鴻《十六國春秋·前涼錄》曰：張重華，字泰臨，駿第二子。寬和懿重，沉毅少言。駿薨，右長史任處上華爲使持節、大都督、太尉、涼州牧、護羌校尉、西平公、假涼王，大赦境內。三年九月，晉遣使者拜侍中、大都督隴右諸軍事、大將軍、涼州刺史、領護羌校尉、西平公。重華以位號未稱，怒不受詔。群寮上重華爲丞相、涼王、雍秦涼三州牧。
五年，重華宴群寮於閑預庭，論講經義，碩問索綏曰：「孔子婦誰家女？老聃父字爲何？四皓既安太子，住乎還山乎？」綏曰：「孔子婦姓幷官氏女。聃父名乾，字元杲，胎則無耳，一目不明，孤單，年七十二，無妻，與鄰人益壽氏老女野合，懷胎，十年乃生老子。四皓還否，臣所未悉。」重華曰：「卿不知乎？四皓死於長安，有四皓冢，爲不還山也。」七年十月，重華寢疾臨春坊，遣左長史馬岌策拜子靈曜爲世子，大赦境內。十一月，薨於平章殿，年二十七，葬顯陵。張祚僭號，追謚桓王，廟號世祖。
崔鴻《十六國春秋·前涼錄》曰：張祚，字太伯，駿之長庶子。博學雄武，有政治之才。駿之二十一年，拜延興太守，封寧侯。重華薨，子靈曜嗣，七年十一月，右長史趙長等矯稱遺令，以祚爲使持節、都督中外諸軍事、撫軍大將軍輔政。十二月，趙長等議，以靈曜沖幼，世難未夷，宜立長君，廢曜爲涼寧侯，立祚爲大將軍、護羌校尉、涼州牧、涼公。又從趙長等議，僭即王位于謙光殿，大赦，改年爲和平元年。立咤千氏爲皇后，子太和爲太子，封弟天錫爲長寧侯，重華少子玄靖爲涼武侯，置百官。二月，尊祖父，郊祀天地。
二年，有神降於玄武殿，自稱玄冥，與人交語。祚日夜祈之，神言與福利，祚甚信之。征東張瓘遣兵，傳檄廢祚，以侯還第，復立靈曜。八月，祚收瓘弟琚及其子嵩等。驍騎將軍宋混兄修素與祚有隙，祚疑之，混西奔，招合夷晉，衆至萬餘人，還向姑臧。祚大懼，遣楊秋胡將靈曜於苑，拉其腰而殺之，埋於沙坑。九月，宋混次於武始大澤，爲靈曜發哀。閏月，混至姑臧。祚登神雀觀。張琚、張嵩殺祚守卒，死者四百餘人，斬西門關內混。領軍趙長開宮門以應琚，長馳入殿中，大呼稱萬歲。祚以長敗賊，下觀勞之。長奮槊刺祚中額，奔入萬秋閣，爲廚士徐裏所殺。以庶人禮葬之。天錫即位，備禮改葬於湣陵，追謚威王，封子廷堅爲金澤侯。
崔鴻《十六國春秋·前涼錄》曰：張玄靖，字元安，重華少子。母郭夫人。和平二年，宋混、張琚等上玄靖爲大將軍、涼州牧、護羌校尉、西平公，時年七歲。張瓘至姑臧，推立玄靖爲大將軍、涼王，自爲使持節、都督中外諸軍事、尚書令、涼州牧、張掖郡公。
四年五月，東苑大冢上忽有池，東大澤地燃，廣袤數丈。執法御史杜逸言於瓘曰：「此皆變之大者，可移之它族」瓘徵兵數萬，集於姑臧，謀討宋氏。混與弟澄及左右壯士楊和等四十餘騎奄入南城，申令諸營曰：「張瓘謀逆，被太后詔誅之。」俄而衆至二千。瓘率衆出戰，混擊敗之，衆悉去，瓘自殺。混入見玄靖，以混爲使持節、都督中外外諸軍事、驃騎大將軍、酒泉郡侯輔政。
五年六月，大旱，令諸祈雨之官皆詠《雲漢詩》，儒林祭酒索綏曰：「《雲漢》，陳周宣之美，非旱之文。昔神鼎之出漢，虞丘不賀。今辭與事違，恐非致澤之意也。」綏字士艾，敦煌人。父戢、晉司徒。綏家貧好學，舉孝廉，爲記室祭酒，母喪去官，又舉秀才，著《涼春秋》五十卷，又作《六夷頌》，《符命傳》十餘篇，以著述之功封平樂亭侯。六年，宋混卒，天錫以使持節、都督中外諸軍輔政。八月，右將軍齊肅等議，以靖多難務殷，須立長君，勸天錫自立。閏月，天錫遣肅等夜害玄靖，時年十四，葬平陵，謚沖王。
崔鴻《十六國春秋·前涼錄》曰：張天錫，字純嘏，駿之少子。母曰劉美人。玄靖八年即位，年十八，謁於太廟，尊母劉氏爲太后。元年四月，秦遣鴻臚回國拜天錫大將軍、涼州牧、西平公。三年，姑臧北山楊樹生松葉，西苑牝鹿生角，東苑銅佛生毛，延興地震，陷裂水出。天錫避正殿，引咎責躬。晉遣使拜隴右關中諸軍大將軍、涼州牧、西平公。
八年，郡國火燃於泥中三十所。符堅復有幷兼之規。天錫大懼，遣從事中郎韓博奉表於晉，又與桓溫書，克其年大舉，都會上邽。十年，以世子懷爲使持節、鎮西將軍、高昌郡公，次子太豫爲世子，豫母焦氏爲左夫人。七月，大水，地震西平，五十日中地十動，土樓崩。天錫疾，美人閻姬、薛姬皆自殺。二姬，國色，幷有殊寵，天錫每謂之曰：「汝二人將何以報我？我死之後，豈可更爲人妻！」皆曰：「尊若不諱，妾請效死於前，灑掃於地下，無他志。」十月，天錫疾瘳，大赦境內，追悼二姬，葬以夫人禮。
十三年五月，符堅遣武衛將軍苟長等率衆十萬來伐。天錫遣中衛將軍史景等拒戰赤岸，爲秦所敗。天錫納左長史馬芮之言，面縛降秦。東徙長安，拜歸義侯、北部尚書，遷右僕射。隨符堅敗於淮南，又入晉爲員外散騎常侍，復本封。薨，贈鎮西將軍，謚悼公。張軌以晉永寧九年，辛酉之歲牧涼州，至天錫敗亡之歲，歲在丙午，八主，七十六年。
崔鴻《十六國春秋·西涼錄》曰：李駿，字玄盛，隴西狄道人也，漢前將軍廣十六世孫，廣子侍中敢之後。世李氏世爲西州右姓。祖父〈音掩〉前涼武衛將軍、天水太守、安世亭侯。父昶，字中堅，幼有令名，世子侍講，年十八卒。駿，昶之遺腹子，少而好學，沉敏有器度。後涼龍飛二年，建康太守段業自稱涼牧，號神璽。元年，拜駿郊、禋令。二年，敦煌索仙等以駿溫毅有惠政，推駿爲敦煌太守。段業復駿鎮西將軍，領護西夷校尉。
庚子元年十一月，晉昌太守唐瑤移檄六郡，推駿爲大將軍、涼公、領秦涼二州牧。大赦，改年。追尊祖涼公，父昶涼簡公。以瑤爲征東將軍。三年，於南門起靖恭堂，以議朝政，圖贊自古聖帝明王、忠臣孝子、烈士貞女，親爲序頌，以作鑒戒。五年正月，起泮宮，增高門學生五百人。四月，敦煌有葛緣木而生，作黃鳥之形。世子譚卒。九月，立二子歆爲世子。正月，大赦，改年爲建初元年。三月，宴於曲水，命群寮賦詩，駿親爲之序文，寫諸葛亮訓厲以誡諸子。十三年正月，寢疾，顧命長史宋繇曰：「吾終之後，嗣子即卿子也，善相輔導。」二月，薨於恭德殿，年六十七。葬建世陵，謚武昭王，廟號太祖。
初，駿爲群雄所推，定千里之地，謂張氏之業不足成，河西十郡，歲月而一。既而傉檀入據姑臧，蒙遜基宇稍廣，於是慨然著《述志賦》。初，河右不生楸、槐，張駿之世，取秦隴植之，皆死，至是，酒泉宮西北有槐生焉，乃作《槐樹賦》，又作《婦辛氏誄》。自餘賦數十篇。
崔鴻《十六國春秋·西涼錄》曰：李歆字士業，駿第二子。駿薨，左長史宋謠等上爲大將軍、涼公、領涼州牧、護羌校尉。大赦，改年爲嘉興元年。七月，歆聞蒙遜南伐西秦，命中外戒嚴，將攻張掖。尹太后以爲不可，宋瑤亦諫，歆怒不從。遂率步騎三萬東伐，次於都瀆澗。蒙遜自浩來，戰於懷城，歆敗。左右勸還，歆曰：「吾違太后明誨，遠取敗辱，不煞此胡，復何面目以見母也！」勒衆復戰，敗於蓼泉，爲蒙遜所殺。歆弟驍騎將軍翻、擊虜將軍豫等西奔敦煌，遜遂入酒泉。
翻及敦煌太守恂與諸子等棄敦煌，奔於北山。郡人宋承、張弘等以恂在郡有惠政，密信招恂。恂率數千騎入於敦煌，宋承推恂爲涼州刺史。遜率衆二萬攻恂，宋承等開門出降，恂自殺。恂，駿之第六子也。遜獲翻子寶，徙於姑臧，歲餘，北奔伊吾。
後二十餘年，至魏太平三年，寶至伊吾率流人及虜騎南襲敦煌，據之。遣使降魏，魏以寶爲使持節、侍中、都督西垂諸軍事、鎮西大將軍、開府儀同三司、領護西戎校尉、沙州牧、敦煌公，承制玉門以西。寶寬雅有度量，甚著威惠於西土，在敦煌三年，徙幷州刺史。薨，謚宣公。自駿元年歲在庚子，至爲蒙遜所滅，二十一年。
崔鴻《十六國春秋·北涼錄》曰：沮渠蒙遜，臨松盧水胡人。其先世爲匈奴左沮渠，遂以官爲氏。遜好學，涉群史，雄烈有英略。後涼龍飛二年，遜伯父羅仇、麯粥從呂光征河南，光前軍大敗，皆爲光所煞。宗部會葬者萬餘人，遜哭謂衆曰：「昔漢祚中微，吾之乃祖翼獎竇融，保寧河右。呂王耄荒，虐民無道，豈可坐觀成敗，不上繼先祖安民之志，下使二父有恨黃泉！」衆咸稱萬歲，遂立盟約，一旬之間，衆至萬餘。與從兄男成推建康太守段業爲涼州牧、康公，改龍飛二年爲神璽元年。業以遜爲張掖太守，男成爲輔國大將軍，委以軍國之任。
永安元年三月，遜以爲業所憚，內不自安，請爲安西太守。四月，業收男成，賜死。遜聞男成死，泣告衆曰：「男成忠於段公，枉見屠害，諸君能爲報仇乎？」成素有恩信，衆皆憤泣從之，北至氐地，衆餘一萬。業遣右將軍田昂、武衛將軍梁中庸等攻侯塢。遜自氐地救之。昂率騎五百歸遜，軍遂大潰，中庸來奔。五月，遜至張掖，田昂兄子承愛斬關內遜，業左右散走，遜大呼曰：「鎮西何在？」軍人曰：「在此。」業曰：「孤單飄一己，爲貴門所推，可見乞餘命，投身嶺南，庶得東還，與妻子相見。」遜遂斬之。六月，右長史梁中庸等推遜爲大將軍、涼州牧、張掖公。大赦，改元。四年，秦遣鴻臚梁斐拜遜鎮西大將軍、開府儀同三司、沙州牧、西海公。九年二月，兩月幷出。
正始元年冬十月，遷都姑臧。十一月，僭即河西王位于謙光殿，大赦，改元，置百官，始如呂光爲三河王故事。二年四月，立子政德爲世子。三年二月，與西秦通和。遜西巡，遂循海至鹽池，祀西王母等寺。寺中有玄石圖，命中書侍郎張穆賦焉，銘之於寺前。十四年，起游林堂於內苑，圖列古聖賢之像。九月，堂成，遂宴群臣，談論經傳，顧謂郎中劉昞曰：「仲尼何如人也？」昞曰：「聖人也。」遜曰：「聖人者，不凝滯於物，而能與世推移。畏於匡，辱於陳，伐樹削跡，聖人固若是乎！」昞不能對。遜曰：「卿知其外，未知其內。昔魯人有浮海而失津者，至於亶州，仲尼及七十二子游于海中，與魯人一木杖，令閉目乘之，使歸告魯侯，築城以備寇。魯人出海，投杖水中，乃龍也。具以狀告魯侯，不信。俄而有群燕數萬銜土培城，魯侯信之，大城曲阜。訖而齊寇至，攻魯，不克而還。此其所以稱聖也。」義和元年十二月，魏遣太常李慎拜遜太傅、涼州牧、涼王，加九錫之禮。三年夏四月，遜寢疾，立子茂虔爲世子。薨於路寢。五月，葬元陵，謚武宣王，號太祖。
崔鴻《十六國春秋·北涼錄》曰：沮渠茂虔，遜第三子。聰穎好學，和雅有度量。義和三年，立爲世子，加中外都督、大將軍、錄尚書。遜薨，僭即河西王位，大赦，改元爲永和元年。立子封疆爲世子，加撫軍大將軍、錄尚書事。
三年正月，西中郎將、敦煌太守沮渠唐兒上言曰：「有一老父見於郡城東門，投書於地，忽然不見，其書一紙，八字滿之，文曰：『涼王三十年若七年。』」虔訪於奉常張慎，慎曰：「昔虢將亡，神降於莘，深願陛下克念修政，以副三十之慶。若盤於游田，荒於酒色，臣恐七年將有大變。」虔不悅。七年正月，朝群臣于謙光殿，有狐在於東序，門者不見其入，左右以告，命射之，不獲。二月，端門崩。初，虔爲酒泉太守，起浮圖於中街，有石像在焉。是月，目流血。五月，太廟基陷。六月，當陽門崩。魏常山王赤堅率衆至姑臧，虔嬰城拒守。九月，面縛出降。魏釋其縛，徙虔及宗室、士民十萬戶於平城，拜虔征西大將軍、王如故。八年，賜死，謚哀王。自遜永安元年歲在辛丑，至是歲庚寅，三十九載。
《晉書》曰：蒙遜以安帝隆安元年自稱牧，義熙八年僭立，後八年而宋氏受禪，以元嘉十年死，時年六十六，在位三十二年。子茂虔立六年，爲魏所滅。
