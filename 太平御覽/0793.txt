
《漢書》曰：罽賓國，王治修鮮城，去長安萬二千二百里。地平溫和，有目蓿，雜草奇木，檀、槐、梓、竹、漆，種五穀、葡萄，有金、銀、銅、錫。以金銀為錢，文為騎馬，幕為人面。〈師古曰：幕即漫也。〉出封牛、水牛、象、大狗、沐猴、孔爵、珠璣、珊瑚、虎珀、璧、琉留。自武帝始通。
《唐書》曰：貞觀十六年，罽賓國遣使獻褥特鼠，喙尖而尾赤，能食蛇。有被蛇螫者，鼠輒嗅而尿之，其瘡即愈。
《漢書》曰：條支國，臨西海，暑溼，田宜稻。有大鳥，卵如甕。
《後漢書》曰：條支國，城在山上，周回四十餘里。臨西海，水曲環其南及東北，三面路絕，惟西北隅通陸。出師子、犀牛。
《漢書》曰：安息國，王治番兜城，去長安萬一千六百里。風氣物類，與罽賓同。亦以銀為錢，文獨為王面，幕為夫人面。王死，輒更鑄錢。有大馬、大爵。其屬小大數百城，方數千里。最大國邑臨媯水。商賈車船行旁國，書革，旁行為書記。〈師古曰：今西方胡國書皆橫行，不直下也。〉武帝始遣使至安息，王令將將二萬騎迎於東界。東界至王都數千里行，北過數十城，民人相屬。因發使隨漢使者來觀漢地，以大鳥及卵來獻，天子大悅。
《後漢書》曰：章帝章和元年，安息王遣使獻師子、符拔。符拔形似麟，無角也。
《北史》曰：周武天和二年，其王遣使朝獻。
《漢書》曰：大月氏國，治監氏城，去長安萬一千六百里。物類民俗與安息同。出一封橐。駝〈師古曰：脊上出一封也。〉控弦十餘萬，故強輕匈奴。〈師古曰：恃其強盛而輕易匈奴也。〉至冒頓單于攻破月氏，以其王頭為飲器。月氏乃遠去，過大宛，西擊大夏而臣之。
《北史》曰：大月氏，北與蠕蠕接，數為所侵，遂西徙，都薄羅城。其王寄多羅勇武，遂興師越太山，南侵北天竺，自乾陀羅以北五國盡屬之。後魏太武時，其國人商販京師，自雲能鑄石為五色琉璃。於是釆礦山中，於京師鑄之，既成，光澤美於西方來者。乃詔為行殿，容百人，光色映徹，自此中國琉璃遂賤。
《異物志》曰：月氏俗乘四輪車，或四牛，或八牛，可容二十人。王稱天子。
《漢書》曰：大宛國，王治貴山城，去長安萬二千五百五十里。以葡萄為酒，富人藏酒至萬餘石，久者至數十歲不敗。俗嗜酒，馬嗜目宿。宛別邑七十餘城。多善馬，馬汗血，言其先天馬子也。〈孟康曰：言大宛國有高山，其上有馬，不可得，因取五色母馬置其下，與集生駒，皆汗血，因號曰天馬子云。〉張騫始為武帝言之，上遣使持金馬以請，宛王不肯。於是天子遣貳師將軍李廣利將兵伐宛，連四年，宛人斬其王毋寡首，獻馬三千匹，漢軍乃還。
又曰：宛王蟬封與漢約，歲獻天馬二匹。漢使釆葡萄、苜蓿種歸。天子以天馬多，益種葡萄、目蓿，離宮館旁極望焉。
《異物志》曰：大宛馬有肉角數寸，或有解人語及知音，舞與鼓節相應。
《西域圖記》曰：其烏馬、騮馬多白耳，白馬、驄馬多赤耳，黃馬、赤馬多黑耳。
《漢書》曰：疏勒國，王治疏勒城，去長安九千三百五十里。
《後漢書》曰：耿恭為戊巳校尉，引眾入疏勒城。城中乏水，穿井，十五丈不得水。恭整衣服向井拜，飛泉湧出。賊遂退之。
《後魏書》曰：疏勒國，高宗末，其王遣使送釋迦佛袈娑，長二丈餘，廣丈餘。高宗以審是佛衣，應有靈異，遂燒之以驗虛實。置於猛火之上，經日不燃，觀者莫不悚駭。後每使朝貢。
《隋書》曰：疏勒國，都白山南百餘里。其王字阿你厥，手足皆六指，產子非六指者不育。王戴金師子冠，多稻、粟、麻、麥、銅、鐵、銀、雌黃。
《唐書》曰：疏勒國王姓裴，俗事妖神，有胡書文字。貞觀九年，遣使獻名馬。
又曰：開元十六年，玄宗遣使冊立其王裴安定為疏勒王。
《隋書》曰：康國者，康居之後也。遷徙無常，不恆故地。然自漢以來，相承不絕。其本姓溫，月氏人也。舊居祁連山北昭武城，因被匈奴所破，西逾蔥嶺，遂有其國。支庶各分王，故康國左右諸國並以昭武為姓，示不忘本也。王字代失畢，為人寬厚，甚得眾心。其妻，突厥達可汗女也。都於薩寶水上阿祿連城，城多眾居，大臣三人共掌國事。其王索發，冠七寶金花，衣綾羅錦繡白疊。其妻有髻，以帛巾。丈夫剪發錦袍。名為強國，而西域諸國多歸之。
又曰：有胡律，置於妖祠，決罰則取而斷之，重罪者族，次重者死，賊盜截足。人皆深目、高鼻，多鬢髯。善於商賈，諸夷交易多湊其國。有大小鼓、琵琶、五弦箜篌、笛。婚姻喪制，與突厥同。國立祖廟，以六月祭之，諸國皆來助祭。俗奉佛。為胡書。氣候溫，宜五穀，勤修園蔬，樹木滋茂。出馬、駝、驢、騾、封牛、黃金、剛砂、甘香、阿薩那香、瑟瑟、皮、氍、錦疊。多葡萄酒，富家或致千石，連年不敗。大業中，始遣使貢方物，後遂絕焉。
《唐書》曰：康居人多嗜酒，好歌舞。於道路生子，必以石密內口中，以膠置掌內，欲其成長，口常甘言，掌持錢如膠之粘物。
又曰：以十二月為歲首。有婆羅門為之占星候氣，以定吉凶，頗有佛法。至十一月，鼓舞乞寒，以水相潑，盛為戲樂。
又曰：貞觀九年，遣使貢師子。太宗嘉其遠至，命秘書監虞世南為之賦，自此朝貢。至十一年，又獻金桃、銀桃，詔令植之於苑囿。
又曰：萬歲通天年中，則天封其大首領篤婆缽提為康國王，仍拜左驍衛將軍。
又曰：開元六年，遣使貢獻鎖子甲、水精杯、馬瑙瓶、駝鳥卵之類。
《北史》曰：副貨國，去代一萬七千里，東至阿富使且國，西至沒誰國，中間相去一千里，南有連山，不知名，北至奇沙國，相去一千五百里。國中有副貨城，周匝七十里。宜五穀、葡萄，惟有馬、駝、騾。國王有黃金殿，殿下有金駝七頭，各高三尺。其王遣使朝貢。
《隋書》曰：安國，漢時安息國也。王姓昭武氏，與康國王同族，字設力登。妻，康國王女也。都在那密水南，城有五里，環以流水。宮殿皆為平頭，王坐金駝座，高七、八尺。每聽政，與妻相對，大臣三人評理國事。風俗同於康國，惟妻子、姊妹及母子逆相禽獸，此為異也。煬帝即位之後，遣司隸從事杜行滿使於西域，至其國，得五色鹽而返。國之西百餘里有畢國，可千餘家。其國無君長，安國統之。大業五年，遣使貢獻。後遂絕焉。
《北史》曰：烏萇國，在賒彌南，北有蔥嶺，南至天竺。婆羅門胡為其上族。婆羅門多解天文吉凶之數，其王動則訪決焉。土多林果，引水灌田，豐稻麥。事佛，多諸寺塔，寺極華麗。人有爭訴，服之以藥，曲者發狂，直者無恙。為法不殺，犯死罪，唯徙於靈山。西南有檀特山，山上立寺，以驢數頭運食山下，無人控御，自知往來。
《隋書》曰：鳥那曷國，都鳥許水西，舊安息之地。王姓昭武，亦康國種類，字佛食。都城方二里，勝兵數百人。王坐金羊座。北去安國四百里，西北去穆國二百餘里，東去瓜州七千五百里。大業中，遣使貢方物。
《北史》曰：渴槃陀國，在蔥領東，朱駒波西。河經其國，東北流。有高山，夏積霜雪。亦事佛道，附於嚈噠。
《通典》曰：渴槃陀，後魏時通焉。亦名漢陀國，亦名渴槃羅陀國。理蔥嶺中，在朱俱波國西，西至護密國，北至疏勒國。其王本疏勒人，累代相承居此。國有戶二千餘。有懸度山，在國南四百里。懸度者，名山也，溪谷不通，以繩索相引而度，其間四百里，中往往有棧道，因以為名。今按，懸度、蔥嶺，邐迆相屬，郵置所絕，道阻且長，故行人由之，莫能分別。然法明、宋雲所經，即懸度山也。又有頭痛山，在國西南，向罽賓，曆大頭痛、小頭痛之山，赤土身熱之阪。
朱膺《異物志》曰：大頭痛、小頭痛山，皆渠搜之東，疏勒之西。經之者，身熱頭痛。夏不可行，行則至死。唯冬可行，尚嘔吐。山有毒藥，氣之所為，冬乃枯歇，故可行也。
《北史》曰：缽和國，在渴槃陀西。其土尤寒，人畜同居，穴地而處。又有大雪山，望若銀峰。其人惟食餅面，飲麥酒，服氈喪。有二道，一道西行向嚈噠，一道西南趣烏長，亦為嚈噠所屬。
《史記》曰：大夏，在大宛西南二千餘里，媯水南。其俗土著，有城屋，與大宛同。俗無大君長，往往城邑寡小。其兵弱畏戰。善賈。及大月氏西徙，皆臣畜大夏。大夏民多，可百餘萬。其都曰藍市城，有市販賣諸物。東南有身毒國。張騫曰：「臣在大夏時，見筇竹杖、蜀布，問曰：安得此？大夏國人曰：吾賈人往市之身毒國。身毒國在大夏東南可數千里。」
《隋書》曰：米國，都那蜜水西，舊康居之地也。無王，其城主姓昭武，康國王之支庶，字閉拙。都城方二百里，勝兵數百人。西北去康居百里。大業中，頻貢方物。
《通典》曰：鄧至，羌之別種也。後魏時興焉。有像舒者，代為白水酋帥，因地名為號，稱至王。其地，自千亭以東，平武以西，汶嶺以北，宕昌以南。風土習俗與宕昌同。自舒理至十代孫舒彭，附後魏孝文帝，封甘松縣子鄧為王。西魏恭帝初，其主檐朮因亂來奔，周文帝遣兵送還。自後無聞。
《北史》曰：安息國，在蔥嶺之西，都蔚搜城，西與波斯相接，東去長安一萬七百五十里。周武天和二年，其王遣使來獻。
《通典》曰：乙弗獻，後魏時聞焉，在吐谷渾北。國有屈海，周回千餘里。眾有萬落，風俗與吐谷渾同。然不識五穀，惟食魚與蘇子，狀若中國苟杞子，或赤或黑。西有契翰一部，風俗亦同，土特多狼。
《北史》曰：伏盧尼，都伏盧尼城，在波斯國北，去代二萬七千三百二十里。累石為城。東有大河南流。中有鳥，其形似人，亦有如橐駝鳥者，皆有翼，常居水中，出水便死。城北有雲尼山，出銀、珊瑚、琥魄，多師子。
《隋書》曰：石國，居藥殺水，都城方十餘里。其王姓石，名泥國。城之東南立屋，置座於中。正月六日、七月十五日，以王父母燒余之骨，金甕盛之，置於床上，巡繞而行，散以花香雜果，王率臣下設祭焉。禮終，王與夫人出就別帳，臣下以次列坐，享宴而罷。有粟、麥，多良馬。其俗善戰。曾貳於突厥，射匱可汗興兵滅之，令特勒甸職攝其國事。大業五年，遣使朝貢。其後不復至。
《通典》曰：宕昌羌，後魏時興焉，亦三苗之嗣。與先零、燒當、罕開諸部姓別，自立師，皆有地分，不相統攝，宕昌即其一也。俗皆土著，居有棟宇。其屋織犛牛及羖羊毛覆之。無法令搖賦，惟徵伐之時乃相屯聚，不然則各事生業，不相來往。皆衣裘褐，牧養犛牛、羊、豕，以供其食。俗有蒸報，無文字，但取木榮落以記歲時。三年一相聚，殺牛、羊以祭天。俗重虎皮，以之送死。有梁勤者，代為酋帥，得羌毫心，乃自稱王。其界自仇池以西千里，席水以南北八百里。地多山阜，部眾二萬餘落。至其孫彌忽如，遣使於後魏，太武帝拜為宕昌王。七葉孫彌秦，皆授南北兩朝封爵。後見兩魏分隔，永熙末，種人企定乃引吐谷渾寇金城。後企定寇石門，後周武帝天和中，詔大將軍田恆討平之，以其地為宕州。
《隋書》曰：鏺汗國，都蔥嶺之西五百餘里，古渠搜國也。王姓昭武，字阿漆。都城方四里，勝兵數千人。王坐金羊床，妻戴金花。俗多朱沙、金鐵。東去疏勒千里。大業中，遣使貢方物。
《北史》曰：色知顯國，都色知顯城，在悉萬斤西北，去代一萬二千九百四十里。土平，多五果。
《北史》曰：伽色尼國，都伽色尼城，在悉萬斤南，去代一萬二千五百里。土出鹽，多五果。
《通典》曰：白蘭，羌之別種，後周時興焉。東北接吐谷渾。風俗物產與宕昌同。周武帝保定元年，朝獻使至。
《北史》曰：乾陁國，在烏萇西，本名業波，為嚈噠所破，因改焉。好徵戰，與罽賓斗，三年不罷，人怨苦之。有斗象七百頭，十人乘一象，皆執兵仗，象鼻縛刀以戰。所都城東南七里有佛塔，高七十丈，周三百步，即所謂雀離佛圖也。
《隋書》曰：史國，都獨莫水南十里，舊康居之地也。其王姓昭武，字逖遮，亦康國王之支庶也。都城方二里，勝兵千餘。俗同康國。北去康國二百四十里，南去吐火羅五百里。大業中，遣使朝貢。
《通典》曰：獅子國，東晉時通焉，天竺旁國也，西海之中，延袤二千餘里。多出奇寶。其地和適，無冬夏之異，五穀隨人所種，不需時節。其國舊無人，止有鬼神，有龍居之。諸國商估來共市易，鬼不見其形，但出珍寶，明其所堪價，商人依價取之。諸國人聞其土樂，因此競至，或有停住者，遂成大國。能馴養獅子，遂以為名。風俗與婆羅門同，而尤事佛法。安帝義熙初，遣使獻玉佛像。像高四尺二寸，玉色潔潤，形制殊特，殆非人功，曆晉、宋代，在建康瓦官寺。
又曰：宋文帝元嘉五年，其王剎利摩訶南遣使貢獻。梁武帝大通元年，後王迦葉伽羅訶犁耶亦使使貢獻。
《北史》曰：穆國，都烏滸河之西，亦安息之故地，與烏那曷為鄰。其王姓昭武，亦康國王之種類也，字阿濫密。都城方三里，勝兵二千人。東北去安國五百里，西去波斯國四千餘里。大業中，遣使貢方物。
《通典》曰：奄蔡，漢時通焉。西接大秦，東南二千里與康居接，去陽關八千餘里。控弦十餘萬。與錄居同俗，而役屬康居。土氣溫和，臨大澤，無涯岸。多楨松、白草及貂，畜牧逐水草。蓋近北海，至漢改名阿蘭那國。後魏時白粟特國，一名溫那沙。
《北史》曰：何國，都那密水南數里，舊是康居地也。其王姓昭武，亦康國王之族類。都城方二里，勝兵者千人。其王坐金羊座。東去曹國百五十里，西去小安國三百里，東去瓜州六千七百五十里。大業中，遣使貢方物。
《北史》曰：嚈噠國，大月氏之種類也，亦高車之別種，其原出於塞北，自金山而南，在于闐之西。都烏許水南二百餘里，去長安一萬一百里。其王都拔底延城，蓋王舍城也。其城方十里餘，多寺塔，皆飾以金寶。風俗與突厥略同。兄弟共一妻。無兄弟者，妻戴一角帽；若有兄弟，依其多少之數更加帽焉。衣服類胡，加以纓絡，頭皆剪發。其語與蠕蠕、高車及諸胡不同。眾可有十萬。無城邑，依隨水草，以氈為屋，夏遷涼土，冬逐暖處。其王分其諸妻，各在別所，相去或一、二里，巡曆而行，每月一處。冬寒之時，三月不徒。王位不必傳子弟，堪者死便受之。其國無車輿，多駝、馬。用刑嚴急，偷盜無多少皆腰斬，盜一責十。死者富家累石為藏，貧者掘地而埋，隨身諸物皆置冢內。人兇悍，能斗戰。西域康居、于闐、安息及諸小國三十許，皆役屬之，號為大國。
又曰：後魏明帝熙平中，遣宋雲、沙門法力等使西域，訪求佛經。時有沙門慧生者，亦與俱行，正光中還。慧生所經諸國，不能知其敝拴及山川里數，蓋舉其略雲。
