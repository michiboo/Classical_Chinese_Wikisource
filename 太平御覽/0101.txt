
《後魏書·序紀》曰：黃帝有子二十五人，或內列諸華，或外分荒服。昌意少子，受封北國，有大鮮卑山，因以爲號。其後，世爲君長，統幽都之北，廣漠之野，畜牧遷徙，射獵爲業，淳樸爲俗，簡易爲化，不爲文字，刻木紀契而已。世事遠近，人相傳授，如史官之紀錄焉。黃帝以土德王，北俗謂土爲托，謂後爲跋，故以爲氏。其裔始均，入仕堯世，逐女魃於弱水之北，民賴其勛，帝舜嘉之，命爲田祖。爰曆三代，以及於秦，熏鬻、獫狁、山戎、匈奴之屬，累代殘暴，作害中州，而始均之裔，不交南夏，是以載籍無聞焉。積六十七世，至成皇帝諱屯立。聰武明智，遠近所推，統國三十六，大姓九十，威振北方，莫不率服。成帝崩，節皇帝諱貸立。節帝崩，其後四世，宣帝諱推寅立，南遷大澤，方千餘里，厥土昏冥沮洳。謀更南徙，未行而崩。其後六世，獻皇帝諱鄰立。時有神人言於國曰：「此土荒遐，未足以建都邑，宜復徙居。」帝時年衰老，乃以位授子。
聖武帝諱詰汾。獻帝命令南移，山谷高深，九難八阻，於是欲止。有神獸，其形似馬，其聲類牛，先行導引，歷年乃出。始居匈奴之故地。其遷徙策略，多出宣、獻二帝，故時人幷號曰：「推寅」。蓋俗雲「鑽研」之義。初，聖武帝常率數萬騎田于山澤，見輜軿自天而下。既至，見美婦人，侍衛甚盛。帝異而問之，對曰：「我，天女也，受命相偶。」遂同宿。旦，請還，曰：「明年同時，復會於此。」言終而別，去如風雨。及期，帝至先所游處，果復相見。天女以所生男授帝曰：「此君之子也，善視之。子孫相承，當世爲帝王。」語訖而去。即始祖神元皇帝也。故時人諺曰：「詰汾皇帝無婦家，力微皇帝無舅家。」帝崩。始祖神元皇帝立，諱力微，生而聰睿。元年，歲在庚子。先是，西部內侵，國民離散，依於沒鹿回部大人竇賓。始祖有雄傑之度，時人莫測。後與賓攻西部，賓軍敗，失馬步走，始祖使人以所乘駿馬給之。賓歸，令其部內求與馬之人賞，當加重賞，始祖隱而不言。賓後知大驚，將分國之半，以奉始祖，始祖不受，乃進其愛女。賓猶思報恩，固問所欲。賓臨終戒其二子，使謹奉始祖。其子不從，乃陰謀爲逆。始祖召而殺之，盡幷其衆，諸部大人悉皆從服，控弦士馬二十餘萬。三十九年，遷於定襄之盛樂。始祖乃告諸大人曰：「我曆觀前世匈奴、蹋頓之徒，苟貪財利，抄掠邊民，雖有所得，而多其死傷，復不足相補，更招寇讎，百姓塗炭，非長計也。」於是與魏和親。四十二年，遣子文帝如魏，且觀風土。是歲魏景元二年也。文皇帝諱沙漠汗，以國太子留洛陽，爲魏賓之冠。魏晉禪代，和好仍密。始祖春秋已邁，帝以父老求歸，晉武帝具禮護送。四十八年，帝至自晉。五十六年，帝復如晉；其年冬，還國。晉遺帝錦、罽、繒、糸采、綿、絹諸物，咸豐厚，車牛馬百乘。行達幷州，晉征北將軍衛瓘，以帝爲人雄異，恐爲後患，乃密白晉帝，請留不遣。晉帝難於失信，不許。瓘復請以金帛賂國之大人，令致間隙，使相厄害。晉帝從之，遂留帝。於是國之執事及部人皆受瓘貨。五十八年，方遣帝。始祖聞帝歸，大悅，使諸部大人詣陰館迎之。酒酣，帝仰視飛鳥，謂諸大人曰：「我爲女曹取之。」授彈飛丸，應弘而落。時國俗無彈，衆鹹大驚，幷先馳還。始祖曰：「我子既曆他國，進德何如！」皆對曰：「太子才藝非常，引空弓而落飛鳥，似得晉人異法怪術，亂國害民之兆，惟願察之。」自帝在晉之後，諸子愛寵日進，始祖年逾期頤，頗有所惑，聞大人語，意乃有疑。因曰：「不可容者，便當除之。」於是諸大人乃馳詣塞南，害帝。後乃追謚焉。始祖尋崩，凡享國五十八年，年一百四歲。太祖即位，尊爲始祖。
章皇帝諱悉鹿立，始祖之子也。享國九年而崩。平皇帝諱綽立，章帝之少弟也。雄武有智略，威德復舉。享國七年而崩。惠帝諱弗立，文帝少子也，聰哲有大度，爲諸父兄所重。政崇寬簡，百姓懷服，即位一年崩。昭皇帝立，諱祿官，始祖神元之子也。九年，分國爲三部，帝自以一部居東，在上穀北，須源之西，東接宇文部，以文帝之長子桓皇帝諱猗迤統一部，居代郡之參合陂北；以桓帝之弟穆皇帝諱猗盧統一部，居定襄之盛樂故城。自始祖以來，與晉和好，百姓乂安，財畜富實，控引騎士四十餘萬。十年，晉惠帝爲成都王穎逼留在鄴。匈奴別種劉淵反於離石，號漢王。幷州刺吏司馬騰來乞師。帝與桓帝同時大舉以助之，大破淵衆於西河、上黨。晉假桓帝大單于，金印紫綬。是歲，桓帝崩。帝英傑魁岸，馬不能勝。常乘安車，駕大牛，牛角容一石。帝曾中蠱，嘔吐之地仍生榆木。參合陂土無榆樹，故世人異之，至今傳記。十三年，昭帝崩。是歲，羯胡石勒與晉馬牧帥汲桑反。穆皇帝天資英特，勇略過人，昭帝崩後，遂總攝三部，以爲一統。元年，劉淵僭帝，自稱大漢。三年，晉幷州刺史劉琨遣使，以子遵爲質。又遣使乞師救洛陽，帝遣步騎二萬助之，晉大傅東海王司馬越辭以洛中饑饉，師還。是年，劉淵死，子聰僭立。五年，劉琨遣使乞師以討劉聰、石勒。帝以琨忠義，矜而許之。會聰遣其子粲攻洛陽，害琨父母而據其城，琨來告難，帝大怒，遣長子六修、桓帝子普根，及衛瓘、范班、姬淡等爲前鋒，帝統大衆二十四萬爲後繼。粲懼，棄輜重，突圍遁走。縱騎追斬其將劉儒、劉豐，伏屍數百里。琨來拜謝，帝以禮待之。琨固請進軍，帝曰：「吾不早來，致卿父母見害，誠以後時相愧，今卿已復州境，然吾遠來，士馬疲弊，且待後期，賊豈可盡乎？」與琨馬牛羊各千餘，車牛百乘，金百鎰，又留勁銳戍之而還。六年，城盛樂以爲北都，修故平城以爲南郡。帝登平城西山，望觀地勢，乃更南百里，於氵壘水之陽黃瓜堆築新平城，晉人謂之小平城，使長子六修鎮之，統領南部。九年，帝召六修不至，帝怒，討之，失利，乃微服民間，遂崩。普根先守外境，聞難來赴，攻六修，滅之。普根立，月餘而薨也。
平文皇帝諱鬱律立，惠帝之子也。二年，西兼烏孫故地，東吞勿吉以西，控弦上馬將有百萬。劉聰死焉。淵族子曜僭立。帝聞晉湣帝爲曜所害，顧謂大臣曰：「今中原無主，天其資我乎？」劉曜遣使請和，帝不納。是年，司馬睿僭稱大位於江南。五年，桓帝後以帝得衆心，恐不利於己子，害帝，遂崩，大人死者數十人。天興初，尊曰太祖。惠皇帝諱賀傉立，桓帝之中子也。未親政事，太后臨朝，遣使與石勒通和，時人謂之女國使。四年，帝始臨朝。五年崩。煬皇帝諱紇那立，惠帝之弟也。五年出居於宇文部。賀蘭及諸部大人，共立烈帝。烈皇帝諱翳槐立，平文之長子也。石勒遣使來和，帝遣弟昭成皇帝如襄國。二年，石勒僭立，自稱大趙王。烈皇帝崩，昭武皇帝諱什翼犍立，平文之次子也。生而奇偉，寬仁大度，喜怒不形於色。身長八尺，隆準龍顔，立須委地，臥則乳垂至席。烈帝崩，顧命曰：「必迎立什翼犍，社稷可安。」烈帝崩，帝弟彌乃自詣鄴奉迎，與帝俱還。建國元年十一月，帝即位於繁畤之北，時年十九。二年春，始置百官，分掌衆職。八年，張駿私置假涼王。十三年，魏郡人冉閔，殺石鑒僭立。十四年，氐苻健僭稱天王，自號大秦。十五年，慕容俊滅冉閔，僭稱尊號。二十七年春，車駕還雲中。冬十一月，討沒歌部，破之，獲牛馬羊數百萬頭。三十四年春，長孫斤謀反，伏誅。斤之反也，拔刃向御座，太子獻明皇帝諱實格之，傷脅。夏五月，薨，後追謚焉。秋七月，皇孫珪生，大赦。三十九年，苻堅遣其大司馬苻落率衆二十萬，朱彤、張蚝、鄧羌等諸道來寇，侵逼南境。冬十一月，白部、獨孤部禦之，敗績。南部大人劉庫仁走雲中。復遣庫仁率騎十萬逆戰於石子嶺，王師不利。帝時不豫。十二月，至雲中，旬有二日，帝崩，時年五十七。太祖即位，尊曰高祖。帝雅性寬厚，智勇仁恕，時國中少繒帛，代人許謙盜絹二匹，守者以告，帝匿之，謂燕鳳曰：「吾不忍視謙之面，卿勿泄言，謙或慚而自殺，爲財辱士，非也。」
《後魏書》曰：大祖道武皇帝，諱珪，昭成皇帝之嫡孫，獻明皇帝之子也。母曰獻明賀皇后，初因遷徙，遊子雲澤，既而寢息，因夢日出室內，寤而見光自牖屬天，欻然有感。以建國三十四年七月七日，生太祖於參合陂北，其夜復有光明。昭成大悅，群臣稱慶，大赦，告於祖宗。保者以帝體重倍於常兒，竊獨奇怪。明年，有榆生於埋胞之坎，後遂成林。弱而能言，目有光曜，廣顙大耳，衆鹹異之。年六歲，昭成崩。元年，葬昭成皇帝於金陵，營梓宮，木材盡生成林。帝雖沖幼，而嶷然不群，劉庫仁常謂其子曰：「帝有高天下之志，興復洪業，光揚祖宗者，必此王也。」登國元年春正月戊申，帝即代王位，郊天，建元，大會於牛川。復以長孫嵩爲南部大人，以叔孫普洛爲北部大人。班敘勛舊各有差。夏四月，改稱魏王。是歲，慕容垂僭稱皇帝於中山，自號大燕。姚萇僭稱皇帝於長安，自號大秦。六年秋七月，講武於牛川。慕容永使其大鴻臚慕容鈞奉表勸進尊號。冬十月，北征蠕蠕，〈如蠢切。〉追之，及於大磧南商山下，大破之，班賜從臣各有差。十有二月，出居於馬邑。是歲，起河南宮。七年秋八月，行幸漢南，仍築巡台。八年春正月，帝出南巡。二月，幸羖羊原，赴白樓。皇始元年春正月，大蒐於定襄之虎山。三月，慕容垂來寇桑乾川。陳留公元虔先鎮平城。時帝徵兵未集，虔率麾下邀擊，失利，死之。垂遂至平城西北，逾山結營，聞帝將至，乃築城自守。疾甚，遂遁走，死於上穀。子寶迎喪而還，至中山乃僭立。秋七月，左司馬許謙上書勸進尊號，帝始建天子旌旗，出入警蹕，於是改元。八月，治兵於東郊。大舉討慕容寶，帝親勒六軍四十餘萬，南出馬邑，逾於句注，旌旗駱驛二千餘里。寶幷州牧遼西王農棄城東遁，幷州平。初建台省，置百官，封拜公侯、將軍、刺史、太守，尚書郎已下悉用文人。帝初拓中原，留心慰納，諸王、大夫詣軍門者，無少長，皆引入賜見，存問周悉，人得自盡，苟有微能，咸蒙敘用。冬十月，車駕出井陘。十一月，進軍中山，引騎圍之。二年春正月，饗群臣於魯口。慕容寶遣其左衛將軍慕容騰寇博陵，殺中山太守及高陽諸縣令長，抄掠租運。是時，信都未下。帝乃進軍，引騎圍之。寶將軍張讓、護軍將軍徐超率將吏以下舉城降。寶聞帝幸信都，乃趣博陵之深澤，屯滹沱水，遣弟賀麟寇楊城。三月，車駕次於盧奴。寶遣使求和解焉。仍請割常山以西奉魏，乞守中山以東，帝許之。已而寶背約，辛亥，車駕次中山，命諸將圍之。是夜，寶弟賀麟將妻子出走西山。寶見賀麟走，恐先據和龍，壬子夜，遂將其妻子及兄弟親族數千騎北遁。城內共立慕容普鄰爲主。麟復入中山，殺普鄰而自立。九月，賀麟饑窮，率三萬餘人出寇新市。甲子晦，帝進軍討之，太史令晁崇奏曰：「不吉。」帝曰：「其義雲何？」對曰：「昔紂以甲子亡，兵家忌之。」帝曰：「紂以甲子亡，周武不以甲子勝乎？」崇無以對。冬十月，帝進軍新市，賀麟退阻泒水，依漸洳澤以自固。甲戌，帝臨其營，戰於義室塢，大破之，斬首九千餘級。賀麟單馬走西山，遂奔鄴，慕容德殺之。甲申，中山平。丁亥遣三萬騎赴衛王儀將以攻鄴，天興元年春正月，慕容德走保滑台，克鄴，車駕幸鄴，巡登臺榭，觀覽宮城，將有定都之意。乃置行台，以龍驤將軍日南公和跋爲尚書，與左丞賈尋率郎吏及兵五千人鎮鄴。車駕自鄴還中山，所過存問百姓。詔大軍所在州郡，復資租一年，除山東民租賦之半。車駕將北還，發卒萬人治直道，自望都鐵關鑿恆嶺至代五百餘里。六月，詔有司議定國號。群臣奏曰：「昔周秦以前，帝王居所生之土，有國有家，及王天下，即承爲號。自漢以來，罷侯置守，時無世繼，其應運而起者，皆不由尺土之資。今國家萬世相承，啓基雲代。臣等以爲若取長遠，應以代爲號。」詔曰：「昔朕遠祖，總禦幽都，控制遐國，雖踐王位，未定九州。迨於朕躬，處百代之季，天下分裂，諸乏之主。民俗雖殊，撫之在德，故躬率六軍，掃平土宇，凶逆蕩除，遐邇率服。宜仍先號，以爲魏焉。」秋七月，遷都平城，始營宮室，建宗廟，立社稷。八月，詔有司正封畿，制郊甸，端經術，標道里，平五權，較五量，定五度。冬十月，起天文殿。十有一月，詔尚書吏部郎中鄧淵典官制，立爵品，定律呂，協音樂；儀曹郎中盧謐撰郊廟、社稷、朝覲、饗宴之儀；三公郎中王德定律令，申科禁；太史令晁宗造渾儀，考天象；吏部尚書崔玄伯總而裁之。十有二月，帝駕臨於天文殿，太尉、司徒進璽綬，百官咸稱萬歲。大赦，改年。追尊成皇帝已下及後號謚。樂將用皇始之舞。詔有司議定行次，尚書崔玄伯等奏從土德，服色尚黃，數用五，未社辰臘，犧牲用白，五郊立氣，宣贊時令，敬授民時，行夏之正。徙六州二十二郡守宰、豪傑、吏民二千家於代都。二年春正月，初祠上帝於南郊，以始祖神元皇帝配，降壇視燎，成禮而反。二月，破高車，以所獲之衆起鹿苑於南台陰，北距長城，東苞白登，屬之西山，廣輪數十里，鑿渠引武川水注之苑中，疏爲三溝，分流宮城內外。己穿鴻雁池。三月初，令《五經》群書各置博士，增國子太學生員三千人。秋七月，起天華殿。大閱於鹿苑，饗賜各有差。冬十月，太廟成，遷神元、平文、昭成、獻明皇帝神主於太廟。三年三月戊午，立皇后慕容氏。是月，穿城南渠通於城內，作東西魚池。夏四月，姚興遣使朝貢。五月，車駕東巡，遂幸涿鹿，遣使者以太牢祀帝堯、帝舜廟。七月，車駕還宮。起大中殿及雲母堂、金華室。四年三月，帝親漁，薦於寢廟。五月，起紫極殿、玄武樓。冬十二月，集博士儒生，比衆經文字，義類相從，凡四萬餘字，號曰《衆文經》。六年冬十月，起西昭陽殿。乙卯，立皇子嗣爲齊王，加車騎大將軍，位相國。是年，島夷桓玄廢其主司馬德宗而自立，僭稱大楚。天賜三年九月，幸漢南鹽池。至漠中，觀天鹽池。六年夏，帝不豫。初，帝服寒食散，自太醫令陰美死後，藥數動發，至此愈甚。而災變屢見，憂懣不安，或數日不食，或不寢達旦。歸咎群下，喜怒乖常，謂百寮左右，曰人不可信，慮如天文之占，或有肘腋之虞。追思既往成敗得失，終日竟夜獨語不止，若傍有鬼物對揚者。朝臣至前，追其舊惡便見殺害，其餘或以顔色變動，或以喘息不調，或以行步乖節，或以言辭失措，帝皆以爲懷惡在心，變見於外，乃手自毆擊，死者皆陳天安殿前。於是朝野人情各懷危懼，有司廢怠，莫敢相督攝，百工偷劫，盜賊公行，巷裏之間人爲稀少。帝亦聞之，曰：「朕故縱之使然，待過災年，當更清治之耳。」冬十月，帝崩於天安殿，在位十四年，時年三十九歲。先時國內有讖曰：「厄清河死萬人。」帝破滅清河郡，手殺萬人以厭之，夜恆變易寢處，人莫得知，惟愛妾萬人知處。帝子清河王紹與萬人通，懼罪，同害帝。帝嘆曰：「清河萬人，乃是汝耶！」元帝立誅紹及萬人。永興二年，九月，上謚宣武皇帝，葬於盛樂金陵，廟號太祖。太常五年，改謚曰道武。
