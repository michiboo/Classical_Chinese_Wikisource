
《大魏諸州記》曰：益州汶山郡平康縣界，東北接{牛羊}牱，有都安縣，有交讓樹，兩兩相對，歲更互枯互生，不俱盛。
左思《蜀都賦》曰：交讓所植。
《山海經》曰：有木若牛，引之有皮，若纓、黃蛇。其實若欒，其木若區，名曰建木。在弱水上。青葉紫莖，玄華赤實，百仞無枝。上有九欘，〈陟玉切〉下有九衢。黃帝所為。〈欘，曲也。為，治護之也。〉
《淮南子》曰：建木在廣都。〈眾帝所自上下，日中無影，呼而無響，蓋天之中。廣都，方都南山也。〉
《山海經》曰：灰野之山，有樹青葉，名曰若木。〈郭璞注曰：生崑崙西隅，其華光赤照下地也。〉
《楚辭》曰：羲和之未陽，若華何光？〈羲和，日卿也。言日未陽升之時，若木能有赤明之光華。〉
又曰：折若木以拂日。
《穆天子傳》曰：天子釣於河，以觀姑繇之木。
《山海經》曰：崦嵫山有丹木，葉如榖，其實大如瓜，赤跗而黑理，食之已癉，可以禦火。
又曰：密山上多丹木，圓葉而赤莖，黃華，實如飴，食之不飢。玉膏灌丹木，丹木五歲，五色乃清，〈言光明也。〉五味乃馨。
《列子》曰：荊之南有蓂靈者，以五百歲為春，以八千歲為秋。
《左傳》曰：襄公十八年，諸侯伐齊，孟莊子斬雍門之椿〈或作槆，〉為公琴。
《莊子》曰：上古有大椿，以八千歲為春秋。
曹毗《魏都賦》曰：檉栢振露，綠椿停霜。
《山海經》曰：招搖之山有木焉，其狀如榖而黑理，其花四照，其名迷榖，佩之不迷。
《山海經》曰：少室之山有木，名帝休。其枝葉大如楊而五衢，黃華黑實，服之不恐。
《山海經》曰：肅慎之國有樹，名雒常。聖人代立，於此取衣。〈郭璞曰：其俗無衣，聖帝代立，則此木皮可衣也。〉
《十洲記》曰：聚窟洲在西海中申未地上，有大樹，與楓木相似，而華葉香聞數百里，名為返魂樹。叩其樹，樹亦能自聲，聲如牛吼，聞之者皆心振神駭。伐其根心於玉釜中煮取汁，微火熟煎之，令可丸，名曰驚精香或名震靈丸，或名反生香，或名人鳥精，或名卻死香，斯靈物也。香氣聞數百里，死屍在地，聞氣仍活。
《神異經》曰：南方荒中，如何之樹，三百歲作華，九百歲作實。有核，形如棗子，長五尺。金刀割之則飴，非則辛。食之得地仙。
顧凱之《啟蒙記》曰：如何隨刀而改味。
《西河舊事》曰：連山有仙樹，人行山中，飢渴者輙得之可飽。不得持去，平居時亦不得見。
〈音倫〉
《爾雅》曰：棆，無疵也。〈郭璞曰：楩屬，似豫章也。〉
《山海經》曰：單狐之山，其木多機。〈郭璞曰：音飢也。〉
《荊州土地記》曰：武陵城內社中木鹿樹，及南岸二木鹿樹，光武所種。
《說文》曰：椵木可作伏機。
〈音良〉
《爾雅》曰：椋，即來。〈椋有髓，熊折而乳之。又曰：今椋材中車輞。〉
〈音覃〉
《廣志》曰：橝樹，葉似蘇。
《毛詩義疏》曰：繫迷，一名契，似檀。
《廣志》曰：繫迷樹，子赤如糯粟，可食。
《異物志》曰：有木洪直，厥名枕梁。
徐衷《南方記》曰：乙樹葉，搗之和繻，葉汁煑之，再沸，味辛，曝乾，可投魚羹中。
《羅浮山記》曰：求郍衛，外國樹，英華紅粉，至可愛翫。
《羅浮山記》曰：男青，條蘂之屬，莫不朱色。尤易植立，折插土中，因便開榮。
《山海經》曰：尋木，長十里，生河邊。
《山海經》曰：開明北有丈玉樹，五彩。
《括地圖》曰：崑崙墟北有玉樹。
《世說》曰：謝安嘗謂子姪曰：「汝等何豫人事？」諸子莫言，玄荅曰：「譬如芝蘭玉樹，欲生庭堦耳。」
《唐書》曰：雲陽縣界，多漢離宮故地。有似槐而葉細，士人謂之玉樹。
楊子雲《甘泉賦》云：玉樹青蔥後。左思以雄為假稱珍怪也。
《南越志》曰：踈麻，大二圍，高數丈。四時結實，無衰落。騷人所謂「折踈麻兮瑤華。」
〈音謾〉
《山海經》曰：樠樹生蜀中，七八月吐穗，成，有塩梅粉，可以酢羹。
《山海經》曰：崑崙山有瑯玕樹。
《南越志》曰：南海江岸間有盧頭木，葉如甘蔗，織以為帆。以其踈暢懷風，故帆不以布。
《山海經》曰：中曲山有櫰〈音瓌〉木，如棠而圓葉，赤實，如木瓜，食之多力。
《山海經》曰：桬棠木，出崑崙山，黃色，赤實，味如李，食之使人不溺。
《山海經》曰：前山，其木多{者卑}。〈似柞，子可食。冬夏恆青。作柱難腐。〉
《山海經》曰：講山，有木名帝屋，葉如椒，反陽赤實〈反陽，刺不勾也。〉，可以禦凶。
陸機《毛詩疏義》曰：六駮，馬梓。其樹皮青白駮犖，遙視似馬，故謂之駮馬。下章云：「山有苞棣，隰有樹檖。」皆山隰木相配，不宜謂獸。
崔豹《古今注》曰：六駮。山中有木，葉似豫章，皮多癬駮，名六駮木。
《淮南子》曰：䖟散積血，斲木愈齲，〈駈主切。〉此類之推者也〈推，行〉。膏之殺鱉，鵲矢中蝟〈中亦殺矣。〉，爛灰生蠅〈爛，腐〉，漆見蟹而不乾。
又曰：染者先青而後黑則可，先黑而後青則不可。工人下漆而上丹則可，下丹而上漆則不可。萬事由此也，所先後上下，不可不審也。
崔豹《古今注》曰：漆樹，以剛斧其皮關以竹管，承之汁滴則成也。
《齊書》曰：樂預為永世令，人懷其德。卒官時，有一媼，年可六七十，擔槲蔌葉，造市貨之，聞預卒，人泣棄溪中，曰：「失樂令，我軰孤獨老姥故應就死爾！」市人皆泣。其惠化如此。
《三國典略》曰：齊斛律光之入寇也，周將韋孝寬忌之。孝寬參軍曲巖，頗知卜筮，謂孝寬曰：「來年東朝必大相殺。」孝寬因令巖作謠言曰：「百升飛上天，明月耀長安。」又曰：「高山不推自崩，槲樹不扶自竪。」乃間諜遺其文於鄴中，齊人用是而殺斛律光。明月，光字也。
《隋書》曰：倭國草木冬青，土地膏腴，水多陸少。以小環掛鸕鷀項，令入水捕魚，得百餘頭。俗無盤俎，藉以槲葉，食用手餔之。性質直有雅風。
《唐書》曰：萬歲登封元年春，封嵩山，御朝覲壇，受朝賀登封。壇南有槲樹，大赦日，於其杪置金雞，改名為金雞樹。
《隋書》曰：鉢室韋衣胡，布山而住，人眾多，比室韋，不知為幾部落。用樺皮蓋屋。
杜寶《大業拾遺錄》曰：二年，汾州起汾陽宮。宮南外平林，率是大樺木，高百餘尺。從行文武，皆剝取皮，覆菴舍。
陸機《毛詩疏義》曰：梅柟，其樹及葉似豫章。□□葉大如牛耳，一頭尖。其華赤黃，子□不可食。柟木理細於豫章，無子。赤者材堅，白者脆。荊州人曰：「梅多江南。及魏興、新城、上庸、蜀，皆多樟柟。」
《三國典略》曰：初，陳文帝以湘州出杉柟，使營造大艦、金翅等二百許艘，並諸水戰之具。
《魏王花木志》曰：《南方記》石南樹，野生，二月花仍連着實。實如鷰子，八月熟。民採之，取核，乾，取皮，作魚羹，和之尤美。出九真。
任昉《述異記》曰：曲阜古城有顏回墓，墓上石楠二株，可三四十圍。土人云：顏回手植之木。
《隋書》曰：真臘國土俗，與日南、九真相類。異者，有婆郍娑樹，無花，葉似冬瓜。菴羅樹，花葉似棗，實似李。毗野樹，花似木瓜，葉似杏，實似楮。婆田羅樹，花葉實並似棗，而小異。歌畢他樹，花似李，葉似榆而厚大，實似李，其大如升。自餘多同九真。
〈音包〉
《嶺表錄異》曰：枹木，產江溪中。葉細如檜，身堅類栢。惟根軟，不勝刀鋸。今潮循人多用其根，刳而為履。當木濕時，刻削易如割瓜；木乾之後，柔，刀不可理也。或油畫，或漆，其輕如通草。暑月着之，隔卑濕地氣。力如杉木。今廣州賓從諸郡牧守，初到任皆有油畫枹木履也。
《南夷志》曰：南詔多牧婆羅樹。子破，其殼中白如柳絮，紉為絲，織為方幅，裁之為籠段，男子婦人通服之。驃國彌臣諾，亦皆被婆羅籠段。
崔豹《古今注》曰：烏孫國有青田核，莫測其樹之形。實至中國者，得其核，取將漬水則成酒，其味淳美。核大如五六升瓠，空之以盛水，俄而成酒味。劉璋時，得兩核，集賓客設之，常供二十人飲之。一核所盛方盡，一核所盛者得中飲。盡隨便注水，隨成即飲，不可久置，久置則苦不堪飲，名曰青田壺，亦曰青田酒。
杜寶《大業拾遺錄》曰：十二年四月，南海郡送都念子樹一百株，勑付西苑十六院內種此樹。高一丈許，葉如白楊，枝柯長細，花心金色，花葉正赤，似蜀葵而大，其子小於柿子，甘酸至美，蜜漬為粽益佳。
《嶺表錄異》曰：倒捻子，窠叢不大，葉如苦李，花似蜀葵，小而深紫，南中婦女得以染色，有子如軟柿，頭上有四葉，如柿蔕。食者必捻其蔕，故謂之倒捻子，或呼為都念子，蓋語訛也。其子外紫，肉赤，無核。食之甜軟甚，暖腹藏，兼益肌肉。
《魏王花木志》曰：娑羅樹，緗葉，子似椒，味如羅勒。嶺北人呼為大娑羅。
盛弘之《荊州記》曰：巴陵縣僧寺床下忽生一木，不旬日，勢陵軒棟。道人移居避之，木即長遲，但極晚香。有西域僧，見之，曰：「娑羅樹也。」彼僧所憩之蔭，常着花。至元嘉十一年，忽生一花，狀如芙蓉。
《唐書》曰：波斯於西海中，見一方石上，有樹榦赤、葉青。樹上惣生小兒，長六七寸，見人皆笑，動其手腳，頭着樹枝。其使摘取一枝，小兒便死。今在大食王處。
《梁書》曰：南方頓遜國有酒樹，似安石榴。取花汁，停盃中數日成酒，美而醉人。〈《慱物志》曰：酒出無遜國。〉
劉欣期《交州記》曰：都勾樹，木中出屑如麵，可啖。
《魏王花木志》曰：《交州記》：「都勾似栟櫚，木中出屑如麵，可取為餌。食如桄榔。」
崔豹《古今注》曰：烏文木，出波斯國。每舶上將來就中，烏文爛然。中國亦有，出溫、括、婺等州。
《汲冢周書·王會》曰：白洲比閭者，其華若羽。伐其木為以車，終行不敗。〈白州，東南蠻，與白民接也。水中可居曰洲。洲中出此珍木。〉
崔豹《古今注》曰：制木，湖州最多有，子如栗，木有白皮。波斯國來者，皆去其皮，人多不別。
太平御覽卷第九百六十一
