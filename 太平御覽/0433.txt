
《釋名》曰：勇，踴也。見敵踴躍欲擊之也。
《說文》曰：勇，氣也。從力用聲。
《尚書》曰：武王左杖黃鉞，右秉白旄以麾，曰：「逖矣，西土之人！稱爾戈，比爾幹，立爾矛，予其誓！勖哉夫子！尚桓桓。〈孔安國曰：桓桓，武貌也。〉如虎如貔，如熊如羆，於商郊！」
又曰：亦有熊羆之士，弗二心之臣，保乂王家。〈言文武既聖，則亦有勇猛，如熊如羆之士。〉
《毛詩》曰：《大叔于田》，刺莊公也。叔多才而好勇，不義而得衆。大叔于田，乘乘馬，執轡如組，兩驂如舞。叔在藪，火烈具舉，袒耱}}虎，獻於公所。將叔無狃，戒其傷女。
《禮記》曰：魯莊公及宋人戰於乘丘，縣賁父禦，卜國爲右。馬驚敗績，公墜，左車授綏。公曰：「末之卜也。」縣賁父曰：「他日不敗績，而今敗績，是無勇也。」遂死之。
又曰：用人之知去其詐，用人之勇去其怒，用人之仁去其貪。〈鄭玄曰：用知者之謀，勇者之斷，仁者之施，足以成治矣。〉
又曰：商者，五帝之遺聲也，商人識之，故謂之商。齊者，三代之遺聲也，齊人識之，故謂之齊。明乎商之音者，臨事而屢斷。明乎齊之音者，見利而讓。臨事屢斷，勇也；見利而讓，義也。有勇者義，非歌，孰能保此！
《左傳》曰：公及齊師戰於長勺。公將鼓之。曹劌曰：「未可。」齊人三鼓，曰：「可矣。」齊師敗績。公將馳之。劌曰：「未可。」下，視其轍，登，軾而望之，曰：「可矣。」遂逐齊師。既克，公問其故。對曰：「戰，勇氣也。一鼓作氣，再而衰，三而竭。彼竭我盈，故克之。夫大國難測也，懼有伏焉。吾視其轍亂，望其旗靡，故逐之。」
又曰：晉襄公縛秦囚，使菜駒以戈斬之。囚呼，菜駒失戈，狼瞫取戈以斬囚，禽之以從公乘，遂以爲右。箕之役，先軫黜之而立續簡伯。狼瞫怒。其友曰：「盍死乎？」瞫曰：「吾未獲死所。」其友曰：「吾與汝爲難。」瞫曰：「《周志》有之，勇則害上，不登於明堂。〈杜預曰：《周志》書也。明堂，廟也。所以崇功序德，故不義之士不得外心。〉死而不義，非勇也。共用之謂勇。吾以勇求右，無勇而黜之，亦其所也。謂上不我知，黜而宜，乃知我矣。子姑待之。」及彭衙，既陳，以其屬馳秦師，死焉。晉師從之，大敗秦師，君子謂：「狼瞫於是乎君子也。」
又曰：晉郤克及齊侯戰於鞍。齊高固入晉師，磔石以投人，〈杜預曰：磔，擔也。〉禽之而乘其車，系桑本焉，以徇齊壘，〈將至齊壘，以桑樹系車而走，欲自異也。〉曰：「欲勇者賈餘餘勇。」〈賈，買也，言己有餘勇欲賣之也。〉
又曰：欒盈師曲沃之甲，以晝入絳。初，斐豹隸也，著于丹書。欒氏之力臣曰督戎，國人懼之。斐豹謂范宣子曰：「苟焚丹書，我殺督戎。」宣子喜，曰：「而殺之，所不請於君焚丹書者，有如日！」乃出豹而閉之，督戎從之。逾隱而待之，督戎逾入，豹自後擊而殺之。
又曰：楚平王執伍奢。無忌曰：「奢之子材，若在吳，必憂楚國，盍以免其父召之。彼仁，必來。不然，將爲患。」王使召之，曰：「來，吾免而父。」棠君尚謂其弟員曰：「爾適吳，我將歸死。吾知不逮，我能死，爾能報。聞免父之命，不可以莫之奔也。親戚爲戮，不可以莫之報也。奔死免父，孝也。度功而行，仁也。擇任而往，知也。知死不避，勇也。父不可棄，名不可廢，爾其勉之，相從爲愈。」伍尚歸。奢聞員不來，曰：「楚君、大夫其旰食乎！」楚人皆殺之。
又曰：晉趙鞅圍衛，報夷儀也。初，衛侯伐邯鄲午於寒氏，城其西北隅而守之。霄熸。及晉圍衛，午以從七十人門於衛西門，殺人於門中，曰：「請報寒氏之役。」涉他曰：「夫子則勇矣，然我往，必不敢啓門。」亦以徒七十人，旦門焉，步左右，皆立如植。日中不啓門，乃退。
又曰：楚白公勝將作難，謂石乞曰：「王與二卿士，皆以五百人當之，則可矣。」乞曰：「不可得也。市南有熊宜僚者，若得之，可當五百人矣。」乃從白公而見之，與之言，悅。告之故，辭。承之以劍，不動。勝曰：「不爲利諂，不爲威惕，不泄人言以求媚者，去之。」
又曰：楚白公奔山而縊，其徒微之。生拘石乞而問白公之死焉，對曰：「予知其死所，而長者使予勿言。」」不言將烹。」乞曰：「此事也，克則爲卿，不克則烹，固其所也。何害？」乃烹石乞。
又曰：晉楚戰，楚師薄於險，叔山冉謂養由基曰：「雖君有命，爲國故，子必射！」乃射。再發，盡殪。叔山冉搏人以投，中車，折軾。晉師乃止。〈言二人皆有退人之能。〉
又曰：齊莊公朝，指殖綽、郭最曰：「寡人之雄也。」州綽曰：「君以爲雄，誰敢不雄？然臣不敏，平陰之役，先二子鳴。」〈十八年晉伐齊及平陰。〉莊公爲勇爵。〈設爵位以命勇士。〉殖綽、郭最與焉。州綽曰：「東閭之役，臣右<馬參>迫，還於門中，識其板數。〈識門板數。〉其可以與此乎？」
《周官》曰：司右掌群右之政令，凡軍國之勇士，能用五兵者屬焉，掌其政令。
《河圖》曰：勇敢重瞳。〈宋均注曰：項羽也。〉
又曰：鳥一足名獨立，見則主勇強。
《家語》曰：仲由，字子路，少孔子九歲。子路性鄙，好勇力，志抗直，冠雄鶏，佩豭豚，陵暴孔子。孔子設禮稍誘之，子路後服。子路問：「君子尚勇乎？」孔子曰：「君子義以爲上。君子好勇而無義則亂，小人好勇而我義則盜。」
又曰：孔子將之衛，路出於蒲，會公叔氏以薄叛衛而止。孔子弟子有公良孺者，爲人賢良有勇力，挺劍而合，衆將與之戰。蒲人懼，曰：「苟無適衛，吾則出子。」乃盟，孔子出之。
又曰：孔子北游，登乎農山。子路、子貢、顔回侍側。孔子四望，喟然而嘆曰：「於斯致思，無所不至矣。二三子各言爾志，吾將擇焉。」子路進曰：「由願得白羽若月，赤羽若日，鍾鼓之音上震於天，旌旗繽紛下蟠於地。由也當一隊而敵之，必也攘地千里，搴旗執馘，惟由能之。使二子者從我焉。」夫子曰：「勇哉！」
《史記》曰：毛遂隨平原君與楚合從，言其利害，日出而言之，日中不決。遂案劍曆階而上，謂平原君曰：「從之利害，兩言而決耳。今日出而言從，日中不決，何也？」楚王謂平原君曰：「客何爲者也？」平原君曰：「是勝之舍人也。」楚王叱曰：「胡不下！吾乃與爾君言，汝何爲者也！」毛遂案劍而前曰：「今十步之內，王不得恃楚國之衆也，王之命懸於遂手。叱者何？且遂聞湯以七十里之地王天下，文王以百里之壤而臣諸侯，今楚地方五千里，持戟百萬，此霸王之資也。白起，小竪子耳，率數萬之衆，興師以與楚戰，一戰舉鄢、郢，再戰而燒夷陵，三戰而饒熙之先人。此百世之怨，而趙之所羞，而王弗知惡。合從者爲楚，非爲趙也。吾君在前，叱者何也？」楚王曰：「先生之言是也。」遂定從而還。
又曰：范雎說秦昭王：夫以烏獲、任鄙之力，荊成、孟賁、〈許慎曰：荊成，古勇士。孟賁，衛人也。〉慶忌、夏育之勇焉而死。死者，人之所必不免也。
又曰：廉頗者，趙之良將也。趙惠文王十六年，廉頗爲趙將，伐齊，大破之，取晉陽，拜爲上卿，以勇氣聞於諸侯。
又曰：藺相如者，趙人也，爲趙宦者令繆賢舍人。趙惠文王時，得楚和氏璧。秦昭王願以十五城請易璧。令曰：「臣客舍人藺相如其人勇士，有知謀，宜可使。」乃使相如奉璧入秦，秦王坐章台得璧，大喜，傅璧以示美人及左右，左右皆呼萬歲。相如視秦王無意償趙城，乃前曰：「璧有瑕，請指示王。」王授璧，相如中立，倚柱，怒發上衝冠，謂秦王曰：「趙王齋戒五日，使臣奉璧，拜送書於廷。何者？嚴大國之威以修敬也。今臣至，大王見臣列觀，禮節甚倨；得璧，傅戲，無償趙王城邑，故臣復取璧。大王必欲急臣，臣頭今與璧俱碎於柱矣！」持璧睨柱，欲以擊柱。秦王恐其破璧，乃辭謝，固請，召有司案圖十五城與趙。相如見其詐，乃謂曰：「趙王送璧時，齋戒五日，大王亦宜齋五日，乃敢上璧。」秦王許。相如就舍，使其從者衣褐，裹璧，亡歸趙。秦王齋竟，引相如。相如曰：「自秦繆公以來二十餘君，未有堅盟約者，臣恐見欺負趙，故令人持譬歸，間至趙矣。王若割十五都與趙，趙豈敢留璧得罪於大王？臣知欺大王當誅，請就湯鑊。」秦遂厚遇之。既歸，趙王以爲賢大夫，使不辱於諸侯，拜爲上大夫。秦亦不以城與趙，趙亦不與秦璧。後秦王會澠池，秦王飲酒酣，曰：「寡人竊聞趙王好音，請奏瑟。」趙王鼓瑟。秦御史前書曰：「某年某月，秦王與趙王會飲，令趙王鼓瑟。」相如前曰：「趙王竊聞秦王善爲秦聲，請奏缶以相娛樂。」秦王怒，不許。於是相如前進缶，因跪請之。秦王不肯擊缶。相如曰：「五步之內，臣請以頸血濺大王矣！」左右欲刃相如，相如張目<口匕>之，左右皆靡。秦王不懌，爲一擊缶。相如顧召趙御史書曰：「某年某月，秦王爲趙王擊缶。」秦之群臣曰：「請以趙十五城爲秦王壽。」相如亦曰：「請以秦之咸陽爲趙王壽。」趙亦盛設兵待秦，秦不敢動。既罷歸國，以相如功大，拜爲上卿，位在廉頗右。
又曰：曹沫者，魯人也。以勇力事魯莊公。齊桓公與魯莊公會於柯而盟。桓公與莊公既盟於壇上。曹沫執匕首劫齊桓公，桓公左右莫敢動。問曰：「子將何？」曹沫曰：「齊強魯弱，而大國侵魯亦已甚矣，今城壞即壓境，君其圖之。」公乃許，盡還魯之侵地。既已言，曹沫投其匕首，下壇，北面就群臣之位，顔色不變，辭令如故。
又曰：樊於期奔燕丹，計無所出。鞠武曰：「燕有田光先生者，其爲人知深而勇沉，可與謀。」太子因謁光，光言荊卿，太子曰：「願因先生得結交於荊卿，可乎？」田光曰：「敬諾。」即起趁出。太子送之至門，戒曰：「舟所報先生言者，國大事也，願先生勿泄也。」田光跪而笑曰：「諾。」見荊軻曰：「光與子相善，燕國莫不知。今太子聞光壯盛之時，不知吾形已不逮也，幸而教之曰：燕秦不兩立，願先生留意。光竊不自外，言足下於太子。願足下過太子於宮。」荊軻曰：「謹奉教。」田光曰：「吾聞之，長者爲行，不使人疑之。今太子告光曰：「所言者，國之大事也，願先生勿泄也，是太子疑光也。夫爲行而使人疑之，非節也。」欲自殺以激荊卿，曰：「願足下急過太子，言光己死。明不言也。」因遂自刎。
又曰：秦將李信，年少壯勇，嘗以兵數千，逐燕太子丹，至於污水，卒得破丹。
