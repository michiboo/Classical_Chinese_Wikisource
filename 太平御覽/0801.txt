
《宋書》曰：托跋氏，其先漢將李陵之後也。陵降匈奴，單于妻之以女，字托跋，其後因氏焉。世豪強，分建種落也。
又曰：索頭虜，姓托跋氏。匈奴有數百千種，各立名號，索頭亦其一也。晉初，索頭種有部落數萬家在雲中。惠帝末，并州刺史司馬騰於晉陽為匈奴所圍，索頭虜單于猗駝遣軍助騰。懷帝永嘉三年，駝弟盧率部落自雲中入雁門，就并州刺史劉琨，求樓煩等五縣。琨不能制，且欲倚盧為援，乃上言：「盧兄駝有救騰之功，宜請移五縣民於新興，以其地處之。」愍帝進盧為代王，盧孫十翼鞬據陰山，眾數十萬。鞬死，子開字涉圭。〈即後魏道武皇帝。〉
又曰：虜俗以四月祠火，六月末，率大眾至陰山，謂之卻霜。陰山去平城六百里，深遠，饒樹木，霜雪未嘗釋，蓋欲以暖氣禦寒也。
《後魏書》曰：黃帝子昌意少子受封北土，國有大鮮卑山，因以為號。其後世為君長，統幽都之北。黃帝以土德王，北俗謂土為托，謂後為跋，故以為氏。其裔始均仕堯世，逐女魃於弱水北，民賴其勛。帝舜嘉之，命為田祖。曆三代至秦、漢，獯鬻、獫狁、山戎、匈奴之屬，累代殘暴，作害中州，而始均之裔，不交南夏，是以載籍無聞焉。積六七十世，裔孫毛〈即成皇帝，諱毛也。〉統國三十六，大姓九十九，威振北方，莫不率服。至力微立，〈即成元皇帝。〉諸部大人悉服，控弦之士二十餘萬，遷於定襄之盛樂也。
又曰：祿官立，〈始祖子也。〉分國為三部：一居上谷北，濡源之西，東接宇文部，自統之；一居代郡之參合陂北，兄子猗駝統之；一居定襄之盛樂故城，使猗駝弟猗盧統之。
《後周書》曰：稽胡，一曰百步部稽，蓋匈奴別種，劉元海五部之苗裔也。或雲山戎、赤狄之後。離石以西，安定以東，方七八百里，居山谷間，種落繁熾。其俗，婦人多貫蜃貝以為耳頸飾。孝昌中，有劉蠡升者，居雲陽谷，分遣部眾抄掠，居汾晉之間，略無寧歲。神武遷鄴後，如密圖之，偽許以女妻蠡升之子。蠡升信之，遂遣其子詣鄴，齊神武厚為之禮，緩以婚期。蠡升即恃和親，不為之備。大統元年三月，齊神武潛師襲之。
又曰：保定中，離石生胡數寇汾北，勛州刺史韋孝寬於險要築城，以遏其路。
又曰：建德五年，高祖敗齊師於晉州，乘勝逐北。齊人所棄甲仗，稽胡乘間竊出，盜而有之。
《晉書·載記》曰：慕容氏，其先有熊氏之苗裔，世居北夷，邑於紫蒙之野，號曰東胡。其後與匈奴並盛，控弦之士二十餘萬。風俗、官號與匈奴略同。秦漢之際，為匈奴所敗，分保鮮卑山，因以為號。〈《通典》慕容氏亦東胡之後，別部鮮卑也。魏初，渠帥有莫謨跋，率諸部入居遼西，後從司馬宣王討公孫淵，有功，拜率義王。至孫涉歸，魏封為鮮卑單于。涉歸有二子，長曰吐谷渾，西遷河湟之間；次曰，有命代才略，晉太康十年，又遷於徒河之青山也。〉
又曰：慕容，字弈洛瑰，昌黎棘城鮮卑人也。曾祖莫護跋，初率諸部大人入居遼西，從宣帝伐公孫氏有功，拜率義王，始建國於棘城之北。時燕代多冠步搖冠，莫護跋見而好之，乃斂發襲冠，諸部因呼之為步搖。其後音訛，遂為慕容焉。或雲慕二儀之德，繼三光之容，遂以慕容為氏。祖木延左賢王，父涉歸，以全柳城之功，進拜鮮卑單于，遷於遼東北，於是漸慕諸夏之風矣。
又曰：安北將軍張華，有知人之鑒。慕容童冠時，往謁之，華謂曰：「君至長，必為命世之器。」因以所服簪幘遺。
又曰：慕容謀於眾曰：「吾先公以來，世奉中國。且華裔理殊，強弱固別，豈宜與晉國競乎？何為不和，以害吾百姓耶？」乃遣使來降，帝嘉之，拜為鮮卑都督。致敬於東夷府，巾衣詣門，抗士大夫之禮，何龕嚴兵引見，乃改服戎衣而入。人問其故，曰：「主人不以禮賓，復何為哉？」龕聞而慚之。以大棘城即帝顓頊之墟，元康四年乃移居之，教以農桑，法制同於上國。永嘉初，自稱鮮卑大單于。建武初，元帝承制，拜假節散騎常侍、都督遼左雜夷流人諸軍事、龍驤將軍、大單于、昌黎公。刑政修明，流亡者多歸之。乃立郡以統流人，冀州人為冀陽郡，豫州人為成周郡，青州人為營丘郡，并州人為唐國郡。卒，嗣立。雄毅多權略，日強盛，遂自稱燕王。後遷都於柳城。俊、即其子孫。
《後漢書》曰：宇文莫槐出於遼東塞外，其先南單于之遠屬。莫槐之人皆剪發，而留其頂上以為飾。婦人被長襦及足而無裳焉。秋收烏頭，為毒藥，以射禽獸。
《北史》曰：莫部眾強盛，自稱單于。塞外諸部咸畏憚之。莫槐父子世雄漠北，又先得玉璽三鈕，自言為天所相，每自誇大。莫之孫曰乞得龜，為慕容破之。先是海出大龜，枯死於平郭，至是乞得龜敗也。
《北史》曰：高車，蓋古赤狄之種也。初因號為狄曆，北方以為敕勒，諸夏以為高車，丁零。其語略與匈奴同，而時有小異。或云：其先匈奴甥也。其種有狄氏、袁紇氏、斛律氏、解批氏、護骨氏、異奇斤氏。其人好引聲長歌，有似狼嗥。本無都統、大帥，當種各有君長。為性粗猛。黨類同心，至於寇難，翕然相依。斗無行陣。其俗：婚姻用牛馬納聘，以多為榮。俗無谷，不作酒。迎婦之日，男女相將持馬酪、熟肉節解，主人延賓，亦無行位，穹廬前叢坐，飲宴終日。
又曰：高車俗不潔淨。喜致震霆，每震則叫呼射天，而集之移去。至來歲秋馬肥，復相率集於震所。埋羖羊，然火拔刀，女巫祝說，如中國祓除，而群隊駝為旋繞百匝乃止。人持一束柳枝，因曲豎之，以乳酪灌焉。
又曰：高車婦人以皮裹羊骸，〈苦交切。〉戴之首上，縈屈發肖而綴之，有似軒冕。其死亡葬送，掘地作坎，坐屍於中，張臂引弓，佩刀挾槊，無異於生，而露坎不掩。走馬繞旋，多者數百匝，男女無小大皆集會之。
又曰：高車與蠕蠕同，惟車輪高大，輻數至多。後徙於鹿渾海西北百餘里，部落強大，常與蠕蠕為敵。後魏道武帝度弱洛水，西行至鹿渾海，襲破之，復討其餘種於狼山。
又曰：道武帝自牛川南引，大校獵，以高車圍騎徒，遮列七百餘里，聚雜獸於其中。因驅至平城，即以高車眾起鹿苑，南固台陰，北距長城，東包白登之西山。
又曰：高車族有十二姓：一曰泣伏利氏，二曰吐盧氏，三曰乞旃氏，四曰大連氏，五曰窟賀氏，六曰達薄氏，七曰阿侖氏，八曰莫允氏，九曰俟分氏，十曰副伏羅氏，十一曰乞袁氏，十二曰右叔沛氏。
又曰：高車昧利，不顧後患。
又曰：高車斛律部帥倍侯利，為蠕蠕掩襲，遂奔魏，賜爵孟都公。倍侯利質直，勇健過人，北方之人畏之，嬰兒啼者語曰：「倍侯利來。」便止。處女歌謠云：「求良夫，當如倍侯利。」其眾服如此。善用五十蓍筮吉凶，每中，故得親幸。倍侯利卒，道武悼惜，葬以魏禮，謚曰忠壯王。
又曰：太和十四年，阿伏至羅遣使至京，以二箭奉貢，云：「蠕蠕為天子賊臣，當為天子討除。」孝文賜繡褲褶一具，雜彩百匹。
又曰：高車部眾分散，或來奔附，或投蠕蠕。詔遣宣威將軍羽林監孟威撫納降人。
又曰：高軍遣使貢金方一、銀方一、金杖二、馬七匹、駝十頭。
又曰：高車與蠕蠕戰於蒲類海北，割蠕蠕之發，送於羽林監孟威。
又曰：高車遣使獻龍馬五匹、金銀、貂皮及諸方物。詔賜樂器一部、樂工八十人、赤綢十匹、雜彩六十匹。
又曰：高車王伊匐遣使朝貢，因乞朱畫步挽一乘，並幔鞦必褥一副，傘、扇各一枚，青曲蓋五枚，赤漆扇五枚，鼓角十枚詔給之。
《北史》曰：烏洛侯國，在地豆乾北，去代都四千五百餘里。其地下溼，多霧氣而寒。國人尚勇，不為奸竊，故慢藏野積而無冠盜，好射獵。樂有箜篌，木槽革面，施九弦。太武真君四年來朝，稱其國西北有魏先帝舊虛，石室南北九十步，東西四十步，高七十尺，室有神靈，人多祈請。太武遣中書侍郎敞告祭，刊祝文於石室之壁而還。
《唐書》曰：烏羅渾國，蓋後魏之烏洛侯也，今亦謂之烏羅護。其國在京師東北六千三百里，東與鞂羯，西與突厥，南與契丹，北與烏丸接。風俗與鞂羯同。貞觀六年，其君長遣使獻貂皮。
《後魏書》曰：庫莫奚國之先，東部宇文別種也。初為慕容元貞所破邑落，竄匿於松漠之間。
《後周書》曰：庫莫奚，鮮卑之別種也。先為慕容晃所破，竄於松漠之間。後種漸多，分為五部：一曰辱紇主，二曰莫賀弗，三曰契個，四曰木昆，五曰室得。每部置俟斤一人。有阿會氏者，最為豪帥，五部皆受其節度。
《北史》曰：登國三年，道武親討庫莫奚，至弱水南，大破之。
又曰：武成之世，庫莫奚歲致名馬文皮。太和四年，輒入塞內，辭以畏豆地干抄掠，詔書切責之。
《魏志》曰：軻比能，本小種鮮卑，以勇健、斷法平端、不貪財物，眾推以為大人。部落近塞，自袁紹據河北，中國人多叛歸之，教作兵器鎧楯，頗學文字，故其勒御部眾，擬於中國，出入弋獵，建立旄麾，鼓節為進退。
又曰：建安中，烏桓反，軻比能動為寇害。太祖以鄢陵侯彰為驍騎將軍北徵，大破之。
又曰：延康初，軻比能遣使貢馬。文帝立比能為附義王。
又曰：黃初二年，軻比能出諸魏人在鮮卑者五百餘家，還居代郡。黃初三年，軻比能率部落，與代郡烏丸等三十餘口交市，遣魏人千餘家居上谷。後與東部鮮卑大人素利及步度根三部爭斗，烏桓校尉田豫和之，使不得相侵。五年，軻比能復擊鮮卑，豫帥輕騎徑進椅其後。比能使別小帥瑣奴拒豫，進討破之，由是懷貳，乃與輔國將軍鮮卑輔書曰：「夷狄不識文字，故校尉閻柔保我於天子。我與烏丸為仇，往年攻擊之，而田校尉助素利。〈烏丸也。〉我臨陳使瑣奴往，聞使君來，即引軍退，步度根數數鈔盜，又殺我弟，而誣我以鈔盜。我夷狄，雖不知禮義，兄弟子孫受天子印綬，牛馬尚知美水草，況我有人心耶？將軍當保明我於天子。」輔得書，聞帝，帝復使豫詔納安慰。軻比能眾遂強盛，控弦十餘萬騎。每鈔掠得財物，均平分付，一決目前，終無所私。故能得眾死力，餘部大人皆憚之。
