
《宋書》曰：晉義熙五年二月，僞燕王慕容超大掠淮北。三月，帝抗表北伐，以丹陽尹孟昶監中軍留府事。乃浮淮入泗。五月至下邳，留船，步軍進琅琊。所過築城留守。超大將軍公孫五樓請斷大峴，堅壁清野以待。超不從。初謀是役，議者以爲賊若嚴守大峴，軍無所資，何能自返。帝曰：「不然。鮮卑性貪，略不及遠，旣幸其勝，且愛其�。必將引我，且亦輕戰，師一入峴，吾何患焉！」及入峴，帝舉手指天曰：「事濟矣！」衆問其故，帝曰：「師旣過險，士有必死之志，餘糧棲畝，軍無匱乏之憂，勝可必矣。」
《通典》曰：陳將吳明徹進逼壽陽，北齊將王琳拒守。又遣大將皮景和率兵數十萬來援，去壽春三十里，頓軍不進。諸將咸曰：「堅城未拔，大援在近，不審公計將安出？」明徹曰：「兵貴在速，而彼結營不進，自挫其鋒，吾知其不敢戰明矣。」於是躬擐甲冑疾攻，一鼓而克壽陽。
又曰：西魏遣將于謹討梁元帝於江陵，長孫儉問謹曰：「爲蕭繹之計，將欲如何？」謹曰：「耀兵漢、沔，席捲度江，直據丹陽，是其上策；移郭內居民，退保子城，峻其陴堞，以待援至，是其中策；若難於移動，據守羅郭，是其下策。」儉曰：「揣繹定出何策？」謹曰：「必用其下策。」儉曰：「彼棄上而用下，何也？」對曰：「蕭氏保據江南，綿歷數紀。屬中原多故，未遑外略。又以我有齊氏之患，必謂力不能分。且繹懦而無謀，多疑少斷，人難慮始，皆戀邑居，旣惡遷移，當保羅郭。所以用下策也。」謹令令中山公護及楊忠等，率精騎先據江律，斷其走路。染人竪木棚於外城，廣輸六十里。尋而謀至，悉衆圍之。梁主屢遺兵於城出戰，輒爲謀所破。旬六日，外城自陷，梁主退保子城。翌日，率其太子以下，面縛出降，尋殺之。
又曰：後魏末，原州民豆盧狼害都督大野樹兒等據州城反，州人李賢乃招集豪傑謀曰：「賊起倉卒，便誅二將，其勢雖盛，其志已驕。然其政令莫施，惟以殘剝爲業。夫霸據之賊而馭烏合之衆，勢自離解。今若從中擊之，賊必喪膽。如吾計者，指日取之。」衆皆從，賢乃率敢死士三百人，分爲兩道，乘夜鼓譟而出。群賊大驚，一戰而敗。狼遁走，追斬之。
《後魏書》曰：李順使涼州還，世祖問蒙遜政教得失。順曰：「蒙遜專威河右三十許年，雖不能貽厥將來，猶足以終其一世。但前歲表許十月送曇元讖，及臣往迎，便乖本意。不忠不信，於是而甚。以臣觀之，不復周矣。世祖曰：「若如卿言，則效在不遠，其子必復襲世襲。」又問曰：「早晚當滅？」順曰：「臣略見其子，幷非俊才，能保一隅。如敦煌太守牧犍，器性粗立，若繼蒙遜者必此人也。然比之於父，僉謂不逮。殆天所用資聖明也。」旣而蒙遜死問至，世祖謂順曰：「卿言蒙遜死，今則驗矣，又言牧犍立，何其妙哉。朕克涼州，亦當不遠。」於是賜絹千匹，廄馬一匹，進號安西將軍，寵待彌厚。
《唐書》曰：武德初，劉武周據太原，使其將宋金剛屯於河東。太宗往征之，謂諸將曰：「金剛懸軍千里，深入吾地，精兵驍將皆在於此。武周自據太原，專倚金剛以爲捍蔽。金剛雖衆，內實空虛，虜掠爲資，意在速戰。我堅營蓄銳以挫其鋒，分兵汾隰，沖其心腹。彼糧盡計窮，自當遁走。當待此機，未宜速戰。」於是遣劉弘等絕其糧道。其衆遂餒，金剛果遁。
又曰：武德中，李靖隨河間王孝公討蕭銑，師至於清江，克銑荊門。遣其將乘勝入北江，銑悉兵以拒之。孝恭將戰，李靖止之曰：「楚之輕銳，難與爭鋒。今新失荊門，盡兵出戰，此救敗之師也，非其本圖，勢不能久。一日不戰，賊必兩分，留輕兵以抗我，退羸師以自守，此即勢虧力弱，擊之必捷。」孝恭不從，遣靖安營，自以銳師水戰。孝公果敗於南岸。
又曰：隋末王世充殺其主越王侗，自僭僞號，太宗率師討之。世充求援於河北竇建德，將全軍赴之。諸將以二賊合勢，衆寡不敵，宜退舍以避之。行台郎中薛收獨進計曰：「王世充據有東都，府庫填積，其下兵士皆江淮精稅，其所患者在於乏食耳。是以爲我所持，求戰不可。建德親總軍旅，來拒我師，亦當盡彼驍雄，期於奮決。若縱其至此，兩寇相連，轉河北之糧以相資給，則伊、洛之間戰鬥不已。今宜分兵守營，深其溝防，即世充欲戰，愼勿出兵。大王親選猛銳，先據成皋之險，訓兵坐甲，以待其至。彼以疲弊之師，當我堂堂之勢，一戰必克。建德旣破，則世充自下。不過兩旬，夏、鄭二主可面縛於麾下矣。若退兵自守，計之下也。」秦王喜曰：「合吾意。」是日出師據虎牢，卒擒建德。
又曰：隋煬帝爲突厥所圍，郡縣皆發赴援。時太宗年未弱冠，召募從軍，隸屯衛將軍雲定興。師將發，太宗勸之多賫旗鼓，設疑兵，以威突厥。定興初不納，太宗謂之曰：「始畢掃其境內，敢圍天子，本疑國家倉卒無援。忽見旗鼓之盛，必謂救兵�集。今者師進，可前後相次，令數十里間連亙不絕。晝則旗幡相續，夜則鉦鼓相應，以張形勢，賊見必懼，望塵而退。此計之上也。不然則爲所輕，悉軍來戰，公必不支矣。」定興悅而從焉。將次崞縣，突厥候騎馳告始畢曰：「兵大至。」遂解圍而退，果如所籌。
又曰：太宗遣李靖經略突厥，以張公謹副。公謹因言突厥可取之狀，曰：「頡利縱欲肆情，窮凶極暴，誅害良善，昵近小人，此即主昏於上，其可取一也。又其別部同羅、僕骨、回紇、延佗之類，幷自立君長，將圖反噬，此則衆叛於下，其可取二也。頡利被疑，輕騎自免；柘設出討，匹馬不歸；欲谷喪師，立足無地；則兵挫將敗，其可取三也。塞北霜早，餱糧乏絕，天降之災，因以饑饉，其可取四也。頡利疏其突厥，委諸胡人，胡人翻覆，是其常性，大軍一臨，內必生變，其可取五也。華人入北，其類實多，比聞自相嘯聚，保據山險，師出塞垣，自然有應，其可取六也。」太宗深納之。及破定襄，敗頡利，頗預謀略，進爵爲國公。
又曰：元和十年，王師討淮西，鎮州節度使王承宗、淄青節度李師道謀撓王師，遣刺客於京城，殺宰相武元衡。憲宗怒，命御史中丞裴度爲宰相，專主兵機，以誅三盜，時淮西鎮冀兩道用軍，度支儲運供餉不暇，復又諸軍玩寇陰與賊通，冀朝廷力竭即行赦、雪，議者患之。宰相韋貫之奏曰：「陛下豈不知建中之事乎？天下之兵，始於蔡急魏應，齊趙同惡。德宗率天下兵，令馬燧、李抱眞急擊之。物力旣屈。硃泚乘間爲亂，朱滔南向指闕，致使梁、漢爲府，奉天有行，皆陛下親所聞見。非他也，不能忍待次第，速於滅賊故也。陛下獨不能寬歲月之計，俟拔蔡而圍鎮耶？」上深然之，而已下詔矣。後擒元濟而承宗服，果如貫之所籌。
《漢晉春秋》曰：亮圍祁山，招鮮卑軻比能等，至故北地石城以應亮。於是魏大司馬曹眞有疾，司馬宣王自荊州入朝，魏明帝曰：「西方事重，非君莫可付者。」乃使西屯長安，督張囿、費曜、戴陵、郭淮等。宣王使曜、陵留精兵四千守上邽，餘衆悉出，西救祁山。郃欲分駐雍、，宣王曰：「料前軍獨能當之者，將軍言是也。不能當而分爲前後，此楚之三軍所以爲黥布擒也。」遂進。亮分兵留攻，自逆宣王於上邽。郭淮、費曜邀亮，亮破之，因大芟其麥，與宣王遇於上邽之東，斂兵依險，軍不得交，亮引兵而還。宣王尋亮至於鹵城。張囿曰：「彼遠來逆我，請戰不得，謂我利在不戰，欲以長計制之也。且祁山大軍以近，人情自固。可止屯於此，分爲奇兵，亦出其後，不宜進前而不敢逼，坐失民望也。今亮懸軍食少，亦行去矣。」宣王不從，固尋亮。旣至，又登山掘營，不肯戰。賈詡、魏平數請戰，且曰：「公畏蜀如畏虎，柰天下笑何！」宣王病之。諸將咸請戰。五月辛巳，乃使張囿攻無當監何平於南國，自案中道向亮。亮使魏延、高翔、吳班赴距，大破之，獲甲首三千級，鎧五千領。宣王還保營。
袁希之《漢表傳》曰：丞相亮出軍圍祁連山，始以木牛運糧。魏司馬宣王張囿救祁連山。夏六月，亮糧盡，軍還，至於青封木門，郃追之。亮駐軍，削樹皮題曰：「張囿死此樹下。」豫令兵夾道以數千強弩備之。郃果自見，千弩俱發，射郃而死。
《韓子》曰：趙主父使李疵視中山可攻不，報曰：「可攻也。」主父曰：「何故可攻？」對曰：「其見岩穴窮閻隘巷之士以十數，亢禮下布衣之士以百數矣。」君曰：「是賢君也，安可攻？」疵曰：「然矣。好顯岩穴之士而朝之，則戰士怠於行陣；上尊者下居士而朝之，則農夫惰於力田。戰士怠於陣者，兵弱也；農夫惰于田者，國貧也。」
《衛公兵法》曰：凡與敵相逢，持軍相守，欲知彼算，將揣其謀，則如之何？」對曰：「士馬驍雄，示我以羸弱；陣伍齊肅，示我以不戰；見小利佯爲不敢爭，伏奇兵故誘以奔北；內實嚴警，外爲弛慢；恣行間諜，托以忠告；或執使以相忿，或厚賂以相悅；移師則減灶，合營則偃旗；智足以及謀，勇足以及怒，非得地而不舍，非全軍而不侵；以多擊少，必取於晨朝；以寡擊衆，必候於日暮。如此則兵多詭狀，將有深圖，理雖曲爲防愼，不可入其規畫。故傳曰：見可則進，知難而退，軍之善政也。但敵固無小，蜂蠆有毒。且鳥窮則啄，獸窮猶觸者，皆自衛其生命，而求免於禍難也。若困而不鬥，乃知不逮於鳥獸，其能將乎？必須料敵制勝，誡於小利，然後可立大功矣。」或又問曰：「所謂料敵者何？」對曰：「凡料敵者，料其彼我之形，定乎得失之計，始可出兵而決於勝負矣。當料彼將吏孰與己和，客主孰與己逸，排甲孰與己堅，器械孰與己利，教練孰與己明，地形孰與己險，城池孰與固己，騎畜孰與己多，糧儲孰與己廣，工巧孰與己能，秣飼孰與己豐，資貨孰與己富；以此揣而料之，焉有不保其勝哉！夫軍無小聽，聽必審也；戰無小利，利必大也。審聽之道，詐亦受之，實亦受之，工亦受之，拙亦受之，其詐而似實亦受之，其實而似詐受之。但當明聽其實，參會衆情，徐思其驗，鍛煉而使。不得逆詐自聰，挫折愚人之詞；又不得聽庸人之說，稱敵寡弱，輕侮衆心，而不料其虛實；又不得受敵人以小利餌我勇士，輒掠騎畜，獲其首級，將暗不斷，而重賞之。忽敵無備，必爲所敗。揣敵之術，亦易知矣。若辭怒而不戰者，待其援也；杖而立汲而先飲者，倍程迫速渴之兼也。夫欲行無窮之勢，圖不測之利，其事煩多，略陳梗概而已。若遇小寇而有不可擊者，爲其將智而謀深，士勇而軍整，鋒甲堅銳而地險，騎畜肥逸而令行。如此則士畜必死之心，將懷擒敵之計，此當固而待之，未得輕而犯也。如逢大敵而必可鬥也，彼將愚昧而政令不行，士馬雖多而衆心不一，鋒甲雖廣而兵刃不堅，居地無固而糧運不繼，卒無決戰之志，傍無軍馬之援；此可襲而取之。抑又聞之，統戎行師，攻城野戰，當須料敵，然後縱兵。夫爲將能識此之機變，知彼之物情，亦何慮功不逮、鬥不勝哉！
又曰：敵有十五形可擊：新集，〈始至，行陣未定。〉未食，〈雖已結陣，須饋食。〉不順，〈逆風向腱。〉後至，〈敵後來，不得山川地勢利。〉奔走，〈行陣失次，用力不齊，陣布不均。〉不戒，〈我亦弱，誘敵之不設備。〉勤勞，〈位道兼行，人馬未息，衣甲馳路，雖陣不整。〉將離，〈大將已去，獨任小吏，素不威服。〉長路，〈趨戰爭利，晝幕不息。〉候濟，〈半渡疾擊。〉不暇，〈貪利求勝，不暇盡陣。〉險路，〈泥濘陰狹，車馬單行，左右難救。〉擾亂，〈行列失序，進退不齊，縱不相戴，橫不相對，或坐或立。〉驚怖，〈卒厄相逢，都無備預，鼓譟掩擊，三軍震懾。〉不定。〈陣數移動，人馬數顧。〉師有十過：勇而輕死。〈可暴。〉貪而好利，〈可遺。〉仁而不忍，〈可勞。〉知而不怯，〈可窘。〉信而喜信人，〈可誑。〉廉潔而愛人，〈可侮。〉慢而心緩，〈可襲。〉剛而自用，〈可誘。〉懦志多疑，〈可惑。〉急而心速。〈可久〉。
《孫子》曰：軍旁有險阻、蔣潢井、生葭葦、山林翳薈者，必謹覆索之，此伏奸之所藏處也。〈險者一高一下之地，阻者草蔣水草之�，潢者池也，井者不也，葭葦者衆木所居也，翳薈者可以屏籠蔽處也。此以上相地形，此以下察敵情也。翳薈草木之相蒙蔽可以藏兵處，反復索之也。〉敵近而靜者，恃其險也；敵遠而挑人者，欲人之進也，其所處者居易利也；〈所居利也，言敵去我近，促譴輕挑，我欲使前就之，其就處者平利也。〉衆樹動者，來也；〈斬拔樹木除道進來，故動。〉衆草多障者，疑也；〈結草爲陣，欲使我度，稠草中多障蔽者，敵必逃去，恐追及多作障蔽，使人疑有伏也。〉鳥起者，伏也；〈下有伏兵住藏，觸鳥而驚起。〉獸駭者，覆也；〈敵廣陣張翼來覆我也，故獸驚駭矣。〉塵高而銳者，車來也；〈車馬行疾速，塵相沖，故高也。〉卑而廣者，徒來也；散而條達者，薪采來也；〈塵散而條達，各行所來也。〉少而往來者，營軍者也。〈少，塵少也。〉辭卑而益備者，進也；〈其人來使辭卑，使必進來間視之，敵增備也。〉辭強而進驅者，退也；〈詭詐也。來馳驅，無所畏，是欲退。〉輕車先出居其側者，陣也；〈陣兵欲戰也。輕車，馳車在陣側。〉無約而請和者，謀也；〈未有要約而使來請和者，有間謀也。〉奔走而陳兵者，期也；〈自與偏將期也。〉半進半退者，誘也。倚仗而立者，饑也；〈倚仗矛戟而立者，饑之意。〉汲役先飲者，渴也；向人見利而不進者，勞也；〈士疲勞也。敵人來，見我利而不能擊進者，疲勞。〉鳥集者，虛也；〈敵大作營壘示我衆，而鳥集其上，其中虛者也。〉夜呼者，恐也；〈軍士夜喧爭，將不勇相驚而無備者，恐懼也。〉軍擾者，將不重也。〈無威重。〉旗動者，亂也；〈旌旗謬動東西傾倚者，亂也。〉吏怒者，倦也。〈軍吏悉怒將者，疲倦。〉粟馬食肉，軍無懸不及其舍者，窮寇也。〈谷馬食肉，不復畜積，無懸簞之食，欲死戰，此窮寇也。，即簞之類也。〉諄諄翕翕，徐言入入者，失衆也；〈諄諄者，語貌，又足貌也。翕翕者，不直貌，上失卒之心，少氣之意。徐言入入者，與之言安徐之貌，此將失其衆也。諄，章淪切。翕，許及切。〉數賞者，窘也；〈軍不索敵，數行賞，欲士卒之力戰者，此恐窘者也。〉數罰者，困也；〈數行刑罰者教令施廢，是困者也。〉先暴而後畏其衆者，不精之至也。〈先行悍暴於士卒，而後欲畏己者，此將不精之極也。〉來委謝者，欲休息也。〈戰未相伏而下其意氣相委謝者，欲休息也。〉兵怒而相迎，久而不合。又不相去，必謹察之。〈備其伏也。此必有間諜也。〉
又曰：凡敵有不卜而與戰，有不占而避之。疾風大寒，早興冥遷，剖冰濟度。盛夏炎熱，興役無間。行饑驅渴，務取於遠。師久無糧，士衆怨怒；妖祥疑惑，上不能止。軍資旣竭，時多霖注，欲掠無所，師衆不多，地土不利。人馬疾疫，道遠日暮，士卒勞倦，饑未及食，解甲而息，將薄吏輕，士卒不固，三軍數驚，師徒無助，陳而未定，舍而未畢，行阪涉險，半隱半出。諸如此類，擊而勿疑。若土地廣大，人衆富盛，上愛其下，惠施流布，賞信刑察，發止得時，行陣居列，任賢使能，師徒習教，兵甲精銳，四鄰有助，大國有援。凡如此類，憚而避之。故曰：見可而進，知難而退也。
