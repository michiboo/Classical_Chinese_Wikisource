
《漢書》曰：高祖撥亂誅暴，庶事草創，行賞授位，以能爲次敘。至於孝武，元功宿將略盡，上亦興文學，進拔幽隱。公孫弘自海濱而登丞相。自是之後，宰相畢侯。
又曰：漢帝以列侯爲丞相，唯公孫弘無爵爲丞相，上於是下詔封丞相平津侯。其後以爲故事，丞相封侯自弘始也。
又曰：武帝時，車千秋爲高廟郎，上書訟衛太子冤。上亦頗知太子惶恐，感悟，召千秋曰：「父子之間，人所難言。此高廟神靈使公教我，當遂爲吾輔。」拜千秋爲大鴻臚。數月，爲丞相，封富民侯。
又曰：朱博以丞相封二千五百戶，上書：「故事不過千戶。」還千五百戶。
《魏志》曰：王郎，字景興。文帝即位，授司空，進封平鄉侯。子肅嗣。初，文帝分朗邑封一子列侯，朗乞封兄子詳。
又曰：崔林爲司空，封陽安亭侯，邑六百戶。三公封列侯，自林始也。〈臣松之有郎漢封丞相，已爲荀悅所譏。魏封三公，其末同也。〉
又曰：曹爽以大將軍輔政，封武安侯，邑萬二千戶。
又曰：陳群以鎮軍，錄尚書受遺詔，進封潁陰侯。
又曰：何夔，字叔龍，爲太子少傅、太僕。文帝踐阼，封陽亭侯，三百戶。病，乞遜位，詔曰：「以親則君有輔弼之勛，以賢則君有淳固之茂。」
又曰：劉放，字子棄，爲中書監，掌機密，進封魏壽亭侯。孫資爲中書令，封樂陽亭侯；太和末，資決策伐公孫淵，進左鄉侯。遼東平定，又以參謀之功各封大縣，放方城侯，資中郡侯。齊王即位，以決定大謀，幷增邑，子一人亭侯。
又曰：衛凱爲漢侍中，勸贊禪代之義，爲文誥之命。文帝踐祚，封陽告亭侯。明帝即位，進閿鄉侯。
又曰：桓楷爲尚書令，封亭鄉侯。及病，文帝自臨省，謂之曰：「吾方托六尺之孤，寄天下之命，卿勉之。」徙封安樂鄉侯。
又曰：胡質薨，家無餘財，唯賜衣、書篋而已，追封陽陵亭侯。
又曰：盧毓、衛臻、徐宣、陳矯、和洽、常林、杜襲、裴潛、韓暨、高文惠、王觀、辛毗、劉靖、王基，幷以列卿、尚書封侯。
又曰：漢制，凡人君特所寵念，皆賜之封邑。及丞相初拜，亦錫茅土，號曰恩澤。出自私情，非至公之封也，中興以來無有封者。
《周禮·夏官》曰：司勛，掌六鄉賞地之法，以等其功。王功曰勛，國功曰功，民功曰庸，事功曰勞，治功曰力，戰功曰多。〈克敵出奇，若韓信、陳平者。〉凡有功者，銘書於王之太常。
《史記》曰：古之人臣功有五品，以德立宗廟定社稷曰勛，以言曰勞，用力曰功，明其等曰閥，積功曰閱。
又曰：太公望，文王立以爲師。文王作酆邑，天下三分有其二。及武王克紂，太公之謀居多，於是武王封尚父於齊營丘。成王時，管、蔡作亂，淮夷叛周，乃使邵康公封太公曰：「東至海，西至河，南至穆陵，北至無棣，五侯九伯，汝實征之。」齊由此得專征伐，爲大國二十八世。
又曰：邵公，與周同姓。武王滅殷，封邵公於燕。其在成王時，自陝以西，邵公主之；自陝以東，周公主之。四十三世，秦始皇滅之。
又曰：楚出自帝顓頊高陽。後吳回居火正，爲祝融。吳回生陸終。陸終子六人，少曰季連。季連之苗胤曰鬻子。鬻子事周文王，早卒。當成王之時，舉文、武勤勞之嗣，乃封其後熊繹於楚，以子男之國。三十世，至負芻而秦滅楚。
又曰：魏者，畢公高之後。畢公高與周同姓，武王封之於畢。其後曰畢萬，事晉獻公。伐霍、取、魏，滅之。因以魏封畢萬爲大夫。卜偃曰：「畢萬之後必大。萬，盈數也；魏，大名也。以是始賞，天啓之矣。」其後魏獻子幷爲晉卿。至魏文侯，爲諸侯。子武立，與韓、趙共滅晉而三分其地。又七世至王假，秦滅魏。
又曰：韓與周同姓，其後世事晉，得封於韓原，曰韓武子。武子三世有韓厥，從封姓爲韓氏。六世至景侯虔，始列爲諸侯。及孫哀侯，與趙、魏共滅晉，三分其地。八世至王安，而秦滅韓。
又曰：趙氏之先，與秦共祖。造父事周穆王。攻徐，破之。乃賜以趙城。七世叔帶去周入晉。趙氏五世而至趙夙，夙生衰。衰生盾，幷爲大夫。其後趙鞅，是爲簡子，始大。又四世而至列侯籍，始立爲諸侯。三世至敬，與韓、魏共滅晉，分其地。又七世至幽王繆，降秦而趙亡。
又曰：陳完者，陳厲公他之子。完後奔齊，爲田氏。齊懿氏欲妻之，卜之，曰：「是謂鳳凰子飛，和鳴鏘鏘；有嬀之後，將育於薑。八世之後，莫之與京。」卒妻之。完卒，謚爲敬仲。六世而至田常，田常殺齊簡公，立簡公弟平公，乃割齊安平以東爲己封，封邑大於齊。至曾孫和，遂遷齊康公於海上，而田和立爲齊侯。五世至王建，爲秦所滅。
又曰：西戎與申侯伐周，殺幽王驪山下。爲秦襄公將兵救周。周避犬戎難，東徙洛邑，襄公以兵送周平王。平王封襄公爲諸侯，賜之岐以西之地。於是始國，與諸侯通。
又曰：樂毅幷趙、楚、韓、魏、燕之兵以伐齊，破之。追至於臨淄，齊王走，保於莒。樂毅獨留徇齊，攻入臨淄，盡以寶貨、財物、祭器輸之燕。昭王大悅，親至濟上勞軍，行賞饗士，封毅於昌國，號爲昌國君。
《漢書》曰：項羽佯尊懷王爲義帝，實不用其命。二月，羽自立爲西楚霸王，王梁、楚地九郡，都彭城。背約，更立沛公爲漢王，王巴、蜀、漢中四十一縣，都南鄭。三分關中，立秦三將：章邯爲雍王，都廢丘；〈縣名，今槐裏是。〉司馬欣爲塞王，〈韋昭曰：在長安東，名桃林塞也。〉都櫟陽；董翳爲翟王，〈文穎曰：本上郡，秦所置，項羽更名爲翟也。〉都高奴。楚將瑕丘申陽爲河南王，都雒陽。趙將司馬爲殷王，都朝歌。當陽君英布爲九江王，都六。懷王柱國共敖爲臨江王，〈本南郡，改爲臨江國。〉都江陵。藩君吳芮爲衡山王，都邾文穎曰：邾音朱，縣名。故齊王建孫田安爲濟北王。徙魏王豹爲西魏王，都平陽。徙燕王韓廣爲遼王。燕將臧荼爲燕王，都薊。徙齊王田市爲膠東王。齊將田都爲齊王。趙歇爲代王。趙相張耳爲常山王也。
又曰：漢四年，立韓信爲齊王，後徙爲楚王。五年，以九江王英布爲淮南王，盧綰爲燕王，韓王信爲代王，彭越爲梁王。
又曰：克項八載，天下乃平，始論功，侯者四十有三人。時人民散亡，大侯不過萬家。封爵之誓曰：「使黃河如帶，太山如礪。」於是申以丹書之信，重以白馬之盟，藏諸宗廟，副在有司。迨文、景四五世間，流民既歸，戶口亦息，列侯大者三四萬戶，小國自倍。其後子孫驕恣，忘其先祖之艱難，多陷法禁。訖於孝武後元之年，靡有孑遺。
又曰：漢封功臣，張良未嘗有戰鬥功，高帝曰：「運籌策帷幄之中，決勝千里外，子房功也。」乃封良爲留侯，與蕭何等俱封。六年，上已封大功臣二十餘人，其餘日夜爭功未決，未得行封。上在洛陽南宮，從復道〈如淳曰：上下有道，故謂之復也。韋昭曰：間道也。〉望見諸將往往相與坐沙中語。上曰：「此何語？」留侯曰：「此謀反耳。」上曰：「爲將奈何？」留侯曰：「上平生所憎，群臣所其知，誰最甚者？」上曰：「雍齒，數嘗窘辱我。」留侯曰：「今急先封雍齒，以示群臣。」於是上置酒，封雍齒爲什方侯。皆曰：「雍齒且侯，我屬無患矣。」
又曰：高祖以蕭何功最盛，封爲ガ侯，所食邑多。功臣皆曰：「蕭何未嘗有汗馬之勞，反居臣等上，何也？」帝曰：「諸君知獵乎？追殺獸者，狗也；而發蹤指示獸處者，人也。今諸君徒能得獸耳，功狗也；至如蕭何發蹤，功人也。且諸君獨以隨我，多者兩三人；何舉宗數十人皆隨我，功不可忘也！」皆曰：「平陽侯曹參身被七十創，攻城略地，功最多，宜第一。」鄂君進曰：「群臣議皆誤。陛下雖亡山東，何常全關中以待陛下，此萬世之功。奈何以一旦之功而加萬世之功哉！蕭何第一，曹參次之。」上曰：「吾聞進賢受上賞，蕭何功雖高，得鄂君乃益明。」封鄂君故所食關內侯邑，封爲安平侯。
又曰：高祖封項伯等四人爲列侯，賜姓劉氏。
又曰：項羽被十瘡，顧見漢騎司馬呂馬童曰：「若非吾故人乎？」馬童面之，指王翳曰：「此項王也。」羽乃曰：「吾聞漢購我頭千金，邑萬戶，吾爲公得之。」乃自剄。王翳取其頭，亂相蹂蹈爭羽相殺者數十人。最後楊喜、呂馬童、呂勝、楊武各得一體。故分其地以封五人，皆爲列侯。
又曰：陳豨反。上自至邯鄲，喜曰：「不南據邯鄲，北阻漳水，吾知其無能爲矣。」上令周昌選趙壯士可令將者，因見四人，上駡曰：「竪子能爲將乎！」四人慚，皆伏地。上封各千戶，以爲將。
又曰：淮陰侯韓信舍人樂說告信反，封順陽侯。
又曰：文帝詔曰：「方大臣誅諸呂迎朕，騰狐疑，皆止朕，唯中尉宋昌勸朕，朕已得保宗廟。已尊昌爲衛將軍，其封昌爲壯武侯。」
又曰：韓王信入匈奴，與太子俱，至頽當城，生子，因名頽當。至孝文時，降，封弓高侯。頽當孽孫嫣貴幸，顯當時世。嫣弟說以校尉攻匈奴，封龍額侯。
又曰：景帝封功臣衛綰、直不疑等十九人，綰封建陵侯，不疑塞侯。
又曰：張賀爲掖庭令，而宣帝以皇曾孫時收養掖庭，恩甚密焉。及宣帝即位，而賀已死。宣帝追恩，乃封其家爲恩德侯，置守蒙二百人。
《東觀漢記》曰：光武功臣鄧禹等二十八人皆爲侯，封余功臣一百八十九人。
又曰：李通上司空印綬，以特進奉朝請。久之，有司奏請封諸皇子，上感通建創大謀，因封通少子雄爲邵陵侯。
又曰：建武二年，定封景丹櫟陽侯，上謂丹曰：「今關東故王，國雖數縣，不過櫟陽萬戶。富貴不歸故鄉，如衣錦夜行，故以封卿。」
又：詔封竇融曰：「行河西五郡大將軍、涼州牧、張掖屬國都尉竇融，執志忠孝，扶微救危，仇疾反虜隗囂，率厲五郡精兵，羌胡畢集，兵不血刃，而虜土崩瓦解，功既大矣。篤意分明，斷之不疑。吾甚嘉之，其以六安、安豐、陽原、蓼安凡四縣，封融爲安豐侯。」
又曰：三輔豪傑入長安，攻未央宮，杜虞殺莽於漸台，東海公賓就得其首，傳詣宛，封滑侯。
又曰：申屠志以功封汝陰王，上書以非劉氏，還玉璽。改爲雲陽侯。
又曰：班超定西域五十餘國，乃詔封超爲定遠侯。
《後漢書》曰：單超、左綰、徐璜、具瑗、唐衡，桓帝時共誅梁冀，同日封侯，謂之五侯。於是朝庭日亂。超薨之後，四侯轉橫，天下爲之語曰：「左回天，具獨坐，徐臥虎、唐兩墮。」
《魏志》曰：夏侯淵，字妙才，以功封博昌亭侯。
大祖下令曰：「夏侯淵虎步關右，所向無前。仲尼有言：吾與爾俱不如也。」後戰死。黃初、太和中，賜淵子五人皆關內侯。
又：太祖令曰：「吾起義兵，誅暴亂，於今十九年，所征必克，豈吾功哉？乃賢士大夫之力也。天下雖未悉定，吾要與賢士大夫共定之，而專饗其勞，苦何以安焉！其保定功行封。」於是大封功臣，二十餘人皆爲列侯，其餘各以次受封，及復死事之孤，輕重各有差。
又曰：曹洪，字子廉，以功封野王侯。文帝時，坐事削。明帝即位，更封樂成侯。
又曰：曹休，字文烈，自荊州北歸。太祖曰：「此吾家千里駒也。」文帝錄前後功，封爲東亭侯。
又曰：曹真，字子丹，以功封邵陵侯。真少與宗人尊、鄉人朱贊幷事太祖。遵、贊早亡，真湣之，乞分食邑封尊子等。詔曰：「大司馬有叔向撫孤之仁，晏平久要之分。聽分賜遵等子爵關內侯。」及真薨，明帝悉封真五子皆列侯。
又曰：太祖自柳城還，稱荀攸前後謀謨，曰：「昔高祖使張子房自擇齊三萬戶，今孤亦欲君自擇所封。」
又曰：太祖見賈詡，執手曰：「使我信重於天下者，子也。」表爲執金吾，封都亭侯。文帝即位，又封詡小子訪爲列侯。
又曰：郭嘉，字奉孝。冀州平，封齊陽亭侯。及薨，太祖表曰：「臣策未決，嘉輔成之；平定天下，謀功爲最。」增邑，幷前千戶。
又曰：張既，字德容。詔曰：「卿勛非但破胡，乃永寧河右，使吾長無西顧之念。」徙封西鄉侯。
又曰：任峻，字伯遠。爲典農中郎，大興屯田，軍國致饒。太祖以峻功高，表封都亭侯。
又曰：張遼，字文遠。爲蕩寇將軍，以功封都亭侯。又討陳蘭、梅成等入�山中，蘭等壁其上，遼力戰，平之。太祖論諸將功曰：「登天山，以取蘭、成，蕩寇功也。」乃增邑。文帝，又分封兄�及一子列侯。帝踐阼，進封晉陽侯。及薨，詔曰：「合肥之役，遼以步卒八百，破賊十萬，自古未之有也。其分遼邑，賜一子爵關內侯。」
又曰：太祖表封荀攸曰：「前克敵，皆攸之謀也。」於是封攸陵樹亭侯。
又曰：太祖謂于禁曰：「氵育水之難，吾焉能也？將軍在亂能整，雖古之名將，何以加之！」乃錄前後功，封益壽亭侯。
又曰：文帝踐阼，進張囿爲鄭侯。明帝詔曰：「賊亮以巴、蜀之衆，將軍所向克定。乃益戶，幷前四千三百戶。」郃前後有功，明帝分郃戶，封四子列侯。
又曰：朱靈，字文博。先封俞阝侯，文帝詔曰：「將軍佐命先帝，威過方、邵。平生所志，願勿難色。」靈謝曰：「高唐，宿所鎮。」乃更封高唐侯。
又曰：龐德以衆降，太祖聞其驍勇，封關內亭侯。爲關羽所得，駡羽而死。太祖悲之，封其二子爲列侯。
又曰：徐邈，字景山。西域流通，荒戎入貢，皆邈勛也。以功封都亭侯。
又曰：王昶，字文舒。討諸葛誕，誕誅。詔曰：「昔孫臏佐趙，直湊大梁。兵驟進，亦所以成兵勢也。」增邑，四千七百戶矣。
《吳志》曰：駱統，字公緒。初，曹仁攻濡須，使別將常雕等襲中洲，統與嚴圭共拒，破之，封新陽亭侯。
《晉書》曰：苻堅南寇，桓伊與冠軍將軍謝玄、輔國將軍謝琰俱，破堅於肥水。以功封永循縣侯，進號右軍將軍，賜錢百萬，袍表千端。
王隱《晉書》曰：封宣帝爲武平侯。公孫淵平，又增封舞陽、昆陽二縣。
又曰：封文帝爲高都侯，太始元年詔曰：「昔唐虞三代之盛，暨於漢魏創制，褒崇元勛，班爵行賞，與國同禮，施祿逮下，萬邦鹹�，朕以寡德，登於天位，托於王公之上。腹心股肱，文武之臣，光齊帝業，餘嘉乃勛。慶賞之行，其用宜速。」
又曰《張華傳》曰：華以建策，加華右光祿大夫、開府儀同三司，固辭不受府。詔聽。乃更論平吳之功，封華郡公，三千戶；王者擇近郡平土，詳依典制施行。華讓，前後十餘，頻繁懇誠。詔不聽，遂受封。
《晉中興書》曰：元帝以佐命功，封周烏程公，又封王敦武昌公。
又：孔愉，字敬康，以討華軼功，封餘不亭侯。初，愉少時，嘗得一龜，放於餘不溪中流，左顧者數過。及鑄侯印，而龜左顧；更鑄，猶然。印工以聞，愉悟，遂佩焉。
又曰：明帝以平錢鳳功，封始興公溫嶠建寧公，庾亮永昌公，郗鑒南平公，卞壺建興公，蘇峻邵陵侯，劉泉泉陵侯，應詹觀寧侯，卞郭益陽侯，趙胤湘南侯。
又曰：成帝以平蘇峻公，封公者三人，侯者八人。又以討郭默功封者三人。穆帝以平蜀功，封桓溫臨賀公。
又曰：哀帝以平關、洛功，封桓沖豐城公。海西公以平袁真功，賜桓溫子偉爲西昌公。
又曰：安帝以興復功，封劉裕等二十三人。裕昌謀，封豫章公，萬戶；劉毅南平公，五千戶；何無忌安成公；劉道規華容公。
《晉起居注》曰：太康元年詔曰：「張華前與故太傅創謀大計，部分方算，有謀謨之勛，封廣武侯，邑萬戶。」
又曰：惠帝追封衛瓘爲郡公。
《會稽典錄》曰：鄭吉既破車師，降日逐，威震西域。日遂幷護車以北道。故號都護之置，自吉始焉。上嘉其效，乃下詔曰：「都護西域騎都尉鄭吉，撫循外蠻，宣明威信，功效茂著，其封吉爲安遠侯。」
《華陽國志》曰：漢高帝滅秦，爲漢王，王巴、蜀。閬中人范自有恩信方略，爲帝募發ク民，西與定秦地。既定，封自爲長安建章郡侯。帝將征關東，ク民皆思歸。嘉其功，難傷其意，遂聽還。謂曰：「富貴不歸故鄉，如衣綉夜行，可徙封自閬中慈鄉侯。」自固辭，乃封度縣侯。
