
《說文》曰：室，實也。
《釋名》曰：室，實也；物滿實其中也。
《毛詩》曰：《斯干》，宣王考室也。「築室百堵，西南其戶。」
又曰：如彼築室於道謀，是用不潰於成。鄭《箋》云：如當路築室，得人而與之謀所爲，路人之意不同，故不得成。
又曰：彼姝者子，在我室兮。
又曰：宛其死矣，他人入室。
《尚書》曰：若考作室，既法，厥子乃不肯堂，矧肯構？
《周禮·冬官·匠人》曰：內有九室，九嬪居之。外有九室，九卿居之。
《禮記·檀弓下》曰：晉獻趙文子成室，晉大夫發焉。〈文子，趙武也。作室成，晉君獻之，謂賀也。諸大夫亦發禮以往也。〉長老曰：「美哉輪焉！美哉奐焉！歌於斯，哭於斯，〈聚國旋於斯。」文子曰：「武也。〉得歌於斯，哭於斯，是全要領以從先大夫於九原也。」北面再拜稽首。
又曰：室中不翔。
又曰：儒有一畝之宮，環堵之室。
《左傳·襄十五年》：宋向戍來聘，見孟獻子，尤其室，曰：「子有令聞，而美其室，非所望也。」對曰：「我在晉，吾兄爲之，毀之重勞，且不敢間。」
又曰：鄭伯有嗜酒，爲窟室，而夜飲酒，擊鐘焉，朝至未巳，朝者曰：「公焉在？」其人曰：「吾公在壑穀。」〈壑穀窟室。〉
又曰：吳公子光伏甲於窟室而享王。〈掘地爲室。〉
又曰：怒於室而色於市。
《論語》曰：子游爲武城宰，子曰：「汝得人焉耳乎？」曰：「有淡台滅明者，行不由徑，非公事，未嘗至於偃之室也。」〈淡台滅明者，孔子弟子，子游之同門也，修身正行，公事乃肯來我室，得與之語耳，非公事不肯來。言無私謁。〉
《國語》曰：智襄子爲室美，士茁夕焉。智伯曰：「室美夫！」對曰：「美則美矣，抑臣亦有懼也。」襄子曰：「何懼？」對曰：「臣以秉筆事君，記曰：『高山峻原，不生草木；松柏之地，其土不植。』臣懼其不安人也。」室成，三年而智氏亡。《說苑》同。
又曰：趙文子爲室，斫其椽而礱之。張老夕焉而見之，不謁而歸。文子駕而往，曰：「吾不善，子亦告我，何其速也？」對曰：「天子之室，斫其椽而礱之，加密石焉；諸侯礱之；大夫斫之；士首之，〈首之，斫其首也。〉備其物，義也，從其等，禮也。今子貴而忘義，富而忘禮，吾懼不免，何以敢告。」文子歸，勿令礱也！」
《春秋繁露》曰：廣室多陰，遠天地之和也，故聖人弗爲。
《漢書》曰：文帝征賈誼入見，上方受，坐宣室，因感鬼神事，與誼言之。
又曰：武帝爲竇太主置酒宣室，使謁者引內董君。是時東方朔陛戟殿下，辟戟而前曰：「董偃斬罪三，安得入乎？」上曰：「何謂也？」朔曰：「偃以人臣，私侍公主，其罪一也。敗男女之化，而亂婚姻之禮，傷王制，其罪二也。陛下富於春秋，積思於六經，留神於王事，馳騖於唐、虞，折節於三代。偃不遵經勸學，反以靡麗爲右，奢侈爲務，盡狗馬之樂，極耳目之欲，行邪狂之道，經淫辟之路，是乃國家之大賊，人主之大蜮。〈師古曰：蜮，魅也。音或。說者以爲短狐，非也。短狐射工用於此不當其義，今俗猶言魅蜮也。〉偃爲淫首，其罪三也。」上默然不應，良久曰：「吾業已設飲，後而自改。」朔曰：「不可。夫宣室者，先帝之正處也，非法度之政不得入焉。故淫亂之漸，其變爲篡，是以竪貂爲淫而易牙作患，慶父死而魯國全，管、蔡誅而周室安。」上曰：「善。」有詔止，更置酒北宮，引董君從東司馬門入。更名東交門。〈蘇林曰：以偃從北門入，交會於內，故名之也。〉賜朔黃金三十斤。董君之寵由是日衰。
又《霍光傳》曰：蓋主等奏廢光，光聞，止畫室中不敢入。帝召入，慰勉之。〈註：畫室，近臣計畫之室。師古曰：雕畫之室也。〉
又曰：孔光凡典樞機十餘年，守法度，修故事。上有所問，據經法以心所安而對，不希旨苟合；如或不從，不敢強諫爭，以是久而安。時有所言，輒削草稿，以爲張主之過，以奸忠直，人臣大罪也。〈師古曰：奸，求也。奸忠直之名也。奸音幹也。〉有所薦舉，惟恐其人之聞知。沐日歸休，兄弟妻子燕語，終不及朝省政事。或問光：「溫室省中樹皆何木也？」〈晉灼曰：長樂宮中有溫文殿。〉光嘿不應，更答以他語，其不泄如是。
又曰：京房所言屢中，天子悅之，數召見問，房對曰：「古帝王以功舉賢，即萬化成，瑞應著。末世以毀譽取人，故功業廢而致災異。宜令百官各試其功，災異可息。」詔使房作其事，房奏考功課吏法。上令公卿朝臣與房會議溫室，皆以房言煩碎，上下相司，不可許。上意鄉之。時部刺史奏事京師，上召見諸刺史，令房曉以課事，刺史復以爲不可行，唯御史大夫鄭弘、光祿大夫周堪初言不可，後善之。
漢三年，魏王豹叛漢附楚，漢使大將韓信擊，虜豹。薄姬內人傳詣洛陽織室。漢王見薄姬，內後宮，幸之，生文帝。
《後漢書》曰：祭彤爲太僕。從東巡狩，過魯，坐孔子講堂，顧指子路室謂左右曰：「此太僕之室。太僕，吾之禦侮也。」
又曰：袁閎見時險亂，而家門富盛，常對兄弟嘆曰：「吾先公福祚，後代不能以德守之，競爲驕奢，與亂代爭權，此即晉之三卻矣。」延嘉末，黨事將作，遂散�絕世，欲投跡深林。以母老不宜遠遁，乃築土室，四周於庭，不爲戶，自牖納飲食。東向拜母。母思閎，時往就視，母去，便自掩閉，兄弟妻子莫得見也。及母歿，不爲制服設位，時莫能名，或以狂生目之。潛身十八年，黃巾賊起，攻沒郡縣，百姓驚散，閎誦經不移。賊相約語不入其閭。鄉人就閎避難，皆得全免。年五十七，卒於土室。
又曰：馬援之攻五溪蠻，初軍至下雋，有兩道可入，從壺頭側路近而水險，〈壺頭，山名也。在今辰州沅陵縣東。《武陵記》此山與東海方壺山相似，因名壺頭。〉從充則塗夷而運遠，〈充縣，屬武陵郡。〉帝初以爲疑。及軍至，耿舒欲從充道，援以爲棄日費糧，不如進壺頭，扼其喉咽，蠻賊自破。以事上之，帝從援策。三月，進營壺頭。賊乘高守隘，船不得上。會暑甚，士卒多疫死，援亦以中病，遂困，乃穿岸爲室，以避炎氣。〈《武陵記》曰：壺頭山旁有石窟，援所穿室也。室內有蛇數百斛，以大雲是援之餘靈耳。〉賊每乘險鼓譟，援曳足以觀之，左右哀其壯意，莫不爲流涕。
謝承《後漢書》曰：陳蕃家居，不好掃室。賓客存之者或曰：「可一掃乎？」蕃曰：「丈夫當爲國家掃除天下，豈徒室中！」
《晉書》曰：嵇含，字君道。祖喜，徐州刺史。父蕃，太子舍人。含好學，能屬文。家在鞏縣亳丘，自號亳丘子，署其門曰歸厚之門，室曰慎之終室。
《宋書》曰：武帝六年五月，初置陰室於覆舟山，備藏冰也。
《唐書》曰：太子承乾，盛農之時營造曲室，累月不止。左庶子于志寧切諫，不從。
《家語》曰：魯有獨處室者，鄰之嫠婦亦獨處室。夜暴風雨，室壞，趨而托之，魯人閉戶不受。
《三輔黃圖》曰：明堂有十二室，法十二月。
楊龍驤《洛陽記》曰：顯陽殿北有避雷室，西有禦龍室。
《神異經》曰：西北荒有石室，有百二十人同居，齊壽千二百歲。
《十洲記》曰：崑崙山上有瓊華之室。
《淮南子》曰：西方有金室。
《列仙傳》曰：彭祖，殷大夫也。曆夏至商末，號七百歲。曆陽有彭祖仙室。
《漢宮殿名》曰：神明台，武帝造。高五丈，上有九室，今人謂之九天臺。武帝求神仙，恆置九天道士百人。
《洛陽宮室名》曰：洛陽有望舒涼室、含章鞠室、清暑涼室。
《老子》曰：鑿戶牖以爲室，當其無，有室之用。
《管子》曰：堯有衢室之問者，下聽於民也。〈事具帝王部。〉
《晏子》曰：景公謂晏子曰：「寡人慾朝夕相見，爲夫子築室於閨內，可乎？」對曰：「臣聞之，隱而顯，近而結，惟至賢耳。如臣者，飾其容止待令，猶恐罪戾也。今君近之，是遠之也。」
又曰：景公問晏子曰：「吾欲服聖王之服，居聖王之室，如此則諸侯其至乎？」對曰：「法其節儉則可，法其服室無益也。」
《拾遺錄》曰：老君居反景之室，日與世人絕跡。
又曰：燕昭王坐明之室，升於泉昭之館，常有白鳳、白鸞繞集其間。
《列子》曰：虛室生白。張湛注云：夫視有若虛者，虛室而純白獨生。
《莊子》曰：原憲居圜堵之室，蓬戶不完，桑以爲樞，瓮以爲牖，上漏下濕，匡坐而弦歌。
《尸子》曰：厚積不登高台，不處大室；高臺多傷，大室多陰，故皆不居。
《呂氏春秋》曰：高亢作室。
又曰：齊宣王爲大室，大蓋百畝，堂上三百戶。三年而未成，群臣莫敢諫。
《淮南子》曰：高陽將爲室，問匠人。匠人對曰：「未可也。木尚生，加塗其木，必將撓。以生材任重塗，今雖成，後必將敗。」高陽曰：「不然。夫木枯則益勁塗，乾則益輕。以勁材任輕塗，今雖惡，後必善。」匠人窮辭，無以對，受命而爲之室。其始成，然善也，而後果敗。
又曰：崑崙有璇室。
又曰：有石城金室。
又曰：古者民澤處復穴，〈鑿岩岸之腹以爲密室。〉冬日則不勝雪霜霧露，夏日則不勝暑熱蚊虻。聖人乃作，爲之築土構木，以爲室屋，上棟下宇，以蔽風雨，以避寒暑，百姓安之。
《鹽鐵論》曰：匈奴織柳爲室，旃席爲蓋。
《說苑》曰：延陵季子游於晉，曰：「吾入其都，新室惡，故室美；故墻高，新墻庳，是以知民力屈也。」
又曰：一室之中，有王道焉，父母之謂也。故君正則百姓治，父母平則子孫孝慈。是以孔子家兒不知倨。所以然者，生而見善教也。
《新序》曰：魯哀公爲室而大，公儀子諫曰：「室大，衆與人處則曄，少與人處則悲，願公�之也。」曰：「聞命矣。」築室者不輟。明日，又諫：「國小室大，百姓必怨吾君，諸侯聞之，必輕吾國。」公曰：「聞命矣。」築室不輟。明日，又諫曰：「左昭右穆，爲室而大，以臨二先君，無乃害於孝乎！」於是哀公毀室而止。
《風俗通》曰：《論語》：「夫子宮墻數仞。」《禮記》：「季武子入宮不敢哭。」由是言之，宮室一也。秦以來，尊者以爲常號，乃避之耳。室也，實。《弟子職》曰：「室中握手。」《論語》曰：「譬如墻。」由此言之，宮其外，室其內也。
《楚辭》曰：砥室翠翹，掛曲瓊些。〈言臥內之室，以砥爲壁，幹而滑澤，以翠鳥之羽雕飾王鈎以經衣。曲瓊，玉鈎也。〉
又曰：鑿山楹而爲室，下披衣於水渚。霧露��其晨降兮，�依斐而承宇。
又曰：網戶朱綴刻方連，冬有奧突夏室寒。〈奧，衤復室。夏，大室。事具居處部。〉
又曰：築室兮水中，葺之以荷蓋。
又曰：像設君室靜閑安，高堂邃宇檻層軒。
潘岳《狹室賦》曰：「伊餘館之褊狹，良窮弊而極微。」
李尤《室銘》曰：室以安寧，寢息幽閑。室寒空�巢，遮遏風寒。無曰寂寞，屋漏昭然。
