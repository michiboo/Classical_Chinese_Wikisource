
《周禮》曰：凡相膠，欲朱色而昔。昔也者，深瑕而澤，糹而摶廉。〈摶，圜也。廉，瑕嚴利也。〉鹿膠青白，馬膠赤白，牛膠火赤，鼠膠黑，魚膠餌，犀膠黃。〈皆謂者用其皮或用角也。〉
《禮》曰：脂膠丹漆，無或不良。監工日號：「無作淫巧，以蕩上心。」
《史記》曰：趙奢死，藺相如病篤。使廉頗攻秦，秦敗趙軍。秦之間言曰：「秦之所惡，獨畏趙奢之子趙括為將耳。」趙王因以括代廉頗。相如曰：「王以名而使括，若膠柱而鼓瑟耳！括徒能讀父書傳，不知合變也。」趙王不聽，遂將之。
《漢書》曰：晁錯上書曰：「欲兵威者，始於折膠。」〈秋至，膠可折弓弩，可用匈奴，可以出軍。〉
謝承《後漢書》曰：雷義與陳重為交，鄉人為之語曰：「膠漆雖堅，不如雷與陳。」
《帝王世紀》曰：昭王濟漢，船人惡之，以膠船進王。中流，膠船解，王沒於水。
《中洲記》曰：鳳麟州以鳳喙及麟角合煎作膠，名曰集弦膠，一名連金泥膠，青色如碧玉。漢武時，西王母使獻靈膠四兩。帝不知其妙，以付庫。帝幸上林苑射虎，而弩弦斷。使從駕因取一分膠，口濡以集弦，射虎。而帝使武士對挽，終不脫，勝未集時。
《呂氏春秋》曰：桓公使人告魯曰：「管夷吾，寡人之仇也，願生得而親加手焉！」魯君許諾，乃使吏享其拳，〈以革囊其手也。〉膠其目，盛之以鴟夷。置之革車。
孔融《同歲論》曰：阿膠徑寸，不能止黃河之濁。
《本草經》曰：膠，一名鹿角膠，味甘平，治傷中勞絕、腰痛、瘦，補中益氣，婦人無子。
曹植《樂府歌》曰：膠漆至堅，浸之則離。皎皎素絲，隨染色移。君不我棄，讒人所為。
《書》曰：兗州厥貢漆絲，豫州厥貢漆。
《詩》曰：樹之榛栗，椅桐梓漆。
《史記》曰：豫讓為智伯報趙襄子，吞炭漆身。
又曰：秦二世立，又欲漆其城。優旃曰：「善！上雖無言，固將請之，漆城，城滑蕩蕩，寇來不能上。欲就之，易為漆耳，難為陰室。」於是二世笑而止。
《戰國策》曰：三晉分智氏，趙襄子怨智伯，漆其頭以為飲器。
《漢書·食貨志》曰：漆千大斗，亦比千乘之家。
范曄《後漢書》曰：樊重欲作器，先種漆，而鄉人笑之。積以歲月，皆得其用，向之笑者皆取給焉。
《莊子》曰：山木自寇也，膏火自煎也。桂可食，故人伐之；漆可用，故人割之。人皆知有用之用，而莫知無用之用也。
《韓子》曰：舜作食器，斬山木而財之，削鋸循其跡，流漆墨其上。諸侯以為益侈，國之不服者十三。
又曰：堯無膠漆之約，於當世而道行。
《山海經》曰：英鞮之山，其上多出漆。
《列仙傳》曰：丁次卿欲還峨眉山，語主人丁氏云：「當相為作漆。」以罌十枚盛水覆口，從次唾之。百日乃發，皆成漆也。
蕭廣濟《孝子傳》曰：申屠勛，字君游。少失父，與母居。家貧，傭力供養。作壽器，用漆五六斛，十年乃成。
何晏《九州論》曰：平安好棗，中山好栗，真定好梨，共汲好漆。
《續述徵記》曰：古之漆園在中牟，今猶生漆樹也。梁王時，莊周為漆園吏，則斯地。
《南越志》曰：綏寧白水山多漆樹，高十餘丈，刻漆常上樹端。雞鳴日出之始便刻之，則有所得。過此時，陰氣淪，陽氣升，則無所獲也。凡刻漆，別有氏族以為業，膺前緣木處，胼肱如人腳也。
《晉中興書》曰：王惇死，秘不發喪。裹屍以席，塗之以蠟，埋於齋中。諸葛瑤等日縱酒淫樂。
《博物志》曰：荒年暫辟穀法：但食蠟半斤，輒支十日不飢。東阿王嘗錄甘始同寢處，百日不食，而容體自若，用此朮也。
《世說》曰：石季倫以蠟燭炊。
《南方草物狀》曰：黃屑在山中，藤生蔓延，緣著樹木。以九月中刮取根皮，干暴。日南黃屑最黃好，歲以獻。
《書》曰：梁州，厥貢熊、羆、狐、狸、織皮。
《左傳》曰：皮之不存，毛將安傅？
又曰：無終子嘉父使孟樂如晉。因孟莊子納虎、豹之皮，以和諸戎。
又曰：齊莊公為勇爵，殖綽、郭最欲預焉。州綽曰：「東閭之役，臣左驂迫，還於門中，識其枚數，可以與於此乎？然二子者，譬於禽畜，臣食其肉而寢處其皮矣！」
《爾雅》曰：東北之美者，斥〈尺舍切。〉山之文皮焉。〈郭璞曰：虎豹之屬，皮有縟彩。〉
《論語》曰：子曰：「文猶質也，質猶文也。虎豹之享，猶犬羊之享也。」
《漢書》曰：元狩四年，有司言用度不足，請收銀錫白金及皮幣以足用。〈應劭曰：時國用不足，以白鹿皮為幣，朝覲以薦璧。〉
又曰：答布、皮千石，亦比千乘之家。
范曄《後漢書》曰：李恂為兗州刺史，以清約率下。席羊皮，臥布被。遷張掖太守，有威重名。
《文子》曰：木強即折，革強即裂。
《神異經》曰：北方有曾冰萬里，厚百丈，有鼠在冰下土中焉。食草木，肉重萬斤，可以作脯，食之已熱。〈除熱病已。〉其皮可以蒙鼓，其聞千里。有美尾，可以來鼠。〈此尾所在，鼠即聚。〉
《搜神記》曰：舊說大古時，有人遠徵，家惟有一女，並馬一匹。女思父，乃戲馬曰：「爾能為我迎得父，吾將嫁汝。」馬乃絕鞅而去，至父所。父疑家中有故，乘之而還。後馬見女輒怒而奮擊。父怪之，密問女，女具以告父。父乃射殺馬，曝皮於庭。女之皮所，以足蹙之，曰：「爾馬，而欲為婦，自取屠割，何如？」言未竟，皮蹶然忽起，卷女而行。父還，失。後大樹之間得女及皮，盡化為蠶，績於樹上，其繭厚大，異於常蠶。鄰女取食養之，其收亦倍。今世或謂蠶為女兒，古之遺語也。
《真子》曰：廊廟之材，蓋非一木之枝也；狐白之裘，蓋非一狐之皮也。
《韓子》曰：翟人獻豐狐、玄豹之皮於晉文。
又曰：西門豹性急，佩韋以緩己；董安於心緩，佩弦以自急。〈常皮也。〉
楊子《法言》曰：羊質虎皮，見草而悅，見豺而戰，忘其皮之虎也。
《周禮》曰：凡相角，秋閷〈音殺〉者厚，春閷者薄；稚牛之角直而澤，老牛之角糹而昔；〈糹，徒展切。昔，讀為交錯之錯。〉疚疾險中，〈牛有久疾，則角里傷。〉瘠牛之角無澤。〈少潤氣也。〉角欲青白而豐末。〈豐，大也。〉角長二尺有五寸，三色不失理，謂之牛戴牛。〈三色，本白中青，末豐也。牛戴牛，角直一牛也。〉
又曰：凡相筋，欲小簡而長，大結而澤，則其為獸必剽。以為弓，則豈異於其獸？筋欲敝之敝。〈咀之當孰也。〉
《禮》曰：祭天地之牛角繭粟，宗廟之牛角握，賓客之牛角尺。
《左傳》曰：鼷鼠食郊牛角。
《爾雅》曰：北方之美者，幽都之筋、角焉。〈幽都，山名。謂野牛筋角也。〉
《魏略》曰：大秦國出玄雞、犀角。
《晉書》曰：王凱以帝舅奢豪。有牛，名八百里駿駁，常瑩其蹄角。
《後魏書》曰：桓帝英傑魁岸，馬不能勝，常乘安車，駕大牛，角容一石。
《呂氏春秋》曰：寧戚飯牛，扣角而歌。
《淮南萬畢朮》曰：燒角入山，虎豹自遠。
《東方朔占》曰：昔武帝亡劍，不知取者誰，無主名。請朔往，入宮，見人持兩刺，手中復持小牛角。朔曰：「陛下宮中，當有姓林名子魚者取之。」帝曰：「有之。」即收考，子魚服，出劍。帝曰：「朔何其工乎！且說其占。」朔對曰：「入宮時，見人持二刺，手中復持小牛角。因占之，二『木』，『林』字，故知其姓；『角』文似『魚』，小魚當為子魚，故知名子魚者取之。」
《書》曰：揚州厥貢齒、革、羽、毛，荊州厥貢毛、齒。
《詩》曰：元龜象齒，大賂南金。
《周禮》曰：荊州，其利齒革。
《禮》曰：季春之月，令百工審五庫之量；筋、角、齒、羽，無或不良。
《左傳》曰：晉韓宣子為政，諸侯之幣重。鄭子產謂子曰：「象有齒，以焚其身，賄也。」宣子悅，乃輕幣。
《元嘉起居注》曰：彈廣州刺史韋朗，象牙三十九枚。
《西京雜記》曰：漢制，天子以象牙為火籠。
《書》曰：仲夏，鳥獸希革。〈夏時，鳥獸毛羽希少。改，易；革，改也。〉仲秋，鳥獸毛毨。〈毨，理也。毛更生整理。〉仲冬，鳥獸氄毛。〈鳥獸皆生耎毳細毛，以自溫焉。〉
又曰：揚州、荊州，皆貢羽毛。
《周禮》曰：九旗全羽為旒，析羽為旌。
《左傳》曰：范宣子假羽毛於齊而弗歸，齊人始貳。〈析羽為旌，因謂之羽毛。〉
《尚書大傳》曰：夏成五服，齒革羽毛，器乃備。
《魏志》曰：平原太守劉，取印囊及山雞毛著器中，令管輅筮之。輅曰：「內外方圓，五色成文，含寶守信，出則有章，此印囊也。高丘岩岩，有鳥朱冠，羽翼玄黃，鳴不失晨，此雞毛也。」
《列女傳》曰：老萊子隨其妻至於江南而止，曰：「鳥獸之解毛，可續而衣也。」
陸機《羽扇賦》曰：昔楚襄王會於章台之上，宋玉、唐勒侍，皆操白鵠之羽以為扇。
張載《羽扇賦》曰：有翔雲之素鳥，體自然之至潔。飄縞羽於清風，擬妙姿於白雪。
《方言》曰：簞，粗者謂之蘧。
《晉書》曰：慕容見符堅曰：「暫屈鑾駕，幸臣私第。」堅許之。出，王嘉曰：「推蘆作蘧，不成文章。會天大雨，不得殺羊。」堅與群臣莫之能解。是夜大雨，晨，不果出。
《三輔故事》曰：哀帝崩，王莽奏發傳太后冢，以蘧裹屍還定陶。
《倉庫令》曰：諸輸米麥二十斛、蘧一番。
皇甫謐《篤終論》曰：死以蘧裹屍，麻繩約二頭。
《魏略》曰：裴潛為尚書令，妻子貧乏，織筣笓以自供。
傅咸《劾事》曰：令史張濟案行城東，見有新立屋間筣笓障二十丈。推問，是少府夏侯俊所作，請免俊官。
《方言》曰：{行}〈戶當切。〉{唐}，〈音當〉自關而東，周洛楚魏之間謂之倚佯，自關而西謂之{行}{唐}，南楚之外謂之{唐}。〈郭璞曰：{行}{唐}，似蘧，直丈而粗，江東呼為笪。〉
《通俗文》曰：合繩曰糾，單展曰紉，〈女鄰切。〉織繩曰辮，大繩曰ㄌ。〈古恆切。〉
《易》曰：上古結繩而治，後世聖人易之以書契。
《書》曰：子臨兆民，懍乎若朽索之馭六馬。為人上者，奈何不敬？
又曰：木從繩則正，後從諫則聖。
《左傳》曰：吳伐齊，齊公孫揮命其徒曰：「人尋約，吳髪短。」〈約，繩也。八尺為尋。吳欲以繩貫其首。〉
《漢書》曰：龔遂為渤海太守，盜賊不寧。上問遂曰：「君欲何以息其盜賊？」遂曰：「選用賢良，固欲安之。臣聞治亂國猶治亂繩，不可急，惟緩之，然後可治。」
《東觀漢記》曰：吳漢等圍朱鮪，岑彭說鮪，鮪從上下索曰：「必信，可乘上。」彭趣索欲上，鮪見其誠，即許降。後二日。鮪將輕騎詣彭。
又曰：許皇后父廣漢，為宦者丞。上官桀謀反時，廣漢部索其殿中廬，有索長數尺可以縛人者數千枚，滿一篋，緘封。廣漢索不得，他吏往得之。廣漢坐論為鬼薪，輸掖庭，後為暴室嗇夫。
《晉書》曰：劉，字子真，平原人。少貧苦，賣牛衣以自給。然好學，手繩口誦，博通古今，清身潔己。州舉秀才，皆不行。
《後魏書》曰：楊大眼，武都氐難當之孫，少驍捷。高祖徵南，李沖曲選統校，大眼往求沖，不許。大眼曰：「下官出一技！」便出長繩三丈，系於髻，走繩直如弦，馬馳不及。沖曰：「千載已來，未有若此！」遂用為軍主。顧謂同僚曰：「吾之今日，所謂蛟龍得水之秋，不復與諸軍齊列矣！」武冠六軍，淮泗之人，以名止小兒啼。卒荊州刺史。
《老子》曰：善系者，無繩約而不可解。
《家語》曰：子貢問治民於孔子，孔子曰：「懍焉如腐索之御悍馬。」
《文子》曰：夫繩之為度也，可卷而懷之，可引而伸之，可直而布之；長而不橫，短而不窮，直而不剛。故聖人體之。
葛洪《神仙傳》曰：樊夫人者，劉剛妻也。俱行道朮，各自言勝。剛行，見虎不敢起，適欲捉，往即噓之；夫人往捉，虎以面迫地，不視夫人以繩就系虎頭，曳之以歸。
《幽明錄》曰：曲阿有一人，忘姓名。從京還，逼暮，不得至家。遇雨，宿廣屋中。雨止月朗，遙見一女子來至屋檐下，便有悲嘆之音。仍解腰中綣〈去遠切。〉繩，懸屋桷自絞。又覺屋檐上如有人牽繩，此人密以刀斷卷繩，又斫屋上。見一鬼西走。向曙，女氣方蘇，能語，家在前。持此人將歸，向女父母說其事。或是大運使然，因以女嫁與為妻。
《異記》曰：武康徐氏，宋太元中病瘧，連治不斷。有人告之曰：可作數團飯，出道頭，呼傷死人姓名，云：「為我斷瘧，今以此團與汝。」擲之徑還，勿反顧也。病者如言，乃呼晉故車騎將軍沈充。須臾，有乘馬導從而至，問：「汝為何人？而敢名官家！」因傳將去。舉家尋覓經日，乃於冢側叢棘下得之，繩猶在，時瘧遂獲痊。
傅玄《九曲詩》曰：歲暮景邁時光絕，安得長繩系日月！
古詩曰：直如朱弦繩，清如玉壺冰。
