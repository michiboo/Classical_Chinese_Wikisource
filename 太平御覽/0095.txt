
《晉書》曰：宣帝諱懿，字仲達，河內溫縣孝敬裏人，姓司馬氏。其先出自帝高陽之子重黎，爲夏官祝融。曆唐虞夏商，世序其職，及周，以夏官爲司馬。其後程伯休父，周宣王時以世官克平徐方，錫以官族，因而爲氏。楚漢間，司馬昂爲趙將，與諸侯伐秦。秦亡，立爲殷王，都河內。漢以其地爲郡，子孫遂家焉。自昂八世，生征西將軍鈞，字叔平。鈞生豫章太守量，字公度。量生潁川太守俊，字元異。俊生京兆尹防，字建公。帝即防之第二子也。少有奇節，聰明多大略，博學洽聞，伏膺儒教。漢末大亂，常慨然有憂天下心。南郡太守同郡楊俊有知人之鑒，見帝，未弱冠，以爲非常之器。尚書清河崔琰與帝兄朗善，亦謂朗曰：「君弟聰亮明允，剛斷英特，非子所及也。」漢建安六年，郡舉上計椽。魏武帝爲司空，聞而辟之。帝知漢運方微，不欲屈節曹氏，辭以風痹，不能起居。魏武使人夜往密刺之，帝堅臥不動。及魏武爲丞相，又辟爲文學掾，敕行者曰：「若復盤桓，便收之。」帝懼而就職。於是使與太子游處，遷黃門侍郎，轉議郎、丞相東曹屬，尋轉主簿。魏國既建，遷太子中庶子。每與大謀，輒有奇策，爲太子所信重，與陳群、吳質、朱鑠號爲四友。遷行軍司馬，言於魏武曰：「昔箕子陳謀，以食爲首。今天下不耕而食者蓋二十餘萬，非經國遠籌也。雖戎甲未卷，自宜且耕且守。」魏武納之，於是務農積穀，國用豐贍。及魏武薨於洛陽，朝野危懼。帝綱紀喪事，內外肅然。乃奉梓宮還鄴。魏文帝即位，封河津亭侯，轉丞相長史。魏文受漢禪，以帝爲尚書。頃之，轉督軍、御史中丞，封安國鄉侯。黃初二年，督軍官罷，遷侍中、尚書右僕射，五年，天子南巡，觀兵吳疆。帝留鎮許昌，改封向縣侯，轉撫軍大將軍、假節，領兵五千，加給事中、錄尚書事。帝固辭。天子曰：「吾於庶事，以夜繼晝，無須臾寧息。此非以爲榮，乃爲分憂耳。」六年，天子復大興舟師征吳，命帝居守，臨行，詔曰：「吾深以後事爲念，故以委卿。曹參雖有戰功，而蕭何爲重。使吾無西顧之憂，不亦可乎！」天子自廣陵還洛陽，詔帝曰：「吾東，撫軍當總西事；吾西，撫軍當總東事。」於是留帝鎮許昌。及天子疾篤，召帝與曹真、陳群等見於崇華殿之南堂，幷受顧命輔政。詔太子曰：「有間此三公者，慎勿疑之。」明帝即位，改封舞陽侯。及孫權圍江夏，遣其將葛瑾、張霸幷攻襄陽，帝督諸軍討權，走之。進擊，敗瑾，斬張霸，幷首級千餘。遷驃騎將軍。太和元年六月，天子詔帝屯於宛，加督荊、豫二州諸軍事。初，蜀將孟達之降也，魏朝遇之甚厚。帝以達言行傾巧不可任，驟諫不見聽，乃以達領新城太守，封侯，假節。達於是連吳固蜀，潛圖中國。帝以書諭之，達得書大喜，猶與不決。帝乃潛軍進討。上庸城三面阻水，達於城外爲木柵自固。帝渡水，破其柵，直造城下。八道攻之，旬有六日，達甥鄧賢，將李輔等開門出降。斬達，首傳京師。俘獲萬餘人，振旅還於宛。乃勸農桑，禁浮費，南土悅附焉。時邊郡新附，民無戶名，魏朝欲加隱實。屬帝朝於京師，天子訪於帝。帝對曰：「賊以密網束下，故下棄之。宜弘以大綱，則自然安樂。」又問二虜宜討，何者爲先？對曰：「吳以中國不習水戰，故敢散居東關。凡攻敵，必先扼其喉而舂其心。夏口、東關，賊之心喉。若爲陸軍以向皖〈音忠。〉城，引權東下，爲水戰；軍向夏口，乘其虛而擊之，此神兵從天而墮，破之必矣。」天子幷然之，覆命帝屯於宛。四年，遷大將軍加大都督、假黃鉞，與曹真伐蜀，軍次丹口，遇雨，班師。明年，諸葛亮寇天水，圍將軍賈嗣、魏平於祁山。天子曰：「西方有事，非君莫可付者。」乃使帝西屯長安，都督雍、梁二州諸軍事，統車騎將軍張郃、後將軍費曜、征蜀護軍戴淩、雍州刺史郭淮等討亮。遂進軍隃〈式朱切。〉麋。亮聞大軍直至，乃自帥衆將芟上邽之麥。諸將皆懼，帝曰：「亮慮多決少，必安營自固，然後芟麥，吾得二日兼行足矣。」於是卷甲晨夜赴之，亮望塵而遁。進次漢陽，與亮相遇，帝列陣以待之。使將牛金輕騎誘之，兵才接而亮退，追至祁山。亮屯鹵城，據南北二山，斷水爲重圍。帝攻之，拔其圍，亮宵遁，追擊破之，俘斬萬計。天子使使勞軍，增封邑。二年，亮又帥衆十餘萬出斜谷，壘於郿之渭水南原。天子憂之，遣征蜀將軍秦朗督步騎二萬，受帝節度。諸將欲往渭北待之，帝曰：「百姓積聚皆在渭南，此必爭之地也。」遂引軍而濟，背水爲壘。因謂諸將曰：「亮若勇者，當出武功，依山而東。若西上五丈原，則諸軍無事矣。」亮果上原，將北渡渭，帝遣將軍周當屯陽遂以餌之。數日，亮不動。遂遣將軍胡遵、雍州刺史郭淮共備陽遂，與亮會於積石，臨原而戰，亮不得進，還於五丈原。會有長星墜亮之壘，帝知其必敗，遣奇兵掎亮之後，斬五百餘級，獲生口千餘，降者六十餘人。三年，遷太尉，累增封邑。蜀將馬岱入寇，帝遣將軍牛金擊走之，斬千餘級。四年，遼東太守公孫文懿反，征帝詣京師。天子曰：「此不足以勞君，事欲必克，故以相煩耳。君度其作何計？」對曰：「棄城預走，上計也。據遼水以拒大軍，次計也。坐守襄平，此成擒耳。」天子曰：「其計將安出？」對曰：「惟明者能深度彼我，乃能豫有所割棄，此非其所及也。今懸軍遠征，將謂不能持久，必先拒遼水而後守，此中、下計也。」天子曰：「往還幾時？」對曰：「往百日，還百日，攻百日，以六十日休息，一年足矣。」景初二年，帥牛金、胡遵等步騎四萬，發自京都。車駕送出西明門，詔弟孚、子師送過溫，賜以穀帛牛酒，敕郡守典農已下皆往會焉。見父老故舊，宴飲累日。帝嘆息，悵然有感，爲歌曰：「天地開闢，日月重光。遭遇際會，畢力遐方。將掃群穢，還過故鄉。肅清萬里，總齊八荒。告成歸老，待罪舞陽。」遂進師，經孤竹，越碣石，次於遼水。文懿果遣步騎數萬，阻遼隧，堅壁而守，南北六七十里，以拒帝。帝盛兵多張旗幟出其南，賊盡銳赴之。乃泛舟潛濟以出其北，與賊營相逼，沈舟焚梁，傍遼水作長圍，棄賊而向襄平。賊見兵出其後，果邀之。乃縱兵逆擊，大破之，三戰皆捷。賊保襄平，進軍攻之。初，文懿聞魏師之出也，請救於孫權。權亦出兵，遙爲之聲援，遺文懿書曰：「司馬公善用兵，變化若神，所向無前，深爲弟憂之。」會霖潦，大水平地數尺，賊恃水，樵採自若。朝廷聞師遇雨，咸謂召還，天子曰：「司馬公臨危制變，計日擒之矣。」既而雨止，遂合圍。起土山地道，楯櫓釣橦，發矢石雨下，晝夜攻之。文懿大懼，乃使其所署相國王建、御史大夫柳甫乞降，請解圍面縛。不許，執建等，皆斬之。文懿復遣侍中衛演乞克日送儭。而守者曰：「軍事大要有五，能戰當戰，不能戰當守，不能守當走，餘二事惟有降與死耳。汝不肯面縛，此爲決就死也，不須送任。」文懿攻南圍突出，帝縱兵擊敗之，斬於梁水上。時有兵士寒凍，乞襦，帝弗之與。或曰：「幸多故襦，可以賜之。」帝曰：「襦者官物，人臣無私施也。」遂班師。天子遣使者勞軍於薊，增封食昆陽，幷前二縣。及齊王即位，遷侍中、持節、都督中外諸軍、錄尚書事，與曹爽各統兵三千人，共執朝政，更直殿中，乘輿入殿。爽欲使尚書奏事先由己，乃言於天子，徙帝爲大司馬。朝議以爲前後大司馬累薨於位，乃以帝爲太傅，入殿不趨，贊拜不名，劍履上殿，如漢蕭何故事。八年夏四月，曹爽用何晏、鄧揚、丁謐之謀，遷太后於永寧宮，專擅朝政，兄弟幷典禁兵，多樹親黨，屢改制度。帝不能禁，於是與爽有隙。五月，帝稱疾不與政事。九年春三月，黃門張當私出掖庭才人石英等一十一人，與曹爽爲伎人。爽、晏謂帝疾篤，有無君之心，與當密謀，圖危社稷，期有日矣。帝亦潛爲之備，爽之徒屬亦頗疑帝。會河南尹李勝將蒞荊州，來候帝。帝詐疾篤，使兩侍婢，持衣衣落，指口言渴，婢進粥，帝不能持杯飲，粥皆流出沾胸。勝曰：「衆情謂明公舊風發動，何意尊體乃爾！」帝使聲氣才屬，說「年老抱疾，死在旦夕。君當屈幷州，幷州近胡，善爲之備。恐不獲相見，以子師、昭弟兄爲托」。勝曰：「當還忝本州，非幷州也。」帝乃錯亂其辭曰：「君方到幷州。」勝復曰：「當忝荊州。」帝曰：「年老意荒，不解君言。今還本州，盛德壯烈，好建功勛！」勝退告爽曰：「司馬公屍居餘氣，形神已離，不足慮矣。」他日，又言曰：「太傅不可復濟，令人愴然。」故爽等不復設備。嘉平元年春正月甲午，天子謁高平陵，爽兄弟皆從。是日，太白襲月。帝於是表奏永寧太后廢爽兄弟。時景帝爲中護軍，將兵屯司馬門。帝列陣闕下，經爽門。爽帳下督嚴世上樓，引弩將射帝，孫謙止之曰：「事未可知。」三注三止，皆引其肘不得發。大司農桓範出赴爽，蔣濟言於帝曰：「智囊往矣。」帝曰：「爽與範內疏而智不及，駑馬戀棧豆，必不能用也。」於是假司徒高柔節，行大將軍事，領爽營，謂柔曰：「君爲周勃矣。」命太僕王觀行中領軍，攝羲營。帝親帥太尉蔣濟等勒兵出迎天子，屯於洛水浮橋，上奏曰：「先帝詔陛下、齊王及臣升於御床，握臣臂曰：深以後事爲念。今大將軍爽背棄顧命，敗亂國典，內則僣擬，外專威權。群官要職，皆置所親；宿衛舊人，幷見斥黜。根據盤牙，縱恣日甚。又以黃門張當爲都監，專共交關，伺候神器。天下洶洶，人懷危懼。陛下便爲寄坐，豈得久安？此非先帝詔陛下及臣升御床之本意也。臣雖朽邁，敢忘前言！昔趙高極意，秦是以亡；呂、霍早斷，漢祚永延。此乃陛下之殷鑒，臣授命之秋也。公卿群臣皆以爽有無君之心，兄弟不宜典兵宿衛；表皇太后，皇太后敕如奏施行。臣輒敕主者及黃門令罷爽、羲、訓吏兵，各以本官侯就第。若稽留車駕，以軍法從事。臣輒力疾將兵詣洛水浮橋，伺察非常。」爽不通奏，留車駕宿伊水南，伐樹爲鹿角，發屯兵數千人以守。桓范果勸爽奉天子幸許昌，傳檄征天下兵。爽不能用，而夜遣侍中許允、尚書陳泰詣帝，以觀望風旨。帝數其過失，事止免官。泰還以報爽，勸之通奏。帝又遣爽所信殿中校尉尹大目諭爽，指洛水爲誓，爽意信之。桓範等援引古今，諫說萬端，終不能從，乃曰：「司馬公正當欲奪吾權耳，吾得以侯還第，不失爲富家翁。」範拊膺曰：「坐卿，滅吾族矣！」遂通帝奏。既而有司劾黃門張當，幷發爽與何晏等反事，乃收爽兄弟及其黨與何晏、丁謐、鄧揚、畢軌、李勝、桓範等誅之。二月，天子以帝爲丞相，增封八縣，邑二萬戶，奏事不名。固讓丞相。冬十二月，加九錫之禮，朝會不拜。固讓九錫。二年春正月，天子命帝立廟於洛陽，帝以久疾不任朝請，每有大事，天子親幸第以諮訪焉。三年，天子使兼大鴻臚、太僕庾嶷持節，冊命帝爲相國，封安平郡公，固讓不受。六月，帝寢疾。八月崩於京師，時年七十三。武帝受禪，上尊號曰宣皇帝，陵曰高原，廟稱高祖。
虞預《晉書》曰：上雖服膺文藝，以儒素立德，而雅有雄霸之量。值魏氏短祚，內外多難，謀而鮮過，舉必獨克，知人拔善，顯用仄陋。王基、鄧艾、周秦、賈越之徒，皆起自寒門，而著績於朝，經略之才，可謂遠矣。
《異苑》曰：晉宣帝誅王陵後寢疾，日見陵逼，帝呼曰：「彥雲〈彥雲，陵之字也。〉緩我。」身上便有打處。賈逵亦爲祟，少日遂薨。初，陵既被執，過賈逵廟，呼曰：「賈梁道，王陵魏之忠臣，惟爾有神知之。」故逵助焉。及永嘉之亂，有覡見帝，涕泗云：「家國傾覆，是曹爽、夏侯玄訴怨得伸故也。」爽以勢族致誅，玄從時望被戮。
