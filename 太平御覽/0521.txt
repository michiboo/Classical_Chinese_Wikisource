
《禮記·內則》曰：子生，異爲孺子，室於宮中。〈特掃一室以處之。〉擇於諸母與可者，必求其寬裕、慈惠、溫良、恭敬、慎而寡言者，使爲子師，其次爲慈母，其次爲保母，皆居子室。〈此人君養子之禮也。諸母，衆妾也。可者，傳禦之屬也。子師，教示以善道者。慈母，知其嗜欲者。保母，安其居處者。士妻食乳之而已。〉
又《曾子問》曰：子游曰：「喪慈母，如母禮與？」孔子曰：「非禮也。古者男子外有傅，內有慈母。君命所使，教子也，何服之有？〈言無服也。〉昔者魯昭公少喪其母，有慈母良。及其死也，公弗忍也，欲喪之。有司以聞曰：『古之禮，慈母無服。今也君爲之服，是逆古之禮而亂國法也。若終行之，則有司將書之以遺後世，無乃不可乎？』公曰：『古者天子練冠以燕居，吾弗忍也。』遂練冠以喪慈母。喪慈母，自魯昭公始也。」
《左傳·襄六》曰：宋大災，宋伯姬卒，待姆也。〈姆，女師也。〉
《史記》曰：武帝時有所幸倡郭舍人者，發言陳辭，雖不合道，然令人主和悅。武帝少時，東武侯母嘗養帝，帝壯，時號曰大乳母。率一月再朝，朝奏入，有詔使幸臣馬游卿以帛五十匹賜乳母。有詔得令乳母乘車行馳道中。當此之時，公卿大臣皆敬重乳母，乳母家子孫奴從者橫暴長安中，當道掣頓人車馬，奪人衣服。聞於中，不忍致之法。有司請徙乳母家室，處之於邊，奏可。乳母當入，至前面見辭。乳母先見郭舍人，爲下泣。舍人曰：「即入見辭，去勿疾步，數還顧。」乳母如其言，謝去。郭舍人疾言駡之曰：「咄，老女子！何不疾行？陛下已壯矣，寧尚須汝乳而活耶？」於是武帝憐之，乃下詔止無徙乳母。
《後漢書》曰：安帝時，鄧太后臨朝，帝不親政事。小黃門李閏與帝乳母王聖嘗共譖太后兄執金吾鄧悝等，言欲廢帝，立平原王德。帝每忿懼，及太后崩，遂誅鄧氏。而王聖女伯榮扇動內外，競爲侈虐。明年，帝崩，立北鄉侯爲天子，王聖及黨與皆見徙。
王隱《晉書》曰：賈充子黎民，三歲，乳母抱向閣。充入，黎民喜踴，充嗚之。充夫人郭槐遙望，疑充，即鞭殺乳母。兒思母，病死。槐又生男，向歲，乳母抱中庭，充過拈兒頰，郭又疑之，復鞭殺乳母。兒又死。充遂無嗣。
《譚藪》曰：宋何承天爲著作郎，時新著作多貴游少年。或戲承天，謂爲奶母。承天曰：「鳳凰將九子，奶母何言耶？」
《禮記·曲禮》曰：買妾不知其姓，則卜之。
又《內則》曰：聘則爲妻，奔則爲妾。〈妾之言接也。聞有禮，走而往焉，以得接見於君子。〉
又曰：妾雖年老，未滿五十，必與五日之禦。雖婢妾，衣服飲食必後長者。妻不在，妾禦莫敢當夕。〈辟女君之禦日也。〉妾將生子，及月辰，夫使人日一問之。
《左傳·成上》曰：魯聲伯之母不聘，〈不聘，無媒禮。〉穆薑曰：「吾不以妾爲姒。」〈昆弟之妻相謂爲姒。〉生聲伯而出之。
又《昭五》曰：晏子對齊景公曰：「內寵之妾，肆奪於市；外寵之臣，僭令於鄙。」
又《哀下》曰：魯公子荊之母嬖，〈荊，哀公庶子。〉將以爲夫人。使宗人夏獻其禮。〈宗人，禮官。〉對曰：「無之。」公怒曰：「女爲宗司，立夫人，國之大禮也，何故無之？」對曰：「周公及武公娶於薛，孝惠娶於商，自桓以下娶於齊，此禮也則有；若以妾爲夫人，則固無其禮也。」
《禮記·檀弓》曰：子上之母死而不喪，〈子上，孔子曾孫，子思�之子，名白，其母出。〉門人問諸子思曰：「昔者子之先君子喪出母乎？」曰：「然。」〈禮爲出母期，父卒，爲父後者不服耳。〉「子之不使白也，喪之，何也？」子思曰：「昔者吾先君子無所失道，道隆則從而隆，道污則從而污。〈污猶殺也。有隆有殺，進退有禮。〉�則安能〈自予不能及。〉爲�也妻者，是爲白也母，不爲�也妻者，是不爲白也母」。故孔氏之不喪出母，自子思始也。
又《內則》曰：子甚宜其妻，父母不說，出。〈宜猶善也。〉
《漢書》曰：王吉少時，學問居長安。其東家有大棗樹垂庭中，吉婦取棗以啖吉。吉後知之，乃去婦。東家聞而伐其樹，鄰里共止之。因固請吉，令還婦。里中爲之語曰：「東家有樹，王陽去婦；東家棗完，去婦復還。」
又曰：王禁先元後，元後母魏郡李氏女也。後以妒去，更嫁爲河內荀賓妻。
《後漢書》曰：馮衍娶北地女任氏爲妻，悍忌，不得畜媵妾。兒女常自操井臼，老竟逐之。
又曰：黃允濟，陰人也，以雋才知名。郭林宗見而謂曰：「卿有絕人之才，足成偉器。然恐守道不篤，將失之矣。」後司徒袁隗欲爲從女求姻，見允而嘆曰：「得婿如是足矣。」允聞而黜遣其妻。夏侯氏婦請姑曰：「今當見棄，方與黃氏長辭。乞一會宗屬，以展離訣之情。」於是大集賓客二百餘人，婦中坐，攘袂數允隱慝穢惡十五事。言畢，登車而去。允以此廢於時。
又曰：李充字大遜，家貧，兄弟六人同衣遞食。妻竊謂充曰：「今貧居如此，難以久安，願思分異。」充僞許之，曰：「當醞酒具會，請呼鄉里內外。」充於坐中前跪白母曰：「此婦無狀，而教充離間母兄，罪合遣斥。」便呵叱其婦，遂令出門。婦銜涕而去。
《齊書》曰：劉母孔氏，娶王氏，緣壁掛履，土落孔氏床上。孔氏不悅，即出其妻。
《梁書》曰：孔謙從兄靈慶嘗病，寄于謙。謙出行，還問起居，靈慶曰：「向飲冷熱不調，即時猶渴。」謙退，遣其妻。
《家語》曰：婦有七出、三不去。七出者，不順父母，無子，淫僻，嫉妒，惡疾，多口舌，竊盜。不順父母者，爲其逆德也；無子者，爲其絕世也；淫僻者，爲其亂族也；嫉妒者，爲其亂家也；惡疾者，爲其不可供粢盛也；多口舌者，爲其離親也；竊盜者，爲其反義也。三不去者，謂有所取無所歸也，與其經三年之喪也，先貧賤後富貴也。凡此皆聖人所以慎男女之際，重婚姻之始也。
又曰：曾子妻以炊藜蒸不熟，出之。
《古樂府詩》曰：上山采{草糜}蕪，下山逢故夫。回首問故夫，新人復如何？
《釋名》曰：舅，久也。
《爾雅》曰：母之昆弟爲舅。
《毛詩·秦風》曰：渭陽康公念母也，康公之母。晉獻公之女。文公遭麗姬之難，未反，而秦姬卒。穆公納文公，康公時爲太子，贈送文公於渭之陽，念母之不見也，我見舅氏，如母存焉。及其即位，思之而作是詩也。我送舅氏，曰至渭陽。何以贈之？路車乘黃。我送舅氏，悠悠我思。何以贈之？瓊瑰玉佩。
《儀禮》曰：舅，母之昆弟也。
《傳》曰：何以服緦？從服也。〈言從母服也。〉
《禮記·檀弓》曰：從母之夫，舅之妻，二夫人相爲服，君子未之言也。
《左傳·僖中》曰：秦伯納晉公子重耳，及河，子犯以璧授公子曰：「臣負羈紲以從君，巡於天下，臣之過多矣。臣猶知之，而況君乎？請由此亡。」公子曰：「所不與舅氏同心者，有如白水。」投其璧於河。
又曰：庾懌嘗以毒酒餉江州刺史王允之。允之覺其有毒，飲犬，犬斃。乃密奏之。帝曰：「大舅已亂天下，小舅復欲爾邪？」懌聞，飲鴆而卒。
又曰：劉字慶孫。弟琨，字越石。幷爲尚書郎郭奕之甥也，名著當時。京師爲之語曰：「洛中弈弈，慶孫越石。」
又曰：荀勖，潁川人。少孤貧，依於舅氏，幼而歧嶷，早成。十歲能屬文。鍾繇曰：「此兒當及曾祖爽耳。」
又曰：殷浩坐徙東陽信安縣，外甥韓康伯，浩素賞愛之，隨至徙所。經歲還都，浩送至渚側，詠曹顔遠詩曰：「富貴他人合，貧賤新戚離。」因而下泣。
又曰：衛�字叔寶。驃騎將軍王濟，�之舅也。雋爽風姿，每見�，輒嘆曰：「珠玉在傍，覺我形穢。」
又曰：郤愔字方回。與姊夫王羲之有邁世之風。獻之兄弟，自超未亡時，獻之兄弟嘗躡履修甥舅之禮。及超死，見愔怠慢，履而候之，命席便坐。愔慨然曰：「嘉賓不死，鼠子敢爾？」
又曰：武帝楊後諱艶，字瓊芝，弘農人。母天水趙氏早卒，依舅家。舅母仁愛，親乳之，使他人乳己子。
《世說》曰：衛展字道舒。爲江州，有舊投之，都不祗待，惟餉王不留行一斤。此人便命駕。李弘范聞之曰：「家舅刻薄，乃役使卉木也。」
又曰：魏明帝爲外祖築館，旣成，謂左右曰：「當何名之？」侍中繆襲曰：「陛下聖恩齊於哲王，罔極過於曾閔。此館之興，情鍾舅氏，宜以渭陽名焉。」上從之。
《妒記》曰：謝太傅劉夫人，不令太傅有別房寵。公旣深好聲色，不能全節，遂頗欲立妓妾。兄子及外甥等微達其旨，乃共諫劉夫人，方便稱《關雎》《螽斯》有不妒忌之德。夫人知諷己，乃問誰撰詩，答曰：「周公夫人。」曰：「周公是男子，乃相爲耳。若使周姥傳，應無此語也。」
蔡邕進表曰：平丘程末年十四時父叔沒，末抱屍號泣悲哀。舅哀其羸劣，嚼棗肉以哺之。末見食，欷不能吞咽。
《釋名》曰：姊妹之子曰甥，出配他男而生也。
《爾雅》曰：男子謂姊妹之子爲出。謂我舅者，吾謂之甥也。
《儀禮》子夏傳曰：甥，何以緦？報之也。
《左傳·莊公》曰：楚文王伐申，過鄧。鄧祁侯曰：「吾甥也。」止而享之。騅甥、聃甥、養甥請殺楚子，鄧侯不許。三甥曰：「亡鄧國者，必此人也。若不早圖，後君噬臍，其及圖之乎？」
《史記》曰：汲黯字長孺，濮陽人。司馬安是其姊子，與黯同爲太子洗馬。
《漢書》曰：霍去病，衛青姊少兒子也。
又曰：顔安字翁孫，魯人眭孟姊子也。
《東觀漢記》曰：黃香字文強。年十二，家業虛貧，衣食不贍。舅龍鄉侯爲作衣被，不受。
《晉書》曰：魏舒少爲舅寧氏所養。寧氏營宅，相者雲當出貴甥。舒時尚幼，自言曰：「當爲外氏成此宅相。」
又曰：石崇字季倫。其甥歐陽建與趙王倫有隙。倫爲詔收崇及建，建作臨終詩。
又曰：謝重字景重。子約字宣英，曾於公座戲嘲無禮於其舅袁湛。湛謂曰：「汝父昔已輕舅，今汝復來加我，可謂兩世無渭陽之情。」約父重即王敬之外孫，與舅有不脅之論，湛故有此雲。
又曰：范汪少孤，年六歲，過江依外家庾氏。荊州刺史王澄見之曰：「興範族者，必此子也。」十三喪母，居喪盡禮。及長，好學博識多通，善談名理。
又曰：韓康伯清和有思，舅殷浩曰：「康伯能自標置居，然是出群器也。」
又曰：何無忌，東海郯人，少有大志。鎮北將軍劉牢之即其舅也，時鎮京口，每有大事，皆參議之。桓玄之篡，與劉裕、劉毅共興義兵。桓玄聞之，甚懼。其黨曰：「烏合之衆，勢必無成。」玄曰：「劉裕勇冠三軍，劉毅家無擔石之儲，摴蒲一擲百萬，何無忌，劉牢之甥，酷似其舅，共舉大事，何爲無成？」
又曰：姚興太史令高魯遣其甥王蒙輝隨劉藻，送玉璽一鈕幷圖讖秘文於慕容德。
吳均《齊春秋》曰：劉字�，沛人。五歲，聞舅孔昭先讀《管寧傳》，欣然請更讀，因聽受，曰：「可及此耳。」
《三輔決錄》曰：吉閎幼有美名，九歲明《尚書》。舅何邈死，家貧子幼，閎自造墳塋，殯葬之。
《衛�別傳》曰：�，王武子甥也。武子常與乘白羊車入市，舉市曰：「誰家璧人？」曰：「武子甥也。」武子常與同游，語曰：「昨與外甥栟出，冏若明珠在側，朗然來照人。」
《爾雅》曰：母之姊妹爲從母。〈從母，母之姊妹。〉
《儀禮》曰：從母，丈夫婦人報。〈從母，母之姊妹。〉
《傳》曰：何以小功也？以名加也。外親之服皆緦之。〈外親異姓，正服不過緦。〉
《晉書》曰：何充字次道，廬江人，王導妻姊之子，故少與王導善。早爲顯官，嘗詣舍，導以麈尾指床呼充共座，曰：「此是君座也。」
《宋書》曰：初，高祖産而皇妣殂，考皇貧薄，議欲不舉。高祖。從母生懷敬，未期，乃斷乳而養。高祖。以舊恩之故，懷敬累至會稽太守。
《三輔決錄》曰：周季貞，班固姊之子也。善屬文。喪婦，作《問神》，其姨曹大家難之。
