
《周禮·天官下》曰：瘍醫掌腫瘍、潰瘍、金瘍、折瘍之祝藥。〈祝當如注，讀如注病之注。〉
《禮記·曲禮上》曰：頭有瘡則沐，身有瘍則浴。
謝承《後漢書》曰：媯皓母炙瘡發膿，皓祝而愈之。
《魏書》曰：孫觀遷青州刺史，從徵孫權於濡須口。為流矢所中，穿左足，力戰不顧。太祖勞之曰：「將軍被瘡深重而猛氣益奮。」及瘡甚，遂卒。
《吳曆》曰：孫策為許貢客所傷，既被瘡，策引鏡自照，曰：「面目如，此當可復建功立事乎？」椎幾大呼，瘡皆分裂，其夜卒。
《江表傳》曰：周泰為濡須督。諸將以泰本出於微賤，咸輕傲之。孫權乃入泰營，於都巷中偵常，大請官僚，使泰脫衣幘，見其瘡痍匝體，指瘡而問曰：「何地戰傷？」泰具對，權把其臂流涕。
沈約《宋書》曰：劉邕所啖食每異於人，性嗜瘡痂，以為味似鰒魚。詣孟靈休，靈休先患炙瘡，瘡痂落床氏，邕因取食之。靈休瘡痂未落者，悉褫以飴邕。
靈休與何勗書曰：「劉邕向顧見啖舉體流血。南康國吏二百人，不問有罪無罪，遞互舉鞭取瘡，常以給膳。」
又曰：張收嘗為犭制犬所傷，醫云：「宜食蝦蟆膾。」收甚難之。醫含笑先嘗，收因此乃食，瘡亦即愈。
《北史》曰：長孫子彥末年石發，舉體生瘡，雖親戚兄弟以為惡疾如此，難以自明。世無良醫，吾其死矣。嘗聞：惡疾，蝮蛇螫之不痛，試為求之，當令兄弟知我。乃於南山得蛇，以股觸之，痛楚號叫，俄而腫死。
《抱朴子》曰：治金瘡，以氣吹之，血即斷，痛立止。
《論衡》曰：儒書言，燕太子丹使客荊軻刺秦王，不得，誅死。後高漸離以擊築見秦王，王知燕之客，乃膠其眼，使之擊築。漸離置鉛於築中，以為重而擊秦王。秦王病瘡，三月而死。夫言高漸離以築擊秦王，實也；言中秦王，病瘡三月而死，虛也。
嵇康《高士傳》曰：孔休元嘗被人斫之。至見王莽，以其面有瘡瘢，乃碎其玉劍與治之。
《華他別傳》曰：琅琊有女子，右股上有瘡，癢而不痛，愈己復發。他曰：「當得稻糠色犬系馬頓走，出五十里，斷頭向癢。」乃從之。須臾，有蛇在皮中動，以鐵橫貫，引出，長三尺許。七日便愈。
《異苑》曰：陳郡謝石少患面瘡，諸治莫愈。乃自匿遠山，臥於岩下，中宵有物舐其瘡，隨舐除，而舐處悉白，故世呼為「謝白面。」
又曰：有田父耕植，見傷一蛇，有一蛇銜草著瘡上，而傷者差。田父收其餘葉，治瘡皆驗。
又曰：晉時長山趙宣母任身如常，而髀上癢，搔之成瘡，二兒從瘡中出，母子平安。
《幽明錄》曰：漢武帝在甘泉宮，有玉女降，與帝圍棋。女風姿端正，帝乃欲通之。女因唾帝面，遂成瘡。帝避跪謝，神女為出溫水洗之。〈事具《溫泉部》。〉
《西京雜記》曰：廣川王好發冢。後發欒書冢。是夕王夢一丈夫，鬢眉盡白，以杖扣王左腳。王覺，左腳腫痛，因生瘡，至死不差。
《三輔故事》曰：衛太子岳鼻，武帝疾，避暑甘泉宮。江充謂太子曰：「陛下惡太子鼻，當持紙蔽其鼻。」及入，充言曰：「太子不欲聞陛下膿臭，蔽鼻而入。」帝大怒。
《說文》曰：痱，風病也。
《漢書》曰：灌嬰矯先帝詔，當棄市。嬰陽病痱，不食慾死。或聞上無煞意，嬰復食，治病。議定不死矣，乃有飛語為惡言聞上，故以棄市。
《東觀漢記》曰：明帝行幸諸國，敕執金吾馮魴將緹騎宿玄武門復道上。詔曰：「復道多風寒，左右老人且病痱，多取帷帳，東西完塞窗，皆令緻密。」
《魏志》曰：彭城夫人夜之廁，蠆螫其手，呻吟無賴。華他令溫湯漬手，數易湯，常令暖，其旦即愈。
《搜神記》曰：阮瑀傷於虺，嗅其瘡而雙虺出鼻中。
《孔叢子》曰：宰我使齊，反見夫子曰：「梁丘據遇毒，茸墚而瘳。齊會大夫眾賓賀焉，大夫並復獻攻毒之方。」弟子謂曰：「梁丘子瘳矣。方安所施？」夫子曰：「三折肱而知為良醫。治梁丘遇虺害而獲瘳，假有與之同疾者，必問所以己之方，眾人為見，故各言其方也。」
《抱朴子》曰：蝮蛇中人，不曉方朮者但以刀割肉投地，其肉沸如火炙，須臾，焦盡。
嵇含《遇蠆客賦》曰：元康二年七月七日中夜，遇蠆客，有戲余者。曰：「諺雲『過滿百，為蠆所螫』斯言信哉！」
《周禮·秋官》曰：庶氏掌除毒蠱，以嘉草攻之。
《左傳》曰：宣二，晉里克有蠱疾。
沈約《宋書》曰：沛郡相縣唐賜往比村飲酒，還，因得病，吐蠱蟲十枚。臨死，語妻張曰：「死後刳腹中病。」張手破之，藏悉糜碎。
《搜神記》曰：蠱有怪物若鬼，其妖形變化，雜類殊種，或為狗豕，或為蟲蛇，其人皆自知其形狀。常行之於百姓，所中皆死。
《續搜神記》曰：爰游道人，清苦沙門也。剡縣有一家事蠱，人啖其食飲，無不吐血死。游詣之，主人下食，游便咒焉，一雙蜈蚣長丈餘，於槃中走出。飽食歸，安然無他。
《靈鬼志》曰：滎陽郡有一家姓廖，其家累世為蠱，以致富，子女豐悅。後取新婦，不以此語之。家人悉行，婦獨守家，見屋中一大缸，試發，見一大蛇，便作沸湯，悉灌煞之。家人還，婦具說焉，舉家驚惋。無幾，其家疾病，死亡略盡。
《廣雅》曰：痤、疽，廱也。
《說文》曰：廱，腫也。痤，小腫也。
《釋名》曰：廱，壅也。氣壅不通，結，里而潰也。
《左傳·襄十九年傳》曰：晉荀偃癉疽，〈癉疽，惡瘡。〉生瘍於頭。濟河，及著雍，病，目出。
《史記》曰：卒有病廱者，吳起為吮之。卒母哭之，曰：「往年吳公吮其父，父遂戰死。今又吮此子，妾不知其所死矣。」
《漢書》曰：項羽疑范增奪其權，增怒曰：「天下且定，而王自為之，願賜骸骨。」羽許之。亞父未至彭城，疽發背而死。
又曰：僕射鄭崇數以職事見責，發頸廱而死。
又曰：文帝病廱，鄧通常為上吮之。上問曰：「天下誰最愛我？」通曰：「莫若太子。」太子入，上使吮廱，太子色難。聞通吮之，慚，遂恨通。
《東觀漢記》曰：樊事後母至孝。母常病廱，樊至吮嗽。
《典略》曰：趙戩病疽疾，年六十餘。聞魏王薨，哭泣哀過，瘡發而卒。
王隱《晉書》曰：徐苗字叔冑，弟亡臨殯，口中廱大潰，膿溢，苗含去之。
《宋書》曰：劉瑀與何晏俱發背廱。瑀疾己篤，聞偃亡，歡甚，叫呼，於是亦卒。
《南史》曰：徐詞伯春月出戲，聞草屋中有呻吟聲。詞伯曰：「此病甚重，更一日不療必死。」乃往視，見一老姥，稱體痛而處處有𪒠黑無數。詞伯還，煮斗余湯送，令服之。訖，痛熱愈甚，跳投床者無數。須臾，所𪒠處皆披出，長寸許。乃以膏塗諸瘡口，三日而復，云：「創墅釘疽也。」
又曰：薛宗伯善徙廱疽。公孫泰患發背，伯宗為菩摑之，徙置齋前柳樹上。明日而廱消，樹鄙使起一瘤，如拳大。稍稍長二十餘日，瘤大膿爛，出黃赤汁升余，樹為之瘺損。
《唐書》曰：李洧，正己從父兄。正己死，洧以徐州歸順，封潮陽郡王。無何，背發疽。稍平，乃大具糜餅，飯僧於市，洧乘平肩與自臨其場。市人歡呼，洧驚，疽會於背而卒。
《孝子傳》曰：魏達父苦疽Φ，達吮喇而愈。
《山海經》曰：帶山有鳥，狀如馬，五彩，名奇余，食之不疽。
又曰：半石之山，合水出焉，多鯗魚，蒼文赤尾，食之不廱。譙明之山，譙水注焉，多何羅魚，一首十身，食之己廱。
辛氏《三秦記》曰：大魚如羊，在長池中，世人食之生廱瘡。
《論衡》曰：《儒書》云：齊桓公負婦人朝諸侯，管仲告諸侯曰：「吾君有疽瘡，不得婦人，瘡惡不愈。」諸侯信管仲，故無叛者。
《說文》曰：瘺，頸腫也。
《山海經》曰：脫扈之山植豬之草，可以己鼠。〈郭璞注曰：鼠瘺也。〉
《淮南子》曰：狸頭己鼠，雞頭己瘺。
《洞林》曰：柳祖休婦病鼠瘺，積年不差。及困，令兒就吾卦之。語之曰：「當得賤師姓石者治之。」〈事具《鼠部》。〉
《說文》曰：癬，乾瘡也。
《山海經》曰：渠豬之山多豪魚，赤喙赤尾，食之可己白癬。
又曰：橐山，橐水出焉。修郡之魚，其音如鴟，食之己癬。
《說文》曰：瘃，中寒腫。
《漢書》曰：趙充國討先零，帝詔充國曰：「欲至冬擊虜，將軍士寒，手足皸瘃，豈有利哉？」〈皸，坼裂也。瘃，寒瘡也。〉
《說文》曰：疥，瘙也。
《周禮·天官·疾醫》曰：夏時有癢疥病。
《禮記·月令》曰：仲冬行春令，民多疥癘。
《左傳·昭五》曰：齊侯疥，遂┲，期而不瘳。諸侯之賓問疾者多宰繕。
《國語·吳語》曰：夫差既許越成，乃大戒師徒，將以伐齊。子胥諫曰：「越之在吳也，猶人之有心腹之疾也。今王非越是圖，而齊魯以為憂事。夫齊譬諸疾疥癬也，豈能涉江湖而與我爭此地哉？」
《山海經》曰：石脆之山，其草多條，其狀如韭而白花黑實，食之己疥。
宋玉《登徒子賦》曰：登徒子之妻，既疥且痔，登徒悅之，使有五子。
又曰：竹山有草，名曰黃藿，狀如樗，葉如麻，白華赤實，浴之己疥。
《韓詩外傳》曰：《苡》，傷夫有惡疾也。彩彩苡，薄言捋之。〈苡，澤瀉也。苡，良惡之菜，猶捋之不己，君子雖有惡疾，我猶不能去離也。〉
《論語·雍也》曰：伯牛有疾，子問之。自牖執其手，〈包曰：牛有惡疾，不欲見人。〉曰：「亡之。命矣夫！斯人也而有斯疾也，斯人也而有斯疾也！」
《後魏書》曰：李庶生而天閹，崔諶調之曰：「教弟種鬢，以錐遍刺作孔，插以馬尾。」庶曰：「先以此方回施貴族藝眉，有效，然後樹鬢。」世傳諶門有惡疾，以呼沱為墓田，故庶言及之。
《列女傳》曰：蔡夫之妻者，宋人之女也。既嫁於蔡夫，有惡疾。其母將改嫁之，女曰：「夫之不幸，乃妾之不幸，將何去之？」終不聽其母，而作《苡》之詩。
《說文》曰：疫，皆民之疾也。
《釋名》曰：疫，役也，言有鬼行疾也。
《禮記·月令》曰：孟夏行秋令，則民多大疫。
《續漢書》曰：元初中，會稽大疫，使光祿大夫將醫巡行。
《魏書》曰：文帝在東宮，氛癘大起，時人雕傷。帝深感嘆，與素所敬者大理王朗書，言：「人生有七尺之形，死為一棺之土，惟立德揚名，可以不朽。」
《魏志》曰：司馬朗遷兗州刺史，徵吳，到居巢，軍中有疫。即躬親巡視，致藥於疾卒焉。
王隱《晉書》曰：郭文舉得疫病危困，不肯服藥，曰：「命在天，不在藥。」
《鍾離意別傳》曰：黃讜為會稽太守。吳大疾疫，黃君轉署意中部督郵，意乃露車不冠，身循行病者，賜與醫藥，其所臨護口十餘人。
《劉根別傳》曰：潁川太守到官，民大疫，掾吏死者過半，夫人郎君悉病，府君從根求消除疫氣之朮。根曰：「寅戌歲泄氣在亥。今年太歲在寅，於聽事之亥地，穿地深三尺，方與深同，取沙三斛著中，以淳酒三升沃在其上。」府君即從之，病者即愈，疫疾遂絕。
《山海經》曰：復州之山有企踵之鳥，如，一足，彘毛，見則國中大疫。
《三輔決錄》曰：井丹舉室疫病，梁松自將醫藥治丹。
盛弘之《荊州記》曰：始安郡有鳥焉，其形似鵲，白尾，名為青鳥。常以三月自蒼梧而度，群飛不可勝數，山人見其來，多苦疫氣。
魏文帝《與吳質書》曰：昔年疾疫，親故多罹其災，徐、陳、應、劉，一時俱逝。
曹植《說疫氣》曰：建安二十二年，厲氣流行，家家有殭屍之痛，室室有號泣之哀。或闔門而殪，或覆族而喪。或以為疫者鬼神所作。夫罹此者悉被褐茹藿之子，荊室蓬戶之人耳。若夫殿處鼎食之家，重貂累蓐之門，若是者鮮焉。此乃陰陽失位，寒暑錯時，是故生疫。而愚民懸符厭之，亦可笑。
