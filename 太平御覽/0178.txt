
王子年《拾遺記》曰：秦始皇起升明台，窮四方之珍木，搜天下之工。南得煙丘碧桂、麗水然沙、賁都朱泥、�岡素竹；東得蔥巒錦柏、縹オ龍杉、�梓、寒河星柘；西得漏海浮金、狼淵羽壁、滌嶂霞素、寘阜乾漆、陰阪文杞、褰流黑魄、暗海香瓊，瑤異是集。有二人皆騰虛緣木、揮斤斧於空中，子時興功，至午時已畢，秦人謂之子午台。又云：二客於子午之地各起一台。
又曰：燕昭二年，海人乘霞舟，以雕壺盛數斗膏以獻王。王坐通�堂，亦曰通霞之台，以龍膏爲燈，光耀百里，煙色丹紫。國人望之，咸言瑞光也，遙拜之。燈以火浣布爲纏。山西有照石，去石十里，見人物之影如鏡焉。碎石片片，皆能照人，而質方一尺，則重一兩。昭王舂此石爲泥，泥於通霞之台。與西王母游居此臺上，常有鐘鼓琴瑟鳴，神光照耀，如日月之出。台左右種恆春之樹，葉如蓮花，芬芳似桂花，隨四時之色。
又曰：魏明帝即位五年，起靈禽之園，方國所獻異鳥殊獸皆畜此園也。時昆明國貢嗽金鳥，國人云其地去涼洲九千里，出此鳥，形如雀，色黃，毛羽柔密，常翱翔海上。羅者得之，以爲至瑞，聞大魏之德被於荒遠，故越山航海來獻大國。帝得此鳥，畜於靈禽之園，飴以真珠，飲以龜腦，鳥常吐金屑如粟，鑄之以爲器服。昔漢武帝時有獻大雀，此之類也。此鳥畏雪霜，乃起小屋以處之，名曰避寒台，皆用水精爲戶牖，使內外通光而風露恆隔。宮人爭以鳥所吐之金用飾釵珮，謂之避寒金，宮人相嘲曰：「不服避寒金，那得帝王心！」於是媚惑者亂，爭此寶以爲身飾，及行臥皆懷挾，以要寵也。魏代喪滅，珍寶池台鞠爲煨燼，嗽之鳥亦自高翔也。
又曰：周靈王二十三年，起昆明之台，一名宣昭之台。聚天下異木神工；得谷陰生之樹，其質千尋，文理盤錯，以此一木，台用足矣。其木有龍蛇百獸之形；篩水精爲泥。台高百丈，升之以望雲色。時有萇弘，能招致神異。王登臺，忽見二人乘雲而至，乘游飛之輦，駕以青螭，其衣皆縫緝毛羽，王即迎之上席。時天下大旱，地裂木然，一人先唱，能爲霜雪，引氣一噴則雲起雪飛，坐者皆口噤，井池冰堅可琢。又設狐腋素裘、紫罷文褥，褥是西域所獻，施於臺上，又一人以指彈席上而暄風入室，裘褥皆棄台下。
又曰：魏文帝築台，基高四十丈，列燭置於台下，名曰燭臺。遠望如列星之墜也，以處美人薛靈芸焉。
又曰：魏明帝起淩雲台，躬自掘土，群臣皆負畚鍤。時陰寒，役者多死，高堂隆等諫之，不聽，累年而畢。
又曰：魏文帝時黃星炳夜，乃起畢昴台以祀星。
又曰：吳主潘夫人之父坐法，夫人入於織室。夫人容態少儔，爲江東絕色。同幽者百餘人。有司聞於吳主，使圖其容貌。夫人憂不食，減瘦改形。工人寫其真狀以進吳主，吳主見圖而嘉之，以琥珀如意撫按則折嗟曰：「此神女也，愁貌尚能感人，況在歡樂！」乃命雕輪就織室，納於後宮。果以姿色獲寵。每與夫人游昭宣之台，恣意幸�，既盡酣醉，唾於玉壺中，使侍婢寫於台下，得火齊指環，即掛石榴枝上。因其處起台，名曰環榴台。時有諫者云：「今吳蜀爭雄，還劉之名特爲妖乎！」權乃翻其名爲榴環台也。又與夫人游釣，得大魚，吳王喜，而夫人曰：「昔聞泣魚，今乃爲喜，有喜必憂，以爲深誡。」至末年，漸相譖毀，稍見離退。時人謂夫人知幾之神矣。釣台今猶基存。
《漢武帝內傳》曰：鈎弋夫人謂帝曰：「妻相運正應爲陛下生一男，男年七歲，妾當死矣。今年必不得歸，願陛下自愛。」言終遂卒。既殯，屍香聞十餘里。因葬之�陵。帝甚哀悼，又疑其非常人，乃發冢開視，空棺無屍，唯衣履存焉。乃起通靈台於甘泉。常有一青鳥集臺上往來，至宣帝時止矣。
又曰：漸台高三十丈，南有辟門三層，內殿階陛咸以玉爲之，鑄銅鳳凰高五丈，飾以黃金於樓屋上。
《洞冥記》曰：武帝起招仙之台於明庭宮北。明庭宮者，甘泉宮之別名也。於臺上撞碧玉之鐘，掛懸黎之磬，吹霜滌之篪，唱《來�依日》之曲，使台下聽而不聞管歌之聲。
又曰：太初二年，起甘泉望風台。於臺上得珠，望之如照月，因名照月珠。
又曰：建元二年，帝起騰光台，以望四遠。常有飛光如星集於臺上，亦曰經星台。
又曰：帝初起神明台時，掘地入三十丈，得泉水色黃，傍有人居，無日月光明，晝夜以火照，中有人食土飲水，服赭布之衣。漢人問：汝何時居此？」答曰：「商王無道，使兆民入地千丈。求青堅之土以作瓦，起瑤宮金堂。二人皆以繩糸追入地裏，負畚器取土，多有壓陷死者，今猶二人在耳。」漢人問：「何得獨存？」答曰：「我以玉爲衣金爲環，身有金玉，故心氣不滅。」漢人問：「汝欲更出爲人否？」答曰：「食土飲泉，與螻蟻爲伍，寧望日月乎！」乃引出，三日自死，骨肉靡靡成灰，唯心如彈丸大，堅如石，以物扣之，則是乾血耳。
《述異記》曰：郭景純注《爾雅》，台今在夷陵郡。又曲阜縣南十里，有孔子春秋台。
又曰：吳王夫差築姑蘇台，三年乃成。周環詰屈，橫亙五里，崇飾土木，殫耗人力。宮妓數千人，上別立春霄宮。爲長夜飲，造千石酒鍾。又作大池，池中造青龍舟，舟陳妓，日與西施爲水嬉。又於宮中作靈館、館娃閣，銅溝玉檻，宮之欄杆皆珠玉飾之。吳既敗，越王勾踐於會稽山上，地方千里。勾踐得范蠡之謀，躬教民以耕桑，延四方之士，作台於外而館賢士，會稽之上有越台。
又曰：晉永嘉之亂，既過江，諸公主不得隨去。安陽公主與平城公主等奔入兩河界，悉爲民家妻，常怏怏不悅，故有思鄉之志。村人感之，共築一台以居之，謂之公主望鄉之館，至今巋然。王朗《懷舊賦》云：「將軍出塞之台，公主望鄉之館。」是也。漢武帝遣將軍王�戍邊。及帝崩，王莽篡逆，�與莽有隙，遂留不敢歸，因亡入胡中。士卒相率築台，爲望鄉之處。
又曰：會稽山有虞舜巡狩台，台下有望陵祠。帝舜南巡，葬於九疑山。民思之，故立祠。中都郭門古宮存焉，宮前有堯台舜館，銘記皆古。
又曰：中山有韓夫人愁思台，望子陵也。
又曰：燕昭王爲郭隗築台，今在幽州燕王故城中，土人呼爲賢士台，亦謂之招賢台。
《郡國志》曰：濮州璧玉台，穆天子爲盛姬所造也。今旁地猶多瑉石。
又曰：汝陰縣富陂城，即《詩》之汝墳也。俗謂之女郎台。
又曰：魏硯子台，雲是張儀冢，似硯也。
又曰：曹州麟城南有望麟台、園客祠，庭種香草，有五色神蛾得六大繭，絲六十日始盡處。
又曰：洛州溫明台，後漢世祖晝臥此殿，耿入造床下，齊勸即位處。
又曰：滎陽縣有太武城，高祖與項氏各在一城。東城有高壇，即項羽置太公於上處。今名項羽堆，亦呼爲太公台。
又曰：金河府青台，方山北五里，文明太后恆於六宮游戲，因歌曰：「青台雀，青台雀，緣山採花額頸著。」其曲幷在大樂部。
又曰：金河府，自平城遙登臺出渴鉢口，梁元帝橫吹。
詩曰：朝登青陂道，暮宿白登臺。即天女神生後魏始祖神元地也。
又曰：衛州範城北十四里，沙丘台也，俗稱妲己台。去二里有一台，南臨淇水，俗稱爲上宮也。
又曰：鄆州須昌縣有犀丘城青陵台，宋王令韓憑築者。
又曰：南頓縣有光武台，應璩宅在其側。
又曰：洛陽陽子台，在陽城東三十里，陽陵子隱處洛水，昔王子晉與浮丘公同游，受玉鶏之瑞水，亦宓妃之所在也。
又曰：冤句縣昌都城，呂後追尊父呂公爲宣王，都此。有呂後臺，西有辟陽侯台，閣道相連，基址見存。
又曰：洛陽鶏台有劉曜試弩棚、夕陽亭。賈充出鎮長安，百僚餞送於此。
又曰：鄭州故魏任城王台下池內有漢時鐵鐘，長六尺，入地三尺。頭自正，爲晉氏重興之瑞。今不知所在。東南有空侯城，鄭衛之音也。
又曰：酸棗縣，韓徙都於此，有冰井臺、五馬泉。
又曰：衛州有鳳皇台。
又曰：荊州龍陂山有楚王台。
又曰：濮州羊角城陳思王愁台，基甚高。
又曰：夏州朔方郡，赫連勃勃僭號，築土起真珠樓、沖天台。
又曰：兗州有娥皇、女英台。
又曰：恆州野望台，趙武靈王以登高望野，亦曰寒台。
又曰：荊州華容縣東十六里有章華台，楚靈王築，台東即荊台縣也。
又曰：幷州榆次縣鑿台，即韓殺智伯於鑿台之中。
又曰：木客山，吳王遣木客入山求木，不得，工人憂思，作《木客吟》；一旦，神木自生，長二十丈，作姑蘇台。
又曰：鄧州皇后城，即迎陰後處。城西，張平子讀書堂。
又曰：亳州城父縣老子祠賴鄉曲仁裏廟，內有八公台、九柱樓，畫東王母、西王母。又有靜念樓。
又曰：蒲州蚩尤城鳴條野，禹娶塗山女，思戀本國，築台以望之，謂之青台。上有禹祠，下有青台驛。
又曰：汴城上有列仙吹台，西有牧澤甬道二百里，漢梁孝王所造，今謂之赤堤。城東有繁台，本吹台也，雲蒼頡師子野所造，後有繁姓居側，因名焉。西有崇台，即顔率雲蟬台之下，沙海之上是也。
又曰：許州有丹書台，魏文帝受禪，有黃鳥銜丹書集此台。
又曰：衛州鹿台在預城內，紂自投火處。《紀年》曰：「武王擒紂於南單之台」，蓋鹿台之異名也。糟丘酒池去城南一里，基跡猶存。
《水經注》曰：固安縣金台陂，東西六七里，南北五十步。側陂西北有釣台，高十丈，方可四十步。陂北十餘步有金台，金台高上東西八十許步，南北加減，高十餘丈。昔慕容垂之爲范陽也，戍之，即斯台也。有小金台，臺北有簡馬台，幷悉高大，秀峙相對，翼台左右，水流經通，長廡廣宇，周旋波浦，棟渚鹹淪，柱礎尚存。是基構可得而尋，訪諸耆舊，咸言昭王禮賢，廣延方士，至如郭隗、樂毅之徒，鄒衍、劇辛之儔，宦遊歷說之民，自遠而屆者多矣；不欲令諸侯之客，伺隙燕邦，故修建下都館之南垂。言燕昭創之於前，子丹踵之於後。故雕墻敗館，尚傳鐫刻之名，雖無經紀可憑，察其古蹟，似符宿傳矣。
又曰：鳳溪水側有鳳皇止焉，故謂之鳳皇台。
又曰：河水南至華陰，又東北，王澗水注之。水南出玉溪，北流，經皇天固。三面壁立，高千許仞，漢世祭天於其上，因名之爲皇天固。上有漢武帝思子台。及泉鳩裏加兵仞於太子者，上憐太子無辜，乃作思子宮，爲歸來望思之台於湖。〈師古曰：言已望而思之，無太子之魂歸來也。其在今湖城縣之西，𨳶鄉縣之東，基趾猶存也。〉天下聞而悲之。
又曰：睢陽城故東宮即梁之舊池也，周五六百步，水列鈞台。池東又有一台，世謂之清冷台。北城憑隅，又結一池台。晉灼曰：「或說平臺，在城中東北角；亦或言兔園，在平臺側。」如淳曰：「平臺，離宮所在。今城東二十里有台，寬廣而不甚極高，俗謂之平臺。余按《漢梁孝王傳》，稱王以功親爲大國，築東苑方三百里，廣睢陽城七十里，大治宮室，爲復道，自宮連屬�平臺三十餘里。復道自宮東出揚州之門，左陽門，即睢陽東門也，連屬於平臺則近矣，屬之城隅則不能，是知平臺不在城中也。
又曰：景升台，劉表之所築也。表性好鷹，每登此台歌，野鷹自來。
又曰：睢陽城中有掠馬台。東有一台，謂之清冷台。
又曰：長平城在上黨郡南，秦壘在城西。秦抗趙衆，收頭顱築台於此，崔嵬桀起，今乃號曰白起台。
《山海經》曰：沃民國有軒轅台。
又曰：帝嚳、堯、丹朱、帝舜各二台，台四方，在崑崙東北。
《列仙傳》曰：蕭史者，秦穆公時人。善吹簫，能致孔雀、白鵠。穆公有女，字弄玉，好之。公以妻焉。遂教弄玉作鳳鳴。居數年，吹似鳳聲，鳳皇來止其屋。爲作鳳台，夫婦止其上數年，皆隨鳳飛去。秦爲作鳳女祠於雍宮，時有簫聲焉。
《成都記》曰：望鄉台，蜀王秀所築也。
又曰：思妻台，在梓潼縣。五丁於此山拔蛇，山崩，殺五丁，幷殺秦王女，因名之。
《三輔宮殿簿》曰：長樂宮有臨華台、神仙台。
《西征記》曰：揚州雷陂有台高二丈，《南兗州記》即吳王濞之釣台也。
《地理志》曰：北地郡有之回台，郡西北四百里。
《嵩高山記》曰：山有玉女台，雲漢武帝見三仙玉女，因以名台。
《益州記》曰：雁橋東有嚴君平卜處，土台高數丈。
《南雍州記》曰：高齊之後有堂，堂西有射堂五間。射堂南有大池，池上有台，名曰樂喜台。
《荊州記》曰：江陵縣東有天井台，飛軒孤映，背邑面河，實郊躔遊憩之佳處也。
《襄沔記》曰：襄縣南五里鳳林山側，宋隋王劉誕鎮此，有龍兒見此池中，後雍州刺史韋睿於此立放生台。
《越絕書》曰：夫差起姑蘇之台，三年聚材，五年乃成。高見三百里，太史公登之以望五湖。
伏琛《齊地記》曰：平業城西北八十里有平望亭，亦古縣也，或雲秦始皇爲望海台。
《述征記》曰：陵雲台在明光殿西，高八丈，累磚作道通至臺上，登回回眺，究觀洛邑，暨南望少室，亦山丘之秀極也。
又曰：蠡台，梁孝王所築於兔園中，回道似蠡，因名之。
