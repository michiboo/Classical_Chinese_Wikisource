
《通俗文》曰：熅羊乳曰酪，酥曰䬫餬。
《釋名》曰：酪，澤、乳汁所作，使人肥澤。
《漢書》曰：武帝太初元年，更名家馬為桐馬。〈應劭曰：主乳馬，取其汁桐治之，味酢可飲，因以為官。如淳曰：桐音筩，主乳馬，以韋革為夾兜，受數斗咸馬乳，桐取其上肥，因名曰桐馬。今梁州亦名馬酪為馬酒。晉灼曰：桐，音捷桐之桐。〉
又曰：丞相孔光奏：省樂官七十二人，給太官桐馬酒。〈李奇曰：以馬乳為酒也，撞桐乃成。〉
又曰：烏孫公主歌曰：「以肉為食兮，酪為漿。」
又曰：王莽時飢，教民煮木為酪，不可食，重為煩擾。〈受日木實為酪也。或曰：如令餌木屬。〉
《後魏書》曰：神瑞二年秋，谷不登。太史令王亮等言讖書云：國家當都鄴，大樂五十年，勸帝遷都，可救今年之飢。帝以問崔浩，浩曰：「非長久之策也。今留守舊都，分家南從，不便水土，疾疫死傷，情見事露，則百姓意阻，四方聞之，有輕侮之意。今居北方，至春草生，乳酪將出，兼有菜果，足接來秋。可不遷都也。」
又曰：臨淮王潭孫孚持白武幡，勞河那瑰於柔玄、懷荒二鎮間。河那瑰眾號三十萬，陰有異意。遂拘留孚，載以せ車，日給酪一升、肉一段。
《唐書》曰：高宗朝，太僕以患疥馬乳造酪，供進署承，罪當死。上特免之。
《晉太康起居注》曰：尚書令荀勗嬴毀，賜乳酪，太官隨日給之。
《漢武內傳》曰：西王母曰：「次藥有太玄之酪。」
《西河舊事》曰：祁連山宜牧牛羊，羊肥乳酪好，不用器物，刈草著其上，不解散，一斛酪升余酥。
《鄴中記》曰：并州之俗，以冬至後百五日，為介子推斷火冷食。作醴酪，煮粳米或大麥作之。又投大麥於其中，搗杏子仁煮作之。亦投大麥中。
《郭子》曰：王武子有數斛羊酪，指示陸機曰：「卿東吳何以敵此？」機曰：「千里蓴羹，未下鹽鼓。」
《世說》曰：楊德祖為主簿，侍坐。人有餉酪者，魏武啖少許，乃題上作「合」字，致坐中人，並不解。修即啖之，云：「公教令『人一口』，復何疑？」
又曰：陸太尉詣王丞相，公食之以酪，陸還遂病。明日，有箋與王，曰：「昨食酪過，通夜委頓。民雖吳人，幾為傖鬼！」
《笑林》曰：吳人至京師，為設食者有酪酥，未知是何物也，強而食之。歸吐，遂至困，顧謂其子曰：「與傖人同死，亦無所恨，汝故宜慎之。」
《魏文帝集》載鍾繇書曰：屬賜甘酷及櫻桃。
孫楚《祠介子推祝文》曰：棗飯一槃、醴酪二盂，清泉甘水，充君之廚。
《傅咸集·楊濟與咸書》曰：酥治瘡上急。
范汪《祠制》曰：仲夏薦杏酪。
慕容晃《與顧和書》曰：今致䬫餬十斤。
《唐書》曰：武德二年，涼州刺史安修仁獻百年酥，雲餌之可延壽。
