
《易》曰：巽為木。坎其於木也，為堅多心；艮其於木也，為堅多節；離其於木也，為科上槁。〈堅多心為剛中也。山木，堅心也。多其節，令陰氣，故曰科，空也。為日所乾，故上槁也。〉
又《外卦》曰：地中生木，升。君子以順德，積小以高大。
《書》曰：兗州，厥木惟喬，厥貢惟木。〈孔安國曰：喬，高。〉
又《洪範》曰：五行，三曰木，木曰曲直，曲直作酸。
又《說命》曰：木從繩則正，後從諫則聖。
《詩》曰：黃鳥于飛，集於灌木，其鳴喈喈。〈灌木，藂木也。〉
又曰：荏苒柔木，君子樹之。往來行言，心焉數之。〈荏苒，寬柔貌也。木，椅、桐、梓也。〉
又曰：南有喬木，不可休息。漢有遊女，不可求思。〈興也。南方之木美。喬，上竦者。思，辭也。漢上遊女，無求思者也。〉
又曰：后妃逮下，而無嫉妒之心焉。南有樛木，葛藟纍之。〈木下曲曰謬。〉《周禮》曰：仲冬斬陰木，仲夏斬陽木。〈陽木生南山，陰木生北山。〉
《禮記·月令》曰：孟春之月，盛德在木。孟夏之月，毋伐大樹。
《樂記》曰：土敝則草木不長，水煩則魚鼈不大。
《稽命微》曰：出號施令合民心，作樂制禮得天心，則草木有益於人，長以養民也。王者得禮之制，則澤谷之中生赤木。
《禮斗威儀》曰：君乘木而王者其政〈昇平〉，則草木豐茂。
《左傳》曰：山有木，工則度之。
又曰：鳥□能擇木，木豈能擇鳥？
《春秋元命苞》曰：木者陽精，生於陰。故水者，木之母也。木之為言，觸也，氣動，躍也。其字八推十為木。八者陰，合十者陽數。
《春秋運斗樞》曰：黑精用事，百木共一根。〈百枝木共一根，天下共一主之徵也。〉
《春秋繁露》曰：木有變，春凋冬榮，傜貞剛精銳，無以治之。
又曰：崔亮為雍州刺史。城北渭水，淺不通舡，行人艱阻。亮謂僚佐曰：「昔杜預乃造橋，況此有異長河；且魏、晉之日，亦自有橋。吾今決欲造之」。咸曰：「水淺不可為浮橋，泛長無常，又不可施柱，恐難成立。」亮曰：「昔秦居咸陽，橫渡渭，以像閣道，此即以柱為橋。今惟慮長柱不可得耳。」會天大雨，山水暴至，浮山長木數百根，藉此為用，橋遂成立，百姓利之，至今猶名崔公橋。
《後周書》曰：沙俊，齊神武夜遁，追至河上，復大克獲，前後虜其卒七萬，獻俘長安，還軍渭南。於是所徵諸州兵始至，乃於戰所，准當時兵士，人種樹一株，以旌武功。
又曰：王羆以功授右將軍、西河內史，辝不拜。時人謂之曰：「西河大拜，俸祿殷厚，何為致辝？」羆曰：「京洛〈材木〉盡出西河。朝貴營第宅者，有求假。如其私辦，即力所不堪；若科發民間，又違法憲。以此辝耳。」
《唐書》曰：貞觀中，山南獻木，連理交錯玲瓏，有同羅木，一丈之榦，並枝者二十餘所。
又曰：代宗大曆十二年，成都府人郭遠，因樵爨獲瑞木一莖，有文曰：「天下太平」，獻之。以示百官，宰臣奏賀曰：「至德之化，先賁草木。太平之符，遂形文字。伏望藏於秘閣，宣付史館。
又曰：貞元初，陳留雨木，皆大如指，長寸餘。每木有孔通中，所下其立如植。
《管子》曰：桓公問：「民饑寒，室屋不治，牆垣壞不築，為之柰何？」管子曰：「休塗樹之。」公令左右休塗樹枝。其年民治室屋，築牆垣。公問之，管子曰：「一樹而息百乘，丁壯彈其下，終日不歸；父老拊樹而論，終日不歸。今吾休之，日中無尺陰，行者疾走，父老歸而治室。」
《老子》曰：天下之至柔，馳騁天下之至剛。人之生也柔弱，其死也堅強；草木之生也柔脆，其死也枯槁。柔弱，生之徒；剛強，死之徒。合抱之樹，生於毫末。
《莊子》曰：南伯子綦遊乎商之丘，見木焉，其大也。然必有異材。從而視其細枝，則拳曲而不可以為棟；俯而視其大根，不可以為棺槨。舐其葉，則舌爛；嗅之，則使人狂酲。子綦曰：「此果不材之木，以至其大矣！」
又曰：莊子行於山中，見大木，枝葉盛茂，採木者止其旁而不取也。問其故，曰：「無所可用。」莊子曰：「此木以不材得終其天年矣。」
《孟子》曰：孟子謂齊宣王曰：「所謂故國者，非謂有喬木之謂也，有世臣之謂也。」
《孫卿子》曰：山下望十畝之木，若着；而求着者，不上折也。
又曰：林木茂，斧斤至。
又曰：玉在山而木潤。
《孔叢子》曰：夫子墓方一里，諸弟子各以四方奇木來植之。
《尸子》曰：木之精氣為畢方。
《慎子》曰：廊廟之中材，蓋非一木之枝。
《呂氏春秋》曰：今夫爚蟬者，務在乎明其火，振其樹而已。火不明，雖振其樹，何益？〈雖振其樹，蟬其飛去，不能得，故曰何益。〉明不獨在乎火，在於闇。〈闇無所見，火乃光耳，故曰在於闇中。〉當今之時，世暗甚矣。人主有能明其德者，天下之士歸之也，若蟬之赴明火也。
又曰：子之於父母也，一體而兩分，同氣而異息，若草莽之有華實也，樹木之有根心也。
又曰：樹木盛則飛鳥歸之，芻草美則禽獸歸之，人主賢則豪桀歸之。
《韓子》曰：待自直之箭，則百世無矢矣；待自圓之木，則千歲無輪矣。
又曰：君者壤地，臣者草木。
《商子》曰：蠹眾則木折，隙大則牆壞。
《文子》曰：葉落者，風搖之；水濁者，物撓之也。
又曰：甘泉必竭，良木必伐。
《符子》曰：木生蠍，蠍盛而木枯；石生金，金曜而石流。
又曰：水生於石，未有居石而溺；火生於木，未有抱木而焦。
《淮南子》曰：草木洪者為本，而殺者為末；禽獸之性，大者為首，而小者為尾。末大於本則折，尾大於腰則不掉。故食其口而百節肥，灌其本而枝葉美。
又曰：夫樹木，灌以潦水，疇以肥壤，千人養之，一人拔之，則必無餘櫱。況以一國同伐之，雖欲久，豈可得哉！
又曰：山生金，反自刻；木生蠹，反自食；人生事，反自賊。〈賊，敗也。〉
又曰：今夫徙樹者，失其陰陽之性，則莫不枯槁。〈失，猶易也。〉故橘之江北，則化而為枳；鴝鵒不過濟、貉，度汶而死。
又曰：日馮生陽閼，〈日馮，木之先也。〉陽閼生鱗鮐，〈音台。〉鱗鮐生幹木，幹木生庶木。凡根枝者生庶木。〈根枝木名也。〉
又曰：高山深林，非為虎豹也；大木茂枝，非為飛鳥也。
又曰：天有明，不憂民之晦也。百姓穿戶鑿牖，自取炤焉。地有財，不憂民之貧也。百姓伐木艾草，自取富焉。
又曰：郢人有買屋棟者，求大三圍之大木。而人予車轂，跪而度之，巨雖可而長不足。〈巨，大。雲長不足，言其短也。〉
又曰：食木者多力而惡，〈熊犀之屬是也。〉食草者善走而愚。〈麋鹿之屬是也。〉
又曰：良匠不能斷金，巧冶不能鑠木。金之勢不可斷，而木之性不可鑠也。
又曰：高陽魋〈或曰：高陽楚時王，魋，宋大夫也。〉將為室，問匠人。匠人對曰：「未可也！木尚生，加塗其上，必將撓。以生材任重塗，今雖善，後必敗！」高陽應曰：「不然！夫木枯則益勁，塗乾則益輕。今雖惡，後必善。」匠人窮於辭無以對，卒為屋。其始成均然善也，而後果敗。此直於辭，而不可用者也。
又曰：舍茂木而集於枯，不弋鵠而鳥難與有圖。〈圖，謀也。言其愚也耳。〉
又曰：質的張而弓矢集，林木茂而斧斤入。非或召之，形勢所致也。
又曰：冬水可析，夏木可結。時難得而易失，木方茂盛，終日採而不知。秋風下霜，一夕而殫。〈殫，盡也。〉
又曰：佐祭者得嘗，救鬭者得傷。蔭不祥之木，為電所撲。〈薜木也。撲，擊也。〉
又曰：金勝木者，非以刀殘林也；土勝水者，非以璞〈音朴，土塊也。〉塞江也。
又曰：剖劂銷〈音削。〉鋸，非良匠不能以制木；爐橐埵〈音朶。〉坊設，〈爐、橐、埵，皆冶坊之形也。〉非巧冶不能以治金。
又曰：羽翼美者傷骨骸，枝葉美者害根莖。能兩美者，天下無之也。
又曰：凡見葉落而知歲，故葉落而長年悲。
《風俗通》曰：桂陽太守江夏張遼，字叔高。田中有樹，遣客伐之，六七十下，血出。客驚怖歸，以其事白叔高。叔高大怒，曰：「樹木汁出，此何言血！」因自嚴行，復斫之，血大流。叔高使先斫其枝葉，有一空處，白頭公，可長四尺，忽出，往赴叔高。叔高乃逆格之，如此凡殺四頭。左右皆怖，伏地，而叔高恬如也。徐熟視，非人也。遂伐此木。其年召辟侍御史，後為兗州刺史。以二千石尊過鄉里，白日衣綉，榮美如此。
《抱朴子》曰：山中大樹能語者，非樹語也，其精名曰靈陽。山夜見火者，皆古枯所致，勿怪也。甲子日稱仙人者，樹也。
《孫綽子》曰：海上人與山客辨其方物，海人曰：「魚額若華山之頂，一吸萬頃之波。」山客曰：「鄧林有木，圍三萬尋，直上千里，旁蔭數國。」有人曰：「東極有大人，斬木為策，短不可支，釣魚為鮮，不足充饑。」
《金樓子》曰：利內有水材。元嘉中大水，有十餘段木流出，斧跡未滅。俗云：「漢將將攻越，築城浮木於利水。未運之前一夜中忽失數千段，時或見之。」今所見木，豈非昔鬼匿之木乎？
《山海經》曰：少室山，木名帝休，黃花黑實，服之不怒。
《陰符經》曰：火生於木，禍發必尅。
《仙序》曰：王須，少年入學最遠，往來常先，流輩恠之。常見如提木三尺餘，至則柱屋間。流輩知之，取看後不見。
《正論》曰：師曠曰：人骨法，猶木有曲直。曲者為輪，直者為輿。檀宜作輻，榆宜作轂。
《玄中記》曰：千歲樹之枝，中央下，四邊高。百歲之樹，其汁赤如血。
又曰：大樹之山西，有採華之樹。服之，則通萬國之言。
《博物志》曰：圓丘山有不死樹，食之壽。
《十洲記》曰：聚窟洲中，申未，地上有大樹，與楓木相似，而華葉香聞數百里，名為返魂樹。於玉釜中煮，取汁如黑粘，名之為返生香。香氣聞數百里，死屍在地，聞氣乃活。

太平御覽卷第九百五十二
