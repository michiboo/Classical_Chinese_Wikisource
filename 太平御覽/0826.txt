
《說文》曰：織，作帛總名也。經，織從絲也。緯，織橫絲也。、綜，機縷也。繢，織餘也。
《禮記·內則》曰：女子十年不出，執麻，治絲繭，織組糹川，學女事。
《左傳·文公上》曰：仲尼曰：「臧文仲，妾織蒲，三不仁。」
《毛詩·國風·大東》曰：跂彼織女，終日七襄。
《史記》曰：公儀休相魯，去織婦，拔園葵。
《戰國策》曰：甘茂謂秦武王曰：「曾子處屈。人有與曾子同名姓者而殺人，人告曾子之母。母曰：『吾子不殺人也。』織自若。有頃，人又曰：『曾參殺人。』曾子母懼，投杼逾牆而走。」
《魏略》曰：太祖始丁夫人，又劉夫人，生子循，及清河長公主。劉早終，丁養子循。子循亡於穰，丁常言：「將我兒殺之，都不復念！」遂哭泣無節。太祖忿之，遣歸家，欲其意折。後太祖就見之，夫人方織。外人傳公至，夫人踞機如故。公到，撫其背曰：「顧我共載歸乎？」夫人不顧，又不應。太祖卻行，立於戶外，復云：「得無尚可耶？」遂不應，太祖曰：「真決矣。」遂與絕。
《魏志》曰：中山恭王袞徙封濮陽。太和二年就國，尚儉約，敕妃妾紡績織，習為家人之事。
《吳志》曰：陸凱上疏云：「自昔先帝時，後宮列女及諸織絡數不滿百，米有畜積，貨財有餘。先帝崩後，幼景在位，便改奢侈，不蹈先跡。伏聞織絡及諸徒坐，乃有千數。」
又曰：華上疏云：「今吏士之家，少無子女，多者三四，少者一二。通令戶有一女，十萬家則十萬人，人人織績，一歲一束，則十萬束矣。使四疆之內，同心<力>力，數年之間，布帛必積，恣民五色，惟所服用，但禁綺繡無益之飾。此救乏之上務，富國之本業也。」
《南史》曰：齊宣孝陳皇后，家貧，少勤織作。家人矜其勞，或止之，後終不改。
《唐書》曰：盧坦為壽安令。時河南尹徵賦限窮，而縣人訴以機織未就。坦請延十日，府不許。令人就織而輸，勿顧限也，違之不過罰令俸耳。既成而輸，坦亦坐罰，由是知名。
《墨子·非樂》曰：使婦人為之廢紡績織之事。
《莊子》曰：民有常性，織而衣，耕而食，是謂同德。
又曰：叔文相莒，三年歸。其母自織，請其母曰：「文相莒三年，有馬千駟，今猶自績，文之所得事，皆將棄之？」母曰：「婦人不好紡，績織，必有淫佚之心。」
《韓子》曰：吳起示其妻以組，曰：「為我織組，令如是組。」已就而效之，其組異善，起曰：「非詔也。」使衣而歸，其父請往之，起曰：「家無虛言。」
又曰：魯人身善織屨，妻善織縞，而欲徙於越。或謂之曰：「子必窮矣！」魯人曰：「何也？」曰：「屨為履之也，而越人舟行；縞為冠之也，而越人被髮。以子之所長也，游於不用之國，欲使無窮，其可得乎？」
《國語》曰：勾踐非其身之所種則不食，非夫人之所織則不衣，十年不收於國。
焦贛《易林·蒙之無妄》曰：織帛未成，緯盡無名。長子逐免，鹿起失路。
《列女傳》曰：孟子之少也，既學而歸。孟母方織，問曰：「學何所至矣？」子曰：「自若也。」〈言未能博。〉母以刀斷其織，子懼而問其故，母曰：「子之廢學，若吾斷斯織也。夫君子，學以立名，問則廣知，是以居則安寧，動則遠害。今而廢之，則是不免於廝役，而無以離於患禍，何以異於織績而中道廢而不為？豈能衣其夫子而長不乏糧食哉？」孟子懼，旦夕勤學不息。
又曰：文伯相魯，敬姜謂之曰：「吾語汝治國之要，盡在經耳。〈經者，總絲縷以成文釆，有經國治民之象。〉夫幅者，所以正枉也，不可不強，故幅可以為將。〈枉，曲也。幅強乃能正曲，將強乃能除亂，以幅喻將也。〉晝者，所以均不服也，故晝可以為正。〈晝，傍也。正，官長也。緦縷得晝，以喻徒庶得長而後齊。〉物者，所以治蕪與莫莫也，故物可以為都大夫。〈物謂一文墨也。不知丈尺多少，使意世與蕪而莫莫也。都大夫，主治民理眾也。〉持交而不失，出入不絕者，悃也，以為大行人。〈悃，使縷交錯出入不失理也。似大行人，交好邦國不離也。大行人，主使命者。〉推而往，引而來者，綜也，綜可以為關內之師。〈綜，惟縷令往，引之令來，似開內師收合人眾，使令有節。關內師，主境內之師眾。〉主多少之數者，均也，均可為內史。〈均謂一齒，受一縷多少有數，猶內史之治民也。〉服重任，行遠道，正直而固者，軸也，可以為相。〈相當大任，堅固不倦，死而後已，有若軸。〉舒而無窮者，摘。摘者，可以為三公。」〈摘謂勝也，舒而不窮。喻三公道德潔備，無匱竭也。」〉文伯載拜受教。
《孝子傳》曰：董永性至孝，而家貧。父死，賣身以備棺斂。既葬，即詣主人，將償其直。路逢一女子，雲能織，願為永妻。永不得已與同詣主人。問其故，永具以對。主人曰：「必爾者，但令爾婦為我織縑百匹。」於是妻為主人織，十日，百匹具焉。主人大驚，即遣永夫妻。妻出門，謂永曰：「我，天之織女也，卿篤孝，賣身葬父，故天使我為卿償債耳！」言終，忽然不見。
《仇池記》曰：仇池縣庫下，悉安織婢綾羅絹布數十張機。
崔元始《正論》曰：仆前為五原太守，土地不知緝績，冬至，積草伏臥其中。若見吏，以草纏身，令人酸鼻。吾乃賣儲峙，得二十餘萬，詣雁門廣武迎織師，使巧手作機及紡，以教民織。具以上聞。
《古艷歌》曰：孔雀東飛，苦寒無衣。為君作妻，中心惻悲。夜夜織作，不得下機，三日載匹，尚言吾遲。
古歌辭曰：大婦織綺羅，中婦織流黃。小婦無所為，挾琴上高堂。大人且徐徐，調弦遽未央。
古詩曰：迢迢牽牛星，皎皎河漢女。縴縴擢素手，扎扎弄機杼。
《被徒元書》曰：宜修田農，作園圃，織紡績，為坐作之本利。常令供養之物有兼副。
《左傳·昭公十九》曰：初，莒有婦人。莒子殺其夫，以為嫠婦。〈寡婦為嫠。〉及老，托於紀鄣，紡焉以度而去之。〈因紡糹盧連所紡，以度城而藏之，以待外攻者，欲以報仇。〉及師至，則投諸外。〈投繩城外，隨之而出。〉
《毛詩·國風·東門之》曰：不績其麻，市也婆娑。〈《箋》云：績麻絲，婦人之事也，今也不為。〉
又曰：八月載績，載玄載黃，我朱孔陽，為公子裳。〈載績絲事畢而麻事起矣。〉
《漢書》曰：張安世尊為公侯，食邑萬戶。身衣弋綈，夫人自紡績。
又曰：冬，民既入，婦人同巷相從夜織。婦女一月得四十五日。必相從者，所以省費燎火，同巧拙，而合習俗也。
《晉書》曰：鄭袤妻曹氏，事舅姑甚孝，躬紡績之勤，以充奉養。
《南史》曰：宋袁粲幼孤，飢寒不足。母琅邪王氏，太尉長史延之女也，躬事績紡，以供朝夕。
又曰：齊劉楷為交州，與垣曇深同行，曇深未至交州而卒。曇深妻鄭字獻英，滎陽人，時年二十；子文凝，始生。仍隨楷到鎮，晝夜紡織。居一年，私裝了，乃告楷求還。
又曰：梁武丁貴嬪少時，與鄰女月下紡績，諸女並患蚊蚋，而貴嬪弗之覺也。鄉人魏益將聘之，及成，而武帝鎮樊城，嘗登樓以望，見漢濱五釆如龍，下有女子擘糹光，則貴嬪也。又，丁氏因人以聞之於帝，帝贈以金環，納之，時年十四。
又曰：諸暨東ㄜ里屠氏女，父失明痼疾，親戚相棄，鄉里不容。女移父母，遠住紵舍，晝釆樵，夜紡績，以供養父母。
《陳書》曰：陳靈洗為公侯，數妾無游手，並督之紡績。至於散用貲財，亦不儉吝。
《隋書》曰：孝婦覃氏者，上郡鍾氏婦也。與其夫相見，朱幾而夫死。時年十八，事後姑以孝聞。數年之間，姑及伯叔皆相繼而死。覃氏躬自節儉，晝夜紡績，畜財十年而葬八喪，為州里所敬。上聞，而賜米百石，表其門閭。
又曰：鄭善果母，清河崔氏，既寡之後，恆自紡績，每夜分寐。善果曰：「兒封侯開國，位居三品，秩俸幸足，母何自勤如是耶？」答曰：「嗚呼！汝年已長成，吾謂汝知天下之理，今聞此言，故猶未也。至於公事，何由濟乎！今此秩俸，乃是天子報爾先人之用命也，當須散贍六姻，為先君之惠，妻子奈何獨擅其利，以為富貴哉？又絲紡績，婦人之務，上自王后，下至大夫士妻，各有所制。若墮業者，是為驕逸。吾雖不知禮，其可自敗名乎？」
《唐書》曰：永泰二年夏，賜安南節婦金氏兩丁侍養。金氏本賊帥陶齊亮之母，以忠義訓齊亮，齊亮不受，遂與齊亮絕。自績而衣，自田而食，州里稱之。仍詔本道使每季給銀二兩，充衣服以終其身。
《國語》曰：魯公父文伯退朝朝其母，母方績，文伯曰：「以歜之家，而主猶績，〈言家有寵，不當績也。〉懼忄乾季孫之怒也。〈季孫康子位尊，又為大宗。〉其以歜為不能事主乎？」其母嘆曰：「魯其亡乎！使僮子備官，而未之聞耶？」〈僮蒙不達也。言已居官而未聞道。〉
《春秋後語》曰：甘茂奔齊，路逢蘇代，將為齊使於秦。甘茂曰：「臣得罪於秦，逃遁至此，〈遁，潛也。〉無所容跡。〈容跡，猶容足也。〉吾聞貧人女與富人會績，貧人女曰：『我無錢以買燭，而子燭幸有光，子可以分我餘光，無損子明，而得一斯便焉。』〈斯，在也。言貧女子此一便也。〉今臣困，而子方使秦而當路矣。茂之妻子在秦，願君以餘光振之。」〈振，整也。又贍給之義。〉蘇代許諾。
《列女傳》曰：齊女徐吾者，東海上貧婦人也。鄰婦李吾之屬合燭相從夜績，徐吾曰：「我無以買燭，而子之火光有餘，分我餘光，無損子明，而我為斯便，不亦可乎？」
《異苑》曰：昔有老姥雨夜紡績，斷，失釒奏所在，姥獨罵云：「何物鬼擔去？」戶外即有應，言「暫寄避雨，實不偷釒奏。宜自執覓。」姥驚懼，窺外，無所見，釒奏亦尋獲。
《王子年拾遺記》曰：魏文帝所愛美人薛靈芸，常山人，父業經為鄭鄉亭長，母陳氏隨業舍於亭傍。芸年十七，生居貧賤，至夜每聚鄰婦夜績，以麻蒿自照。
《說文》曰：漂，水中擊絮也。
《史記》曰：韓信從下鄉城下釣，有漂母，見信飢，飯信，竟漂數十日。
《越絕書》曰：伍子胥至溧陽，見一女子擊絮於瀨水中，子胥曰：「豈可得餐乎？」女曰：「諾。」即發其簞飯，清其壺漿而與之。子胥謂女子：「毋令之露。」子胥行五步，還顧，女子自投瀨水之中。〈《吳越春秋》同。〉
《莊子》曰：宋人有善為不龜手之藥者，世世以糹光為事。〈郭象注曰：其藥能令手不拘折，故常漂絮於水中也。〉
《禮記·禮器》曰：晏平仲祀其先人豚肩不掩豆，浣衣濯冠以朝，君子以為隘矣。〈隘猶狹陋也。祀不以火牢，與無田者同，不盈禮也。大夫、士有田則祀，無田則薦。浣衣濯冠，儉不務新。〉
又《內則》曰：父母舅姑冠帶垢，和灰請漱；衣裳垢，和灰請浣。〈手曰漱，足曰浣。和，漬也。〉
又曰：是日也，妻以子見於父，貴人則為衣服。由命士以下，皆漱浣。〈貴人，大夫以上也。由，自也。〉
又曰：妾子生，三月之未，漱浣夙齊，見於內寢。
《毛詩·葛覃》曰：薄我私，薄浣我衣。〈，煩也。私，燕服也。婦人有副禕盛飾，以朝事舅姑，接見於宗廟，進見於君子，其餘則私也。浣謂濯之耳。〉
又《柏舟》曰：心之憂矣，如匪浣衣。〈如衣之不浣矣。《箋》云：衣之不浣，則憒辱無照察。〉
《漢書》曰：石奮以上大夫祿歸老於家，長子建為郎中，令少子慶為內史。建老白首，萬石君尚無恙。每五日，洗沐歸謁，親入子舍，竊問侍者，取親中裙廁プ身自浣灑，〈師古曰：親謂父也。中裙，若今言中衣也。廁プ者，近身之小衫，若今小衫也。〉復與侍者，不敢令萬石君知之，以為常。
《晉書》曰：王師敗績於湯陰，百官侍衛莫不潰散。惟嵇紹以身捍衛，遂被害於帝側，血濺御服，天子深哀嘆之。及事定，左右欲浣衣，帝曰：「此嵇侍中血，勿去。」
又曰：鄭袤妻曹氏食無重味，服浣濯之衣。
《宋書》曰：左僕射謝景仁性嚴整潔，居宇淨麗。每坐，輒唾左右人衣，事畢，即聽一日浣濯。每欲唾，左右爭來受之。
又曰：江湛為吏部尚書，家甚貧，不營財利，餉饋盈門，無一所受，無兼衣餘食。嘗為上所召，遇浣衣，稱疾，經日衣成，然後起。
《梁書》曰：武帝雖衣浣衣，而左右衣必須潔。嘗有侍臣，衣帶卷摺，帝怒曰：「卿衣帶如繩，欲何所縛？」
又曰：昭明太子統欲以己率物，服御樸素，身衣浣衣，膳不兼肉。
《南史》曰：陳王逡之衣裳不浣，几案塵黑。
《唐書》曰：肅宗性儉約，衣服無綺繡。嘗出衣袖示韓擇木曰：「朕已三浣矣。」
《淮南子》曰：楚莊王誅里史，孫叔敖制冠浣衣。
仲長子《昌言》曰：攻玉以石，浣布以灰。
《龍魚河圖》曰：婦人無以夫衣合集浣之，使之不利。
《韓詩外傳》曰：孔子南遊適楚，至阿谷隧，有處子佩璜而浣者。孔子抽觴以受子貢，曰：「以觀其辭。」子貢曰：「將南之楚，逢天之暑，欲乞一飲。」婦人曰：「阿谷之隧，隱曲之，其水載清，流而趣海。欲飲則飲，何問婢子？」
《風俗通》曰：東海王景興議曰：「晏平仲以齊君奢，故浣其朝冠，振其鹿裘。」
