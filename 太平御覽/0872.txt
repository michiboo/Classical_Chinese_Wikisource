
《書》曰：休徵：〈敘美行之驗。〉曰肅，時雨若；〈君行敬則時雨順之。〉曰乂，時暘若；〈君行政治，則時順之。〉曰哲，時燠若；〈君能照哲，則時暖順之。〉曰謀，時寒若；〈君能謀，則時寒順之。〉曰聖，時風若。〈君能通理，則時風順之。〉
《禮》曰：國家將興，必有禎祥。
又曰：用民必順，〈不奪農時。〉故無水旱昆蟲之災，民無凶飢妖孽之疾。〈言大順之時，陰陽和也。〉
又曰：四靈以為畜，故飲食有由也。何謂四靈？麟、鳳、龜、龍謂之四靈。
又曰：天降膏露，地出醴泉，山出器車，河出馬圖，鳳凰麒麟皆在郊棷〈典藪同也。〉，龜龍在宮沼，其餘鳥獸之卵胎，皆可俯而窺也，則是無故。〈非有他事使之然也。〉先王能修禮以達義，體信以達順，故此順之實也。
又曰：升中於天而鳳皇降，龜龍假。〈功成而太平，陰陽氣和而致象物。假音格。〉
又曰：享帝於郊而風雨節，寒暑時。〈五行木為雨，金為陽，火為燠，水為寒，土為風。〉
《黃帝太階六符經》曰：三階平則陰陽和、風雨時，社稷咸獲其宜，天下大安，是謂太平。
《韓詩外傳》曰：成王之時，有三苗貫桑而生為一秀，大幾滿車，長几充箱。成王問周公曰：「此何物也？」周公曰：「三苗同為一秀，意者天下殆同一也。」比期三年，果有越裳氏重九譯而至，獻白雉於周公曰：「道路悠遠，山川幽深，恐使人之未達也，故重譯而來。」周公辭曰：「吾何以見賜也？」譯曰：「吾受命國之黃髮日久矣。天下之不迅風疾雨也，海之不波溢也，三年於玆矣。意者中國殆有聖人，蓋徃朝之？」於是周公乃敬其所來。故《小雅》云：「有{黑焦}淒悽，興雲祁祁。」以是知太平無飄風暴雨亦明矣。
又曰：祥者，福之先見者也。〈《風角占》曰：福先見曰祥。〉
《春秋繁露》曰：王者，人之始也。王正則元氣和順，風雨時，景星見，黃龍下。
又曰：五帝三王之理天下，不敢有君民之心，什一而稅；教以愛，使以忠，敬長老，親親而尊尊；不奪民時，使民不過歲三日；民家給人足，無怨望忿怒之患。故天為下甘露，朱草生，醴泉出，風雨時，嘉禾興，鳳凰騏麟遊於郊。
《孫氏瑞應圖》曰：君賢，得土地，則日有黃抱。
又曰：揚光者，人君不假臣之權，則日揚光。
又曰：王者動不失，日揚光也。
《符瑞圖》曰：日，二黃人守者，外國八方自來降也。
又曰：少皥氏邑於窮桑，日五色互照窮桑。
《易說》曰：日者，至陽之精，象君德。玄黃照耀，五色無主。
《春秋潛潭巴》曰：君德應陽，君臣得道葉度，則日含王字。含王字者，曰中有王字也。王者德象日光，所照無不及也。
《春秋考異郵》曰：黃帝將興，有黃雀赤頭，立於日傍。黃帝曰：「黃者土精，赤者火榮，爵者賞也，餘當立大功乎？」黃雀者，桑也。
《禮斗威儀》曰：君承土而王，其政太平，則日五色無主。宋均曰：「五行之色，不王於一也。」
又曰：君乘木而王，其政昇平，則黃中而青暈；乘火而王，則黃中而赤暈；乘金而王，則黃中而白暈；乘水而王，則黃中而玄暈。
《孝經援神契》曰：黃氣抱日，輔臣納忠，德至於天曰抱載。〈在上曰載，在旁曰抱。〉
《漢書》曰：元後生成帝，夢月入懷。〈《吳志》云：孫弟生。〉
京房《易飛候》曰：正月有偃月，國必有喜。
《禮斗威儀》曰：君乘土而王，其政太平，則月黃而多輝。
《禮瑞應圖》曰：昔太清之治世也，昭明於日月。
《禮含文嘉》曰：人君政尊，則日月貞明。
《春秋潛潭巴》曰：君臣和，得道葉度，則日月大光明，天下和平，上下俱昌，延年益壽。
《孫氏瑞應圖》曰：景星者，大星也。狀如半月，生於晦朔，助月為明。王者不私於人則見。
又曰：王者德至幽微，則景星見。
又曰：景星者，星之精也，先後月出於西方。王者不私人以官，使賢者在位則見，佐月為明。
又曰：王者孝行之溢，則斗霣精。〈北斗七星光明若將霣也。〉
又曰：王者承天得理，則老人星臨國。
《符瑞圖》曰：鎮星合房者，年穀豐熟。
《易坤靈圖》曰：至德之萌，五星若連珠。
《尚書中候》曰：帝堯即政七十載，景星出翼。〈景，大也。翼，朱鳥宿也。〉
《禮稽命徵》曰：出號施令葉民心，制禮作樂得天意，則景星見。
又曰：外內之制，各得其宜，四方之事，無有留滯，則天苑有德星見。
《禮斗威儀》曰：君承土而王者，其政太平，則鎮星黃而多暈。
又曰：宮星黃大，其餘六星耀光四起。〈宮星，北斗魁星也。〉
又曰：君乘水而王，其政太平，則辰揚光；乘金而王，則太白揚光。
《禮含文嘉》曰：天子崇有德、彰有道、顯有功、褒有行，則太微七星明，少微、處士有德星應。〈宋均云：「太微，正教之宮也；七星，衣裳正禮。今施教布化，儀服應禮，故星明；今少微、處士有德星應，則星皆有威儀矣。」〉
《春秋合誠圖》曰：天子精耀，心憤務德，則景星見。〈宋均曰：憤猶盛也。〉
《春秋感精符》曰：王者上感皇天，則景星見。
《春秋佐助期》曰：虞舜之時，景星出房。
《春秋孔演圖》曰：天子舉賢，則景星放於天。
又曰：王者德政，海內富昌，則鎮星入闕。〈闕，華闕之門，當帝坐。〉
《春秋元命苞》曰：老人星者，治平則見，見則主壽。帝以秋分，候之南郊。
又曰：帝位明，即畢星光大也。
《春秋文耀鈎》曰：老人星見則主安下，不見則兵起。
又曰：王者安靜，則老人星見。
《春秋運斗樞》曰：王政和平，則老人星臨國，萬民以歌。
《孝經援神契》曰：德至天，則斗極明。
又曰：天子刑於四海，德洞淪冥，八方神化，則斗霣精。
又曰：神靈滋液，百珍寶用，有景星。
又曰：鎮星舍房，符明道興。〈宋均曰：符驗明而道興年豐也。〉
又曰：太白合表，四夷從服之象。〈宋均曰：合表，從中道也。太白進退主侯兵。合從中道，無進退。〉
《孝經內事》曰：天子行孝德，則景星見。
又曰：王者動得天度，止得地意，從容中道，陰陽合度，則太微五帝座星明以光也。
又曰：王者得禮之制，不傷財，不害民，君臣和，草木昆蟲各象正性，則三台為齊明，不闊不狹，如其度。〈宋均云：「君臣制度，宮室、車旗多少各有科品，則應也。」〉
又曰：王者敬諸父有差，則斗角光明以揚。〈宋均云：「諸父，伯仲叔季也。斗為帝車，帝所乘也。角堅剛而居帝前，帝敬諸父，感天應之也。」〉
又曰：王者遠嫌別微，殊貴賤，抑驕臣，息亂子，則屏星為之明以潤，帝座章而光。〈宋均云：「屏星、五帝座為之明以潤，章大也。」〉
又曰：天子得雲台之禮，則五車均明，河行不離其常。〈宋均云：「天子考察天氣若梓慎，見星之者也，所以獲福禳災。五車主五穀，君禳災得福，民無飢寒之困，五穀星明以應之。河若離常，則有決溢之憂，則九穀失所殖矣。」〉
又曰：昆弟有親親之思，則鈎鈐不離房。〈宋均云：「鈎鈐遠房則疏闊，今昆弟相親，故天相近，明其友也。〉
又曰：王者厚長幼，各得其正，則房、心有德星應之。〈宋均云：「房心為天子明堂，布政之宮，長幼厚則政教著，明房心應之而時也。」〉
《史記》曰：黃帝行德，天為之起風，從西北東北，必以庚辛。一秋中五至，大赦；三至，小赦也。
《唐書》曰：肅宗在平涼，未知所適，會朔方留後杜鴻漸奉箋迎上，又河西行軍司馬裴冕勸上治兵於靈武，以圖進取。上發平涼，至豐寧南，見黃河天塹之固，欲整軍北渡以保豐寧。忽大風飛沙，跬步之間，不辨人物。及回軍趨靈武，風沙頓止，天地廓清。
《尚書大傳》曰：王者德及皇天，則祥風起。
又曰：舜將禪禹，於時八風修通。
《禮斗威儀》曰：王者乘火而王，其政昇平，則祥風至。〈宋均云：即景風，其來，長養萬物。〉
《符瑞圖》曰：翔風者，瑞風也，一名景風。春為發生，夏為長盈，秋為收藏，冬為安寧。
《春秋繁露》曰：王者恩及金石，則涼風出。
《孝經援神契》曰：王者德被八方，則祥風至。
王充《論衡》曰：王者太平，則五日一風，風不鳴條。
《風角占》曰：風清明，高不及地二三尺，此下有聖人；或清明，其來久長，而不動搖樹木枝葉，此龍德在其下。
《晉陽春秋》曰：劉裕平慕容超，將鎮下邳，聞盧循反、何無忌敗，乃還次山陽。造揚子江，問行人曰：「朝廷如何？」對曰：「劉公尚未至，劉公若還，無所憂也。」裕將濟而風急，眾咸難之。裕曰：「吾有天命，風當自息，如天不助，覆溺何足可怯？」即命登舟，舟移而風止。
《禮斗威儀》曰：君乘金而王，其政平，則嘉雨時至。
《春秋說題辭》曰：大節二十四，小節十二，功德分也，故一歲三十六雨。
《鹽鐵論》曰：太平之世，則雨不破塊，旬日一雨，雨必以夜。
《符瑞圖》曰：周公時天下太平。當此之時，旬而一雨，雨必以夜。
又曰：靈雨者，遇歲亢旱，責躬引咎，理察冤枉，退去貪殘，側身修政，則降以靈雨。非誠感瑞應，則非靈也。
又曰：昔殷湯之世，天下大旱。以六條自責，於是大雨。
《淮南子》曰：神農之世，甘雨以時，五穀蕃殖。
《尸子》曰：神農氏治天下，欲雨則雨。五日為穀雨，旬五日為行雨，萬物咸利，故謂之神。
《史記》曰：若煙非煙，若雲非雲，鬱鬱紛紛，蕭索輪囷，是謂慶雲，嘉氣也。
《漢書》曰：武帝封禪，夜有白雲封中出。
《魏書》曰：文帝生時，有雲氣青色而圓如車蓋，當其上終日。望氣者以為至貴之證。
《宋書》曰：世祖在江州起義，建牙軍門，有紫雲二段落於牙上。
《唐書》曰：玄宗嘗出畋，有紫雲在其上，從者望而得之。
又曰：蕭宗自奉天而北，夕次永壽，有白雲起西北，長數丈，如樓閣之狀。識者以為天子之氣。
《尚書中候》曰：堯德清平，乃沉璧於河，白雲起。
《禮斗威儀》曰：景雲，景，明也，言雲氣光明也。
又曰：周成王治平，觀於河，青雲浮。
《春秋孔演圖》曰：黃帝將興，黃雲升於堂。
《孝經援神契》曰：王者德至山陵，則景雲出。
又曰：天子孝則景雲出。
孫氏《瑞應圖》曰：景雲見者，太平之應也。
《符瑞圖》曰：，慶雲也，內赤外黃，一曰雲。〈音橘也。〉
《帝王世紀》曰：黃帝有景雲之瑞，以雲紀官。
又曰：堯母慶都，生而神異，有黃雲覆上。
《漢武故事》曰：帝幸梁父祀地，山上有白雲如蓋。
又曰：宣帝祀甘泉，有紫雲從西北來，散於殿前。
《歸藏》曰：大昊之盛，有白雲出自蒼梧，入於大梁。
徐爰《宋書》曰：高祖北徵至洛陽，常有紫雲見於軍上。
《史記》曰：高祖至平城，匈奴圍上七日，大霧，漢人往來，故不覺。
《帝王世紀》曰：黃帝五十年秋七月庚申，天大霧三日。帝之洛水上，見大魚負圖書。
《後漢書》曰：光武建武十二年，甘露降南行唐。
又曰：明帝永平十七年春正月，甘露降於甘陵。
又曰：明帝永平十七年，甘露降泉陵、洮陽二縣。〈二縣屬零陵。泉陵城，在今永州零陵縣北。洮陽故城在湘原縣西北。〉
《東觀漢記》曰：光武時，甘露降四十五日。
《宋書》曰：文帝元嘉中，甘露頻降，狀如細雪。
《唐書》曰：武德九年四月二十三日，甘露降於中華殿之桐樹，泫如氷雪，以示群臣。
又曰：貞元十年正月，西川奏當管甘露降松柏、竹叢等二千四百四十二處。
《尚書中候》曰：堯時甘露降。
《孝經援神契》曰：王者德至天，則降甘露。
《禮斗威儀》曰：君政治，則軒轅之精散為甘露降。
又曰：人君乘土王，其政太平，則甘露降。
《春秋運斗樞》曰：天樞得則甘露降。
孫氏《瑞應圖》曰：耆老得敬，則松柏受甘露；尊賢老不失細微，則竹葦受甘露。
又曰：甘露者，味清而甘，降則草木暢茂，食之令人壽。
又曰：王者德至於天，和氣感，則甘露降於松柏。
《白虎通》曰：甘露者，美露也。降則物無不盛。
《論衡》曰：甘露味如飴，王者太平之應。
《鶡冠子》曰：聖德上及太清，下及萬靈，則膏露下。
《晉中興徵祥記》曰：甘露，仁澤也。凝如脂，甘如飴，王者德至於天則降。
《呂氏春秋》曰：陰陽之和，不長一類，甘露時雨，不私一物。
《山海經》曰：軒丘鳳卵，民食之；甘露，民飲之。所欲自存。
魏明帝《與東河王詔》曰：昔先帝時，甘露屢降仁壽殿前。自吾建承露槃以來，甘露復降芳林園。
《史記》曰：高祖母劉媼嘗游大澤之陂，夢與神遇，時雷電冥晦，見蛟龍於其上。已而有妊，遂產高祖。
《河圖》曰：黃帝以雷精起。
《尚書中候》曰：秦穆公出狩，天震大雷，下有火化為白雀，銜丹書集公車，曰：「秦伯霸也。」
《史記》曰：秦始皇曰：「東南有天子氣。」於是東游以厭當之。
又曰：高祖隱於芒碭山澤間，呂后與人俱求，常得之。高祖怪問後，後曰：「季所居，上常有雲氣，故從往常得。」
《漢書》曰：宣帝系獄，望氣者言長安獄有天子氣，詔系者殺之。內謁者令郭穰夜至郡邸獄，邴吉拒，使者不得入。
《後漢書》曰：望氣者蘇伯河為王莽使，至南陽，遙見望春亭，郭唶曰：〈唶，音子夜切。〉「氣佳哉！鬱鬱蔥蔥然。」
《東觀漢記》曰：和帝時十一月夜，白氣長三丈，起國東北。軍市西域象奇、疏勒二國歸義。
《魏書》曰：武宣卞皇后，琅琊開陽人，文帝母也。以漢延熹二年十二月乙巳生齊郡白亭，有黃氣滿室移日。父敬侯怪之，以問卜者王旦，曰：「此吉祥也。」
《晉書》曰：天子氣森森然，或如華蓋，或如龍如馬。
《宋書》曰：明帝太始二年六月，日入後，有黃白氣東西竟天，光明潤澤也。
《楚漢春秋》曰：項王在鴻門，亞父諫曰：「吾使人望沛公，其氣沖天，五彩相繆，或似人。此非人臣之氣，不若殺之。」
應劭《漢官儀》曰：世祖封禪，夜有白氣一丈，東南極望，正直壇所；有青氣上與天屬，遙望不見顛。瑞命之符也。
《漢書·郊祀志》曰：武帝祀汾陰，汾陰傍有光如絳，上遂立后土祠於汾陰。
又曰：郊太一祠，上有光。
又曰：宣帝祠世宗，神光興於殿旁。神光又興於房中，如燭狀。
《東觀漢記》曰：李軼等聞讖言：「劉氏當復起，李氏為輔。」遂市兵弩，絳衣赤幘。歸舊廬，望見廬南有若火光，以為人持火，呼之，光遂盛，曈曈上屬天，有頃不見。上異之。
《後魏書》曰：太祖武皇帝母曰獻明賀皇后，夢日出室內，寤而光明屬天，歆然有感。及生於參合之北，其夜復有光明。
又曰：高祖孝文皇帝母曰李夫人，皇興元年八月生平城紫宮，神光照室，天地氤氳，和氣充塞。
《尚書中候》曰：堯沉壁於河，榮光出。
《符瑞圖》曰：玉燭者，瑞光也，見則四時之色洞如燭也。
又曰：景者，光也。亦曰象也，光而可象，應行而臻。故茂德內彰，則瑞光外燭。
又曰：昌光者，瑞光也，見於天。漢高受命，昌光出軫。
又曰：榮光者，瑞光也。其光五彩焉，出於水上。
又曰：五彩光者，天見五色、三光重輝於地也。
《春秋合誠圖》曰：五光垂彩，天下大嘉。
《尚書中候·洛師謀》曰：呂尚出遊，於戊午有赤人雄出，〈赤人，水神。〉授吾青簡丹書，曰：「命由呂。」〈吾，我也。由，用也。〉
《禮含文嘉》曰：禹卑宮室，盡力乎溝洫，百馨用成，神龍靈龜馴伏，玉女降。
《魏志》曰：咸熙二年，晉太子襲位。襄武縣言有大人見，長丈餘，跡長三尺一寸，白髮，著黃單衣黃巾，柱杖呼民三，始語云：「今當太平。」
《瑞應圖》曰：真人者，黃帝時游於池。王者有茂德，不貪貨利，則金人乘船游王後池。
《龍魚河圖》曰：黃帝攝政，蚩尤兄弟八十一人，並獸身人語，銅頭鐵額，食沙石，造兵杖，威震天下，誅殺無道，不仁不慈。黃帝行天下事，仰天而嘆。天遣玄女下授黃帝兵信神符，而令制伏蚩尤。蚩尤歸臣，因使鎮兵以制八方。
《尚書中候》曰：堯使禹治水，禹辭天地重功，帝欽擇人，帝曰：「出，爾命圖，爾乃天。」〈言天使汝治水，非我。〉禹臨河觀，有白面長人，魚身，出曰：「吾河精也。表曰：文命治淫水。」〈河圖，謂括地象。〉授禹河圖，去入淵。
《漢書》曰：武帝太始四年三月，幸不其，〈如淳曰：其音基。不其，山名，因以為縣。〉祠神人於交門宮，〈應劭曰：神人，蓬萊仙人之屬也。晉灼曰：琅琊縣有交門，漢武帝所造。〉若有向坐，拜者作交門之歌。
《山海經》曰：有人首蛇身，長如轅，左右有首，衣紫衣，冠旃冠，名曰延維。人主得而食之，伯天下。〈即於蛇也。〉
《瑞應圖》曰：黃帝時，西王母使乘白鹿來獻白環。一本云：帝舜時，西王母遣使獻玉環。
又曰：二美母者，蓋神女也，周穆王時持酒來酌之。
《管子》曰：桓公北徵孤竹，未至卑耳溪十里，援弓將射，未能發，見人物具焉，右祛衣，走馬前疾。管仲曰：「臣聞登山之神有俞兒者，長尺，人物具焉。霸王之君興，走馬前導也祛衣，其前水；右祛，示從右涉。」至溪，如所言，公拜焉，曰：「仲父之聖若此。」
《莊子》曰：齊桓公游於澤，管仲御。公見鬼，仲曰：「澤有委蛇，其大如轂，其長如轅，紫衣朱冠，見人則舉其首而立，見之者殆乎霸。」公曰：「此寡人之所見也。」
《墨子》曰：鄭繆公晝日處廟，有神入門而左，鳥身素服，面狀正方。繆公乃懼，神曰：「無奔，帝享汝明德，使錫汝壽十年，使君國昌。」公問神，神曰：「予為勾芒。」
