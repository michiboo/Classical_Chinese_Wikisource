
《世本》曰：蚩尤作兵。〈宋襄注曰：蚩尤，神農臣也。〉
《春秋元命苞》曰：蚩尤，虎卷威文立兵。〈宋均注曰：卷，手也，手文威字也。〉
《書》曰：鴻範八政，八曰師。
《大戴禮》曰：魯哀公問孔子曰：「蚩尤作兵與？」孔子曰：「蚩尤，庶人之貪者也。反利無義，以喪厥身，何兵之能作與？民皆生也。」
《左傳》曰：武有七德：禁暴，戢兵，保大，定功，安民，和衆，豐財者也。
又曰：舉不失德，賞不失勞，老有加惠，旅有施捨，見可而進，知難而退，軍之善政也。兼弱攻昧，武之善經也。
又曰：兵猶火也，不戢將自焚。
又曰：師直爲壯，曲爲老。
又曰：師克在和，不在衆。
《豰梁傳》曰：善爲國者不師，善師者不陣，善陣者不戰，善戰者不死。
《國語》曰：穆王將征犬戎，祭公謀父諫曰：「不可！先王耀德不觀兵。夫兵戢而時動，動則威，觀則玩，玩則無震。」〈注曰：玩，黷。震，懼也。〉
《家語》曰：哀公問曰：「寡人慾吾國小則能守，大則能攻，其道若何？」孔子曰：「使君朝廷有禮，上下和親，天下百姓皆君之民也。將誰攻焉？苟違此道，民叛如歸，皆君之仇，將誰守焉？」公曰：「善哉。」於是廢澤梁之禁，馳關市之稅，以惠百姓。
《史記》曰：范蠡云：「兵者，兇器；戰者，逆德。」
《漢書》曰：兵家者，蓋出古司馬之職，王官之武備矣。後世爍金爲刃，割革爲甲，器械甚備。下及湯武受命，次師克亂而濟百姓，動之以仁義，行之以禮讓，《司馬法》是其遺事也。自春秋出至於戰國，出奇設伏，變詐之兵幷作。漢興，張良、韓信序次兵法，凡一百八十二家，刪取要用，定著三十六家。
又《刑法志》曰：自黃帝有涿鹿之戰以定火災，顓頊有共工之陣以定水災。唐虞之際，至治之極，猶流共工，放歡兜，竄三苗，殛鯀，然後天下服。夏有甘扈之誓，殷、周以兵定天下矣。天下旣定，戢藏干戈，教以文德，而猶立司馬之官，設六軍之衆，因井田而制軍賦焉。天子畿方千里，提封百萬井，出軍賦六十四萬井，戎馬四萬匹，兵車萬乘，故稱萬乘之主。戎馬車徒干戈素具，春振旅以蒐，夏拔舍以苗，秋治兵以，冬大閱以狩，皆以農隙以講武事焉。連師比年簡車，卒正三年簡徒，群牧五載大簡車徒，此先王爲國立武足兵之大略也。
又曰：以仁義綏民者，無敵於天下也。至於齊桓、晉文之兵，可謂入其域而節制矣。然猶未本仁義之大統也。故魏、秦之武，銳不可以當桓、文之節制；桓、文之節制不可以當湯、武之仁義。故曰：善師者不陣，善陣者不戰，善戰者不敗，善敗者不亡。
又曰：夫文德者，帝王之利器；威武者，文德之輔助也。夫文之所加者深，則武之所服者大；德之所施者博，則威之所制者廣。三代之盛，至於刑措兵寢者，以其本末有序，帝王之所極功也。
又曰：魏相曰：「救亂誅暴謂之義兵；敵加於己，不得已而起，謂之應兵；爭忿小故不勝憤怒者謂之忿兵；利人土地貨寶者謂之貪兵；恃國家之大、矜人民之衆，謂之驕兵。
又曰：晁錯上書云：」丈五之溝，塹車之水，〈塹音子廉反。〉陵阜崎嶇，積石相接，此步兵之地，車騎五不當一。平原廣澤，漫衍相屬，此車騎之地，步兵十不當一。候視相及，川穀分限，此弓弩之地，刀楯三不當一。草木蒙蘢，枝葉蔚茂，此矛鋋之地，長戟三不當一。穹崇險隘，阻厄相視，此刀楯之地，弓弩二不當一。
《老子》曰：師之所處，荊棘生焉。大軍之後，必有凶年。
又曰：兵者，不祥之器，非君子之器，不得已而用之。
又曰：是以君子居則貴左，故吉事尚左，喪事居右。是以偏將軍處左，上將軍處右。戰勝，以喪禮處之也。
又曰：善爲士者不武，善戰者不怒。
又曰：天下有道，卻走馬以糞；天下無道，戎馬生於郊。
又曰：以政治國，以奇用兵。
《六韜》曰：用兵之道，使如疾雷，令民不及掩耳，卒電不暇瞑目。
《古司馬兵法》曰：古者，以義理之謂之正，〈治民、用兵、止亂、討暴，必以義也。〉正不獲意則權，權出於戰，不出於仁也。〈分不均、求不勝謂之不獲意。權，錘也，平輕重而爲之功。以死易生，以危爲寧，反復往來而以詐成，故曰不出於仁也。〉是故殺人安人，殺之可也。〈以殺止殺，可以生也。〉攻其國，愛其民，攻之可也。〈除民亂以去君害。〉以戰去戰，雖戰可恃也。故仁見親，義見悅，智見恃，勇見方，信見信。〈將有五材，民親悅恃方而信之。〉故內得愛焉，所以守也。外得威焉，所以戰也。〈利加於人則守固，威加於敵人則戰勝也。〉
又曰：戰道不違時，不曆民病，所以愛吾民也。〈春夏興師爲違時。春興師虜五穀，夏興師傷人民。故役不逾時，寒暑不易服，饑疫不行，所以愛民也。〉不加喪，不因凶，所以愛夫其人也。〈敵有喪、饑、疫不加兵，愛彼民如己民。〉冬夏不興師，所以兼愛彼民也。〈大寒甚暑，吏士懈倦。〉故國雖大，好戰必亡；天下雖平，忘戰必危。
又曰：天下旣平，天子大凱。春蒐秋，諸侯振旅，秋治兵，所以不忘戰也。
又曰：古者逐奔不過百步，縱綏不過三舍，是以明其禮也。不窮不能，而哀憐傷痛，是以明其仁也。成列而鼓，是以明其信也。爭義不爭利，是以明其義也。又能舍服，是以明其勇也。知始知終，是以明其智也。六德以時合教，以爲民紀者，古之道也，自古之政也。〈仁、義、勇、智、信，民之本，隨時而施，爲民綱紀，古之所傳政道也。〉
又曰：先王之治，順天之道，設地之宜，官民之德，而正名治物。〈正者，正官名也。名正則可治之。〉立國辨職，〈立國治民，分守境界，各任其職也。〉以爵分祿。〈以爵位尊卑，職其祿秩也。〉諸侯悅懷，海外來服，〈服從已也。〉獄弭而兵寢，聖德之治也。
又曰：有虞氏不賞不罰，而民可用，至德也。夏後賞而不罰，至教也；殷罰而不賞，至威也；周以賞罰，德衰也。賞不逾時，欲民速得爲善之利也；罰不遷列，欲民睹不善之害也。〈賞功不移晷，罰惡不列，所以勸善懲惡欲疾速者也。〉
又曰：夏後正其德也，未用兵之刃，故其兵不雜。〈設軍不陣，敵服，故不用五兵。〉殷，義也，始用兵之刃矣。〈陣而不戰。〉周，力也。盡用兵之刃矣。〈周不及虞夏之教，討暴征亂戰後勝。〉夏賞於朝，貴善也〈以德化也。〉。殷戮於市，威不善也。〈以刑禁也。〉周賞於朝，戮於市，勸君子，懼小人也。〈以賞進，以罰禁。〉三王章其德，一也。〈三王皆道德，文武隨而施之，其致一也。〉
又曰：凡戰，寬而觀其慮，〈寬者，先以單弱示不能，以示敵變化，慮其利害得失所在也。〉進退以觀其固，〈遣輕兵至敵所在，視察進退固備虛危處所也。〉危而觀其懼，〈詐沒危事，以知敵恐怖得失之勢也。〉靜而觀其怠，〈敵靜而不動，相視吏士知懈怠。〉動而觀其疑，〈輕兵挑戰，相視敵人，知其疑否也。〉襲而觀其治。〈欲襲敵，先視其守備外內，什伍、器械，虛實治亂所在也。〉
又曰：凡戰，以輕行，輕危；〈輕兵高林疾足，能追奔逐，比翼助進退，當須步曲什伍爲卒，節度行止。輕兵，無輕重，故危之。〉以重行，重無功。〈重兵持堅固守，什伍不得進退，不得能利，故無功也。〉故戰相爲輕重。〈重兵主持堅固守，輕兵主追兵取利，相爲用也。〉
又曰：民有勇心，惟敵之視；〈士卒勇銳，進退前後，離合左右，見勝利之形，惟敵所在，輒得其便也。〉民有畏心，惟北之視。〈士卒恐懼，各有嫌疑不求便利，懷其北心，當安穩教導，開示勝形，以服習之。〉兩心交支，兩利若一；〈兩軍相當，兵相支持，各求便利共事，一勝之勢在兩軍間有道者得之也。〉兩爲之職，惟權之視。〈謂知已知彼，稱輕重，量多少，度進退，知彼已虛實之所在也。〉
又曰：軍旅以舒爲主，舒則人力足，雖交兵致刃，徒人不趨，車不馳也。逐奔不逾列，是以不亂。軍旅之固，不失行列之政，不絕人馬之力，遲速無過誡命。〈軍族政爲堅固也，進退疾徐，從金鼓之聲也。〉
又曰：軍庸不入國，國庸不入軍。軍庸入國則民德廢，國庸入軍則民德弱。〈軍國異庸，強弱殊任，故不相入，入則亂也。〉故在國言文而語溫，在朝恭以遜，修己以待人，不召不至，不問不言，難進易退。〈此申敘國庸之宜。〉在軍抗而立，在行遂而果，介者不拜，兵車不軾，城上不趨，危事不齒。〈此申致軍庸之宜抗者，不待問也。意者有慮於事而爲，不須令遂必也。果勝也，介者不拜，車不軾，騎不下，所以遠屈而亂行也，上趨爲驚衆也。〉故禮與法，表裏也；文與武，左右也。古者賢王明民之德，盡民之善，故無廢德，無簡民，賞無可生，罰無可殺也。〈民有一善處一事，故能盡民之善，無損德，民能堪其事，故賞罰無所施。〉
又曰：凡從奔勿息，敵或止於路，則慮之。〈追敵奔北無休懈，則敵於路旁設伏，當觀察反復慮之，自警戒也。〉凡近敵都，必有進路，退必有反慮。〈深入敵地，必知進退便利道徑，通塞利害所在，避實從虛也。〉
又曰：凡戰，先則弊，後則懾。〈兵先舉則勞，後起則士心不定而恐懼。〉選良次兵，是謂益民之強；〈選良者，擇取勁勇有材者爲前，當什伍相以接之死地及見勝則心專強之。〉棄任節食，是謂開民之意，自古之政也。〈任者，畜積器物焚儲畜服禦之具。節餘糧戰之曰不餘食，示必死戰也。開塞生意以專民心，此五帝三王用兵之道也。〉
《曹公孫子兵法序》曰：操聞上古弧矢之利，《論語》「足食足兵」，《尚書》八政曰「師」，《易》曰：「師貞」，《傳》云：「王赫斯怒」，黃帝、湯武咸用干戈爲民也。用武者滅，用文者亡，夫差、偃王是也。聖賢之於兵也，戢而時動，不得已而用之。吾觀兵書戰策，孫武深矣。孫子者，齊人也，名武。爲吳王闔閭作《兵法》一十三篇，試之婦人，卒以爲將，西破強楚入郢，北滅齊、晉。後百餘歲，有孫臏，是武之後也。
《孫子》曰：兵者，國之大事。校之以計，而索其情。〈謂下五事，彼我之情。〉一曰道，二曰天，三曰地，四曰將，五曰法。道者，令人與上同意，〈謂導以教令也。〉故可與之死，可與之生，而人不畏危。〈危，疑也。言上有仁化於下，則能致命也。〉天者，陰陽寒暑時制。地者，遠近險易廣狹死生。〈言以九也，形勢不同，因時制度也。〉將者，智信仁勇嚴。〈將宜五德備也。〉法者，曲幟制官道主用。〈部曲幡幟、金鼓之制。官者道者糧路主用，軍費用也。〉凡此五者，將莫不聞，知之者勝，不知者不勝。
又曰：兵者，詭道，故能而示之不能，用而示之不用；〈言已實能用師，外示無法。〉近而示之遠，遠而示之近。〈欲進而治去道，若韓信之襲安邑，陳舟監晉而度於夏陽是也。〉故利而誘之，亂而取之，實而備之，〈敵持實，須備之。〉強而避之，〈避其所長。〉怒而撓之，〈待其衰解。〉卑而驕之，引而勞之〈以利勞之。〉親而離之，佚而勞之，〈以利勞之。〉攻其無備，出其不意，〈擊其懈怠空虛也。〉此兵之勝，不可豫傳。〈傳，泄也。〉
又曰：凡用兵之法，全國爲上，破國次之。〈夫興兵深入長驅，敵舉國來服爲上；次，兵擊破得之爲次。〉全軍爲上，破軍次之。〈軍四千人。〉全卒爲上，破卒次之。〈上一千人，下五百人。〉全伍爲上，破伍次之。〈百人至五人也。〉是故百戰百勝，非善之善。不戰而屈人之兵者，善之善者也。〈夫不戰而敵自屈服，上；兵代謀，敵始有謀，代之易也。〉
又曰：故用兵之法，十則圍之，〈以十敵一則圍之，是爲智，等而兵利釣而客勁操，所以倍兵圍下邳而生擒呂布也。〉倍則分之，〈以二敵一，二則爲當一，術爲奇。〉敵則能戰，〈已爲士衆等差者，猶設奇伏以勝之也。〉少則能逃，〈高壁壘勿與敵戰也。〉不若則能避之，〈引兵避之。〉故小敵之堅，大敵之擒也。〈小不能當大也。〉
又曰：凡治衆如治寡，分數是也。〈部曲爲分，什伍爲數也。〉鬥衆如鬥少，形名是也。〈旌旗曰形，金鼓曰名。〉三軍之衆可使必受敵而無敗者，奇正是也。〈先出合戰爲當，後出爲奇也。〉兵之所加，如以瑕投卵者，虛實是也。〈以實擊虛也。〉
又曰：故善動敵者，形之，敵必從之；〈見羸形也。〉與之，敵必取之。以利動之，以卒待之。〈以利害動敵也。〉故善戰者，求之於勢，〈專在權也。〉不責於人，故能擇人而任勢。〈以勢者權變明也。〉任勢者，其戰人也如轉木石，木石之性，安則靜，危則動，方則止，員則行。〈任勢自然。〉故善戰人之勢如轉圓石於萬仞之山者，勢也。
又曰：凡先據戰地而待敵者佚，〈有餘力地。〉後據戰地而戰者勞，故善戰者致人而不致於人。能使敵人自至者，利之也。〈誘之以利。〉能使敵人不得至者，害之也。〈出兵所必趣，攻兵所必救。〉故敵佚能勞之，〈以利煩之。〉飽能饑之，〈絕其糧道。〉安能動之，出其所必趨也。〈使敵必。〉
又曰：兵形象水，水之行，避高而就下；兵之形，避實而擊虛。故水因地而制形，兵因敵而制勝。故兵無常勢，水無常形，能與敵變化而取勝者，謂之神。〈勢盛必衰，形露必敗，能因敵變化勝之，若神。〉故五行無常勝，四時無常位，日有長短，月有死生。〈兵無常勢，盈縮隨敵也。〉
又曰：故不知諸侯之謀者，不能豫交；〈不知敵情謀者不能結交也。〉不知山林險阻沮澤之形者，不能行軍；〈高而崇者爲山，樹木所聚者爲林，坑堆者爲險，一高一下爲阻，水草漸洳爲沮，泉水所歸不流者爲澤也。〉不用鄉導者，不能得地利。故兵以詐立，以利動，以分合爲變者也。〈兵一分一合，此敵爲變。〉故兵疾如風，〈擊虛空也。〉徐如林，〈不見利也。〉侵掠如火，〈疾如火也。〉不動如山，〈守山。〉難知如陰，〈似天陰不見外宿也。〉動如雷霆。
又曰：夜戰多火鼓，晝戰多旌旗，所以變人之耳目也。故三軍可奪氣，將軍可奪心。〈左氏言：一鼓作氣，再而衰，三而謁也。〉是故朝氣銳，晝氣惰，暮氣歸。故善用兵者，避其銳氣，擊其惰歸，此治氣者也。以治待亂，以靜待嘩。此治心者也。以近待遠，以佚待勞，以飽待饑，此治力者也。無邀正正之旗，無擊堂堂之陣，此治變者也。〈正正高齊，堂堂者大。〉
又曰：用兵之法，高陵勿向，倍丘勿迎，丘阪勿迎，佯北勿從，銳卒勿攻，餌兵勿食，歸師勿遏，〈懷歸故能死戰，不可擊也。〉圍師勿鬥，〈司馬法曰：兵三面，開其一面，示生路也。若敵專陸地必空一面以示其虛，欲使戰守不周也。〉此用兵之法也。
又曰：故善用兵，譬如帥然；帥然者，常山之蛇也。擊其首則尾至，擊其尾則首至，擊其中則首尾俱至。
又曰：踐墨循敵，以決戰事。〈行踐規矩無常者也。〉是故始如處女，敵人開戶；後如脫兔，敵不及矩。〈處女示弱，兔，往也。〉
《吳子》曰：鼓鞞金鐸所以威耳，旄麾旗章所以威目，禁令刑罰所以威心。三者不立，雖有國，必敗於敵。故曰心威於形，不可不戰。
《管子》曰：夫爲兵之數，存乎聚財、論工、〈造軍器〉制器、〈兵器〉選士、政教、〈軍中號令。〉服習、〈謂使習武藝。〉偏知天下、〈謂徧知其地形隘易，主將二拙，士卒勇怯。〉明於機數。此八者皆須，故兵未出境而無敵；八者悉備，然後能正天下。
又曰：凡民之所以守戰而死而不德其上者，〈或守或戰，雖復至死，不敢持之，以德於上則有數存於其間，以至此地。〉曰古者親戚墳墓之所在也，〈一變。〉田宅富厚足也，〈二變。〉不然則州黨與宗族足懷樂也，〈三變。〉不然則上之教訓、習俗、慈愛之於民也厚無所往得之也，〈君之恩厚皆在於人無所他往，故得人致死。四變。〉不然則山林、澤穀之利足生也，〈五變。〉不然則地形險阻易守而難攻也，〈六變。〉不然則訁罰嚴而可畏也，賞明而足勸也，〈七變。〉不然則有深怨於敵人也，〈八變。〉不然則有深於上也。〈功厚則祿多，故亦自爲戰而不得於君。九變。〉今恃不信之人而求以利，用不守之民而欲以固，將不戰之卒而幸以勝，此兵之三暗也。
《尉僚子》曰：凡兵者，羊腸亦勝，鋸齒亦勝。兵重者如山林，輕者如燔如炮，如漏如潰，如堵垣壓人也，雲霓覆人也。
又曰：故兵止如堵墻，動如風雨，車不結轍，士不旋踵。此本戰之道也，所以養民也。
又曰：城所以守戰，戰所以守城也。故務耕者其民不饑，務守者其民不危，務戰者其地不圍。三者，先王之本務也，而兵最急。
