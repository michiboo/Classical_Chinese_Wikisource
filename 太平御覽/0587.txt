
《詩序》曰：詩有六義焉，一曰風，二曰賦。
《釋名》曰：賦，敷也。敷布其義，謂之賦也。
《漢書》曰：不歌而誦謂之賦，登高能賦可以爲大夫。言感物造端，材智深美，可以與圖政事，故可以列爲大夫也。春秋之後，周道浸壞，聘問歌詠不行於列國，學《詩》之士逸在布衣，賢人失志之賦作矣。孫卿及楚臣屈原，離讒憂國，皆作賦以風諭，咸以惻隱古詩之義也。其後宋玉、唐勒，漢興枚乘、司馬相如下及揚子雲，競爲侈麗閎衍之詞，沒其風諭之義，是以揚子悔之曰：「詩人之賦麗以則，辭人之賦麗以淫。如孔氏之門用賦也，則賈誼登堂，相如入室矣。」
又曰：上令王褒與張子僑等幷待詔，數從游獵，所幸宮館，輒爲歌頌，第其高下，以差賜帛。議者多以爲淫靡不急。上曰：「不有博弈者乎？爲之猶賢乎已。辭賦大者與古詩同義，小者辨麗可喜，如女工有綺縠，音里襇鄭、衛。今世俗猶皆以此娛說耳目，辭賦比之，尚有仁義諷諭，鳥獸草木多聞之觀，賢於倡優博弈遠矣。」
又曰：武帝以安車征枚乘。孽子皋母爲小妻。乘之東歸也，皋母不肯隨乘，乘怒留皋與母居。年十七，上書自陳枚乘之子。上得大喜，召入，詔使賦平樂館，善之，拜爲郎。皋不通經術，談笑類俳倡，爲賦頌，好慢戲，以故得黷貴幸，比東方朔、郭舍人等。武帝春秋三十九乃得皇太子，群臣喜，故皋與東方朔作《皇太子生賦》。皋爲文疾，受詔輒成，司馬相如善爲文，而遲，故所作少。
又曰：上讀司馬相如《子虛賦》，善之，乃召相如。相如曰：「此乃諸侯之事，未足觀。請爲天子游獵之賦。」上令尚書給筆札，相如以子虛，虛言也，爲楚稱；烏有先生者，烏有此事也，爲齊難；亡是公者，亡是人也，欲明天子之義，故虛藉此三人爲辭，以推天子諸侯之苑囿。其卒歸於節儉，因以諷諫天子，天子大說。時上好神仙，相如又奏《大人賦》，天子大悅，飄飄有淩雲之氣，游天地之間意。
又曰：趙昭儀方大幸，每上幸甘泉，常法從，在屬車間豹尾中。故揚雄盛言「車騎之衆，參麗之駕，非所以感動天地，逆厘三神」。又言「屏玉女，卻宓妃，」以微戒齊肅之事。賦成奏之，天子異焉。先是時，蜀有司馬相如，作賦甚弘麗溫雅，雄心壯之，每作賦常擬以爲式。
《後漢書》曰：王延壽字文考，少游魯國，作《靈光殿賦》。後蔡邕亦造此賦，未成，及見延壽所爲，甚奇之，遂輟翰。
又曰：李充字伯仁，少以文章顯名。賈逵薦充，召詣東觀，受詔作賦，拜蘭台令史。
《魏志》曰：陳思王植，太祖常視其文曰：「汝倩人耳。」植跪曰：「出言爲論，下筆成篇，固當面試。」時鄴銅雀台新成，太祖悉將諸子登，使各賦。植賦，援筆立成，太祖甚異之。
《吳書》曰：張紘作《柟榴枕賦》，陳琳在北見之，以示人曰：「此吾鄉里張子綱所作也。」後紘見琳《武庫賦》、《應機論》，與琳書，嘆美之，琳答曰：「自僕在河北，與天下隔，此間率少於文章，易爲雄伯。故使僕受此過差之談，非其實也。今景興在此，足下與子布在彼，所謂小巫見大巫，神氣盡矣。」
《魏略》曰：卞蘭獻贊述太子德美，太子報曰：「作者不虛其辭，受者必當其實。蘭此賦豈吾實哉？昔吾丘壽王一陳寶鼎，何武等徒以歌頌，猶受金帛之賜。蘭事雖不諒，義足嘉也。今賜牛一頭。」
又曰：邯鄲淳作《投壺賦》，奏之，文帝以爲工，賜帛千匹。
《晉書》曰：孫綽絕重張衡、左思賦，雲︰「《三都》、《二京》，六經之鼓吹也。」嘗作《天臺山賦》，辭致甚工，初成以示友人范榮期，雲︰「卿試擲地，當作金石聲也。」榮期曰：「恐此金石非中宮商。」然每至佳句輒雲︰「應是我輩語。」
又曰：桓溫欲經緯中國，以河南粗平，將移都洛陽，朝廷畏溫不敢爲異，而北土蕭條，人情疑懼。孫綽上疏言不可。溫見綽表，不悅曰：「致意興公，何不尋君《遂初賦》，而知人家國事耶？」
又曰：顧愷之字長康，晉陵無錫人也。博學有才氣。嘗爲《箏賦》，成，謂人曰：「吾賦之比嵇康琴。不賞者，必當以後出相遺；深識者，亦當以高奇見貴。」
《宋書》曰：謝莊字希逸，仕爲太子中庶子。時南平王鑠獻赤鸚鵡，帝詔群臣爲賦。太子左衛率袁淑，文冠當時，作賦畢，示莊。及見莊賦，嘆曰：「江東無我，卿當獨秀；我若無卿，亦一時之傑。」遂隱其賦。
《梁書》曰：張率爲《待詔賦》，奏之，甚見稱賞，手敕答曰：「相如工而不敏，枚皋速而不工，卿可謂兼二子於金馬矣。」
《陳書》曰：沈衆字仲興，好學有文詞，仕梁爲太子舍人。時武帝制千字詩，衆因註解，與陳郡謝景同時召見於文德殿。帝命衆竹賦，賦成奏之，手敕答曰：「卿文體翩翩，可謂無忝爾祖。」
《北齊書》曰：劉晝舉秀才，入京考策不第，乃恨不學屬文。方復緝綴辭藻，言甚苦拙，制一首賦，以「六合」爲名，自謂絕倫，吟諷不輟。乃嘆曰：「儒者勞而少工，見於斯矣。我讀儒書二十餘年而答策不第，始學作文便得如是。」曾以此賦呈魏收，收謂人曰：「賦名六合，其愚已甚。及見其賦，語褶於名。」
《唐書》曰：獲嘉主簿劉知幾著《思慎賦》以刺時，鳳閣侍郎蘇味道、李嶠見文，相顧而嘆曰：「陸機豪士之所不及也。當今防身要道，盡在此矣！」
又曰：《文苑傳》：李華字遐叔，善屬文，與蘭陵蕭策士友善。華應進士時，著《含元殿賦》萬餘言，策士見而賞之曰：「《景福》之上，《靈光》之下。」
《後唐書》曰：李琪少孤貧，苦學，尤精於文賦。昭宗時，李父子以文學知名於時。琪年十八，袖賦一軸謁。覽賦驚異，倒履迎門，因出《琪調啞鍾》、《捧日》等賦，指爾謂琪曰：「予常患近年文士辭賦皆數句之後未見賦題，吾子入句見題，偶屬典麗，籲！可畏也。」琪由是以益知名也。
摯虞《文章流別論》曰：賦者，敷陳之稱，古詩之流也。前世爲賦者，有孫卿、屈原，尚頗有古之詩義，至宋玉則多淫浮之病矣。楚詞之賦，賦之善者也。故揚子稱賦莫深於《離騷》，賈誼之作則屈原儔也。
《禰衡傳》曰：黃祖時大會賓客，人有獻鸚鵡者，祖舉卮酒于衡曰：「願先生賦之，以娛佳賓。」衡攬筆而作，文無加點，辭采甚麗。
《文心雕龍》曰：詩有六義，其二曰賦。賦者，鋪也，鋪采摛文，體物寫志也。昔邵公稱公卿獻詩，師箴瞽賦。傳雲︰「登高能賦，可爲大夫。」詩序則同義，傳說則異體，總其歸塗，實相枝幹。故劉向明不歌而頌，班固稱古詩之流。至如鄭莊之賦《大隧》，士之賦《狐裘》，結言短韻，詞自已作，雖合賦體，明而未融。及靈均唱《騷》，始廣聲貌，然則賦也者，受命於詩人，而拓宇於《楚辭》者也。於是荀況《禮》《智》，宋玉《風》《鈞》，爰錫名號，與詩畫境，六義附庸，蔚成大國。遂客主以首引，極聲貌以窮文，斯蓋別詩之原始，命賦之厥初也。秦世不文，頗有雜賦。漢初辭人，循流而作，陸賈扣其端，賈誼振其緒，枚、馬洞其風，王、揚、騁其勢，皋、朔以下，品物畢圖。繁積於宣時，校閱於成世，進禦之賦，千有餘首，討其源流，信興楚而盛漢矣。若夫京殿苑獵，述行敘志，幷體國經野，義尚光大，旣履端於唱序，亦歸餘於總詞。序以建言，首引情本；詞以理篇，寫送文勢。觀夫荀結隱語，事義自懷；宋發誇談，實始淫麗；枚乘《兔園》，舉要以會新；相如《上林》，繁類以成艶；賈誼《鳥》，致辨於情理；子淵《洞簫》，窮變於聲貌；孟堅《兩都》，明絢以贍雅；張衡《二京》，迅拔宏富；子雲《甘泉》，構深偉之風；延壽《靈光》，含飛動之勢。凡此十家，幷辭賦之英傑也。及仲宣靡密，發篇必道；偉長通博，時逢壯采；太沖、安仁，策勛於鴻規；士衡、子安，厎績於流制；景純綺巧，縟理有餘；彥伯梗概，情韻不匱，亦魏晉之賦首也。原夫登高之旨，蓋睹物興情。情以物興，故義必明雅；物以情睹，故詞必巧麗。麗辭雅義，符采相勝，如組織之品朱紫，畫繪之差玄黃，文雖雜而有實，色雖糅而有儀，此立賦之大體也。然逐末之儔，蔑棄其本，雖讀千首，逾惑體要；遂使繁花析枝，膏腴害骨，無貫風軌，莫益勸戒。此揚子所以追悔於雕蟲，貽誚於霧縠者也。
宋玉《大言賦序》曰：楚襄王旣登雲陽之台，命諸大夫景差、唐勒、宋玉等幷造《大言賦》，賦卒而玉受賞。語襇能爲《小言賦》者，賦之雲夢之田而賦卒，乃賜玉田。
揚子《法言》曰：或問曰：「吾子少而好賦？」曰：「然。童子雕蟲篆刻，壯夫不爲。詩人之賦麗以則，辭人之賦麗以淫。若孔氏之門而用賦，則賈誼升堂，相如入室。」
崔鴻《十六國春秋·南涼錄》曰：禿髮傉檀子歸，年始十三，命爲《高殿賦》，下筆即成，影不移漏。傉檀覽而善之，擬之於曹子建。
又《前秦錄》曰：苻堅宴群臣於逍遙園，將軍講武，文官賦詩。有洛陽年少者，長不滿四尺而聰博善屬文，因朱彤上《逍遙戲馬賦》一篇，堅覽而奇之，曰：「此文綺藻清麗，長卿儔也。」
《西京雜記》曰：長安有度虬亦善爲賦。常爲《清思賦》，時人不貴，虬乃托以相如作，遂大重於世焉。
又曰：相如將獻賦而未知所爲，夢一黃衣翁謂之曰：「子可爲《大人賦》，言神仙之事，以獻上。」賜錦四匹。
又曰：司馬長卿賦，時人皆稱典而麗，雖詩人之作，不能加也。揚子雲曰：「長卿賦不從人間來，神化所主耳。」子雲學相如爲賦而不逮，是故雅服焉。
又曰：司馬相如爲《上林》、《子虛賦》，意思蕭散，不復與外相關，控引天地，錯綜古今，忽然而睡，煥然而興，幾百日而後成。其友人盛覽字長通，沅名士，嘗問以作賦，相如曰：「合纂組以成文，列錦綉而爲質，一經一緯，一宮一商，此作賦之跡也。賦家之心，苞括宇宙，總覽人物，斯乃得之於內，不可得其傳也。」覽乃作《合組歌》、《列錦賦》而退，終身不復敢言作賦之心矣。
《博物志》曰：王延壽，逸之子也。魯作靈光殿初成，逸語其子曰：「汝寫狀歸，吾欲爲賦。」文考遂以韻寫簡，其父曰：「此即好賦，吾固不及矣。」
《三國典略》曰：齊魏收以溫子升、邢邵不作賦，乃雲︰「會須作賦，始成大才。惟以章表自許，此同兒戲。」
《文士傳》曰：何楨字元叉。青龍元年，天子特詔曰：「揚州別駕何楨有文章才，試使作《許都賦》，成，封上，不得令人見。」楨遂造賦，上甚異之。
又曰：棘嵩見陸雲作《逸民賦》，嵩以爲丈夫出身不爲孝子則爲忠臣，必欲建功立策爲國宰輔，遂作《官人賦》以反雲之賦。
桓子《新論》曰：予少時見揚子雲麗文高論，不量年少，猥欲迨及，業作小賦，用思太劇，而立感動發病。子雲亦言：成帝上甘泉，詔使作賦。爲之卒，暴倦。臥夢其五臟出地，以手收之。覺，大少氣，病一歲餘。少好文，見子雲工爲賦，欲從學。子雲曰：「能讀千賦，則善之矣。」
魏文《典論》曰：今之文人魯國孔融、廣陵陳琳、山陽王粲、北海徐幹、陳留阮瑀、汝南應璩、東平劉楨，此七子者，於學無所遺，於辭無所假。如粲之《初征》、《登樓》、《槐賦》，幹之《玄猿》、《漏卮》、《團扇》、《橘賦》，雖張、蔡不過也。陳琳、阮瑀之章表書記，今之佯也。應璩和而不壯，劉楨壯而不密，孔融體氣高妙，有過人者。
魏文《臨渦賦序》曰：餘從上拜墳，乘馬過水。相徉高樹之下，駐馬書鞭，爲《臨渦賦》。
《世說》曰：左思字太沖，齊國臨淄人也。作《三都賦》，十年乃成。門庭戶席，皆置筆硯，遇得一句，即便疏之。賦成，時人皆有譏訾，思意甚不愜。後示張華，華曰：「此二京可三，然君文未重於世，宜以示高名之士。」思乃請序皇甫謐。謐見之嗟嘆，遂爲作序。於是先相訾者，莫不斂衽贊述焉。陸機入洛，欲爲此賦，聞思作之，撫掌而笑，與弟雲書：此間有傖父欲作《三都賦》，須其成，當以覆酒瓮耳。及思賦出，機絕嘆服，以爲不能加也。
又曰：袁宏作《東征賦》，列稱過江諸名德而獨不載桓彝。溫甚恨之，嘗以問宏，宏曰：「尊君稱位，非下官敢專。旣未遑啓，故不敢顯之。」溫曰：「君欲何爲詞？」宏即答雲︰「風鑒散朗，或搜或引，身雖可亡，道不可殞。」溫乃喜。又不道陶侃，侃子胡奴抽刃於曲室問袁：「君賦雲何忽？」袁急而答曰：「大道尊公何言無？」因曰：「精金百煉，在割能斷。功以治民，職思靜亂。長沙之勛，爲史所贊。」胡奴乃止。
《金樓子》雲︰劉休玄好學有文才，爲《水仙賦》，時人以爲不減《洛神賦》；《擬古詩》，時人謂陸士衡之流也。余謂《水仙》不及《洛神》，《擬古》勝乎士衡矣。
《閩川名士傳》曰：貞元中，杜黃裳知貢舉試《珠還合浦賦》。進士林藻賦成，憑几假寐，夢人謂之曰：「君賦甚佳，但恨未敘珠來去之意爾。」藻悟，視其草，乃足四句。其年擢第，謝杜黃裳，謂曰：「惟林生敘珠來去之意若有神助。」
