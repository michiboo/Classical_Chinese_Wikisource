
《齊書》曰：阮孝緒。建武末，青溪宮東門無故自崩，大風拔東宮門外楊樹。以問孝緒，曰：「青溪，皇家舊宅；齊為木，東為木位。今東門自壞，木其衰矣。」
《齊書》曰：劉俊之為益州刺史，獻蜀柳數株，條甚長，狀若絲縷。武帝植於太昌靈和殿前，常翫嗟曰：「此楊柳風流可愛，似張緒。」當時見賞如此。
又曰：何點性好事，聞陸惠曉與張融並宅，其間有池，池上有二柳樹，點嘆曰：「此池便是醴泉，此樹便是交讓。」
《隋書》曰：柳機，字當時。初，機在周，與族人文成公昂俱歷顯要，及此，機、昂並為外職。楊素時為納言，方用事，因上賜宴，素戲機曰：「二柳俱摧，孤楊獨聳。」坐者歡笑，機竟無言。
又曰：周初有童謠曰：「白楊樹頭金雞鳴，秪有阿舅無外甥。」靜帝，隋氏之甥，既遜位而崩，諸舅強盛。
又曰：渤海公高潁，少明敏有器局，多涉書史，尤善詞令。初，孩孺時，家有柳樹，高百許尺，亭亭如蓋。里中父老曰：「此家當出貴人。」
《唐書》曰：司稼卿梁孝仁，高宗時監造蓬萊宮，於諸庭院列種白楊。將軍契苾何力，鐵勒之渠率也，於宮內縱觀，孝仁指白楊云：「此木易長，三數年間，宮中可得蔭映。」何力一無所應，但誦古詩：「白楊多悲風，蕭蕭愁殺人！」意謂此是塚墓間木，非宮中所宜種。孝仁遽令拔去，更樹梧桐。
又曰：乾元中，虢州刺史王奇光奏：閿鄉縣界女媧墳，天寶十三載，大雨晦暝，失所在，至今河上側近忽聞雷風聲，膮見墳踴出，上有雙柳樹，下有巨石，柳各高丈餘。畫圖進上，以示百官。
又曰：呂渭為禮部侍郎，中書省有柳樹，建中末枯死。興元元年，車駕還京，其樹再榮。人謂之瑞柳，以為賦題。上聞而惡之，渭因入閣遺失，請託文記，遂出為潭州刺史。
又曰：吐蕃土風寒苦，物產貧薄。所部邏婆川，唯有楊柳，人以為資，更無草木。
又曰：范希朝鎮振武，單于城中舊少樹，希朝於他處市柳子，命軍人種之。至今成林，居人賴之。
《春秋後語》曰：魏哀王以田需為相，〈需音須。〉甚貴信之。惠子謂田需曰：「子必善事左右！今夫樹楊，橫之則生，折而樹之又生，〈《戰國策》曰：夫楊，橫樹之亦生，倒樹之亦生。說不同，故存之也。〉然使十人樹楊，一人拔之，則無生楊矣。夫以十人之眾，樹易生之物，不勝一人拔者，何也？樹之難，去之易。今子雖自樹於王，而欲去子者眾，則必危矣！」〈戰國策又載。〉
《戰國策》曰：楚有養由基者，善射楊葉，百步而射之，百發百中。
《管子》曰：五沃之土宜柳。
《莊子》曰：支離叔觀於冥泊之丘，崑崙之墟，黃帝之所休，俄而柳生其左肘。
孟子謂告子曰：「性猶杞柳，義猶杯棬〈丘員切〉。」
許慎《淮南子注》曰：展禽之家有柳樹，身行惠德，因號柳下惠。一曰邑名。
《抱朴子》曰：夫木槿、楊柳，斷植之更生，倒之亦生，橫之亦生。生之易者，莫若斯木。
《山海經》曰：廆山之西，有谷焉，名均雚谷，其木多柳。鳳伯之山、熊山、直陵之山，木多柳。平丘山，爰有楊柳。沃民之國，有白柳。
崔豹《古今注》曰：白楊葉圓，青楊葉長，柳葉亦長細。栘〈時題切。〉楊圓葉弱帶，微風則大搖，一名高飛，一名獨搖。蒲柳生水邊，葉似青楊，亦曰蒲楊，亦曰栘柳，亦曰蒲栘焉。水楊即蒲楊也，枝勁韌，〈音刃。〉任矢用。又有赤楊，霜降則葉赤，材理亦赤也。
《說文》曰：楊，蒲柳也，從木昜聲。檉，河柳也，從木聖聲。柳，小楊也，從木卯聲。
《續搜神記》曰：上虞魏全家在縣北。忽有一人，著孝服，皂笠，手巾掩口，來詣全家，語云：「君有錢一千萬，銅器亦如之，大柳樹，錢在其下，取錢當得耳，於君家大不吉；僕尋為君取，於此便去。」自你出三十年，遂不復來，全亦不取錢。
盛弘之《荊州記》曰：緣城堤邊，悉植細柳，絲條散風，清陰交陌。
《三齊略記》曰：鬲城東南有蒲臺，高八丈，始皇所頓處，在台下縈馬。至今蒲生猶榮，似水楊，而堪為箭。
孔氏《志恠》曰：會稽盛逸，甞晨興，路未有行人，見門內柳樹上有一人，長二尺餘，朱衣冠冕，俯以舌舐樹葉上露。良久，忽見逸，神意如有驚遽，即隱不見。
《世說》曰：顧悅之與晉簡文帝同年，悅之早白。帝問：「卿何以先老？」對曰：「蒲柳之姿，望秋而落；松栢之質，隆冬轉茂。」
《廣五行記》曰：周宣帝大定二年，永州得白石，剖而為兩段，中有楊樹之形，黃根紫葉。
《廣志》曰：白楊，一名高飛木，葉大於柳。
崔寔《四民月令》曰：三月三日，以及上除，採柳絮。柳絮愈瘡。
《本草經》曰：柳華，一名柳絮。
《夢書》曰：楊為使者。
魏文帝《柳賦》曰：昔上與袁紹戰於官渡，是時余始植斯柳。在餘年之二七，植斯柳乎中庭。始圍寸而高尺，今連拱而九成。
曹植《柳頌》曰：余以閑暇，駕言出遊。過友人楊德祖之家，視其屋宇寥廓，庭中有一柳樹，戲刊其枝葉，故着斯文。
《爾雅》曰：梫〈音侵〉，木桂〈今南人呼桂皮厚者為木桂。桂樹葉似枇杷而大，白花，花而不着子，藂生巖嶺，枝葉冬夏長青，間無雜木。〉。
《禮斗威儀》曰：君乘金而王，其政訟平，芳桂常生。
《春秋運斗樞》曰：椒桂，生合剛陽。〈椒桂，陽星之精所生也。合猶連體而生也。〉
《春秋潛{左人右覃}巴》曰：宮桂鳴下土，諸侯號有聲。〈桂，好木，植於宮中，猶天子封有聲譽者為諸侯。今乃鳴，是乃成其聲名於下土之祥。〉
《山海經》曰：招搖之山，臨乎西海，其上多桂。〈桂長丈餘，味辛。〉皋塗之山，上多桂木。桂林八樹，在賁隅東。〈八樹成，言大也。〉
《春秋後語》曰：蘇秦在楚三年，乃得見。談卒辤行，威王曰：「寡人聞先生若聞古人，今先生不遠千里而臨寡人，曾不肯留，願聞其說。」蘇秦對曰：「楚國之食貴於玉，薪貴於桂，謁者難得見於鬼，王難得見於帝。今令臣食玉炊桂，因鬼見帝，何事不去？」威王曰：「先生就舍，寡人聞命矣。」
《漢書·陸賈傳》曰：尉佗獻桂、蠹二器。〈桂，樹；蠹，蟲也。〉
《晉書》曰：郄詵遷雍州刺史，武帝於東堂會送，問詵曰：「卿自以為何如？」詵對曰：「臣舉賢良、對策，為天下第一，猶桂林之一枝，崑山之片玉。」
《唐書》曰：垂拱四年三月，有月桂子降於台州，經十餘日乃止。
又曰：南中有泉，流出山洞，常帶桂葉，好事者因謂為流桂泉。後人乃立棟宇，為漢高之神。
《莊子》曰：桂可食，故斧伐之。
《抱朴子》曰：桂可以蔥涕合蒸作水，可以竹瀝合餌之，亦可以先知、[龜腦或雲]君腦和服之，七年能步行水上，長生不死。
《淮南子》曰：月中有桂樹。
郭子橫《洞冥記》曰：武帝使董謁乘琅霞之輦以昇壇，至三更，西王母駕玄鸞之輿，至壇之四面，列種軟條青桂。風至，枝自拂階上遊塵。
《尋陽記》曰：廬山上有三石樑，長數十丈，廣不盈尺，杳然無底。吳猛將弟子登山，過此梁，見一翁坐桂樹下，以玉杯盛甘露漿與猛。
《廣志》曰：桂出合浦，而生必以高山之巔，冬夏常青。類自為林，間無雜樹。交阯置桂園。
《列仙傳》曰：范蠡好食桂，賣藥，世人徃徃見之。
《神仙傳》曰：離婁公服竹汁、餌桂，得仙。許由、巢父，箕山得石丹沙、石桂英，服之。
《闞子》曰：魯人有好釣者，以桂為餌，黃金為鉤。
《拾遺記》曰：岱輿，一名浮折。北有玉梁千丈，駕玄流之上。岸旁有丹桂，黑、紫、白，可為舟。
《世說》曰：客問陳季方曰：「君家有何功德，而荷天下重名？」曰：「吾家君譬如桂樹，生泰山之阿，上有萬仞之高，下有不測之深，上為甘露所霑，下為川泉所潤。當斯之時，樹焉知太山之高，川泉之深？不知有功德歟？」
《金樓子》曰：夫翠飾羽而體分，象美牙而身喪。蚌懷珠而致剖，蘭含香而遭焚。膏以明而遂煎，桂以蠹而成疾。
《羅浮山記》曰：羅山頂有桂，《山海經》所謂「賁隅之桂〈賁隅，番隅也。〉。」
《臨海記》曰：白石之山，望之如雪。山有湖，傳雲金鵝之所集，八桂之所植。
《說文》曰：桂，江南之木，百藥之長。
《地理記》曰：桂陽郡有桂嶺，放花遍白，林嶺盡香。
又曰：天台山有八桂嶺襟。
漢武帝《悼李夫人賦》曰：氣沉潛以悽戾兮，桂枝落而銷亡。
漢淮南王安，好道，感八公，共登山攀桂樹。安作詩曰：攀桂樹兮聊淹留。
唐景《龍文館記》曰：薰風殿，其材木皆用青桂、白檀，香氣氛氳，盈於四遠。
《爾雅》曰：披〈音彼。〉，煔〈煔，或作杉。似松，生江南。可以為舡及棺材，作柱，理之不腐也。〉。
《晉咸康起居注》曰：侍御史秦武奏：平陵前道東，杉樹一株萎死，以栢栽補之，請收陵令推劾。
《西京雜記》曰：太液池中有小池，明孤樹池。池中有一洲，洲上有煔樹一株，十餘圍，望之如車蓋，故取名之。
鄧德明《南康記》曰：巘山有漢太傳陳蕃墓，遙望兩杉樹聳柯出嶺，垂陰覆谷。
劉欣期《交州記》曰：合浦東二百里，有一杉樹，葉落，隨風入洛陽城內。漢時善相者云：「此休徵，當出王者。」故遣千人伐樹，役夫多死。三百人坐斷株上食，過足相容。
《名山志》曰：華子崗上，杉千仞，被在崖側。
《爾雅》曰：楓，攝攝〈之葉反。天風則鳴，故曰攝攝。樹似白楊，葉圓而岐。有脂而香，今之楓香是。〉。
《後周書》曰：武帝天和元年，秋七月辛丑，梁州上言：鳳凰集於楓樹，群鳥列侍以萬數。
《山海經》曰：黃帝殺蚩尤，棄其械，化為楓樹。
《金樓子》曰：楓脂，千歲為虎魄。
《名山記》曰：天姥山上，長楓千餘丈，肅肅臨澗水。
《晉宮閣名》曰：華林園，楓香三株。
《南方草木狀》曰：楓香樹，子大如鳥卵，二月花色乃連着子，八九月熟，曝乾可燒。惟九真郡有之。
《異苑》曰：鳥傷陳氏，有女未醮，着屐，徑上大楓樹顛更危闇顧曰：「我應為神，今便長去，唯左蒼右黃，當蹔歸耳。」家人悉出見之，舉手辭訣，於是飄聳輕越，極睇乃沒。既不了蒼黃之意，每春輒以蒼狗、秋以黃犬，設祠於樹下。
任昉《述異記》曰：南中有楓子鬼，楓木之老者，為人形。亦呼為靈楓。
《嶺表錄異》曰：楓人嶺，多楓樹，樹老則有瘤癭。忽一夜遇暴雷驟雨，其樹贅則暗長三數尺。南中謂之楓人。越巫云：「取之雕刻神鬼，易致靈驗。」
《離騷·招魂》曰：湛湛江水上有楓，目極千里傷春心。
《左傳·昭公》曰：白公作亂，殺子西、子期。子期曰：「昔者吾以力事君，不可不終！抉豫章以殺人而後死。」
《陳書》曰：侯景之平也，太極殿被焚。承聖中，議欲營之，猶闕一柱。七月，有樟木，大十八圍，長四丈五尺，流泊陶家後渚。監軍鄒子慶以聞，詔書令沈眾兼起部尚書構太極殿。
《莊子》曰：騰猿得豫章，攬蔓而生長於其間，便也。
《淮南子》曰：藜藿之生蠕蠕然，日加數寸，不可以為櫨棟。〈加猶益也。櫨，屋也。〉楩柟豫章之生也，七年而後知，故可以為棺、舟。
《高士傳》曰：堯聘許由為九州長，由惡聞，洗耳於河。巢父見，謂之曰：「豫章之木，生於高山，工雖巧而不能得。子避世，何不藏深？」
《地理志》曰：豫章郡城南，有樟樹，長數十丈，立郡因以為名。至晉永嘉年間，尚茂。
《廣志》曰：豫章生七年，外始辨〈凡木似豫章，故待七年當分別。〉。
《神異經》曰：東方有豫章樹，高千丈。有士操斧，行斫行合。
《新語》曰：賢者之處世，猶金石生於沙中，豫章產於幽谷。
《水經》曰：豫章城之南西門，曰松楊門。門內有樟樹，高七丈五尺，大二十五圍，枝葉扶疏，垂蔭數畝。
應劭《漢官儀》曰：豫章郡樹生庭中，故以名郡矣。此樹常中枯，逮晉永嘉中，一旦更茂，豐蔚如初。咸以為中宗之徵祥也。
《豫章記》曰：新塗懸封谿，有聶友所用樟木戕柯者，遂生為樹。今猶存其木，合抱。始倒植之，今枝條皆垂下。
任昉《述異記》曰：豫章之為木也，生七年而後可知。
漢武寶鼎二年，立豫樟宮於昆明池中，作豫樟木殿。

太平御覽卷第九百五十七
