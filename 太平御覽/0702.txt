
揚雄《方言》曰：扇，自關而東謂之扇，自關而西謂之箑，《世本》曰：「武王作箑。」
《帝王世紀》曰：武王自盟津還返於國，見暍人自左擁而以扇之。
《續漢書》曰：梁冀與服之制，作擁身扇。
《東觀漢記》曰：黃香至孝，夏則以扇侍於親側。
《魏略》曰：韓宣字景然，為丞相軍謀掾。步入宮門內，與臨淄侯相遇。時新雨，地有泥潦，宣礙不得去，以扇自障。
《晉書》曰：武帝太始中，博選良家以充後宮。先下書禁天下嫁娶，使宦者馳傳州縣召充選者，使楊后選所取。后妒不取端正好，惟取長白。時卞蕃女有美色，帝舉扇障面語后云：「卞蕃女好。」後曰：「蕃三世後族，不宜枉以卑位。」帝乃止。
又曰：何植字元幹，常以縛筆、織扇為業，以奉供養。
又曰：庾亮出鎮於外，以帝舅故執朝權。王導不能平，嘗遇西風起，輒舉扇自蔽，曰：「元規塵污人。」
又曰：王羲之字逸少，居蕺山。見一老姥，持六角扇賣之，羲之書其扇，各為五字。姥初嘆惋，因謂姥曰：「無苦，但言是王右軍書，以求百金價。」姥如言，人競買之。後姥復將數扇來請書，羲之不答。
又《顧榮傳》曰：廣陵相陳敏反，渡江攻揚州。刺史劉機阻兵據州郡，有鼎峙之意，遣顧榮斂舟於岸。敏率萬人出，不獲濟，榮自麾羽扇，敏眾大潰也。
《晉中興書》曰：安帝義熙元年，禁絹扇及樗蒲。
《續晉陽秋》曰：謝安釋袁弘機對辯速。弘為東陽郡，時賢祖道治亭，安起執弘手，顧左右，取一扇授云：「聊以贈行。」弘應聲曰：「輒當奉揚仁風，慰彼黎庶。」合坐稱其率要。
又曰：謝安鄉人有罷中宿縣者，還詣安。問其歸資，答曰：「嶺南凋弊，惟有五萬蒲葵扇。」謂「非時，為滯貨。」乃取其一中者捉之。於是京都士庶競而慕焉，增價數倍，旬日則無所賣。
《宋書》曰：明帝王皇后。上嘗宮內大集而祼婦人，觀之以為歡笑。后以扇障面，獨無所言。
又《明恭王后傳》曰：廢帝失德，太后每加勗譬，始猶見順，後狂慝稍甚。
太后嘗賜帝玉柄毛扇，帝嫌毛柄不華，因此欲加鴆害，令太醫煮藥。左右止之，乃止。
又曰：范曄謀逆被擊。上有白團扇甚佳，送曄令書詩賦美句。曄授旨，授筆而書曰：「去白日之炤炤，襲長夜之悠悠。」上循覽悽然。
《齊書》曰：竟陵王子良孫賁，字文奐，形不滿六尺，神識耿介。幼好學，有文才，能書善畫，於扇上圖山水，咫尺之內，便覺萬里為遙。
又曰：劉祥字顯徵，輕言肆行，不避高下。建元中為正員郎。司徒竇哄回入朝，以腰扇障日，祥從側過曰：「作如此舉止，羞面見人，扇障何益？」彥回曰：「寒士不遜。」祥曰：「不能煞袁劉，安得免寒士？」
又曰：蕭子顯頗負才氣，及掌選，見九流賓客，不與交言，但舉扇一撝而已，衣冠竊恨。
《梁書》曰：臨川王弘子正信幼不惠，常執白團扇。湘東王取題八字銘玩之，正表不知嗤之，終常搖握。
又曰：柳惲早有令名，少工篇什，為詩云：「亭皋木葉下，隴首秋雲飛。」琅琊王融見而嗟賞，因書齋壁及所執白團扇。
《南史》張敷字景胤，生而母亡。年數歲，問之，雖童蒙，便有感慕之色，至十歲許，求母遺物，而散施已盡，惟得一畫扇，乃緘錄之，每至感思，輒開笥流涕。
又曰：羊欣字敬元，會稽王世子元顯每使書扇，常不奉命。元顯怒，乃以為後軍府舍人。
又曰：何戢美容儀，動止與竇哄回相慕，時人呼為「小褚公」。家業富盛，性又華侈，衣被服飾極為奢麗。出為吳興太守，頗好畫扇。宋武賜戢蟬雀扇，善畫者顧景秀所畫。時吳郡陸探微、顧寶元皆能畫，嘆其巧絕。戢因王晏獻之。
《後魏書》曰：爾朱弼字輔伯，節閔帝時封河間郡公，尋為青州刺史。韓陵之敗，欲奔梁，數日，與左右割扇為約。弼帳下都督馮紹隆為弼信待。說弼曰：「今方同契闊，宜當心瀝血示眾以為信。」弼從之，大集部下，弼乃踞胡床，令紹隆持刀破心，紹隆因推刃煞之。
《唐書》曰：中宗為皇太子，太后以時熱，令皇太子外朝用扇障日。太子讓之，詔不許。
《太公六韜》云：將冬不衣裘，將夏不操扇，名禮將之也。
《管子》曰：夏行五政，三曰禁扇去笠。
《淮南子》曰：失火而鑿池，披裘而用扇，不能救也。
又曰：夫夏日不披裘，非愛之也，暖有餘於身也。冬日不用Ψ者，非簡之也，清有餘也。
《抱朴子》曰：風不輟則扇不用，日不出則燭不息。
《春秋繁露》曰：以龍致雨，以扇逐暑。
崔豹《古今注》曰：雉尾嗜起於殷，高宗有雊雉之祥，服章多用翟羽。周制以為皇后、夫人車服，輦車有翣，即緝雉羽為之，以障翳風塵也。漢朝乘與服之，後以賜梁孝王。魏晉以來以為常准，諸王皆得用之。
又曰：障扇，長柄扇也。漢世多豪俠，為雉尾而制長扇也。
又曰：五明扇，舜所作也。既授堯禪，廣開視聽，求賢人以自輔，故作五明扇。秦漢公卿大夫皆用之，魏晉非乘與不得用也。
《東宮舊事》曰：皇太子初拜，供漆要弱，青竹扇各一，太子納妃同心扇二十，單竹扇二十。
《修復山陵故事》曰：玄宮中用絹團扇六枚。
《西京雜記》曰：朱買臣為會稽太守，懷章綬還至金堂，而國人未知也。所知錢谷見其墨露，乃勞之曰：「得無罪乎？」遺以紈扇。買臣至郡，引為上客。
又曰：長安巧工丁緩作七輪扇，連七輪，大皆徑尺，相連續，一人運之，則滿堂寒戰。
又曰：趙飛燕為皇后，其弟上遺雲母扇、五明扇、七華扇、翟扇、蟬翼扇。
又曰：天子夏則設羽扇，冬則設繒扇。
《晉中興徵祥說》曰：舊為羽扇柄者，刻木以象骨，翮用十毛，取全數也。中興初，王惇始改用長柄，使其下出可捉，而減其羽用八，識者以為服妖也。柄使可執者，國柄之象，毛減用八，是羽翮損少而飛羽不終之應也。
《鄴中記》曰：石虎作雲母五明金薄莫難扇，此一扇之名也。薄打磋圇如蟬翼，二面彩漆畫列仙、奇鳥、異獸。其五明方中，辟方三寸，或五寸，隨扇大小。雲母貼其中，細縷縫為其際，惟畫而彩色明徹，看之如謂可取，故名莫難也。虎出時以此扇挾乘與，亦用象牙桃枝扇，其上竹或綠沉色、或木蘭色、或作紫紺色、或作鬱金色。
《異物志》曰：扶南國昔但知作大扇，遣人持之，不知人各自用也。乃今，熱時各自用也。
《拾遺錄》曰：周昭王時，塗修國獻青鳳、丹鵠各一雌一雄。夏至取鵠翅為扇，一名施風，一名條翮，一名反影。時有南甌獻二美女，更搖此扇，待於王側。
《世說》曰：王大將軍在西朝時，見周侯轉扇障面而得住，後度江左，不能復爾。王嘆曰：「不知吾進、伯仁退。」〈惇性強梁，自少而長，季倫斬妓，曾無異色，如斯敖狠，憚於周顗斯不然之音。〉
又曰：溫嶠娶姑女，既婚，交禮，女以手披紗扇，撫掌大笑：「我嫌是老奴，果如所疑。」
又曰：羊孚作《雪贊》云：「資清以化，乘氣以霏。值象能鮮，即潔成暉。」桓胤遂以書扇。
《語林》曰：諸葛武侯與宣王在渭濱將戰，武侯乘素與、葛巾、白羽扇指麾三軍，三軍皆隨其進止。
又曰：胡母彥國至湘州，坐廳事斷官事，爾時三伏中，旁搖扇視事。其兒子光從容顧謂曰：「彥國復何為？自貽伊戚。」
又曰：庾翼為荊州都督，以毛扇上城。帝疑是故物，侍中劉劭曰：「柏梁雲搆，匠者先居其下；管弦繁奏，夔牙先聆其音。翼之止扇以好不以新。」季恭聞之曰：「此人宜在帝左右。」
《俗說》曰：顧虎頭為人畫扇，作嵇、阮而都不點眼精。主問之，顧答曰：「那可點精，點精便語。」
《列仙傳》曰：介之推隨晉重耳去國，後辭祿，與母入介山，從伯陽游。後世見在東海王治賣扇。
《搜神記》曰：魯少千，山陽人。漢文帝微服懷金，欲問其道，少千執象牙扇，出應門。
《續搜神記》曰：吳猛好道朮。嘗渡，以白羽扇畫水，橫流直過，不用舟楫也。
《異苑》曰：高平檀茂宗義熙中喪亡，其母劉氏夢見宗云：「方永違離，今以此扇奉別。」母流涕，覺，於屏風間得扇，上皆如蜘蛛網絡。
《婦人集》曰：沒太子妻季氏為夫所遣，婦與夫書，並致安眾扇兩雙。
古詩曰：綾扇如團月，出自機中素。畫作秦女形，乘鸞入煙露。
班婕妤《扇詩》曰：新裂齊紈素，鮮潔如霜雪。裁為合歡扇，團團似明月。出入君懷袖，動搖微風發。
魏陳王曹植《九華扇賦》曰：昔吾先君常侍，得幸漢桓帝。帝得賜尚方竹扇，不方不員，其中結成文，名曰九華。其辭曰：形五離而九折，篾犛解而縷分。放虯龍之蜿蟬，法雲霓之煙カ。因形致好，不常厥儀。方不應矩，圓不中規。隨皓腕以徐轉，發惠風之微寒。時氣清以芳厲，紛飄動乎綺紈。
徐幹《團扇賦》曰：於惟合歡之奇扇，肇伊洛之縴素。仰明月以取象，規圓體之儀度。
傅咸《狗脊扇賦》曰：蓋卑以自居，君子之經。孤寡不穀，王侯修名。尚不愧狗脊之為號，亦焉顧九華之妙形？
《釋名》曰：蓋，在上覆蓋人也。
《通俗文》曰：張帛避雨，謂之傘蓋。
《禮·檀弓下》曰：弊蓋不棄，為埋狗也。
《左傳·定》曰：齊侯伐晉夷儀，敝無存死於ニ下。〈鬥死於門ニ下。〉齊侯謂夷儀人曰：「得敝無存者以五家免。」〈給其王家命常不供役事。〉乃得其屍，公三禭之。〈禭，衣也。殯三加禭，深禮厚之。〉與之犀軒直蓋。〈犀軒，輕本；直蓋，高蓋。〉
《家語》曰：孔子將行，命從者持蓋，既而果雨。〈聖人無所不通也。〉
又曰：孔子將行，雨，無蓋。門人曰：「商也有焉。」孔子曰：「商也之為人也，甚短於財。吾聞與人交者，推其長者，違其短者，故能以久也。」
《史記》曰：五羖大夫相秦也，勞不坐乘，暑不張蓋。
《漢書》曰：上官傑少時為羽林郎，從武帝上甘泉，天大風，車不得行，解蓋投之。傑奉蓋，雖風，常屬車，雨下，蓋輒御。上奇其材力焉。
又曰：黃霸為揚州刺史。三年，宣帝詔賜車蓋，特高一尺，以彰有德。
又《王莽傳》曰：或言黃帝時見華蓋登仙，莽乃造華蓋，高八丈一尺，皆金瑵羽蓋，載以秘機四輪車，駕六馬，挽者皆呼「登山」。
《續漢書》曰：靈帝時講武平樂觀，建十重五彩華蓋，高十丈，建九重華蓋，高九丈。
又曰：祠老子於濯龍，中設華蓋八座。
《東觀漢記》曰：隗囂破，上歸過汧，幸祭遵，勞之。時遵有疾，詔賜重茵，覆以御蓋。
《後漢書》曰：光武東巡，虞延從駕到魯，還經封丘城門，門小不容羽蓋。〈封丘，今東京縣也。〉帝怒，使撻御史，延救之，乃止。
《吳志》曰：曹休入皖城，陸遜破之。權令左右以御蓋覆遜。
又曰：周泰字幼平，數戰有功。孫權覆以御蓋。〈《江表傳》曰：青兼蓋也。〉
又曰：劉基，孫權愛敬之。嘗從御樓舡上，時雨甚，權以蓋自覆，又令覆基，餘人不得也。
又曰：賀齊為將，騎飾所乘舡，青蓋絳襜。
《晉安帝記》曰：桓玄游於水南，飄風飛其輗蓋。後義兵起，遂敗。
《宋元嘉十年起居注》曰：御史中丞荀伯子奏左衛將軍何尚之，「公事每罩笠，有虧體制。建野笠於公門，棄華傘而不御。」
《宋元嘉二十九年起居注》曰：訶羅單國奉孔雀蓋一具。
《齊書》曰：始安王遙光傅江祏被誅。東昏召遙光入殿，告以祏罪。遙光懼，還省便陽狂號哭，自此稱疾，不復入臺。先是，遙光行還入，風飄儀傘出城外。遙光後敗。
《梁書》曰：王籍為中散大夫，彌日忽忽不樂，乃至徒行市道，不擇交遊。有時途中見相識，輒以笠傘覆面。
《南史》曰：殷孝祖與賊合戰，每常以鼓蓋自隨。軍中人相謂曰：「殷統軍可謂死將至矣。今與賊交鋒，而以羽儀自標顯，若此，射者十手攢射，欲不斃得乎？」是日，中流矢死。
又曰：扶南，其俗罩古具傘。
《文子》曰：大丈夫恬然無思，淡然無慮。以天為蓋，以地為與。
又宋玉《大言賦》曰：圓天為蓋，方地為與。
《淮南子》曰：蓋非撩不能蔽日，輪非輻不能追疾。然而撩蓋未足恃也。〈撩，蓋骨也。〉
《孔叢子》曰：夫子適郯，郯子遇子於途，傾蓋而語，終日而別，命子路將束帛贈焉。
《尉繚子》曰：吳起與秦人戰，仆嗽之蓋，足以蔽霜露。
《說苑》曰：田子方遇瞿橫乘軒車，戴華蓋，疑以為人君也。
崔豹《古今注》曰：華蓋，黃帝所作也。與蚩尤戰於涿鹿之野，常有五色雲氣、金枝玉葉於帝上，有花蒍之象，故因而作華蓋。〈蒍，韋委切。〉
又曰：曲蓋，太公所作。武王伐紂，大風折蓋，太公因折蓋之形而制曲蓋焉。戰國常以賜將軍。自漢朝乘與用之，因謂睥睨蓋，有軍號者，賜其一焉。〈睥，匹詣切，睨，王計切。〉
《搜神記》曰：湖陂吏丁初忽見少婦人，姿容可愛，青衣戴傘，呼初。初疑而待，顧視婦自投波中，是大蒼獺，衣傘皆是蓮荷。
《異苑》曰：義熙中，巫嬸小吏見女子戴青傘，姿容甚麗，遂要之。女至多電光，乃是大狸，抽刀斫煞，其繖乃枯荷葉。
《真人周君傳》曰：紫陽真人周義山子通合會仙人，在金屋銅門之內，以紫雲為蓋。
《真人王君傳》曰：太上大道君授務成君繡羽蓋、雙明珠。
《俗說》曰：徐幹木年少時，嘗夜夢見鳥從天上飛，銜傘樹其廷中，如此凡三過銜來，作惡聲而去。徐後果得傘，遂以惡終。
青烏子《葬書》曰：作墓發土，夕夢見罩傘入市者富貴。
《楚辭》曰：孔蓋兮翠旌，〈言以孔雀翅為軍蓋，翠羽為旌具也。〉登九天兮撫惠星。
又曰：乘水車兮荷蓋，駕雨龍兮驂螭。
宋玉《高唐賦》曰：霓為旌，翠為蓋，風起雨霽，千里而逝。
司馬相如《大人賦》曰：屯余車其萬乘兮，綷雲而樹華旗。〈綷，子對切。〉
阮籍《清思賦》曰：折丹木以蔽陽，竦芝蓋之三重。
劉植《魯都賦》曰：蓋如飛鵠，馬如游魚。
宋玉《大言賦》曰：圓天為蓋，方地為與。
