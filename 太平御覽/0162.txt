
《元和郡縣志》曰：魏州，魏郡。《禹貢》兗、冀二州之域。在夏即觀扈之國。春秋時爲晉地。戰國時爲衛、魏二國之地。秦滅魏，置東郡；滅趙，置邯鄲郡。漢以秦邯鄲之南部、東郡之邊縣置魏郡。後漢封曹操爲魏王，治鄴。
《史記》曰：邯鄲亦漳、河之間一都會也，北通燕、涿，南有鄭、衛。俗與趙相類，然近梁、魯，重義而務節。
《漢書》曰：邯鄲土廣俗雜，大率精急，高氣勢，輕爲奸。漢初，分邯鄲之南部置魏郡。
《漢志》曰：魏郡，王莽曰魏成。領鄴、館陶等十八縣。
又曰：元城，屬魏郡。魏武侯公子元食邑於此，因而氏焉。
《後漢書》曰：曹操爲魏公。操分魏郡爲東、西部，置都尉。
《元和郡縣志》曰：元城縣有沙麓山，即《春秋經》所書「沙麓崩」。後爲漢元後興之象也。
《元和郡縣志》曰：博州，博平郡。《禹貢》兗州之域。春秋時齊之西界聊攝地也。戰國時爲齊地。秦、漢爲東郡地。
《左傳》齊晏子對景公曰：「聊攝以東，其爲人也多矣。」
《史記》曰：齊田單攻聊城歲餘，士卒多死而聊不下。魯仲連爲書約之，矢以射城中。燕將得魯連書，泣三日，猶與不能決，乃自殺。
《史記》曰：齊威王伐晉，至博陵。徐廣注曰：東郡之博平也。
《十道志》曰：莫州，大安郡。其地歷代所屬與瀛州同。唐景雲二年，分瀛州置。
《漢志》曰：鄚縣，屬涿郡。王莽曰言符。
《郡國志》曰：鄚縣有易京城，後漢末公孫瓚築京以自固。圍塹十重，以鐵爲門，諸將家家作樓，以千計，幷高五六丈。爲袁紹所攻，城樓皆陷沒。
《圖經》曰：清樂縣，本漢樂鄉縣也。
《漢志》曰：樂鄉，屬信都。王莽曰樂丘。
《史記》曰：漢高祖過趙，問：「樂毅有後乎？」對曰：「有樂臣叔。」遂封樂叔於此。
《後漢書》曰：獻帝初，公孫瓚據幽州。先是有童謠曰：「燕南垂，趙北際，中間不合大如礪，惟有此中可避世。」瓚以易地當之，乃築京以自固也。
《元和郡縣圖》曰：深州，饒陽郡。《禹貢》冀州之域。七國時爲趙地。秦爲鉅鹿郡地。漢爲饒陽縣。隋置深州，以州西故深城爲名也。
《漢志》曰：饒陽，屬涿郡。在饒河之陽，故名之。
又曰：安平，屬涿郡。王莽曰廣望亭。《漢書》：高帝六年，封鄂千秋爲安平侯。
《後漢書》曰：王郎起，光武自薊東南馳，晨夜草舍。至饒陽之無蔞亭時天寒烈，衆皆饑疲，馮異上豆粥。明旦，光武謂諸將曰：「昨得公孫豆粥，饑寒俱解。〈公孫異字。〉
《十道志》曰：易州，上穀郡。《禹貢》冀州之域。虞舜分冀州爲幷州，則爲幷州之地。春秋時燕、趙之分。秦幷天下，爲上穀郡地。漢置涿郡，今州即涿郡之故安地也。
又曰：易縣，本漢故安縣也。
《漢志》曰：故安，屬涿郡。
《漢書》曰：文帝封申屠嘉爲故安侯。
《九州記》曰：易縣西南三十里有送荊陘，即荊軻入秦之路也。
《河北記》曰：易縣前有五公城。王潭不從王莽，潭子興生五子，避隱於此，世祖幷封爲侯。
《十道志》曰：淶水縣，本漢遒縣也。
《漢志》曰：遒，屬涿郡。莽曰遒屏。
《漢書·年表》曰：景帝封匈奴降王隱強爲遒侯。
又曰：容城，屬涿郡。莽曰深澤。
《十道志》曰：遂城，戰國時武遂縣，漢之北新城。
《史記》曰：趙悼襄王二年，李牧將攻燕，拔武遂。
《漢志》曰：北新城，屬中山國。莽曰朔平。《土地十三州志》曰：「河間有新城，」故此加北。
《十道志》曰：幽州，范陽郡。《禹貢》冀州之域。虞舜十二州爲幽州。夏、殷省幷冀。周復置幽州。秦爲漁陽、上穀等五郡。漢高分上穀置涿郡；武帝開東夷，又置玄菟、樂浪二郡。
《釋名》曰：幽州，北幽昧之地，故曰幽州。
《晉地道記》曰：幽州，因幽都以爲名。
《山海經》曰：北荒有幽都之山。
《爾雅》曰：北方之美者，幽都之筋角焉。
《晉地道記》曰：舜以冀州南北廣大，分燕北地爲幽州。
《漢志》曰：漁陽郡屬幽州，莽曰通路。
《史記》曰：顓頊都於帝丘，其地北至幽陵。
又曰：周武王之滅紂，封召公於北燕。〈《世本》曰：居北燕。宋忠曰：有南燕，故曰北。〉
《郡國志》曰：箕星散爲幽州，分爲燕國。其氣躁急。通齊、趙，渤海之間一都會也。
《史記》曰：燕、秦千樹粟，與封侯等。士馬所生，有魚鹽桑棗之利。
《後漢書》曰：公孫瓚破劉虞，盡有幽州之地。
《三國典略》曰：東魏薛�叔嘗夢山上掛絲，以告所善張亮，曰：「山上絲，幽字也。君必爲幽州。」後果如之。
《禮記》曰：武王克商，封黃帝之後於薊。
《史記》曰：鄒子之燕，昭王擁彗前驅，請爲弟子受業，築碣石宮以處鄒子，親往師之。
又曰：昭王謂郭隗曰：「願得賢士，以身事之。」隗曰：「王必欲致士，先從隗始。況賢於隗者，豈遠千里哉！」於是昭王爲隗改築宮而師事之。樂毅自魏往，鄒衍自齊往，劇辛自趙往，士爭歸燕。
《漢志》曰：安次縣，屬渤海郡。又《續漢志》曰：安次，屬漁陽郡。
《圖經》曰：武清縣，本漢之雍奴縣也。
酈元《注水經》曰：雍奴，藪澤之名。四面有水曰壅，不流曰奴。
《魏志》曰：《張囿傳》曰：「從擊潭於渤海，別將圍雍奴，大破之。」
《方輿志》曰：順州，順義郡，在范陽郡。唐天寶初置，又改爲順義、歸化二郡。〈亦曰思順州。〉
《方輿志》曰：歸順州，其地乃燕之北境，燕太子丹使荊柯獻地圖即謂此也。即元順州之北境，唐天寶初以置歸化、順義二郡，同領懷柔一縣，復又立歸順州以理焉。
《圖經》曰：涿州，涿郡。古涿鹿之地，舜十二州爲幽州地。《禹貢》爲冀州之域。春秋戰國爲燕國之涿邑。漢高帝置涿郡。
《史記》曰：黃帝與蚩尤戰於涿鹿之野。
《漢志》曰：涿郡，高帝置。莽曰垣輸。屬幽州。領縣二十九。
《圖經》曰：薊州，漁陽郡。《禹貢》冀州之域。春秋及戰國時屬燕。秦時於此置漁陽郡，二漢因之。
又曰：漁陽縣，本北無終子國也。有無終山城。
《春秋左氏傳》曰：莊十三年，齊人伐山戎。杜預注曰：山戎、北狄、無終，三名其實一也。
《漢志》曰：無終，屬右北平。故無終子國也。
《釋名》曰：燕，宛也。在涿鹿山南宛宛然，因以名之。
《春秋說題辭》曰：箕尾爲燕，陰氣浸生。故俗雲貪利，地宜栗。
《史記》：蘇秦說燕文侯曰：「燕東有朝鮮、遼東，北有林胡、樓煩，西有雲中、九原，南有呼沱、易水，地方二千里，帶甲數十萬。南有碣石、雁門之饒，北有棗栗之利，民不佃作而足於棗栗矣。此所謂天府也。
又《貨殖傳》曰：燕、秦千樹栗，以比封侯。
《十道志》曰：檀州，密雲郡。《禹貢》冀州之域。春秋戰國時幷爲燕地。秦爲漁陽郡。在漢領白檀等十二縣。
又曰：本漢豀縣，屬漁陽郡。
《漢志》曰：豀，屬漁陽郡。莽曰敦德。〈虒音題。〉
又曰：燕東有漁陽郡。
《漢書》曰：漢李廣弭節白檀。
《魏書》曰：曹公越北塞，曆白檀，破烏丸於柳城。
《續漢書》曰：白檀縣，即右北平。
《十道志》曰：嬀州，嬀川郡。《禹貢》冀州之域。舜暨周爲幽州之域。春秋戰國幷屬燕國。秦幷天下，爲上谷郡爲潘縣也。
《漢志》曰：燕西有上穀郡。
又曰：上谷郡，秦置。莽曰朔調。屬幽州。領縣十五。
又曰：潘縣，屬上穀郡。莽曰樹武。〈潘曰普半反。〉
《晉太康地裏記》曰：潘縣，更屬廣寧郡。
《史記》曰：軒轅黃帝戰於阪泉之野。
《十道志》曰：阪泉，在懷戎縣。
《周書》曰：黃帝殺蚩尤於中冀，名曰絕轡之野。亦其地。
《史記》曰：燕築長城自造陽至襄平。〈造陽即嬀州之地名也。〉
《十道志》曰：平州，北平郡。《禹貢》冀州之域。舜十二州爲營州之境。周爲幽州之地。春秋時爲山戎孤竹、白狄肥子二國地。秦兼天下，爲遼西郡肥如縣地。
《漢志》曰：肥如，屬遼西郡。肥子奔燕，燕封於此。
《史記》曰：齊桓公北征山戎至孤竹，至卑耳之溪，見一人長八尺，具衣冠，右祛衣，走馬前。桓公問於管仲，對曰：「山之神有俞兒，霸王之君興則前導，祛衣示前有水，右祛衣從右方涉。」至卑耳之溪，從左方涉，其深至膝；自右已涉。桓公拜曰：「仲父之聖至於此。」
《魏志》曰：曹公北征烏丸，田疇自盧龍道引軍出盧龍塞，塹山堙穀五百餘里，經白檀，曆平岡，登白狼，望柳城。道今在盧龍縣。
《十道志》曰：營州，柳城郡。《禹貢》冀州之域。其在十二州爲營州地。周爲幽州。春秋爲山戎之地。戰國時屬燕。秦、漢爲遼西郡。
《郡國志》曰：地當營室，故曰營州。
《漢志》曰：遼西郡，秦置。屬幽州。領縣十四。
《後漢書》曰：遼西郡，即烏丸鮮卑蹋頓所居。
《十六國春秋·慕容傳》曰：柳城之北，龍山之南，所爲福德之地也。可營制規模，築龍城，構宮室。改柳城爲龍城縣，遂都之，改曰和龍宮。
《後漢輿地記》曰：舜分齊營州之域燕西，置營丘郡於其域內。今柳城縣有營丘城。
《元和郡縣志》曰：德州，平原郡。《禹貢》兗州之域。春秋戰國時齊地。秦兼天下，爲齊郡地。漢分齊郡置平原郡。
《漢志》曰：平原郡，高帝置。王莽曰河平。領縣十九。
《十道志》曰：�縣，本漢條縣也。景帝封周亞夫爲條侯。後改爲�。
《漢志》曰：�縣，屬信都。莽曰脩治。
《元和郡縣志》曰：安德縣有鬲津枯河，《禹貢》九河之一。
《漢志》曰：鬲縣，屬平原。王莽曰河平亭。
《元和郡縣志》曰：棣州，樂安郡。《禹貢》青州之域，又曰兗州之域。春秋時爲齊地。秦幷天下，爲齊郡。漢爲平原、渤海、千乘三郡地。
《左氏傳》曰：錫我先君履，東至于海，西至於河，南至於穆陵，北至於無棣。
《十道志》曰：厭次，本漢富平縣。
《漢志》曰：富平，侯國。屬平原郡。王莽曰樂安亭。後漢明帝改爲厭次。
《漢書·東方朔傳》曰：朔，平原厭次人也。
《十道志》曰：滴河縣，本漢朸縣也。〈朸，音力。〉
《漢志》曰：朸，屬平原郡。莽曰張鄉。
《十道志》曰：蒲台，本漢濕沃縣也。
《漢志》曰：濕沃，屬千乘郡。莽曰近亭。
《三齊記》曰：蒲台高八十尺，始皇所頓處。台下縈蒲系馬，今蒲猶縈也。
《十道志》曰：滄州，景城郡。《禹貢》兗州之域。虞舜及周，爲幽州之域。春秋時屬齊、晉。七國時屬齊、趙。秦幷天下，以齊地置齊郡，以趙地置鉅鹿郡。漢高帝分鉅鹿置渤海郡，分齊郡置平原郡。
《漢志》曰：渤海郡，高帝置。莽曰迎河。在渤海之濱，因以爲名。
《圖經》曰：渤海，實滄州之地，屬趙分居多。
《漢書》曰：趙分地薄人衆，丈夫相遇游戲，悲歌慷慨，起則椎剽掘冢，作奸巧，多弄物，爲倡優。
《十三州志》曰：渤海風俗鷙戾，高氣力，輕奸凶。
《十道志》曰：清池縣，漢之浮陽縣也。
《漢志》曰：浮陽，屬渤海郡。莽曰浮成。
《十三州志》曰：浮陽，浮水所出，東入海。
《漢書》曰：宣帝時，渤海饑，盜賊起。龔遂單車入境平之。後勸叛者賣劍買牛，民皆知勸。
《漢志》曰：平童縣，靈帝改曰饒安。屬渤海郡。
又曰：樂陵縣，屬平原郡。莽曰美陽。
《元和郡縣圖志》曰：貝州，清河郡。《禹貢》兗州之域。春秋時屬晉。七國時屬趙。秦兼天下，以爲鉅鹿郡。漢又分置清河郡。
《十道志》曰：周武建德六年，北齊於此置貝州，以貝丘爲名。
《左氏傳》曰：齊襄公田於貝丘。
《漢志》曰：清河郡，高帝置。王莽曰平河。屬冀州。領縣十四。
《圖經》曰：清河縣，秦爲厝縣。〈厝音翅亦反。〉漢爲信城縣。
《漢志》曰：厝，屬清河郡。王莽曰厝治。安帝以孝德皇帝葬於厝，改曰甘陵。
《十道志》曰：武城，趙邑東武城也。
《史記》曰：趙平原君勝封東武城。
《元和郡縣志》曰：夏津縣，本鄃縣也。
《漢志》曰：鄃縣，屬清河郡。王莽曰善陸。
《漢書》曰：高後封呂他爲鄃侯。
