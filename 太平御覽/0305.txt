
《說苑》曰：趙簡子舉兵伐齊，有被甲者笑之。曰：「子何笑？」對曰：「臣有宿笑。」簡子曰：「有以說之，則可，無則死。」對曰：「當桑之時，臣鄰家夫與妻俱之田，見桑中女，因追之；不能，還反，其妻怒而去之，臣笑其曠也。」簡子曰：「今吾伐國失國，是吾曠也。」還師而歸。
又曰：中行獻子將伐鄭，範文子曰：「不可得志於鄭，諸侯仇我，憂必滋長。」郤至又曰：「得鄭，是兼國也，則王者固多憂乎？」文子曰：「王者盛其德而遠人歸，故無憂；今我寡德而有使王者之功，故多憂。今子見無事而欲富樂者乎？」
《新序》曰：秦欲伐楚，使者往觀楚重寶。楚王聞之，召令尹子西問焉，曰：「秦欲觀楚寶器和氏之璧、隋侯之珠，可以示諸侯乎？」對曰：「臣不知也。」召昭奚恤問焉，對曰：「此欲觀吾國之得失而圖之，非國之重寶也。」遂使恤應之。恤發精兵三百人陳於西門之內，爲東西之壇。秦使者至，恤曰：「君，客也，請就上位。」東子西，南面太宗子方次之，葉公子高次之，司馬子反次之。恤自居西面之壇，稱曰：「客觀楚之寶器。楚所寶者，賢臣也。理百姓，實倉廩，使民人各得其所。子西在此，奉�璧、使諸侯、解忿憤之難，交兩國之欣，使無兵革之憂。太宗子方在此，守封疆，謹境界，不侵鄰國，鄰國亦不見侵。葉公子高在此，理師旅，正兵戎，以當強敵，提桴鼓以動百爲之衆，使皆赴湯火、蹈白刃，出萬死不顧一生。司馬子反在此，若懷霸王之餘義，撮治亂之遺風。昭奚恤在此，惟大國所觀。」秦使者懼然，無以對，遂揖而去。使者反，言於秦君曰：「楚多賢臣，未可謀也。」
又曰：湯居亳七十里，地與葛爲鄰。葛伯放淫不祀，湯使人問之曰：「何爲不祀？」曰：「無以供犧牲也。」湯使人遺之牛羊，葛伯食之，又不以祀。湯又使人問曰：「何爲不祀？」曰：「無以供粢盛也。」湯又使衆往爲耕，老弱饋食。葛伯率其民，要其有酒肉黍稻者奪之，不受者殺之。有一童子以黍肉餉，殺而奪之。書曰：「葛伯仇餉」，此之謂也。爲其殺是童子而征之，四海之內皆曰：「非富天下也，爲匹夫匹婦復仇也。
《蜀王本紀》曰：秦惠王欲伐蜀，乃刻五石牛，置金其後。蜀人見之，以爲牛能大便金，牛下有養卒，以爲此天牛也，能便金。蜀王以爲然，即發卒千人，使五丁力士拖牛成道，致三枚於城郭。秦道得通，石牛力也。後遣丞相張儀等將兵，隨石牛道伐蜀焉。
《英雄記》曰：建安中，曹操於南皮攻袁譚，斬之。操作鼓吹，自稱萬歲，於馬上舞也。
《紀年》曰：周穆王四十七年伐紆，大起九師，東至於九江，比黿，以爲梁。
《春秋後秦語》曰：陳軫爲楚使，來見秦惠王，曰：「卞莊子方刺獸，而管竪子止之，曰：兩獸方食牛，牛必甘，甘必爭，爭必鬥，鬥則大者傷，小者死。從傷而刺之，一舉必有雙獸之功。卞莊子以爲然，立待之。頃有兩獸之功。今韓、魏相攻，期年不解，是必大國傷，小國亡。從傷而伐之，一舉必有兩實。此猶卞莊子刺虎之類也。」惠王曰：「善」。
又《楚語》曰：白起將兵伐楚。楚人黃歇者游學博聞，襄王以爲辯，故使於秦，說昭王曰：「天下莫強於秦、楚，今聞大王欲伐楚，此猶兩虎相與鬥，而怒大受其弊。不如善楚。」秦王乃止不伐楚，約爲與國，黃歇受約而歸。
又《趙語曰：張孟談陰見韓魏之君曰：「臣聞唇亡者齒寒，今智伯率二君而伐趙，趙亡矣。趙亡則二君爲之次。」二君曰：「我知其然。」
《吳越春秋》曰：夫差令於邦中曰：「寡人慾伐齊，敢有諫者死。」太子友請明。時懷丸挾彈從後園而來，衣沾履濡。吳王夫差怪而問之，太子友對曰：「臣游後園，聞秋蟬之鳴，往而觀之，秋蟬登高樹，飲清露，悲吟以爲安，不知螳螂超枝緣條，曳腰舉刃，欲援其形也。螳螂貪心時進，志在有利，不知黃雀緣茂林，徘徊枝葉，欲啄螳螂也。夫黃雀知伺螳螂之有味，不知臣躊躇引彈蜚丸之集其背也。」
又曰：越王勾踐謂大夫種曰：「孤聞吳王淫而好色，因此而壞其謀之可。」大夫種曰：「可。惟君王選擇美女二人而進之。」於是越王曰：「善哉。」乃使相工索國中，得薴蘿山賣薪之女，名西施、鄭旦而獻於吳。
又曰：越王念吳欲復承之，乃中夜抱柱而哭，訖，復承之以嘯。於是群臣咸曰：「君王何愁心之甚？夫復仇謀敵，非君王之憂，自臣下急務也。」
又曰：吳王闔閭將伐楚，登臺向風而嘯，有頃而嘆，群臣莫有曉王意者。子胥乃薦孫子。孫子者，吳人也，名武，善爲兵法，僻隱幽居，世人莫知其能。
《孟子》曰：春秋無義戰，彼善於此，則有之矣。征者，上伐下也，敵國不相征也。
《呂氏春秋》曰：智伯將伐仇繇之國，山險無道，乃遺以大鐘，方九軌，仇繇開道迎之，因其道，取其國。〈韓子曰：智伯鑄大鐘遺仇繇，由君大悅，除道迎之，七月而仇亡也。〉
又曰：闔閭選多力者五百人，利止者三千人，以爲前陳，進與荊戰，五戰五勝，遂有郢。東征至於庳盧，西伐至於巴蜀，北迫齊晉，令行中國。
又曰：凡人之攻伐也，非因利則因名也。名實不得，國雖強大則曷爲攻矣？解在乎史墨來而輟不襲衛，趙簡子可謂知動靜矣。〈晉趙簡子鞅將襲衛，史墨往睹之。反曰：蘧伯玉爲政未可與加。簡子輟不伐衛。故曰：史墨來而輟不襲衛也。〉
又曰：楚之邊邑曰卑梁，其處女與吳之邊邑處女桑於境上，戲而侍卑梁之處女。卑梁人挾其侍子以讓吳人，吳人應之不恭。卑梁人怒，殺而去之。吳人往報之，盡屠其家。卑梁公怒，曰：「吳人焉敢攻吾邑？」舉兵反攻之，老弱盡殺之。吳王夷昧聞之怒，使人舉兵侵楚邊邑，克夷而復去之。吳公子光又率師與楚人戰於鶏父，大敗之，獲其師。
又曰：荊莊王欲伐陳，使人視之。使者曰：「陳不可伐也。」莊公曰：「何故？」對曰：「其城廓高，溝洫深，畜積多也。」寧國曰：「陳可伐也。〈寧國，楚臣。〉夫陳，小國也，而蓄積多，賦斂重也，則民怨上矣；城廓高，溝洫深，則民力罷矣。興兵伐之，陳可取也。」莊王聽之，遂取陳。
又曰：箴尹爲荊使於宋，司城子罕觴之。西家之潦，經其庭而不禁。箴尹問其故，司城子罕曰：「西家高，吾宮卑，潦不經吾庭不得寫，爲是吾不禁也。」箴尹歸，適遇荊欲攻宋，箴尹諫於王曰：「宋不可攻也。其君賢相仁，賢者得民，仁者能用之，攻之必無功也。」
《淮南子》曰：堯時，十日幷出，焦禾稼，殺草木，民人無食；羿窳、九嬰、大風、封豕、鑿齒、修蛇皆爲害。堯乃使羿誅鑿齒於疇華之澤，〈南地也。〉殺九嬰於凶水，〈水火之怪，在北狄之地。〉繳大風於青立之野，〈大風，鷙鳥也。〉射十日而下其九日，殺羿窳、〈狀如龍首，食人，在西方也。〉斷修蛇於洞庭，〈在南方。〉擒封豕於桑林。〈封豕，大彘也。桑林，湯禱旱地。〉
又曰：晉伐楚，三舍不止，大夫擊之。莊王曰：「先君之時，晉不伐楚。及孤之身而晉伐楚，是孤之過也。若何其辱？」群大夫曰：「先臣之時，晉不伐楚，今臣之身而晉伐楚，此臣之罪也，請擊之。」王俯而泣涕沾襟，起而拜群大夫。晉人聞之，曰：「君臣爭以過爲在己，不可伐也。」夜，還師而歸。
又曰：諸侯伐秦，及涇莫濟，〈魯襄十一年，晉悖公我鄭，秦人伐晉救鄭，十四年，晉使六卿帥諸侯之大夫伐秦，至涇水，無有先渡者也。〉晉叔向見叔孫穆子曰：「諸侯伐不恭而討之，及涇而止，於秦何益？」〈何益於伐秦之事。〉穆子曰：「豹之業及《匏有苦葉》矣，不知其他。」〈業事《匏有苦葉》，《詩·風》篇名。匏有苦葉，濟有深涉，深則厲，淺則揭，言其必濟，不知其他。〉叔向退，召舟虞與司馬〈舟虞掌舟，司馬掌兵。〉曰：「夫苦匏不材於人，共濟而已。〈材，若裁也。不裁於人，言不可食共濟而已。佩匏可以渡水。〉魯叔孫賦《匏有苦葉》，必將涉矣，〈詩以言志。〉具舟除隧不共有法，〈隧道共具也。舟虞具舟，司馬除道，法刑也。〉是行也。」魯人以莒人先濟，諸侯從之。
又曰：文公立，四年，楚成王伐宋，〈四年，魯僖公二十七年冬也。宋背楚事晉，故楚伐之。〉公率齊、秦伐曹衛，以救宋。〈魯僖二十八年春，晉侯侵曹伐衛。《傳》曰：楚始得曹而新婚於衛也。〉宋人使門尹班告急於晉。〈門尹班，宋大夫。〉公告大夫曰：「宋人告急，舍之則宋絕。〈舍，不救，則宋降楚，與我絕。〉告楚則不許我，〈告，請。請宋於楚，楚不許我。〉我欲擊楚，齊、秦不欲，其若之何？」
又曰：自大畢，伯士之終也，〈大畢、伯士，犬戎氏之二君。終，卒也。〉犬戎氏以其職來王。〈以其職，謂其嗣子其貴之寶來見王。〉天子曰：「予必以不享征之，且觀之兵。〈享，賓服。服禮以責犬戎而示之兵，非也。〉其無乃廢先王之訓而王幾頓乎？〈幾，危。頓，敗。〉吾聞夫犬戎樹敦，〈樹，立。言犬戎立性惇樸。〉師舊德而守純終固，〈師，循也。純，專固一。言犬戎氏修先王之舊德，奉其常職，天性專一，終身不移，不聽穆王責其厚享也。〉其有以禦我矣。」〈禦，應距也。〉王不聽，遂征之。得四白狼、四白鹿以歸。目是，荒服者不至。〈穆王責犬戎非禮，暴兵露師，傷威毀信，荒服者不至。〉
又曰：商王帝辛大惡於人，〈商，殷人，本號辛，紂名。大惡，大爲人所惡也。〉庶人不忍，欣載武王以至戎於商牧。〈載奉武兵牧商郊，牧野也。〉是先王非務武也，勤恤人隱而除其害。〈恤，憂。隱，痛。〉
又曰：忠臣者，務崇君之德；諂臣者，務廣君之地。何以明之？陳夏征舒殺其君，楚莊王伐之，陳之人聽命。莊王已討有罪，遣卒戍陳，〈戍，守也。欲守陳。〉大夫畢賀。申叔時使於齊，及還而不賀。莊王曰：「陳爲無道，寡人起六軍以討之，征暴亂，誅罪人，群臣皆賀而子不賀，何？」申叔時曰：「人有牽牛而往，蹊於人之田中，田主殺其人而奪之牛，罪則有矣，罰亦重矣。今君王以陳爲無道，舉兵而征之，因誅罪人，遣卒戍陳。諸侯聞之，非以王爲誅罪人也，貪陳國也。蓋聞君子不棄義以爲利。」王曰：「善。」乃罷陳之戍。後諸侯聞之，朝於楚，此務崇君之德也。始張式爲智伯謀〈張式，晉人。〉晉六將軍，中行子最弱，而上下離心，可伐以廣地。於是伐範中行，滅之矣。又教智伯求地於韓、魏。韓、魏裂地而授之，趙氏不予，乃率韓、魏而伐趙，圍晉陽三年。三國陰謀遂滅之。此務爲其君廣地也。夫爲君崇德者霸，爲君廣地者滅。故千乘之國，文德行者王，湯武是也。萬乘之國，好廣地者亡，智伯是也。
《莊子》曰：犀首請魏伐齊，季子諫勿伐，華子聞而醜之曰：「善言伐齊亂人也，善言勿伐亦亂人，謂伐之與不伐亂人。者，又亂人也。」
《列子》曰：晉文公出會，欲伐衛，公子鋤禦而笑之。公問之，對曰：「笑臣鄰之人也。鄰之人有送其妻適私家者，道見桑婦，悅而與之言。然顧視其妻，亦有招之者。臣竊笑此也。」公悟，乃引師而還，未至，而有伐其北鄙矣。
《墨子》曰：天賜武王黃鳥之旗，以伐紂。
又曰：湯在釒鹿宮，夢神謂之曰：「夏桀無道，汝克戡之。」
《孫卿子》曰：堯伐歡兜，舜伐三由，禹伐共工，湯伐有夏，文王伐崇，武王伐紂，此兩帝四王者，仁義之兵於天下也。
《尉繚子》曰：武王之伐紂也，河水逆流，左驂霆死，地方百里，戰卒三萬。紂之陣，起自黃鳥，至於赤斧，其間百里。武王不罷士民，兵不血刃，克殷誅紂，其人事然。
《韓子》：晉獻公欲伐虞虢，乃遺之屈産之乘，垂棘之璧，女樂二八，以縈其心，以亂其政。
《阮嗣宗爲鄭沖勸晉王箋》曰：前者胡公東誅叛逆，全軍獨克，擒闔閭之將，斬輕銳之卒，以萬萬計。
