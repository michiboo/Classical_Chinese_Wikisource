
《周禮·地官·閭師》曰：凡庶民不樹者不槨。
《禮記·檀弓上》曰：子游曰：「昔者夫子居於宋，見桓司馬自爲石槨，三年而不成。夫子曰：『若是其靡也！死不如速朽之愈也。』死之欲速朽，爲桓司馬言之。」
《禮記·檀弓下》曰：孔子之故人曰原壤，其母死，夫子助之沐槨。〈沐，治也。〉原壤登木曰：「久矣，予之不託於音也！」〈木，槨材也。托，寄也。謂叩木以作音也。〉歌曰：「狸首之班然，執女手之卷然。」〈說人辭也。〉夫子爲弗聞也者而過之。從者曰：「子未可以已乎？」夫子曰：「丘聞之，親者無失其爲親也，故者無失其爲故也。」
又《喪大記》曰：君松槨，大夫柏槨，士雜木槨。〈槨謂周棺者也。天子柏槨，以端長六尺，夫子制於中都。使庶人之槨五尺五寸，謂端方也。〉棺槨之間，君容祝，大夫容壺，士容С。〈間可以藏物，因以爲節。〉
《左傳·定上》曰：魏獻子屬役於韓簡子及原壽過，〈簡子，韓起孫不信也。壽過，周大夫也。〉而田於大陸，焚焉。還，卒於寧。〈寧，今修武，魏地。〉範獻子去其柏槨，以其未覆命而田也。〈范獻子伐魏，子爲政，去其柏槨，是貶。〉
《廣雅》曰：槨，廓也。
《史記》曰：始皇葬驪山，發北山石爲槨。
又曰：慎夫人鼓瑟，上自倚瑟而歌，意淒愴悲懷，顧謂群臣曰：「嗟乎！北山石爲槨，用紵絮，陳漆其間，〈紵絮以漆著其間。〉豈可動哉？」左右曰：「善！」張釋之前曰：「使其中有可欲者，雖錮南山，猶有郤。使其中無可欲者，雖無石槨，又何焉？」文帝稱善。
《古史考》曰：禹作土┾以周棺，湯作木槨易土┾。
《漢書》曰：始皇石槨中爲游。
又劉向上書曰：棺槨之作，自黃帝始也。〈臣瓚注曰：殷人作棺槨也。〉始皇葬於驪山，後牧兒亡羊，羊入其藏。牧者持火照求羊，失火，燒其藏及槨。
《續漢禮儀志》曰：侯王、公主、將軍、特進薨，使者治喪，作柏槨。
《東觀漢記》曰：明帝自製石槨，廣丈二尺，長二丈五。
《魏志》曰：夫餘國厚葬，有槨無棺。東沃沮，其葬作大木槨，長十餘丈，開一頭作戶。舉家皆共槨，刻木爲數。
魚豢《魏略》曰：高麗，其死葬，有槨無棺，停喪百日也。
《越絕書》曰：闔閭葬，銅槨三重。
《二石僞事》曰：佛圖澄死時，衆官皆殯斂。以生所服、錫杖、鉢，終內著棺中，爲其埋石作槨。葬畢經年，冉閔後，故發槨開棺視之，了不見體骨處所，惟見杖鉢存焉。
《莊子》曰：衛靈公死，卜葬沙丘而吉。掘之數仞，得石槨焉。有銘曰：「不馮其子。」靈公奪而埋之。
郭緣生《述征記》曰：桓石槨在九里山之東北也。槨有二重，門間隱起，青石方淨如鏡，門扇數四。
《博物志》曰：漢滕公薨，公卿送至東都門。四馬悲鳴，掊地不行。於蹄下得石槨，有銘曰：「佳城鬱鬱，三千年見白日，籲嗟滕公居此室。」
《豫章記》曰：艾縣有一冢，鑿青石以爲槨，制度非常，號曰「楊柳冢。」歷代久遠，莫知其誰。
《禮記·喪大記》曰：君殯用�盾，�贊至於上，畢塗屋。大夫殯以幬，�贊置於西序，塗不暨於棺。士殯見衽，塗上。帷之。〈鄭玄注云︰�贊猶也。〉
《釋名》曰：塗曰�贊，�贊木於上而塗之也。
《周禮·春官·冢人》曰：及葬，言鸞車象人。〈鸞，遣車也。象人，以芻草爲人。言，問其不如法度也。〉
《禮記·檀弓》曰：塗車、芻靈，自古有之，〈芻靈，束茅爲人馬。謂之靈者，神之類。〉明器之道也。〈言與明器同。〉孔子謂「爲芻靈者善」，謂「爲俑者不仁」，不殆於用人乎哉？〈俑，偶人也。有面目機�，有以於生人。孔子善古而非周。〉
《釋名》曰：束草爲人馬，以神靈名之也。
《續漢書·禮儀志》曰：天子崩，芻靈三十六尺。
王肅《喪服要記》曰：魯哀公葬父，孔子問曰：「寧設桐人乎？」哀公曰：「桐人起於虞卿。虞卿，齊人，遇惡繼母不得養，父死不得葬。知有過，故作桐人。吾父生得供養，何用桐人爲？」
陸機《士庶輓歌辭》曰：埏埴爲塗車，束薪作芻靈，
《周禮·春官·冢人》曰：大喪，入藏兇器。〈兇器，明器。〉
《周禮·夏官·司兵》曰：大喪，五兵。〈，興作也。興作明器之共。〉
《禮記·檀弓上》曰：宋襄公葬其夫人，醯醯百瓮。曾子曰：「旣曰明器矣，而又實之。」〈言名之爲明器與祭器皆實之，是亂鬼器與人器也。〉
又曰：旣殯，旬而布材與明器。〈木工宜乾暗，且預成。材，槨材也。〉
又曰：之死而致死之，不仁而不可爲也；之死而致生之，不知而不可爲也。〈之，往也。死之生之，謂無知與有知也。爲猶行也。〉是故竹不成用，瓦不成沫，木不成斫，〈成猶善也。竹不可用善，謂邊無膝。味當作沫。沫，也。〉琴瑟張而不平，竽笙備而不和，〈無宮商之謂。〉有鍾磬而無иね。〈不懸之也。橫曰и，植曰ね。〉其曰明器，神明之也。〈言神明死之也。神明者，非人所知，折其器如此。〉
又曰：仲憲言於曾子曰：「夏後氏用明器，示民無知也。〈所謂致死之。仲憲，孔子弟子原憲。〉殷人用祭器，示民有知也。〈所謂致生之。〉周人兼用之，示民疑也。」〈言使民疑於無知與有知。〉曾子曰：「其不然乎！其不然乎！〈非其說之非也。〉夫明器，鬼器也；祭器，人器也。夫古之人，胡爲而死其親乎？」〈言仲憲之言，三者皆非。此或用鬼器，或用人器。〉
又《檀弓下》曰：孔子謂「爲明器者，知喪道矣」。備物而不可用也。哀哉，死者而用生者之器，不殆於用殉乎哉？其曰明器，神明之也。〈神明，死者異於生人也。〉
《釋名》曰：送死之器曰明器，神明之器異於人。
《鹽鐵論》曰：古者明器有形無實，示人不用也。今厚資多藏，器用如生人，幷衣綈紈。
江逌表曰：宣皇帝顧命：終制，山陵不設明器，以貽後則。景帝奉遵遺敕。逮文明皇后崩，武皇帝亦承前，無所設施，惟�醢之奠瓦器而已。昔康皇帝玄宮內寶奩烏粥，此蓋太妃因己之情，實違先志累世之法。今永欲以爲故事，用此二物。
《說文》曰：[B168]，鬼衣也。〈[B168]讀如葛壘縈之縈。〉
《穆天子傳》曰：贈用文錦明衣。
《周禮·春官·喪祝》曰：掌大喪，及朝，禦柩，乃奠；〈朝，將葬朝於祖考廟。〉及祖，飾棺，及載，遂禦之。〈祖，將葬祖於庭。〉
《禮記·檀弓》曰：殯於客位，祖於庭，所以即遠也。
《儀禮·旣夕》曰：旣夕哭，請啓期，告於殯。夙興，設盥於祖廟門外。〈祖，王父也。下士祖禰共廟。〉有司請祖期。〈將行而飲食曰祖。祖，始也。〉
《白虎通》曰：祖於庭何？奪孝子之恩也。祖，始。始載於庭也。乘車辭祖禰，故爲祖載也。
《周禮·夏官》曰：禦僕，大喪持翣。〈翣，棺飾也。持之者，夾蜃車。〉
《禮記·檀弓下》曰：周人置翣。〈鄭玄注云︰，柳衣。翣者，車飾也。〉
又《禮器》曰：天子七月而葬，五重八翣；諸侯五月而葬，三重六翣；大夫三月而葬，再重四翣。此以多爲貴也。
又《喪大記》曰：飾棺，君黼翣二，畫翣二。大夫黻翣二，畫翣二；士畫翣二。
《古史考》曰：周公作翣。
《齊書》曰：張緒卒日，無宅以殯，遺命：凶事不設柳翣。
《莊子》曰：戰而死者，其人之葬也，不以翣資。〈翣者，武之所資也。戰而死者，無武也，翣將安施耳。〉
《世本》曰：武王作翣。
董勛答問曰：翣似屏風，人持隨喪車前後左右也。
《禮記·雜記》曰：諸侯喪，執紼五百人，四紼皆銜枚。〈紼，引車索。〉
《釋名》曰：從前引曰紼。紼，發也。發車使行。
《續漢書·禮儀志》曰：禮，登遐，中黃門、虎賁執紼。
又曰：公卿已下子弟凡三百人執紼弗，白素幘，委貌冠。
杜預《要集》曰：凡挽，天子六紼，諸侯四，大夫二，士一。
賀循《葬禮》曰：大夫五旒，吉韋車之所建也。通而已下，不爲龍畫。
《周禮·春官》曰：司常，大喪供銘旌，建車之旌。〈銘旌，王則太常也。〉
《禮記·檀弓上》曰：銘，明旌也。以死者不可別也，故以其旗識之。}}
《續漢書·禮儀志》曰：禮，登遐，大旗之制：長三刃，十有二斿，曳地；畫日月升龍；書旐，曰天子之柩。
賀循《葬禮》曰：槓，今之旐也。古者以緇布爲之，命以絳繒，題姓字而已，不爲畫飭也。
《禮論》曰：問：「下殤葬墓，有旐否？」徐邈答曰：「旐以題柩耳。無不有旐。」
《晉書》曰：魏明悼後崩，議書名旌。或欲去姓而書魏，或欲兩書。安平王子孚以爲經典正義，皆不應書。凡帝王，皆因本國之名以爲天子之號，而與往代相別耳，非爲擇美名以自光也。天稱皇天，則帝稱皇帝；地稱后土，則後稱皇后。此乃所以同天地之大號，統無二之尊名。不待稱國號以自表，不俟稱民族以自彰。
《左傳·哀上》曰：吳與齊戰，齊人公孫夏將戰，命其徒歌《虞殯》。〈杜預注曰：《虞殯》，送葬歌曲，示必死。〉
《纂文》曰：《薤露》，今人輓歌。
《續漢書·禮儀志》曰：禮，登遐，羽林孤兒巴俞擢歌者六十人。
《續漢書》曰：大將軍梁商三月上巳日會洛水，倡樂畢極，終以《薤露》之歌，座中流涕。其年八月而商薨。
《晉公卿禮秩》曰：安平王葬，給輓歌六十人。諸公及開府給三十人。
《晉書·禮志》曰：漢魏故事：大喪及大臣之喪，執紼者輓歌。新禮以爲輓歌出於漢武帝役人之勞，歌聲哀切，遂以爲送終之禮。雖音曲摧愴，非經典所制，違禮銜枚之義。方在號慕，不宜以歌爲名，除輓歌。摯虞以爲輓歌因唱和而爲摧愴之聲，銜枚所以全哀，此亦以感衆。雖非經典所載，是歷代故事。《詩》稱「君子作歌，惟以告哀」。以歌爲名，無所嫌，宜定新禮如舊。
《續晉陽秋》曰：袁山松作《行路難》，辭句婉麗，聽者莫不流淚。吳曇善倡樂，桓伊能輓歌。時稱爲三絕。
又曰：武陵王晞未敗四五年，喜爲輓歌，自搖鈴，使左右和之。
《語林》曰：張湛好於齋前種松柏，養鴝鵒。袁山松出遊，好令左右輓歌。時人謂「張屋下陳屍，袁道上行殯」。
謝綽《宋拾遺錄》曰：太祖嘗召顔延之，傳詔頻曰：「尋覓不值。」太祖曰：「但酒店中求之，自當得也。」傳詔依旨訪覓，果見延之在酒肆，裸身輓歌，了不應對。他日酒醒，乃往。
《宋書》曰：范曄爲吏部郎。元嘉元年，彭城王太妃薨，將葬。祖夕，僚故幷集東府。曄與司徒左曹屬王深及弟司徒祭酒廣夜中酣飲，開北牖，聽輓歌爲樂。彭城王義康大怒，左遷宣城太守。
《梁書》曰：謝幾卿，普通六年詔西昌侯藻督衆軍北侵，幾卿啓求行，擢爲藻軍師長史。軍至渦陽，退敗，幾卿坐免官。居自揚石井宅中，交好者載酒從之，客恆滿坐。時左丞庾仲容亦免歸，二人意相得，幷肆情誕縱。或乘露車曆游郊野，醉則執鐸輓歌，不屑物議。
《莊子》曰：紼謳所生，必於斥苦。司馬彪注云︰紼，引柩索也。斥，疏緩若用力也。引紼所以謳者，爲人用力慢緩不齊，促急之也。
《風俗通》曰：京師賓婚嘉會，酒酣之後，續以輓歌。
譙周《法訓》曰：輓歌者，高帝召田橫至屍鄉自斃，從者不敢哭而不勝其哀，故作此歌以寄哀音焉。
干寶《搜神記》曰：輓歌者，喪家之樂；執紼者，相和之聲也。輓歌詞有《薤露》、《蒿里》二章，出田橫門人。橫自殺，門人傷之，爲悲歌。言人如薤上露，易晞滅也。亦謂人死，精魂於蒿里。
《古辭》曰：「薤露朝露何易晞，明朝更復露。人死一去何時歸？」二章曰：「蒿里誰家地，聚斂精魄無賢愚。鬼伯一何相催促，人命不得少踟躕。」至李延年乃分爲二曲。《薤露》送王公貴人，《蒿里》送士、大夫、庶人，使挽柩者歌之。〈語襇長歌、短歌，言壽命長短不可妄求。〉
魏繆襲《輓歌辭》曰：生時游國都，死沒棄中野。朝發高堂上，墓宿黃泉下。白日入虞淵，縣車息駟馬。造化雖神明，安能復存我？形容稍歌滅，齒�行當墮。自古皆有然，誰能離此者？
陸機《輓歌辭》曰：魂衣何盈盈，旟旐何習習。父母拊棺號，兄弟扶筵泣。靈�需動��芻，龍首矯崔嵬。輓歌挾轂唱，嘈嘈一何悲。浮雲中容與，飄風不能回。淵魚仰失梁，征烏俯墜飛。
又曰：中闈且勿喧，聽我《薤露》詩。生死各異倫，祖載當有時。舍爵兩楹位，啓殯進靈�需。餞飯觴莫舉，出宿歸無期。
又曰：重阜何崔嵬，玄廬竄其間。磅礴雲四極，穹崇效蒼天。側聽陰溝涌，臥觀天井懸。壙宵何遼廓，大暮安可晨。人往有返歲，我行無歸年。昔居四人宅，今爲萬鬼鄰。昔爲七尺體，今成灰與塵。金玉昔所佩，鴻毛今不振。豐肌享螻蟻，形體永夷泯。壽堂延魑魅，虛無自相賓。螻蟻爾何怨，魑魅我何親。撫心痛荼毒，永嘆莫爲陳。
晉陶潛《輓歌辭》曰：荒草何茫茫，白楊亦蕭蕭。嚴霜九月中，送我出遠郊。四面無人居，高墳適焦。馬爲仰天鳴，風日自蕭條。幽室一已閉，千年不復朝。千年不復朝，賢達無奈何。向來相送人，各亦歸其家。親戚或餘悲，他人亦已歌。死去何所道？托體同山阿。
又曰：有生必有死，早終非命促。昨暮同爲人，今旦在鬼錄。魂氣散何之，枯形寄空木。嬌兒索父號，良友撫我哭。
顔延之《輓歌辭》曰：今龜告明兆，撤奠在方昏。戒徒赴幽穸，祖駕出高門。行行去城邑，遙遙首丘園。息鑣竟平檖，稅駕列岩根。
北齊祖孝征《輓歌辭》曰：驅駟馬，謁帝長楊宮。旌懸白雲外，騎獵紅塵中。今來向漳浦，素蓋轉悲風。榮華與歌笑，萬事盡成空。
隋盧思道《彭城王輓歌辭》曰：旭日禁門開，隱隱靈輿發。才看鳳樓迥，稍視龍山沒。猶陳五營騎，尚聚三河卒。容衛儼未歸，空山照秋月。
又樂平長公主，《輓歌辭》曰：妝樓對馳道，吹台臨景舍。風入上春朝，月滿涼秋夜。未言歌笑畢，已覺先榮謝。何時洛水湄？芝田解龍駕。
《周禮·夏官》曰：方相氏掌蒙熊皮、黃金四目、玄衣朱裳，執戈、揚盾，帥百隸。大喪，先柩，及墓，入壙，以戈擊四隅，歐方良。〈壙穿中也。方良，罔兩也。〉
蔡質《漢官儀》曰：陰太后崩，前有方相及鳳皇車。
《晉公卿禮秩》曰：上公薨者，給方相車一乘。安平王孚薨，方相車駕馬。
《幽明錄》曰：廣陵露白村人，每夜輒見鬼怪。或有異形醜惡，怯弱者莫敢過。村人怪如此，疑必有故。相率得十人，一時發掘，入地尺許，得一朽爛方相頭。訪之故老，咸雲︰「嘗有人冒雨葬至此，遇卻，一時散走，方相頭陷沒泥中。」
《風俗通》曰：俗說亡人魂氣浮揚，故作頭以存之。言頭體然盛大也。或謂頭爲觸壙，殊方語也。
