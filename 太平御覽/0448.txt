
《說文》曰：慮難曰謀。
《易》曰：人謀鬼謀，百姓與能。〈言謀爲善謀助之，百姓能與己。〉
《尚書》曰：汝則有大疑，謀及乃心，謀及卿士，謀及庶民，謀及卜筮。〈將舉事而汝則有大疑，先盡汝心以謀慮之，次及卿士、衆民，然後卜筮以決之。〉
又曰：爾有嘉謀嘉猷，則入告爾後於內；爾乃順之於外。
《詩》曰：載馳載驅，周爰諮謀。
《禮記》曰：謀於長者，必操几杖以從。
《左傳》曰：齊師伐我。公將戰，曹劌請見。其鄉人曰：「食肉者謀之，又何間焉。」〈肉食，在位者也。一間，猶與之位也。〉劌曰：「肉食者鄙，未能遠謀。」乃入見。公與之乘。戰於長勺。公將鼓之。劌曰：「未可。」齊人三鼓，劌曰：「可矣。」齊師敗績。
又曰：楚師背俊阝而舍，〈俊阝，丘陵之限也。〉晉侯患之，聽輿人之誦，曰：「原田莓莓，舍其舊而新是謀。」〈高平曰：原莓莓，美厚貌。詩曰：周原莓莓，堇荼如飴，舍其舊而謀新也。言仰楚舊惠爲利薄，謀楚之新權其利厚，衆欲之意也。〉
又曰：晉人患秦之用士會也，趙宣子曰：「隨會在秦，賈季在狄，難日至矣，若之何？」乃使魏壽餘僞以魏叛者以誘士會，執其孥於晉，使夜逸。請自歸於秦，秦伯許之。履士會之足於朝。秦伯師於河西，魏人在東。壽餘曰：「請東人能與夫二三有司言者，吾與之先。」使士會。士會辭曰：「晉人，虎狼也。若背其言，臣死，妻子爲戮，無益於君，不可悔也。」秦伯曰：「若背其言，所不歸爾孥者，有如河。」
又曰：晉悼公歸，謀所以息民。魏絳請施捨，巳責輸積聚以貸。自公以下，苟有積者，盡出之。國無滯積，亦無困人。
《公羊傳》曰：權者反於經，後有善者也。行權有道，自貶損以行權，不害人以行權，殺人以自生，亡人以自存，君子不爲也。
《論語》曰：爲人謀而不忠乎？
又曰：君子謀道不謀食也。
《史記》曰：人有上書告楚王韓信謀反，上問左右，左右爭欲擊之。用陳平計，乃僞游�夢，會諸侯於陳，楚王迎，因即執之。
又曰：魏伐趙，趙急，請救於齊。齊王將孫臏，臏辭謝曰：「刑餘之人，不可。」於是乃使田忌將兵而往，直走梁。魏將龐涓聞之，去韓而歸，齊軍已過而西矣。孫子謂忌曰：「彼三晉之兵，素悍勇而輕齊，齊號爲怯，善戰者因其勢而利導之。兵法：百里而趣利者蹶上將，〈魏文帝曰：蹶，猶挫也。〉五十里而趣而利者軍半至。使齊軍入魏地爲十萬灶，明日爲五萬灶，又明日爲二萬增攏龐涓行三日，大喜，曰：「我固知齊卒怯，入吾地三日，士卒亡者過半矣。」乃棄其步兵，與其輕�免〈亡辯反。〉倍日幷行逐之。孫子度其行，暮當至馬陵。馬陵道狹，而傍多阻險，可伏兵，乃大斫樹白而書之曰：「龐涓死此下。」於是令軍善射者萬弩夾道而伏期曰「暮見火舉而俱發。」涓夜至斫禾下，見白書，乃鑽火燭之。未畢，齊軍萬弩共發，軍大亂相失。涓自智計窮兵敗，遂自剄。曰：「遂成竪子之名。」
《漢書》曰：高祖十年，陳豨反，上親征之。師次邯鄲，令周昌選趙壯士堪爲將者，得四人。及見上，上駡曰：「竪子能爲將乎？」四人慚赧俯伏，上各封千戶，任以爲將。左右諫曰：「從陛下入蜀漢，破強楚，定海內，轉鬥數千里，瘡痍遍體，而功賞未行，今四人何功而遽封千戶？」上曰：「非爾所知也。今陳豨反，趙、代地皆之有也。吾以羽檄徵天下兵，未有至者，今惟獨邯鄲中兵耳。吾何愛四千戶，不以慰趙子弟乎！「左右曰：「善。」又聞將皆商賈人。高祖曰：「吾知其易與之矣。」商人尚利，乃以金購將，將多降者。
又曰：景帝三年，吳楚七國反。太尉周亞夫將東擊，師次灞上。趙涉遮說亞夫曰：「將軍東擊吳楚，勝則宗廟安，不勝則天下危，能用臣言乎？」亞夫下車，禮而問之。涉曰：「吳王素富，懷輯死士久矣。以此知將軍且行，必置間人於崤澠厄狹之間。且兵事尚神密，將軍何不從此右去，趨藍田出武關，抵洛陽，間不過二三日，直至武庫，擊鳴鼓。諸侯聞之以謂將軍從天而下也。」如其謀，至洛陽，使人索崤澠間，果得伏甲。以涉爲護軍，竟滅吳楚。
又曰：周勃等既誅諸呂，使迎代王。郎中令張武等議，皆曰：「不可信。願稱疾無行，以觀其變。」中尉朱昌進曰：「群臣之議皆非也。夫以呂太后之嚴，立諸呂爲三王，擅權專利，然而太尉以一節入北軍，一呼，士皆左袒，爲劉氏，叛諸呂，卒以滅之。此乃天授，非人力也。內有朱虛、東牟之親，外畏吳、楚、淮南、琅琊、齊、代之強。方今高帝子獨淮南王與代王，代王又長，賢聖仁孝，聞於天下，故大臣因天下之心而欲迎立大王，大王勿疑也。」
又曰：上系韓王信，從晉陽連戰，乘勝逐北，至樓煩，會大寒，士卒墮指者十二三。遂至平城，爲匈奴所圍，七日，用陳平秘計得出。〈應劭曰：平畫圖美人形遺閼氏，恐漢女美奪己寵，因謂單于曰：漢天子亦有神靈，得其地非能有也。於是匈奴開其一角，得突出，以計鄙秘不傅也。〉
又曰：七國反，條侯將乘六乘傅會兵滎陽。至洛陽，問故父絳侯客鄧都尉曰：「策安出？」客曰：「吳兵銳，難與爭鋒。楚兵輕，不久。方今爲將軍計，莫若引兵東北壁昌邑，以梁委吳，吳必盡銳攻之。將軍深溝高壘，使兵絕淮泗口，塞吳餉道而糧食竭，乃以全制其弊，破吳必矣。」條侯曰：「善。」乃從其策。
又曰：陳平將終，曰：「我多陰謀，道家所禁。吾即廢，亦已矣，終不能復起，以吾多陰禍也。」
又曰：諸呂擅權，丞相陳平患之。平嘗燕居深念不見陸賈。賈曰：「何念深也？」陳平曰：「生揣我何念？」賈曰：「足下位爲上相，食三萬戶侯，可謂極富貴無欲矣。然有憂念，不過患諸呂、少主耳！」陳平曰：「然。爲之奈何？」賈曰：「天下安，注意相；天下危，注意將。君何不交歡太尉，深相結友？」陳平用其計，乃以百金爲絳侯壽，厚其樂飲太尉亦報如之。兩人深相結友，呂氏謀益壞。陳平又以奴婢百人，車馬五十乘，錢五百萬，遺賈爲食飲之費。賈以此時游漢庭公卿間，名聲藉甚。及誅呂氏，立孝文，賈頗有力。
又曰：高祖既誅黥布，聞朱建諫，不聽，賜建號平原君。爲人剛直，行不苟合，義不取容。辟陽侯行不正，得幸呂太后，欲知建，建不肯見。建母死，貧未有發喪。陸賈素與善，乃賀辟陽侯，辟陽侯曰：「平原君母死，何乃賀我？」陸生曰：「前日君侯欲知平原君，平原君義不知君，以母故。今其母死，君誠厚送喪，則彼爲君死。」辟陽侯乃奉百金衤兌，〈韋劭曰：衣服爲稅，稅當爲衤兌也。〉列侯貴人以辟陽侯故，往賻凡五百金。人或毀辟陽侯，惠帝大怒，下吏，欲誅之。太后慚，不可言。大臣多害辟陽侯行，欲遂誅之。辟陽侯急，使人慾見建。建辭曰：「獄急，不敢見君。」建乃求見孝惠幸臣閎籍孺，說曰：「君所以得幸帝，天下莫不聞。今辟陽侯幸太后而下吏，道路皆言君讒，欲殺之。今日辟陽侯誅，旦日太后怒，亦誅君。君何不肉袒爲辟陽侯言帝？帝聽君出辟陽侯，太后大欣，兩主俱幸君，君富貴益倍矣。」於是閎籍孺大恐，從其言，帝果出之。辟陽侯之囚也，欲見建，建不見，辟陽侯以爲背之，大怒。及其成功出之，乃大驚。
又曰：韓信已拜大將軍，漢王曰：「丞相數言將軍，將軍何以教寡人計策？」信再拜曰：「臣嘗事項王，請言項王爲人。不能任屬賢將，此特匹夫之勇，又背約而逐義帝，所過無不殘滅。雖爲霸，實失天下心。大王之入武關，秋毫無害，除秦苛法，與民約，法三章，秦民無不欲大王王秦者。今王舉兵而東，三秦可傅檄而定也。」於是漢王大喜，自以爲得信晚。遂聽信計。部署諸將，舉兵東出陳倉，定三秦。
又曰：韓信，張耳以兵數萬，欲東下井陘擊趙。趙王及成安君、陳餘聞漢且襲之，聚兵井陘口，號稱二十萬。廣武君李左車說成安君曰：「聞漢將韓信乘勝去國遠鬥，其鋒不可當。臣聞千里饋糧，士有饑色；樵蘇後爨，師不宿飽。今井陘之道，車不得方軌，騎不得成列，行數百里，糧食必在後。願足下假臣奇兵三萬人，從間路絕其輜重，足下深溝高壘勿與戰。彼前不得鬥，退不得還，吾奇兵絕其後，野無所掠，不至十日，兩將之頭可致麾下。」成安君儒者，常稱義兵不用詐謀奇計，不聽廣武君策。韓信既破趙，令軍有生得廣武君，購千金。須臾，有縛至者，信解其縛，而師事之，曰：「僕欲北攻燕，東代齊，何如？」廣武君辭曰：「臣聞亡國之大夫不足以圖存，敗軍之將不可以語勇。若臣者，何足以權大事乎？」信曰：「百里奚居虞虞亡，之秦而秦霸，非愚於虞而知於秦也，用與不用，聽與不聽耳。使成安君聽子計，僕亦擒矣。僕委心歸計，願子勿辭。」廣武君曰：「足下虜魏王，禽夏說，不旬朔破趙二十萬衆，誅成安君。名聞海內，威震諸侯，士庶莫不傾耳以待命者。然衆勞兵罷，其實難用也。今足下與倦弊之兵，頓堅城之下，臣愚，竊以爲過矣。」韓信曰：「然則何由？」廣武君對曰：「當今之計，不如偃甲休兵，百里之內，牛酒日至，以饗士大夫，北首燕路，然後發一乘之使，持咫尺之書，以使燕，燕必不敢不聽。從燕而東臨齊，雖有知者，不能爲齊計矣。知如此，則天下事可圖也。兵固有先聲後實者，此之謂也。」信曰：「敬奉教。於是用廣武君策，發使燕，燕隨風而靡。
又曰：惠帝崩，太后發喪而泣不下。留侯子張辟疆爲侍中，年十五。謂丞相陳平曰：「太后獨有帝，今哭而不悲，君知其解未？」陳平曰：「何解？」辟疆曰：「帝無壯子，太后畏君等。今拜呂台、産爲將，將兵居南北軍，及諸呂皆爲官，居中用事。如此則太后心安，君等幸脫禍矣！」丞相以辟疆計請之，太后悅，其哭也乃哀。
又云：《藝文志》云：「權謀者以正守國，以奇用兵，兵先計而後戰。」
范曄《後漢書》曰：袁紹既兼河朔之地，有驕氣。曹操敗於張綉，紹與操書，甚倨慢，大怒，欲先攻之，所患力不敵，訪於荀。量紹雖強，終爲操所制，乃說取呂布，然後圖紹。操從之。
又曰：袁紹引沮授爲別駕，因謂授曰：「今賤臣作亂，朝廷遷弒。吾曆世受寵，志竭力命，興復漢室。今欲與卿戮力，將何匡之？」授曰：「將軍弱冠登朝，播名海內。值廢立之際，忠義奮發，單騎出奔，董卓懷懼，濟河而北，渤海稽服。擁一郡之卒，撮冀州之衆，威淩河、朔，名重天下。若舉軍東向。則黃巾可掃；還討黑山，則張燕可滅；回師北首，則孫瓚必擒；震脅夷狄，則匈奴立定。橫大河之北，合四州之地，收英雄之士，擁百萬之衆，迎大駕於長安，復宗廟於洛邑，號令天下，誅討未服。以此爭鋒，誰能禦之！比及數年，其功不難。」紹喜曰：「此吾心也。」
又曰：劉表寵後妻，爲少子琮娶蔡氏，遂愛琮。而長子琦不自寧，嘗與諸葛亮謀自安之術。亮初不對。後乃共升高樓，因令去梯，謂亮曰：「今日上不至天，下不至地，言出子口而入吾耳，可以言未？」亮曰：「君不見申生在內而危，重耳居外而安？」琦意感悟，因規出。
又曰：馮異，字公孫，潁川城父人。通《左氏春秋》、《孫子兵法》。歸世祖，授大將軍，與赤眉戰不利。異令各更衣色，伏於道旁。戰移時，伏兵卒起，衣服相亂，衆驚大敗，降赤眉男女八萬餘衆。初爲世祖主簿，王郎起河北，世祖自薊南馳至饒陽蕪蔞亭，時天寒烈，衆皆饑疲，異上豆粥。明旦，世祖謂諸將曰：「昨得公孫豆粥，饑寒俱解。」至南宮，遇大風雨，世祖引車入道傍空舍，異復進麥飯兔肩，從破王郎，封應侯。異爲人謙退，不伐行能。諸將論功，異常獨坐屏樹下，軍中號曰：「大樹將軍」。世祖即位，封夏節侯。
《東觀漢記》曰：光武發邯鄲，晨夜馳騖，傅聞王郎軍在後，吏士惶恐。至下曲陽呼沲河，導吏還，河水流澌，無船，不可渡。官屬亦懼，上不然也，遣王霸往視之，實然。王霸恐驚衆，即還曰「冰堅可渡。」士衆大喜。上笑曰：「果妄也。」比至河，河流澌已合。上令霸護渡，以沙土汾冰上，遂得渡。渡未畢軍，冰解。上謂霸曰：「安吾衆能濟者，卿力也。」謂官屬曰：「王霸從我勞苦，前連水變，權時以安吏士，是天瑞也。爲善不費賞，無以勸後。」即日以霸爲軍正，賜爵關內侯。
又曰：隗囂死，其將高峻擁兵據高平，帝入關，將自征之。寇恂時從。上議遣使之，帝乃謂恂曰：「卿前止吾此舉，今爲吾行也。若峻不即降，引耿等五營擊之。」恂奉璽書至高平，峻遣軍師皇甫文謁，辭禮不屈。恂怒，將誅文。諸將諫曰：「高峻精兵萬人，卒多強弩，西遮隴道，連年不下。今欲降之，反戮其使，無乃不可乎？」恂不應，遂斬之，遣其副歸告峻曰：「軍師無禮已戮之矣。欲降，急降；不欲，固守。」峻惶恐，即日開城降。諸將皆賀，因曰：「敢問戮其使而降城，何也？」恂曰：「皇甫文，峻之腹心，其所計事者也。今來不屈，無心降耳。」諸將皆曰：「非所及也。」
又曰：朱勃上書理馬援，援謀如湧泉，勢如轉圜。
謝承《後漢書》曰：靈帝時，楊璇爲零陵太守。時蒼梧、桂陽猾賊攻璇，璇力弱，吏民憂恐。璇乃特製馬車數十，以排囊盛石灰於車上，系布索於馬尾。會戰，乃令馬車居前，從風鼓灰，賊不得視，以火燒布，布燃馬驚。奔突賊陣，大破之。
