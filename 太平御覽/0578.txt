
《樂府解題》曰：《水仙操》，伯牙學琴於成連先生，三年不成，至於精神寂寞，情之專一，尚未能也。成連雲︰「吾師方子春，今在東海中，能移人情。」乃與伯牙俱往。至蓬萊山，留宿伯牙曰：「子居習之，吾將迎師。」刺船而去，旬時不返。伯牙近望無人，但聞海水洞滑崩澌之聲，山林寞，群鳥悲號，愴然而嘆曰：「先生將移我情。」乃援琴而歌，曲終，成連回，刺船，迎之而還。伯牙遂爲天下妙矣。
又曰：《雉朝飛操》者，齊宣王時處士犢沐子所作也。年七十無妻，出薪於野，見雉雌雄相隨則心悲。乃仰天嘆曰：「聖王在上，恩及草木鳥獸，而我獨不獲。」援琴而歌以自傷。
又曰：《思歸引》，衛有賢女，邵王聞其賢，請娉之。未至，王薨，太子曰：「吾聞齊桓得衛姬霸。今衛女賢者，欲留之。」大夫曰：「不可。若賢，必不我聽。聽亦不賢，不足取。」太子不聽，遂留拘深宮。思歸不得歸，援琴而歌，曲終自縊而死。
揚雄《琴清英》曰：尹吉甫子伯奇至孝，後母譖之，自投江中，衣苔帶藻。忽夢見水仙賜其美樂，惟念養親，揚聲悲歌。船人聞而學之。吉甫聞船人之聲，疑似伯奇，援琴作《子安之操》。
《琴操》曰：商陵牧子娶妻無子，父母將改娶，牧子援琴鼓之，痛恩愛乖離，故曰《別鶴操》。
揚雄《琴清英》曰：《雉朝飛操》者，衛女之作也。衛侯女嫁於齊太子，至中道，聞太子死，問傅母：「何如？」傅母曰：「且往。」當喪畢，不肯歸，終之以死焉。傅母好琴，取女自操琴，於冢上鼓之。忽三雉俱出墓中，傅母撫雌雉曰：「女果爲雉耶？」言未卒，俱飛而起，忽而不見。傅母悲痛，援琴作操，曰《雉朝飛》。
《琴操》曰：古琴曲有歌詩五曲：一曰《鹿鳴》，二曰《伐檀》，三曰《騶虞》，四曰《鵲巢》，五曰《白駒》。語襇十二操：一曰《將歸操》，孔子所作。孔子之趙，聞殺鳴犢而歸作此曲也。二曰《倚蘭操》，孔子所作，傷不逢時。三曰《龜山操》，孔子作。季桓子受齊女樂，孔子欲諫不得，退而望魯龜山，作曲喻季氏若龜之蔽魯也。四曰《越裳操》，周公所作。五曰《拘幽操》，文王作。文王拘於里，作此曲。六曰《岐山操》，周人爲太王所作。七曰《履霜操》，尹吉甫子伯奇無罪見逐，自傷，作此曲。八曰《雉朝飛操》，沐犢子所作。沐犢子七十無妻，見雉雙飛，感之作此曲也。九曰《別鶴操》，商陵牧子所作。取妻五年無子，父母欲改娶，其妻聞之，中夜悲，牧子因之作此曲。十曰《殘形操》，曾子夢見一狸，不見其足，而作曲。十一曰《水仙操》，伯牙所作。十二曰《壞陵操》，伯牙所作。語襇九引：一曰《列女引》，楚樊姬所作。二曰《伯姬引》，魯伯姬所作。三曰《貞女引》，魯漆室女所作。四曰《思歸引》，衛女所作。五曰《霹靂引》，楚商梁出遊九皋之澤，遇風雷霹靂，畏懼而歸，作此引。六曰《走馬引》，樗里牧恭所作。牧恭爲父報冤，殺人而亡藏于山林之下。有天馬引之，感作此引。七曰《箜篌引》，霍里子高所作，即《公無渡河曲》。八曰《琴引》，秦時屠門高所作。九曰《楚引》，楚龍丘子高所作。語襇河間雜歌二十一章。
《琴曆》曰：琴曲有《蔡氏五弄》、《雙鳳離鸞》、《歸風送遠》、《幽蘭曰雪》、《長清》、《短清》、《長側清調》、《瑟調》、《大游》、《小游》、《昭君》、《胡茄》、《廣陵散》、《白魚嘆》、《楚妃嘆》、《風入松》、《烏夜啼》、《楚明光》、《石上流泉》、《臨汝侯》、《子安之》、《流漸洄》、《雙燕離》、《陽春弄》、《悅弄》、《連弄》、《悅人弄》、《連珠弄》、《中揮清》、《暢志清》、《看客清》、《僻清》、《婉轉清》。
《大周正樂》曰：師襄子，夫子琴師也。方子春教成連生鼓琴，能化人情者也。成連先生，教伯牙鼓琴者也。鍾子期，善聽知音者。子期死，伯牙終身不鼓琴者也。顔淵聽夫子琴，知周衰者也。涓子操琴，心玉篇者也。禽高以琴養性，求仙於羅浮山中，鼓琴於郢中，奏《陽春白雪》者也。雍門周以琴感孟嘗君，悲者也。鄒忌與齊王言琴事，以方正定德者也。榮啓期對夫子彈琴，言三樂之事者也。禽孟臨巒戶死，而琴歌者也。應侯鼓，賈子對，以取牛婦人者也。子桑饑寒欲死，鼓琴而歌者也。師曠爲晉平公操微，感玄鶴二七下舞者也。師滑寫濮上琴聲者也。子夏除喪，曰琴樂，曰不敢不至者也。閔子騫除喪，曰彈琴不成聲者也。宓子賤治單父不下堂，彈琴而邑自理者也。踞轉鼓琴，春秋晉大夫張胳輔轢者也。衛師曹，衛獻公令師曹教公嬖妾，師曹鞭之。公怒之，鞭師曹三百者。
又曰：寇先生，宋人也。以釣魚爲業。宋景公問道，不告，殺之。後十五年，在宋城門下彈琴者也。已上自堯神人暢至始皇，九十三弄，好士二十七人，幷爲上石。
又曰：《杞梁妻》者，齊邑杞梁殖妻之所作也。莊公襲莒，殖戰而死，莊公還遇其妻於路，使使者道吊之。妻曰：「今殖有罪，君何辱命焉？若殖免於罪，賤妾有先人之�廬，妾不敢受郊吊也。」公乃吊諸室，成禮而去。妻嘆曰：「上則無父，中則無夫，下則無子。外無所依，內無所倚，將何以立？吾節豈能更二哉？死而已矣。」於是乃援琴而鼓之。
又曰：《伐檀操》者，魏國女之所作也。傷賢者隱弊，素餐在位，閔傷怨曠，失其嘉會。夫聖主之制，能治人者食於人，不能治人者食于田。今賢者隱退伐木，小人在位食祿，懸珍琦，積百穀，幷包有土，德澤不加。百姓傷痛，上之不知，王道之不施。仰天長嘆，援琴而鼓之。
又曰：《將歸操》者，孔子之所作也。趙簡子循執玉帛以聘孔子。孔子將往，未至，渡狄水，聞趙殺其賢大夫竇鳴犢，喟然而嘆曰：「夫趙之所以治者，鳴犢之力也。殺鳴犢而聘余，胡丘之往也？夫燔林而田，則麒麟不至，覆巢破卵，則鳳凰不翔，鳥獸尚惡傷類，而況君子哉？」於是援琴而鼓之。
又曰：《岐山操》者，周大臣之所作也。大王居幽，狄人攻之。仁恩惻隱，不忍流血，選練珍寶、犬馬、皮幣、束帛與之。狄侵不止，問其所欲，欲得土地。大王曰：「土地者，所以養萬民也。吾將委國而去矣。二三子亦何患無君焉？」遂杖策而出，喻乎梁而邑乎岐山。自傷劣不能化夷狄，爲其所侵，喟然嘆息，援琴而鼓之。
又曰：《三士窮操》者，其思革子之所作也。其思革子、石文子、叔愆子三人相與爲友，聞楚成王賢而好士，三子相與俱往見之。至於磝磽岩之間，卒逢飄風暴雨，相與俱伏空柳之下。衣寒乏糧，自度不得活，三人相視而嘆曰：「與其饑寒俱死也，豈若幷衣糧於一人哉？」二人俱以其思革子爲賢，推衣糧與之。革子曰：「死則共之。今二子以賢愚相辭，乃以死讓，孰賢哉？」辭而不受。二子曰：「吾自以相與，猶左右手也。左傷則右救之，右傷則左救之。子不我受，俱死無名於世，不亦痛乎？」於是思革子乃受之，二子遂凍餓而死。其思革子抱二子屍而埋之，號天哭泣，竭哀而去，往見於楚王。楚王知其賢者，於是旨酒嘉肴，設鍾鼓樂之。其思革子愴然有憂悲之意，楚王心動，怪而不悅，乃推樽罷樂，引琴而進。其思革子援琴而鼓之，作相與別散之意。王聞曰：「子琴音何苦哀也？」革子推琴離席，長跪涕流而下，對：「臣友三人石文子、叔愆子，竊慕大王高義，欲俱來謁。至於磝磽岩之間，逢飄風暴雨，食寒糧乏，度不能俱活，二子俱不以臣爲不肖，推糧與臣。二子逢凍餓死。大王雖陳酒肴設樂，誠不敢酣樂也。」楚王曰：「嗟乎，乃如是耶！」於是賜其思革子黃金百斤，命左右棺斂收二子而葬之。以其思革子爲相，故曰《三士窮》。
又曰：《鹿鳴操》者，周大臣之所作也。王道衰，君志傾，留心聲色，內顧妃後，設旨酒嘉肴，不能厚養賢者，盡禮極歡，形見於色。大臣昭然獨見，必知賢士幽隱，小人在位，周道陵遲。自以是始，故彈琴瑟以風諫，歌以感之，庶幾可復。歌：「呦呦鹿鳴，食野之蘋。我有嘉賓，鼓瑟吹笙。吹笙鼓簧，承筐是將。人之好我，示我周行。」此言禽獸得美甘之食，尚知相呼，傷時在位之人不能。乃援琴以刺之，故曰《鹿鳴》也。
又曰：《騶虞操》者，邵國女之所作也。古有聖王在上，君子在位，役不逾時，不失嘉會，內無怨女，外無曠夫。及周道衰微，禮義廢弛，強淩弱，衆暴寡，萬民騷動，百姓愁苦，男怨於外，女傷於內，內外無主。內迫情性，外迫禮義，嘆傷所說而不逢時，於是援琴而歌。
又曰：《猗蘭操》者，孔子之所作也。孔子周流天下應聘，諸侯莫能任用。自衛反魯，過隱之中見薌蘭之獨茂也，喟然而嘆曰：「夫蘭，當爲王者香。今乃獨茂與衆草爲伍，譬猶賢者不逢時，與鄙夫爲倫也。」憑車撫軾，援琴而鼓之。自傷不逢時也。
又曰：《龜山操》者，孔子之所作也。齊人饋女樂，季桓子受之，魯君閉門不聽朝。當此之時，季氏專政，上僭天子，下畔大夫，賢聖斥逐，讒邪滿朝。孔子欲諫而不聽，復退而望魯。魯有龜山蔽之，譬季子於龜山，托勢位於斧柯，季氏專政道，猶龜山之蔽魯也。傷政道之不用，閔百姓不得其所，欲誅季氏而力不能，於是援琴而歌。
又曰：《白駒操》者，失朋友之所作也。其友賢，俱仕乎衰亂之世。君無道，不可匡輔，依違微風，諒不見受，國士詠而思之，援琴而長歌。
又曰：《越嘗操》者，周公之所作也。周公輔相成王，成就文王之道。天下太平，萬國和會，江黃納貢，越嘗重九譯而來獻白雉，執贄曰：「吾君在外國也。頃無迅風暴雨，意者，中國有聖人乎？故遣臣來。」周公於是仰天而嘆之，援琴而歌。
又曰：《拘幽操》者，文王之所作也。紂爲無道，上逆天文，下變地理，刑無罪，殺不辜，朝涉，刳孕婦。百姓怨悲，海內同心苦之。文王爲西伯，種德修仁，布其恩惠，天下三鳳襇其二。紂大怒其有仁心也，召而朝之，拘於里。文王憂愁，援琴而鼓之，故曰《拘幽操》也。
又曰：《聶政刺韓王》者，聶政之所作也。聶政父爲韓王治劍，過時不成，韓王殺之，時政未生。及壯，問其母曰：「父何在？」母告之。政欲殺韓王，乃學塗入王宮，拔劍刺韓王，不得，走。政逾城而出，去，入太山，遇仙人學鼓琴，漆身爲厲，吞炭變其音。七年而琴成，欲入韓國，道逢其妻，妻對之泣下，對曰：「夫人何故泣？」妻曰：「聶出遊七年不歸，吾常夢相思。見君對妾笑，齒似政齒，故我心悲而泣也。」政曰：「天下人齒盡相似耳，胡爲泣乎？」即別去，復入山中，仰天而嘆曰：「嗟乎，變容易身，欲爲父報仇而爲妻所識，父仇當何時復報？」援石擊落其齒，留山中三年，習琴持入韓國，人莫知政。政鼓琴闕下，觀者成行，馬牛止聽，以聞韓王。王召政而見之，使之彈琴。政即援琴而鼓之，內刀在琴中，政於是左手持衣，右手出刀，以刺韓王，殺之，曰：「烏有使生者不見其父，可得死乎？」政殺國君，罪當及母，即自犁剝麵皮，斷其形體，人莫能識知。乃梟磔政形體市，懸金其側，有知此人者賜金千斤。遂有一婦人往而哭之，曰：「嗟乎，爲父報仇耶！」顧謂市人曰：「此所謂聶政也。爲父報仇，知當及母，乃自屠剝面。何愛一女之身而不揚吾子之名哉？」乃抱政屍而哭，冤結陷塞，遂絕行脈而死。故曰《聶政刺韓王》也。
又曰：《曾子歸耕》者，曾子之所作也。曾子事孔子十有餘年，眷然念二親年衰，養之不備，欲歸而重嘆之，於是援琴而鼓之。
又曰：《崔子渡河》者，閔子騫之所作也。崔子早無母，其後母常以其死母名呼之，不應者，後母輒笞之。崔子惡與其母同名，欲自殺，恐揚父惡，又死母名應則逆，非義也。則以能游渡河爲辭，系石於腹，入水自沉而死。衆人但以爲不能游耳，莫知其故自沉。是以父過不揚，閔子騫大其能爲父隱，傷痛之，故援琴而鼓之，以美其意，故曰《崔子渡河》。
又曰：《屈原自沉》者，屈原之所作也。屈原，楚同姓也。爲懷王佐，博聞強識，疏通政事。入則與王議國計策，以施號令；出則接遇賓客，應對諸侯。上官大夫與之爭寵，害其器能，譖之於王，曰：「使屈原每一出，矜伐功，以其非己莫能爲。」懷王怒而斥之。屈原自傷懷忠而見疑，憂愁，面目黎黑，臨河而哀思，著《離騷》、《九歌》、《九嘆》、《七諫》之辭，仰天而嘆，援琴而鼓之。
又曰：《孔子厄》者，孔子之所作也。孔子應聘於楚，待禮於陳。在陳絕糧，從者病，莫能興，喟然而嘆曰：「歸邪，吾黨之小子狂簡，斐然成章，不知所以裁之。」於是援琴而鼓之，以自敘其志，故曰《孔子厄》。
又曰：《霍將軍歌》者，霍去病之所作也。去病爲討寇校尉，爲人少言，勇而有氣，使擊匈奴，斬首二千。後六出，斬首十餘萬級，益封萬五千戶，𧙍祿與大將軍等。於是志得意歡，乃援琴而鼓之。
又曰：《鳳凰來儀》者，周成王之所作也。成王即位，用周召、畢、榮之屬，天下大治，殊方絕域，莫不蒙化。是以越常獻雉，重譯來貢，太平之瑞，同時而應，麒麟遊苑圃，鳳凰翔舞於庭，頌聲幷作，僉然大同。於是成王乃援琴而鼓之。
又曰：《子安》者，其門離須之作也。其門離須兄弟三人，長兄從軍，二年不歸。離須坐事被刑，天下昏亂，兵革騷動，宗族離散。離須當遠往輸，持其小弟往寄所知，分別相去，垂涕而決。其弟覷欷謂離須曰：「吾生不睹母，長不識父。遭顛沛擾攘之世，兄從軍不歸，子復遠輸，未知反期，一旦是非，使吾無所依。吾聞兄在林梨，欲往從之。」離須止之曰：「兵革交錯，道路不通，子爲我無往，往必不還。令吾兄弟分別死別，不亦痛乎？」喟然不應，啼泣而別。離須屬其主人曰：「子欲往，慎爲我勿遣也。」去數日，卒夜亡，不知其處。離須來還，分佈求之，卒不得。憂思不樂，仰天而嘆，於是援琴而鼓之。
又曰：《力拔山》者，項羽之所作也。項王爲漢所圍於垓下，諸侯兵悉到，圍數重。項王夜覺，聞漢軍四面楚歌，驚起，坐，仰天而嘆曰：「漢得吾衆，是何楚歌之多？」於是心悲，援琴而鼓之。
又曰：《禹上會稽》者，禹之所作也。堯時洪水滔天，百姓巢居不安，堯乃征禹而使治之。乃決江河，上會稽山，顧曰：「嗚乎！洪水滔天，下人愁悲，上帝俞諮。三過吾門不入，父子道衰。非欲伐功也，傷君莫知，不欲煩下民。嗟呼！天非欲數煩下，嗟嗟不欲煩下民。」自是之後，百姓降丘，黎庶�安，彈琴以自嘆，故曰《禹上會稽》。
又曰：《箕子吟》者，箕子之所作也。箕子，紂之諸父也。紂爲無道，殺比干，醢梅伯，朝涉，刳孕婦，奢淫驕恣，不修道德。箕子不可諫，乃被髮佯狂，痛宗廟之丘墟，喟然援琴而鼓之。
又曰：《文王思士》者，文王之所作也。文王思得賢士與爲治，出田乃援蓍而卜之，卦得，所獲非龍、非麟、非虎、非熊，乃帝王之師也。至渭之陽，果遇呂尚。與語，大悅之，曰：「吾先人太公有言，當有聖人適周，子其是耶？」遂載與之俱歸，立以爲師，號曰太公望。文王悅喜，乃援琴而鼓之，自敘思士之意，故曰《文王思士》。
又曰：《武王伐紂》者，武王之所作也。武王興師伐紂，伯夷、叔齊拔劍扣馬，曰：「父死不葬而爭天下，非孝也。執贄而事之，舉兵而伐之，非義也。」武王以告太公望，太公曰：「循大行者不顧細禮，立大功者不恤後愆。」遂克殷，誅紂於牧野。於是天下晏然，萬民歡忻，武王援琴而鼓之。
