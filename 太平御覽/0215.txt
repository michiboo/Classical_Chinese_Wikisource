
《隋書》曰︰陸彥師爲吏部侍郎。隋承周制，官無清濁。彥師在職，凡所任人，頗甄別於士庶。論者美之。
又曰︰高孝基爲吏部侍郎，房玄齡、杜如晦與選，孝基特加賞異。後以爲知人。
又曰︰煬帝以尚書六曹︰吏部、禮部、兵部、刑部、民部、工部各置侍郎一人，以貳尚書之職。
《唐書》曰︰高季輔爲吏部侍郎，凡所銓敘，時稱允當。從幸翠微宮，太宗賜金背鏡一面，以表其清鑒焉。
又曰︰天后以許子孺爲天官侍郎，孺不以藻飾爲意。其補官悉委令史勾直，時謂勾直曰平配。後崔玄珪爲之，介然自守，絕於請謁。爲職政者所忌，轉文昌左丞，選司令史乃設齋自慶。武太后聞之，復拜爲天官侍郎。
又曰︰席豫爲吏部侍郎，玄宗謂之曰︰「以卿前爲考功，職事平允，故有此授。」豫典選六年，復有令譽。
又曰︰房穎叔拜天官侍郎，自其高祖景伯至穎叔，四代咸居選部，時論榮之。
又曰︰韋陟爲吏部侍郎，常病選人冒名，接腳竊授。缺員既少，取士良難。正調者被擠，僞集者冒進。陟剛腸嫉惡，風彩嚴正，見選人疑其有瑕，按聲盤詰，無不首伏。每歲皆贖得數百員闕，以待淹滯。常謂所親曰︰「使陟知銓衡一二年，則無人可選矣。」
又曰︰崔群征拜吏部侍郎，穆宗召見別殿，謂群曰︰「我升儲位，知卿爲羽翼。」群曰︰「先帝意元在陛下，頃者授陛下淮西節度使，臣奉命草制，且曰︰『能辨南陽之牘，允符東海之賢。』若不知先帝深旨，臣豈敢輕言。
又曰︰崔鄲爲兵部侍郎，本管判吏部東銓事。文宗勤於政道，每苦選曹訛弊延英，謂宰臣曰︰「吏部殊不選才，安得摭實無濫，可釐革否？」李石對曰︰「令錄可以商量，他官且宜循舊。」上曰︰「循舊如配官耳，賢不肖安能甄別？」乃召三銓，謂之曰︰「卿等比選令錄，如何注擬？」鄲對曰︰「資敘相當，問其爲治之術，視可否而擬之。」帝曰︰「依資合得而才劣者何授？」對曰︰「與邊遠漫官。」帝曰︰「如以不肖之才治邊，民則疾苦可知也。凡朝廷求理，遠近皆須得人；苟非其才，人受其弊矣。」
又曰︰楊纂除吏部侍郎，前後典選十餘載，銓敘人倫，稱爲允當。然而抑文雅，進黠吏，觀時任數，頗爲時論所譏。
又曰︰鄧玄挺爲吏部侍郎，既不稱職，甚爲時談所鄙。又時患消渴病，選人因目爲「鄧渴」，榜於衢路。自有唐已來，掌選之失，未有如玄挺者。坐此左遷澧州刺史。
《唐新語》曰︰裴行儉爲吏部侍郎，賞拔蘇味道、王勵，曰︰「二公後當相次掌鈞衡之任。」卒如其言。
又曰︰韋陟嘗任吏部侍郎，有一致仕官，敘五品，陟判之曰︰「青壇展慶，曾不立班；朱紱承榮，無宜臥拜。」時人推其強直。
又曰︰姜晦爲吏部侍郎，性聰悟，識理體。舊制︰史曹舍宇悉布棘，以防令史與選人交通。及晦領選事，盡除之，大開銓門，示無所禁。私引致者，晦輒知之。召問，莫不首伏。初，朝廷以晦改革前規，咸以爲不可。竟銓綜得所，賄賂不行，舉朝嘆伏。
又曰︰馬載爲吏部侍郎。時考功員外劉思立子憲爲河內尉，思立今日亡，明日選人有索憲缺者，載深諮嗟，以爲名教所不容，乃書其無行注於集。朝廷咸曰︰「真銓綜流品之司，可謂振理風俗也。」其人比出選門，爲衆目所視，衆口所訐，趑趄失步。
《漢書》曰︰南宮二十五星，應台郎位，故明帝雲︰「郎官上應列宿。」即此也。
又曰︰主父偃詣闕上書，朝奏暮召。入見所言九事，其八事爲律令，其一事諫匈奴，上謂曰︰「公等安在，何相見之晚？」乃拜偃爲郎中。
又曰︰韓信爲項羽郎中，數幹以策而弗用。
《東觀漢記》曰︰樊梵字文高，爲郎。每嘗直事，駐車待漏；雖在閑署，冠劍不解於身。每齋祠，恐失時，張燈俯伏。爲郎二十三歲，未嘗被奏，三署服其慎重。
又曰︰黃香爲尚書郎，嘗獨止宿臺上，晝夜不離省闥。上聞，善之。
又曰︰陽嘉二年，汝南童子謝廉、河南趙建，年十二，各通一經，以太學初繕，應化而至，皆除郎中。
又曰︰黃香知古今記，群書無不涉獵，兼好圖讖、天官、星氣、鍾律、曆算，窮極道術。京師號曰︰「天下無雙，江夏黃童。」京師貴戚慕其聲名，更饋衣物，拜尚書郎。
《後漢書》曰︰馮豹拜尚書郎，忠勤不懈，每事未報，常俯伏省閣，或從昏至明。肅宗聞而嘉之，使黃門持被覆豹，敕令勿驚，由是數加賞賜。
又曰︰馮勤除爲郎中、給事尚書，以圖議軍糧，在事精勤，遂見親識。每引進，帝輒顧謂左右曰︰「佳乎吏也！」由是使典諸侯封事。勤差量功次輕重，國土遠近，地勢豐薄，不相逾越，莫不厭服焉。自是封爵之制，非勤不定。帝益以爲能。
又曰︰藥菘天性樸忠，家貧。爲郎，常獨直臺上，無被枕�止，〈�止，思漬反。謂俎幾也。《方言》雲︰蜀漢之郊曰�止。〉食糟糠。帝每夜入台，輒見菘，問其故，甚嘉之。自此詔太官賜尚書以下，朝夕餐給，帷被皂袍。
又曰︰桓彬拜尚書郎，時中常侍曹節女婿馮方亦爲郎，彬厲志操，與左丞劉歆、右丞杜希同好交善，未嘗與方共酒食之會。方深怨之，遂彰言彬等爲酒黨。事下尚書令劉猛，猛雅善彬等，不舉正其事；節大怒，劾奏猛，以爲阿黨，請收下詔獄，在朝者爲之寒心。猛意氣自若，旬日得出，免官禁錮。彬遂見廢。
又曰︰王譯爲尚書侍郎，台閣議奏常依義據法，爲三台之表。
又曰︰陳忠疏曰︰「尚書爲王喉舌，而諸郎多文俗，鮮有雅才，每爲詔文宣示內外，轉相求請也。」
《續漢書》曰︰胡廣字伯始，舉孝廉試爲天下第一，旬日拜尚書郎。
又曰︰徐防爲尚書郎，性周密畏慎，在台閣典職十年，奏事三世，未嘗有過。
謝承《後漢書》曰︰尚書郎，舊典秩滿遷令長。鄭弘爲僕射，奏以台職任尊而賞薄，人無樂者，請使郎補二千石，自此始也。
又曰︰方儲爲郎中，章帝使文郎居左，武郎居右，儲正位中，曰︰「臣文武兼備，在所施用。」上嘉其才，以繁亂絲付儲使理，儲拔佩刀而斷之曰︰「反經任勢，臨事宜然。」
又曰︰何湯拜郎中，守關陽門。候上微行夜還，湯閉門不納，更從中東門入。明旦召詣太官賜食，諸門候皆奪俸。
華嶠《後漢書》曰︰館陶公主爲子求郎，不許，賜錢千萬。明帝謂群臣曰︰「郎官上應列宿，非其人則民受其殃。」
又曰︰竇攸篤學，退居，舉孝廉爲郎。世祖會百僚於靈台，得鼠如豹文，問群臣，攸曰︰「鼮鼠。」詔曰︰「何以知？」曰︰「見《爾雅》。」詔︰書如攸言，賜帛三百，更敕諸王子從攸受《爾雅》。
又曰︰明帝性褊察，嘗以事怒郎樂菘，菘徑入床下。上怒甚，疾呼曰︰「郎出！郎出！」菘曰︰「天子穆穆，諸侯皇皇，未聞人君自起撞郎。」上乃舍之。
《漢官儀》曰︰尚書郎四人︰一主匈奴單于營部，一主羌夷吏民，一主天下戶口、土田墾作，一主錢帛、貢獻、委輸。
又曰︰尚書郎主作文書起草，夜更直五日於建禮門內。
又曰︰尚書郎給青縑白綾被，以錦被，帷帳，氈褥，通中枕。太官供食，湯官供餅餌、五熟果實，下天子一等級。尚書史二人、女侍史二人，皆選端正從直。女侍執香爐，燒熏，從入台，護衣。奏事明光殿。省中皆胡粉塗畫古賢人、烈女。郎握蘭含香，趣走丹墀奏事，黃門郎與對揖，天子五時賜服。若郎處曹二年，賜遷二千石剌史。
又曰︰尚書郎，初上詣台稱守，滿歲稱尚書郎中，三年稱侍郎。
《續漢書·百官志》曰︰尚書郎三十六人，四百石。
《魏志》曰︰明帝太和四年詔曰︰「世之質文，隨教而變。兵亂以來，經學廢絕，後生進趣，不由模典，豈朕訓導未洽，將進用者不以德顯乎？其郎吏學通一經，才任牧民，博士課試，擢其高第者亟用；其浮華不務道本者，皆罷退之。
又曰︰賈詡字文和，武威姑臧人也。少時人莫知，惟漢陽閻忠異之，謂有良、平之計。察孝廉爲郎。
《魏略》曰︰韓宣字景然。爲尚書郎，嘗以職事當受罰，已縛束竟杖未行。文帝輦過，問︰「是誰？」左右以實對。帝曰︰「是子建所道韓宣耶！」特原之。
又曰︰姜維字伯約，郡欲表維以爲將。維家本衣冠，不願爲將，郡因表拜郎中。
《吳志》曰︰張純字元基，少厲操行，學博才秀，而切問捷對，容止可觀，擢拜郎中。
又曰︰士燮字威彥，蒼梧廣信人。少游學京師，事潁川劉子奇治《左氏春秋》，察孝廉補尚書郎。
又曰︰孫皓降晉，賜號歸命侯，諸子爲王者皆拜郎中。
《晉書》曰︰魏舒字陽元，爲尚書郎，時選郎或有非其人，論者欲有沙汰之言。舒曰︰「吾即其人也。」乃襆被遙出，同僚素無清議者，咸有自愧之色，談者莫不詠其高。
又曰︰索靖，同郡張勃特表靖以才藝絕人，宜在台閣，不宜遠出邊塞。武帝納之，擢爲尚書郎。
又曰︰樂廣爲尚書郎，與何晏、鄧顒等談講，衛瓘見而奇之曰︰「常恐微言將絕，今復聞之。」命諸子造焉。謂曰；「此人之水鏡也。每見此人，瑩然猶披雲霧而睹青天也。」
又曰︰索靖子，字巨秀，少有逸群之量。靖每曰︰「，廊廟之材，非簡札之用，州、郡吏不足污吾兒也。」舉秀才，除郎中，嘗報兄仇，手殺三十七人，時人壯之。
又曰︰吳隱之兄坦之，爲袁真功曹。真敗，將及禍，隱之詣桓溫乞代兄命，溫矜而釋之，遂爲溫所知賞，拜奉朝請尚書郎中。
又曰︰嵇含言於長沙王�曰︰「昔魏武每有軍事，增置掾屬。尚書令陳矯以有軍事，亦奏增郎。況今郎官中騎三曹晝出督戰，夜還理事，一人兩役，內外廢乏。含謂之各有主師，委之大將，不宜復令台僚雜與其門。」�從之，乃增郎及令史也。
又曰︰賈充改爲律令，以裴楷爲定科郎。
《晉中興書》曰︰王彪之字叔虎，從伯遵謂曰︰「選官欲以汝達，可作諸王佐郎。」彪曰︰「位之多少既不足計，自當任之於時，至於超遷，是所不願。」遂爲郎。
又曰︰王坦之字文度，選曹將擬爲尚書郎。坦之聞曰︰「自過江，尚書郎正用第二人，何得以此見擬！」其子國寶好傾側，婦父謝安惡之，除尚書郎。國寶以爲中興膏腴之族，惟作吏部，不作餘曹郎，怨之，辭不拜。
《晉太康起居注》曰︰故司空王基夙爲先帝授任，基子沖尚書郎中雖在清途，猶未免楚撻。其以沖爲治書侍御史。
《齊書》曰︰陸惠曉除尚書殿中郎，鄰族來相賀，惠曉舉酒曰︰「陸惠曉年逾三十，婦父領選始作尚書郎，卿輩乃復以爲慶耶？」
《梁書》︰天監元年詔曰︰「自禮闈陵替，曆茲永久。郎署備員，無取職事，糠秕文案，貴尚虛閑。空有趨墀之名，了無握蘭之實。曹郎可依昔奏事。」自是始奏事。
又曰︰王筠除尚書殿中郎。王氏過江以來未有居郎署者，或勸不就，筠曰︰「陸平原東南之秀，王文度獨步江東，吾得比蹤昔人，何所多恨。」乃忻然就職。
又曰︰劉洽爲尚書殿中郎，洽兄弟群從遞居此職，時人榮之。
又曰︰殿中郎缺，武帝曰︰「此曹舊用文學，且居雁行之首，宜詳擇其人。」以張緬爲之。
《後魏書》曰︰高允爲郎，二十七年不徙官。時百官無祿，允恆使諸子樵採自給。初，尚書竇瑾坐事誅，瑾子遵亡在山澤，遵母焦沒入縣官，後焦以老得免。瑾之親故莫有恤者。允湣焦年老，保護在家，積六年，遵始蒙赦。其篤行如此。
《三國典略》曰︰齊主命百司各列勤惰，尚書郎皇甫亮三日不上，齊主親詰其故。亮對曰︰「一二日雨，日病酒。」齊主以其言實，遂優容之，令杖脛三十。
《唐書》曰︰韋虛舟家有禮則，父子兄弟更踐郎省，時稱郎官家。
又曰︰趙曄字�卿，鄧州穰人。早擅高名，在宦途五十年，累經貶謫，蹇躓備至，入仕三十年方沾省官。身在郎署，子嘗徒步，官既散曹，俸祿單寡，衣食不充，以至亡歿。服名撿者爲之嘆息。
《三輔決錄》曰︰田鳳字季宗，爲尚書郎，容儀端正。入奏事，靈帝目送之，因題柱曰︰「堂堂乎張，京兆田郎！
又曰︰陳重與其友雷義俱拜尚書郎，義以左黜。重見義去官，亦以病免。
《汝南先賢傳》曰︰陳蕃上書雲︰昔明帝時，公主爲子求郎，不許，賜錢千萬。左右問之，帝曰︰「郎，天官也，以當敘德，何可妄與人耶！」今陛下以郎比一把菜，臣以爲反側也。
又曰︰屈霸字子卿，拜尚書郎。當五侯之時，貴戚傾天下，在朝者莫不瞋睫承風，子卿終不屈撓。
《王處沖別傳》曰︰處沖爲尚書郎，外望簡縱若有遺漏，然事要機輒執其中，中外之間亡所辨明。台閣益歸重之。
《通典》曰︰故事，叔父兄弟不許同省爲郎官，格令不載，亦無正敕。貞觀二年十一月，韋叔謹除刑部員外；三年四月，韋季武除主爵郎中；其年七月，韋叔諧除庫部郎中。太宗謂曰︰「知卿兄弟近在尚書省，故授卿此官，欲成一家之美，無辭稍屈階資也。」其後同省者甚多。近日非特恩除拜，即須相迴避。
《抱朴子》曰︰漢末有禰衡者，年二十三。孔文舉齒過知命，身居九列，才學冠群，名位殊絕，始友衡於布衣，又薦之於朝，以爲宜使起家作台郎。
《世語》曰︰青龍中石苞鬻鐵於長安，得見司馬宣王，知焉，擢爲郎。
又曰︰曹爽解印綬，將出，主簿楊綜止之。爽不從，有司奏綜導爽反，宣王曰「各爲其主也」。宥之爲郎。
桓譚《新論》曰︰餘年十七爲奉車郎中，衛殿中小苑西門。
《魏武集·選舉令》曰︰國家舊法選尚書郎，取年未五十者，使文筆真草，有才能謹慎，典曹治事，起草立義，又以草呈示令、僕，訖乃付令史書之耳。書訖，共省讀內之。事本來台郎統之，令史不行知也。書之不好，令史坐之；至於謬誤，讀省者之責。若郎不能爲文書，當禦令史，是爲牽牛不可以服箱，而當取辯於繭角也。
《魏名臣奏·駙馬都尉甄毅奏》曰︰漢時公卿皆奏事選尚書郎，試，然後得爲之。其在職，自賫所發書，詣天子前發省便處當，事輕重口自決定。或天子難問，據案處正，乃見郎之割斷材伎。魏則不然。今尚書郎皆天下之選，材伎鋒出，亦欲騁其能於萬乘之前，宜如故事，令郎口自奏事，自處當。
《山濤啓事》曰︰雍州久無郎，前尚書傅祗坐事免官，在職日淺，其州人才無先之者，不審可復用否？
又曰︰皇太子東宮，多用雜材爲官屬，宜令純取清德。太子舍人夏侯孝若，有盛文德而不長理民，有益台閣，在東宮已久。殿中郎缺，宜得才學，不審孝若可遷此否？
陸機《謝吳王表》曰︰殿中以臣爲郎中，命轉中兵郎，復以頗涉文學，見轉爲殿中郎。
