
項峻《始學篇》曰：天地立，有天皇十二頭，號曰天靈，治萬八千歲，以木德王。
《洞冥記》曰：天皇十二頭，一姓，十二人也。
徐整《三五曆記》曰：溟涬始芽，濛鴻滋萌，歲起攝提，元氣肇啓，有神靈人十，二頭號曰天皇。
《洞紀》曰：古人質以頭爲數，猶今數鳥獸以頭計也。若雲十頭鹿，非十頭也。
《春秋緯》曰：天皇，地皇，人皇，兄弟九人，分爲九州，長天下也。
《河圖括地象》曰：天皇九翼，題名旋復。
《帝系譜》曰：天地初起，即生天皇，治萬八千歲，以木德王。
《遁甲開山圖》曰：天皇被跡在柱州崑崙山下。〈榮氏注曰：天皇兄弟十二人，身貌相類，不可分別，治在柱州，崑崙也。〉
項峻《始學篇》曰：地皇十二頭，治萬八千歲。
《洞紀》曰：地皇十二頭。
《帝系譜》曰：地皇治一萬八千歲，以火德王。
《二五曆紀》曰：有神聖人十二頭，號地皇。
《遁甲開山圖》曰：地皇興於熊耳、龍門山。〈榮氏注曰：地皇兄弟十人，面貌皆如女子，貌皆相類，蛇身獸足，生於龍門山中。〉
《春秋命曆序》曰：人皇氏九頭，駕六羽，乘雲車，出穀口，分九州。〈宋均注曰：九頭，兄弟九人。〉
項峻《始學篇》曰：人皇九頭，兄弟各三分，人各百歲。依山川土地之勢財度，爲九州，各居其一，乃因是而區別。
《遁甲開山圖》曰：人皇起於刑馬。〈榮氏注曰：人皇兄弟九人，生於刑馬山，身有九也。〉
《三五曆紀》曰：有神聖人九頭，號人皇。〈馬摠云：一百六十五代，合四萬五千六百年。〉天皇、地皇、人皇爲太古。
《禮》曰：昔先王未有宮室，冬則居營窟，夏則居橧巢。〈鄭玄注曰：冬則居土，暑則聚薪居其上也。〉
項峻《始學篇》曰：上古皆穴處，有聖人教之巢居，號大巢氏。今南方人巢居，北方人穴處，古之遺俗也。〈皇甫謐以爲有巢在女媧之後。〉
《韓子》曰：上古之世，人民少而禽獸多，人不勝禽獸蛇虺。有聖人作，構木爲巢，以避群害，而人悅之，使王天下，號之曰：「有巢氏」。
《遁甲開山圖》曰：石樓山在琅琊，昔有巢氏治此山南。〈王天下百有餘代，未詳年代也。〉
《易通卦驗》曰：燧皇始出，握機矩表計冥圖，其刻曰：「蒼渠通靈。」〈鄭玄注曰：矩，法也。燧皇也，謂燧人，在伏犧前，作其圖謂之計冥，時無書，刻石而謂之耳，刻曰蒼精渠之人能通神靈之意也。〉
《尚書大傳》曰：燧人爲燧皇，燧人以火紀。火，陽也。陽尊，故托燧皇於天。
《禮含文嘉》曰：燧人始鑽木取火，炮生爲熟，令人無腹疾，有異於禽獸，遂天之意，故謂燧人。
《古史考》曰：古之初，人吮露精，食草木實，穴居野處。山居則食鳥獸，衣其羽皮，飲血茹毛；近水則食魚鱉、螺蛤。未有火化腥臊，多害腸胃。於是有聖人以火德王，造作鑽燧出火，教人熟食，鑄金作刃，民人大悅，號曰燧人。
《禮》曰：昔者先王未有火化，〈食腥也。〉食草木之實，鳥獸之肉，飲其血，茹其毛。〈此上古之時也。〉後聖人有作，〈作，起。〉然後修火之利，範金〈鑄作器用。〉合土，〈瓦瓴瓮及大㼶。〉以炮以燔，以烹以炙，以爲醴酪。
王子年《拾遺錄》曰：遂明國，有大樹，名遂，屈盤萬頃。後世有聖人游日月之外，至於其國，息此樹下，有鳥啄樹，粲然火出，聖人感焉，因用小枝鑽火，號燧人氏。
《皇王世紀》曰：太昊帝庖犧氏，風姓也，蛇身人首，有聖德，都陳。作瑟三十六弦。燧人氏沒，庖犧氏代之，繼天而生，首德於木，爲百王先。帝出于震，未有所因，故位在東方，主春。象日之明，是稱太昊。制嫁娶之禮，取犧牲以充庖廚，故號曰庖犧皇。後世音謬，故或謂之，「宓犧」。〈一解云：宓古伏字。後誤以宓爲密，故號曰密犧。〉一號雄皇氏，在位一百一十年。
《易下·繫辭》曰：古者庖犧氏之王天下，仰則觀象於天，俯則觀法於地，中觀鳥獸之丈，與天地之宜。近取諸身，遠取諸物，於是始作八卦，以通神明之德，以類萬物之情，結繩而爲網罟，以畋以漁，蓋取諸《離》。
《河圖》曰：伏犧禪於伯牛，鑽木作火。
《易坤靈圖》曰：宓犧時，立元部，民易理。
《易通卦驗》曰：宓犧方牙蒼精作《易》，無書以畫事。〈鄭玄曰：宓犧時質樸，作易以爲政令而不書，但以畫其事之形象而已。〉
《詩含神霧》曰：大跡出雷澤，華胥履之，生庖犧。〈宋均注曰：雷澤地名。華胥伏母。〉
《禮含文嘉》曰：伏者，別也。犧者，獻也，法也。伏犧德洽上下，天應之以鳥獸文章，地應之以龜書。伏犧乃則象作《易》卦。
《左傳》曰：郯子曰：「太皞氏以龍紀，故爲龍師，而龍名。」〈杜預注曰：太皞伏犧氏，風始祖也。有龍瑞，故以龍令官。〉
《春秋內事》曰：伏犧氏以木德王天下。天下之人未有室宅，未有水火之和，於是乃仰觀天文，俯察地理，始畫八卦，定天地之位，分陰陽之數，推列三光，建分八節，以文應氣，凡二十四氣，消息禍福，以制吉凶。
又曰：天地開闢，五緯各在其方，至伏犧乃合，故以爲元。
《孝經援神契》曰：伏犧氏，曰角、衡、連珠。〈宋均曰：伏羲木精人也。日角者，骨表，取象日所出房所立有星，衡中有骨表而連珠象玉衡有星也。〉
又曰：《鈎命訣》曰：「華胥履跡，恠生皇犧。」〈跡，靈威仰之跡也。履跡而生，以爲奇怪也。〉
《遁甲開山圖》曰：仇夷山西絕孤立，太昊之治，伏犧生處。
《帝系譜》曰：伏犧，人頭蛇身，以十月四日人定時生。
崔寔《政論》曰：太昊之世，設九庖之官。
魏陳思王曹植《庖犧贊》曰：木德風姓，八卦創焉。龍瑞名官，法地象天。庖犧廚祭祀，罟網魚畋。瑟以象時，神德通玄。
《帝王世紀》曰：女媧氏，亦風姓也。承庖犧制度，亦蛇身人首，一號女希，是爲女皇。未有諸侯，有共工氏，任智刑以強，伯而不王，以水承木，非行次，故《易》不載。
《歸藏》曰：昔女媧筮，張雲幕，枚占之曰：「吉。昭昭九州，日月代極；平均土地，和合四國。」
《山海經》曰：女媧之腸化爲神，處粟廣之野。〈郭璞注曰：女媧，古神女而帝者，人面蛇身，一日中七十變，其腸化爲此神。粟廣，野名也。〉
《禮》曰：女媧之笙簧。〈女媧，三皇承伏犧者。笙簧，笙中之簧也。《世本》曰：女媧作笙簧也。〉
《淮南子》曰：往古之時，四極廢，九州裂，天不兼覆，地不周載，火濫焱而不滅，水浩洋而不息，猛獸食精民，〈高誘注曰：精，善也。〉鷙鳥攫老弱。於是女媧煉五色石以補蒼天，〈女媧陰氏，佐伏犧治者也。〉斷鰲足以立四極，〈黑龍水精也。故力牧太山稽殺之以止雨也。極猶幹也。冀州，九州中，謂合四海之內。〉積蘆灰以止淫水，〈蘆，葦也。葦生於水，故積聚其灰以止其淫水，平地出水爲淫水。〉民生背方州，抱周天，〈方州，地也。〉和春、陽夏、殺秋、約冬，枕方寢繩。〈方，矩四寸也。寢繩，直身而臥也。〉
《風俗通》曰：俗說天地開闢，未有人民，女媧摶黃土作人，劇務，力不暇供，乃引繩於縆泥中於舉以爲人。故富貴者黃土人也，貧賤凡庸者縆人也。
《遁甲開山圖》曰：女媧氏沒，大庭氏王，有天下，五鳳異色。次有柏皇氏，中央氏，栗陸氏，驪連氏，赫胥氏，尊盧氏，祝融氏，混沌氏，昊英氏，有巢氏，葛天氏，陰康氏，朱襄氏，無懷氏，凡十五代皆襲庖犧之號。自無懷氏已上，經史不載，莫知都之所在。〈共工氏水德，君木火之間，霸而不王。女媧是三皇之，稱三皇者多有不同，以太昊炎帝爲二皇，其一或稱女媧，或稱祝融，或稱共工，未知孰是，自女媧至無懷十五代合一萬七千七百八十七歲。〉
魏陳王曹植《女媧贊》曰：古之國君，製造笙簧。禮物未就，軒轅纂成。或雲二君，人首蛇形。神化七十，何德之靈。
《帝王世紀》曰：神農氏，薑姓也。母曰任姒，有喬氏之女，名女登，爲少典妃。游於華陽，有神龍首感女登於常，生炎帝，人身牛首，長於姜水，有聖德。以火承木，位在南方，主夏，故謂之炎帝，都於陳，作五弦之琴。凡八世，帝承、帝臨、帝明、帝直、帝來、帝哀、帝揄岡。又曰本起烈山，或時稱之，一號魁隗氏，是爲農皇，或曰帝炎。時諸侯夙沙氏叛不用命，炎帝退而修德，夙沙之民自攻其君而歸炎帝，營都於魯。重八卦之數，究八八之體爲六十四卦，在位百二十年而崩，葬長沙。
《易下·系》曰：神農氏作，斫木爲耜，揉木爲耒。耒耜之利以教天下，蓋取諸益。
《禮含文嘉》曰：神者，信也。農者，濃也。始作耒耜，教民耕，其德濃厚若神，故爲神農也。
《古史考》曰：炎帝有火應，故置官司皆以火爲名。
《傳》曰：郯子曰：「炎帝以火紀，故爲火師，而火名。〈杜預注曰：神農，姜姓之祖也。有火瑞，以火紀事名官也。〉
《春秋命曆序》曰：有神人名石耳，蒼色大眉，戴玉理，〈日月清明有次序，故神應和氣以生也。玉理猶玉英玉勝也。〉駕六龍，出地輔，號皇。神農始立地形，甄度四海，東西九十萬里，南北八十一萬里。〈所爲如此，其教如神，農殖樹木，使民粒食，故天下號曰皇神農也。甄紀地形遠近，山川林澤所至。〉
《孝經鈎命訣》曰：任巳感龍，生帝魁。〈任巳，帝魁之母也。魁，神農名，巳，或作姒。〉
《典略》曰：武王伐紂，封神農之後於譙。
《文子》曰：赤帝爲火災，故黃帝禽之。
《越絕書》曰：神農不貪天下，而天下共富之；不以其智自貴於人，天下共尊之。
《莊子》曰：妸荷甘與神農同學於老龍吉，神農隱幾，闔戶晝瞑。妸荷甘日中奓戶而入，曰：「老龍死矣！」神農隱幾擁杖而起，嚗然放杖而笑，曰：「天知予僻陋慢誕，故棄予也而死已。」〈悟死不足驚，故還，放杖而笑。〉
《尸子》曰：神農氏夫負妻戴以治天下。堯曰：「朕之比神農，猶旦之與昏也。」
又曰：神農氏七十世有天下，豈每世賢哉？牧民易也。
《淮南子》曰：古者民茹草飲水，采樹木之實，食蠃蚌之肉，時多疹病毒傷之害。於是神農乃始教民播種五穀，相土地之宜，燥濕肥磽高下，嘗百草之滋味、泉水之甘苦，令民知所避就。當此之時，一日而遇七十毒。
又曰：神農之治天下也，神農馳於國中，知不出於四域，懷其仁試之心；甘雨以時，五穀蕃殖；春生夏長，秋收冬藏；月省時考，終歲獻貢；以時嘗穀，祀於明堂。明堂之制，有善而無惡；風雨不能襲，燥濕不能傷；養民以公，其民樸重端愨，不忿爭而財足，不勞形而成功，因天地之貢資而與之和同。是故威厲而不試，刑措而不用，法省而不煩，教化如神。其地南至交趾，北至幽都，東至陽穀，西至三危，莫不聽從。當此之時，法寬刑緩，囹圄空虛，而天下壹俗，莫懷奸心。
又曰：神農皇帝襲九空，重九望。〈九空，九天也。九望，九地也。〉
《神農本草》曰：神農稽首再拜，問於太一小子曰：「曾聞古之時，壽過百歲而殂落之。咎獨何氣使然耶！」太一小子曰：「天有九門，中道最良。」神農乃從其嘗藥以拯救人命。
《周書》曰：神農之時，天雨粟。神農耕而種之，作陶冶斤斧，爲耒耜、鉏耨，以墾草莽，然後五穀興。
《呂氏春秋》曰：神農教曰：「士有當年不耕者，則天下或受其饑矣；女有當年不績者，則天下或受其寒矣，故夫親耕，妻親績。」
《賈誼書》曰：神農以爲走獸難以久養民，乃求可食之物，嘗百草實，察鹹苦之味，教民食穀。
陸景《典略》曰：神農嘗百草，嘗五穀，蒸民乃粒食。
《荊州圖記》曰：永陽縣西北二百三十里，厲鄉山東有石穴。昔神農生於厲鄉，《禮》所謂烈山氏也。後春秋時爲厲國。穴高三十丈，長二百丈，謂之「神農穴」。
