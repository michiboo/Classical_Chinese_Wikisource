
《周易》曰：見龍在田，德施普也；�行雨施，天下治也。
《周禮》曰：小司徒以歲時巡國野，而萬人之艱厄，以王命施惠。
《左傳》曰：冬，晉薦饑，使乞糴於秦。秦伯謂子桑曰：「與諸乎？」對曰：「重施而不報，其民必攜，攜而討焉，無衆必敗。」謂百里曰：「與諸乎？」對曰：「天災流行，國家代有，救災恤鄰，道也，行道有福。」是以輸粟於晉，自雍及絳相繼，命之曰「泛舟之役」。
又曰：晉侯逆秦師，使韓簡視師，復曰：「師少於我，鬥士倍我。」公曰：「何故？」對曰：「出因其資，入用其寵，饑食其粟，三施無報，是以來也。」
傳曰：宋公子鮑禮於國人，宋饑，竭其粟而貸之。年七十以上，無不饋飴也，時加羞珍異。無日不數於六卿之門，國之賢人，無不事也，親自桓以下，無不恤也。公子鮑美而艶，襄夫人慾通之，〈鮑嫡祖母。〉而不可，乃助之施。
傳曰：鄭子皮即位。於是鄭饑而未及麥，民病。子皮以子展之命，餼國人粟，戶一鍾，是以得鄭國之民。故罕氏常掌國政，以爲上卿。
傳曰：楚子伐蕭。申公巫臣曰：「師人多寒。」王巡三軍，拊而勉之。三軍之士，皆如挾卿。
傳曰：晉公子重耳及曹，僖負羈之妻曰：「吾觀晉公子從者，皆足以相，公子必反其國。若反其國，必得志於諸侯，而誅無禮，曹其首也。子盍早自貳焉。」乃饋盤餐，置璧焉。公子受餐反璧。
傳曰：子西曰：「昔闔廬有國，天有災厲，親巡孤寡，而供其乏困。在軍，熟食者，分而後敢食。」
《語》曰：子華使於齊，冉子爲其母請粟。子曰：「與之釜。」請益。曰：「與之庾。」冉子與之粟五秉。子曰：「赤之�齊也，乘肥馬，衣輕裘。吾聞之，君子周急不繼富。」
《史記》曰：范蠡之陶，修産積居。十九年中，三致千金，再散分與貧交友兄弟。此謂謂好行其德者也。
又曰：田常以大鬥出貸，以小鬥收。齊人歌之曰：「嫗乎采芑，歸乎田成子。」
又曰：蘇秦爲從約長，幷相六國。北報趙王，乃行過雒陽。周顯王使人效勞。於是蘇秦散千金以賜宗族貧友。
《漢書》曰：韓信釣於城下，諸母漂，〈漂水擊拏爲漂。〉有一母見信饑，飯信，竟漂數十日。信謂漂母曰：「吾必重報。」母怒曰：「大丈夫不能自食，吾哀王孫而進食，〈蘇林曰：如言公子也。〉豈望報乎！」
前列曰：吳楚反，竇嬰爲大將軍，賜金千斤。嬰言袁盎、欒布諸名賢士在家進之。所賜金，陳廊廡下，軍吏過，輒令財取爲用，〈蘇林曰：「自令裁取爲用。」〉金無入家者。
又曰：李廣曆七郡太守，前後四十年，得賞賜，輒分其麾下，飲食與士卒共之。家無餘財，終不言生産事。
前列曰：婁護，字君卿，爲諫議大夫。使郡國，護貸，多持幣帛。至齊，上書求上先人冢，因會宗族故人，各親疏以與束帛，一日散百金之費。使還，奏事，事稱旨，擢天水太守。
前列曰：韋玄成，字少翁，以父任爲郎。少好學，修父業，尤謙遜下士。出遇相識步行，輒下從者，與載送之，以爲常。其接人，貧賤者益加，由是名譽日廣。以明經擢爲諫議大夫，遷大河都尉。
前列曰：張臨，安世曾孫，亦謙儉。每登閣殿，常嘆曰：「桑、霍爲我戒，豈不厚！」且死，分施宗族故舊，薄葬不起墳。
又曰：蘇武爲右曹典屬國，所得賞賜盡以施與昆弟故人。
又曰：朱邑爲人淳，篤於故舊，以愛和爲行，居處儉節。賜以供九族鄉黨，家無餘財。
《後漢書》曰：趙典兄子溫，字子恭，初爲京兆郡丞，嘆曰：「丈夫當雄飛，安能雌伏！」遂棄官去。遭歲大饑，散家糧以賑窮餓，所活萬餘人。
後列曰：劉詡，字子相，潁川人。家世豐産，常能周施而不有其惠。嘗行於汝南界中，有陳國張季禮遠赴師喪，遇寒冰車毀，頓滯道路。詡見而下車與之，不告姓名，自策馬去。季禮意其子相也，後故至潁陰，還所假乘。詡閉門辭行，不與相見。後黃巾賊起，郡縣饑荒，詡救給乏絕，資糧者數百人。又逢知故困餒於路，不忍委去，因殺所駕牛以救之，衆人止之，詡曰：「視沒不救，非志士也。」遂俱餓。
又曰：折像，字伯式，廣漢雒人。父國有資財二億，家僮八百人。豫幼有仁心，不殺昆蟲，不折萌芽。能通《京氏易》，好黃老言。及國卒，感多藏厚亡之義，乃散金帛資産，周施親疏。自知亡日，召賓客飲食辭訣，忽然而終。
又曰：廖扶逆知歲荒，乃聚�數千斛，悉用給宗族姻親，又斂葬遭疫死亡不能自收者。常居先人冢側，未曾入城市，人因號爲「北郭。」
袁弘《後漢書》曰：種暠，字景伯。父爲定陶令，有財三千萬。父卒，暠皆以賑鄉里貧賤者。其進趣名利者，皆不與交通。
《東觀漢記》曰：鄧弘收恤故舊，無所失。父所厚同郡郎中王臨，年老貧乏，弘常居業給足，乞與衣裘輿馬，施之終竟。
後列曰：馬援少年處處田牧，至有牛馬羊數千頭，�萬斛。既而嘆曰：「凡殖貨財産，貴其能施賑也，否則守錢虜耳。」乃盡散以班昆弟故舊。
又曰：崔駰學於太學而糧盡，鄧衛尉欲餼焉，而未果。季彥九歲，以其父命往見衛尉曰：「施不必豐，期於救乏。崔生，臣父之執也，不幸而貧，公許賑之有日矣。嘉貺未至，或欲豐之，然後乃致之乎？」答曰：「家物少，須租入。」曰：「是猶古人慾決江海以救牛蹄之類也。」鄧公曰：「諾。」
又曰：鄧琳，字叔孫。西羌反，破郡縣，上乃拜琳謁者，屯田三輔。琳臨發之日，散千金之産，分與兄弟甥舅親族，各有差品。
又曰：朱輝。建初四年，南陽大饑，米石千錢。初，同縣張堪有名德，每與相見，常接以友道。輝以堪宿望成名，未敢安也。堪至，把輝臂曰：「欲以妻子托朱生。」輝舉手不敢答。後堪仕至蜀郡漁陽太守，物故。輝自爲臨淮太守，後遂絕，不復相聞。南陽饑時，聞堪妻子貧窮，輝乃自往候視，困厄分所有以賑之。
又曰：王丹，字仲回，京兆人。王莽時連徵不至，家累千金，隱居養志，好施周急。〈已具「富」部。〉
又曰：寇恂經明行修，名重朝廷，所得秩俸，盡施朋友、故人及所從吏士。常曰：「吾因士大夫以致此，其獨享之乎！」時人稱其長者，後爲宰相。
又曰：竇固久曆大位，甚見尊貴而性謙儉，愛人好施，士以此稱之。
又曰：梁商，饑年�貴民餒，輒遣蒼頭去幘著巾，車載米鹽菜錢於四城門與貧乏，不語主人。知其陰德伏恩，絕不望報，匿名隱譽，皆此類也。
司馬彪《續漢書》曰：郭�，字細侯，爲幷州牧。後徵爲太中大夫，賜宅一區，及帷帳錢�，�輒散與宗族九族，無所遺餘。
又曰：張純，字奮。少好學，節儉行義，常分捐租奉，貽恤宗親，雖匱而施與不怠。
又曰：伏湛，字惠公。更始玄年拜爲平原太守。遭倉卒兵起，莫不驚擾，而湛獨安然，教授不廢。謂妻子曰：「一�不升，國君徹膳；今人皆饑，奈何獨飽？」且食粗糲，盡分奉祿以賑活鄉里，來客者百餘家。
司馬彪《續漢書》曰：獻帝初，百姓饑荒，張儉資計差溫，乃傾竭財産，與邑里共之，賴其差溫故存者以百數。
又曰：肅宗崩，廉範奔赴敬陵。時盧江郡掾嚴麟奉章吊國，俱會於路。麟乘小車，塗深馬死，不能自進，範見而湣然，命從騎下馬與之，不告而去。麟事畢，不知馬所歸，乃沿路訪之。或謂麟曰：「故蜀郡太守廉叔度，好周人窮，今奔國喪，獨當是耳。」麟亦素聞範名，以爲然，即牽馬造門，謝而歸之。世伏其義。
《魏志》曰：楊俊，字秀才。以兵亂方起，而河內處四達之衢，必爲戰場，乃扶老弱去，詣京、雒間，同行者百餘家。俊賑濟貧乏，通共有無。宗族知故爲人所略作奴僕者凡六家，俊皆傾財贖之。
魚豢《魏略》曰：趙喜，字伯陽，爲平原太守。百官大食，光武問喜在郡何如，咸稱喜政有跡。時親家諸夫人皆會，會罷，諸夫人言喜篤義多恩，從長安還，收護妾等衣食生活，使得蒙今日之富貴，非獨能臨人也。
《吳志》曰：魯肅，字子敬。大散財貨，В賣田地，以賑窮結士爲務，甚得鄉邑欣心。周瑜爲居巢長，將數百人故過候肅，幷求資糧。肅家有兩米，各三千斛，肅乃指一與瑜，瑜益知其奇也，遂相親結，定僑、札之分。
又曰：朱據，字子范，吳郡人。有姿貌，膂力絕人，又能論難。黃武初，征拜五官中郎。權遷建業，據尚公，拜左將軍，封雲陽侯。謙虛接士，輕財好施。
《吳志》曰：駱統，字公緒，時年八歲，與親客歸會稽，事嫡母甚謹。時饑荒，多有睏乏，公緒爲之飲食衰少。其姊仁愛有行，寡居無子，見甚哀之，數問其故。公緒曰：「丈夫糟糠不足，我亦何必獨飽！」紕曰：「誠如是，何不告我，而自苦若此！」乃自以私粟與公緒，又以告母，亦覺之，遂使分施，由是顯名。
《晉書》：郗鑒時所在饑荒，州中之士素有感其恩義者，相與資贍。鑒復分所得，以恤宗族鄉曲孤老，賴而全濟者甚多。
又曰：紀瞻少與陸機兄弟親善，及機被誅，瞻恤其家周至，及嫁女資送，同於所生。
王隱《晉書》曰：潘勖，字玄茂。值年荒，部曲之家健兒渠帥皆素服重名，共相率送迎，道路所在爲儲，以供行資。勖隨主人多少口率均分，無有尊卑優劣。若所賦已盡，偶有不足，則推己之分以周未遍，父老有頌之曰：「且貴且富，有南山之壽，吾仍得與潘玄茂。」又曰：「恩不可忘，無如我潘郎。」
《晉中興書》曰：應詹以孝稱，年拾餘歲，祖父母亡，家富於財而詹年稚弱，乃請宗中單貧者與共爲居。弱冠知名，太宰何邵見而稱之曰：「質文之士也」。
《晉紀》曰：祖逖梗概有大志，年十五，不知書，輕財好施。每至諸田舍，輒稱兄意散帛，以是嘉焉。
