《易》曰：撓萬物者，莫疾乎風。
又曰：風以動之。
又曰：風行天上，《小畜》。君子以懿文德。
又曰：《巽》為風。
又曰：雲從龍，風從虎。
又曰：風行地上曰《觀》。
《尚書·金縢》曰：周公居東二年，則罪人斯得。於後，公乃為詩以遺王，名之曰《鴟鴞》。王亦未敢誚公。秋，大熟，未獲。天大雷電以風，禾盡偃，大木斯拔，邦人大恐。王與大夫盡弁以啟金縢之書，乃得周公請代武王之說。王執書以泣，曰：「其勿穆卜！昔公勤勞王家，惟予沖人弗及知。今天動威以彰周公之德，朕小子其新迎，我國家禮亦宜之。」王出郊，天乃雨，反風，禾則盡起。
又：《舜典》曰：納於大麓，烈風雷雨弗迷。
又：《洪範》曰：休徵：曰聖，時風若。咎徵：曰蒙，常風若。〈(孔安國曰：君能通理，則時風順之。君行蒙暗，則常風順之。)〉
《詩》曰：大風有隧，貪人敗類。
又曰：終風且曀。〈(終日而風為終風。)〉
又曰：習習谷風，以陰以雨。
又曰：凱風自南，吹彼棘心。〈(南風謂之凱風。)〉
又曰：冬日烈烈，飄風發發。
《禮記·月令》曰：秋行春令，則暖風來至。
又曰：立春之日，東風解凍。
又曰：春行秋令，則人有大疫，飄風暴雨總至。
又曰：夏行春令，則蟲蝗為災，暴風來至。
又曰：前有塵埃，則載鳴鳶。註：鳶鳴則風生。
又《禮運註疏》曰：享帝於郊而風雨節，寒暑時。〈(五帝主五行，五行之氣和而庶徵得其序也。)〉
《左傳》曰：楚侵鄭，甚雨，楚師多凍，役徒幾盡。晉人聞有楚師，師曠曰：「不害。吾驟歌北風，又歌南風。南風不競。」〈(注曰：歌者吹律以詠八風。南風音微，故曰不競。師曠惟歌南北風者，聽晉楚之強弱也。)〉
又曰：僖公十六年春，六鶂退飛過宋都，風也。
又昭公四年：申豐曰：「夫冰以風壯，而以風出。其藏之也周，其用之也遍，則冬無愆陽，夏無伏陰，春無淒風，秋無苦雨。今藏川池之水，棄而不用，則風不越而殺。」
《爾雅》曰：祭風曰磔。〈(今俗當大道中磔狗以止風，此其象也。)〉
又曰：南風謂之凱風，〈(《詩》曰：凱風自南。)〉東風謂之穀風，〈(《詩》曰：習習穀風。)〉北風謂之涼風，〈(《詩》曰：北風其涼。)〉西風謂之大泰風。〈(《詩》曰：泰風有隧。)〉焚輪謂之頹，〈(暴風從上下也。)〉扶搖謂之飆〈(暴風從下上也。)〉風與火為庉〈(燉燉熾盛之貌)〉，回風為飄〈(旋風)〉，日出而風為暴，〈(《詩》曰：終風且暴。)〉風而雨土為霾，〈(《詩》曰：終風且霾。)〉陰而風為曀。〈(《詩》曰：終風且曀。)〉
又曰：四氣和為通正，〈(道平暢也。)〉謂之景風。〈(所以致景風也。)〉
《論語》云：曾點曰：「暮春者，春服既成，冠者五六人，童子六七人，浴乎沂，風乎舞雩，詠而歸。」
又曰：君子之德風，小人之德草。草上之風，必偃。
又曰：迅雷風烈必變。
《易稽覽圖》曰：太平時，陰陽和，風雨鹹同，海內不偏。地有險易，故風有遲疾。雖太平之政，猶有不能均同也。惟平均乃不鳴條。
《易通卦驗》曰：冬至，廣莫風至，誅有罪，斷大刑。立春，條風至，赦小罪，出稽留。春分，明庶風至，正封疆，修田疇。立夏，清明風至，出幣帛，禮諸侯。夏至景風至，辯大將，封有功。立秋，涼風至，報土功，祀四鄉。秋分，閶闔風至，解懸垂，琴瑟不張。立冬，不周風至，修宮室，完邊城。八風以時，則陰陽變化道成，萬物得以育生。王當順八風，行八政，當八卦也。
京房《易候》曰：何以知聖人隱也？風清明，其來長久不動搖物。此有龍德在下也。
《易緯》曰：八節之風，謂之八風。立春條風至，〈(東北風。)〉春分明庶風至，〈(東方風。)〉立夏清明風至，〈(東南方風。)〉夏至景風至，〈(南方風。)〉立秋涼風至，〈(西南方風。)〉秋分閶闔風至，〈(西方風。)〉立冬不周風至，〈(西北方風。)〉冬至廣莫風至，〈(北方風。又《呂氏春秋》說八風：東北曰焱風。高誘注曰：亦曰融風。東方曰滔風，東南方曰薰風，南方曰巨風，西方曰颼風，西北方曰厲風，北方曰寒風。)〉
《尚書大傳》曰：舜將禪禹，八風循通。
又曰：王者德及皇天，則祥風起。
又曰：成王時，越裳重譯而來朝，曰：「久矣，天之無烈風澍雨，意中國有聖人乎？」
《大戴禮》曰：正月時有浚風，浚者大也；大風，南風也。何大於南風也？曰合冰必於北風，解冰必於南風，故大之也。
《禮稽命征》曰：出號令，合民心，則祥風至。
《禮說》曰：風，萌也，養物成功，所以八風象八卦也。〈(《禮緯》同。)〉
《禮鬥威儀》曰：人君政頌平則祥風至。宋均注曰：「即景風也。」
《春秋考異郵》曰：八風殺生以節翱翔。距冬至四十五日條風至，條者，達生也，〈(距猶起也。自冬至後四十五日而立春，此風應其方而來，生萬物。)〉四十五日明庶風至，明庶迎惠。〈(春分之侯，言庶眾也，陽以施惠之恩德迎眾庶而生之。)〉四十五日清明風至，精芒挫收。〈(立夏之後也。挫猶止也。時薺麥之屬秀出已備，故挫止其鋒芒，收之使成實。)〉四十五日景風至，景風強也，強以成之。〈(夏至之候也。強言萬物強盛也。)〉四十五日涼風至，涼風者，寒以閉也。〈(立秋之候也。閉，收也。言陰寒收成萬物也。)〉四十五日閶闔風至，閶闔者，當寒天收也。〈(秋收之候也。閶闔，盛也。時盛收物蓋藏之，閶或為當。)〉四十五日不周風至，不周者，不交也，陰陽未合化也。〈(立冬候也。未合化，言消息純，坤無陽也。《月令》曰：天地不通而閉塞成冬也。)〉四十五日廣莫風至，廣莫者，精大滿也。〈(冬至之候也。言冬物無見者，風精大滿美無偏。)〉風之為言萌也。其立字，蟲動於幾中者為風。〈(蟲動於幾，言陽氣無不周也。明昆蟲之屬得陽乃生，遇陰則死，故風為陰中之陽者也。)〉
《春秋元命苞》曰：陰陽怒為風。
《春秋繁露》曰：恩及金石則涼風出；王者與臣無禮，身不肅敬則木不曲直，而夏多暴風。風者，木之氣，其音角，故應。
《孝經援神契》曰：德至八方則祥風至。
《史記》曰：項王圍漢王三匝，於是風從西北起，折木、髮屋、揚沙石，楚軍大亂，而漢王乃得與數十騎遁去。
又曰：蚩尤氏能征風召雨，與黃帝爭強，滅之中冀。
又曰：庶女者，齊之寡婦，養姑。姑女利母財而殺母，以告寡婦，婦不能自解。以冤告天，而大風襲於齊殿。
又曰：荊軻入秦，燕太子丹送別易水上，歌曰：「風蕭蕭兮易水寒，壯士一去兮不復還。」
《漢書》曰：燕王都薊，大風拔宮中樹七圍已上十六枚，壞城樓。後王誅。
又曰：高祖過沛，擊築自歌曰：「大風起兮雲飛揚，威加海內兮歸故鄉。」
《魏志·管輅傳》曰：輅過清河倪太守。時大旱，輅言：「樹上已有少女征風，樹間又有陰鳥和鳴，其雨應至矣。」果如其言。
《晉書》曰：永和元年，大風拔柳樹百餘枚，若風從八方來者。時王敦害刁協、周顗等，故風從橫拔樹，非一處也。
又曰：賈謐家數有妖異，飄風吹其朝服上數百尺，大蛇出被中，後果及禍。
《晉陽秋》曰：袁巨集為東郡守，謝安執巨集手授扇，巨集曰：「謹當奉揚仁風，慰彼黎庶。」
《宋書》曰：明帝猜慮，肥體，憎風，夏月常著小皮衣，拜左右二人為司風令史，風起方面，輒先啟聞。
又曰：宗愨，字元幹，徵士炳兄子也。少時問愨所志，答曰：「願乘長風，破萬里浪。」
《前秦錄》曰：術士蓋欽，符堅召至長安，因宴會，以其惑眾，將誅之。酒酣，將執欽，欽化為旋風飛去。
《前涼錄》曰：永嘉五年，抱罕令嚴羌妾產一龍一鷲。鷲尋飛去，龍十五日雷雨迎之。大風吹拔張掖郡大樹，經宿還立。
《趙錄》曰：石勒時忽有旋風下屬地，隱隱雷聲，良久，視之，見大石。
《神仙傳》曰：老子將去周而出關，以升崑崙。關令尹喜占風逆知當有神人來過，乃掃道見老子。老子知喜命應得道，乃停關下，以長生之事授之。
又曰：葛玄行過神廟，乘車不下，須臾有大回風逐玄，埃塵漲天。玄大怒，曰：「小邪敢爾！」即舉手指風，風便止。
《益都耆舊傳》曰：蜀楊由善風雲占候，文學令豐持雞酒以奉由。時有客不言，客去，豐起欲取雞酒。由止之曰：「向風吹削柿，當有持雞酒來者，度是二人。」豐曰：「實在外，須客去乃取爾。」
王子年《拾遺記》曰：伏羲坐於方壇之上，聽八風之氣，乃畫八卦。
又曰：崑山有四面風，又有祛塵之風，若衣服塵汙，風至吹衣則淨。
又曰：瀛洲時有香風，泠然而來，張袖受之，則曆紀不歇，著肌膚必軟滑。
《十洲記》曰：南海中有炎洲，洲上有風生獸，形似狗，青色，狀如狸。以鐵椎鍛其頭數十下乃死。張口向風，須臾即起。
《風土記》曰：南中六月則有東南長風，風六月止，俗號黃雀長風。時海魚變為黃雀，因為名也。
庾仲雍《湘州記》曰：零陵山有石燕，遇風雨則飛，雨止還，化為石。
《交州記》曰：風山在九真郡，風門在山頂，上常有風。
又曰：風母出九德縣，風母似猿，見人若慚而屈頸；若打殺之，得風還活。
《南越志》曰：熙安間多颶風，颶者，具四方之風也。一曰懼風，言怖懼也。常以六七月興，未至時，三日雞犬為之不鳴，大者或至七日，小者一二日。外國以為黑風。
盛弘之《荊州記》曰：宜都佷山縣山有風穴，張口大數尺，名曰風井。夏則風出，冬則風入。風出之時，吹拂左右，常淨如掃。暑月經之，凜然有衣裘想。〈(《宜都山記》曰：袁山太公以六月至此穴，便思衣裘。)〉
又曰：沮陽縣黃竹山，常肅肅有風，名曰風門。
《西京雜記》曰：董仲舒曰：「太平之世，風不搖條，開甲破萌而已。」
《老子》曰：飄風不終朝。
《莊子》曰：列子禦風而行，泠然善也，經旬五日而返。〈(司馬彪注曰：列子，鄭人列禦寇也。泠然，涼貌。)〉
又曰：北溟有魚，其名曰鯤。化而為鳥，其名曰鵬。摶扶搖而上者九萬里。〈(司馬彪云：扶搖，上行風也。)〉風之積也不厚，則其負大翼也無力。故九萬里則風斯在下矣。
又曰：大塊噫〈(依界反。)〉氣，其名曰風。是惟無作，作則萬竅怒號，而獨不聞之翏翏乎長風之聲。
又曰：湯之問棘也是已！窮髮之北，有冥海者，天池也。有魚焉，其廣數千里，其名為鯤。有鳥焉，其名為鵬，背若太山，翼若垂天之雲，摶扶搖羊角而上者九萬里。〈(扶搖，羊角，風也。今旋風上如羖羊角也。)〉
《列子》曰：列子師老商氏，友伯高子；進二子之道，乘風而歸。〈(《莊子》曰：列子禦風而行，泠然善也，至旬又五日而後發。)〉
《管子》曰：吾不能以春風風人，夏雨雨人，吾道窮矣。
又曰：夫兩堯不能相王，兩桀不能相亡。木雖蠹，無疾風不折；牆雖隙，無大雨不壞。
《淮南子》曰：物類之相應，玄妙深微，論辯不能解。故東風至，而酒沉溢。〈(東風，大風也。酒沉，清酌酒也。米物下沉，木味酸，酸風入酒故酢而沉者沸，蓋物類相感也。)〉
又曰：烏鵲識歲之多風，去喬木而巢扶枝。〈(扶，傍。)〉
又曰：禹沐淫雨，櫛扶風。〈(扶風，奔風。)〉
又曰：騰蛇雄鳴上風，雌鳴下風，而化成形。
又曰：虎嘯而穀風至。高誘注曰：「虎，陽獸也，與風同類。」
又曰：人王之精通於天，故誅暴則多飄風。
《抱樸子》曰：用兵之要，惟風為急。扶搖獨鹿之風大起軍中，軍中必有反者。風高者道遠；風下者道近。風不鳴葉者十裡，鳴條搖枝百里，大枝五百里，僕大木千里，折大木五千里。三日三夕，天下盡風；二日二夕，天下半風；一日一夕，萬里風。
周生《列子》曰：夫獵葉之風，不應八節。
《呂氏春秋》曰：何謂八風？東北風曰焱風，〈(一曰融風。)〉東方曰滔風，〈(一曰庶風。)〉東南曰薰風，〈(一曰清明。《淮南子》作景風。)〉南方曰巨風，〈(一曰凱風。)〉西南曰淒風，〈(《淮南子》作涼風。)〉西方曰颼風，〈(一曰閶闔。)〉西北方曰厲風。〈(一曰不周風。)〉
《風俗通》曰：風或清明來，久長不搖樹木枝葉，離地三二丈者，此有龍德在其下。風或清明不及二三尺者，此君子之風也。
又曰：猛風曰颲，〈(音列。)〉涼風曰瀏，〈(音劉。)〉微風曰飉，〈(音遼。)〉小風曰颼，〈(音搜。)〉小風從孔來曰䫼。〈(呼穴反。)〉
《周書時訓》曰：小暑之日溫風至，立秋之日涼風至。
又曰：小暑之日溫風不至，國無寬教。
《淮南萬畢術》曰：欲致疾風，焚雞羽。
《帝王世紀》曰：堯時廚中自生肉脯，薄如翣，搖則生風，使食物寒而不臭，名曰翣脯。
又曰：舜彈五弦琴，歌南風曰：「南風之薰兮，可以解吾人之慍兮。」
《括地圖》曰：鍾山之神，名曰「燭龍」，視為晝，暝為夜，吹為冬，籲為夏，息為風。
又曰：奇肱民，能為飛車，從風遠行。湯時西風吹奇肱車至於豫州。湯破其車。不以示民。十年，西風至，乃復作車，遣賜之，去玉門四萬里。
《黃帝風經》曰：調悵、祥和，天之喜風也；折揚、奔厲，天之怒風也。
《山海經》曰：法嶽之山有獸，其名曰山犬軍，〈(音輝。)〉其行如風，〈(言疾。)〉見則天下大風。
又曰：大荒之中有山，名曰鞠陵於天。有人名曰折丹。處東極以出入風。
又曰：扶陽之山多怪風。
又曰：大極山東有溫水湯，風不可過也。
《河圖帝通紀》曰：風者，天地之使。
《六韜》曰：人主好田獵罼弋，則歲多大風，禾穀不實。紂時如此。
陸機《要覽》曰：列子禦風，常以立春歸於八荒，立秋遊乎風穴。是風至，草木皆生，去則搖落，謂之離合風。
《潛夫論》曰：排翣障風，揲沙擁河，無禦也。
又曰：黃帝夢大風吹天下塵土，得風後以為相。
漢武帝《秋風辭》曰：秋風起兮白雲飛，草木搖落兮雁南歸。泛樓船兮濟汾河，橫中流兮揚素波。
《龍魚河圖》曰：風者，天地之使也。
《荊山圖》曰：佷山縣山下有石床，傍生野薤。人往乞者，神許則風吹，制其分齊，隨偃而剪，不得過越。
《廣雅》曰：風伯謂之飛廉。
《法訓》曰：利物誘人，猶飄風之加庶草也。惟有直慎者，然後不回。
《潛潭巴》曰：疾風撥木，讒臣恣，忠臣辱。
崔豹《古今注》曰：武王伐紂，大風折蓋。太公因折蓋之形而制曲蓋。
《養性經》曰：治身之道，春避青風，夏避赤風，秋避白風，冬避黑風。
《鹽鐵論》曰：太平之時，風不鳴條，雨不破塊。
又曰：林中多疾風，富貴多諛言。
《樂動聲儀》曰：風氣者，禮樂之使，萬物之首也，物靡不以風成熟也。風順則歲美，風暴則歲惡。
《國語》曰：海鳥曰「爰居」，止於魯國東門之外，臧文仲使國人祭之。展禽曰：「今茲海島有災乎？夫廣川鳥獸，恆知避其災也。」是歲也，海多大風。
又曰：飄風之末，不能舉鴻毛。
又曰：火見而清風戒寒，清風至而修城郭。
《物理論》曰：風者，陰陽亂氣激發而起者也。猶人之內氣，因喜怒哀樂激越而發也。故春氣溫，其風溫以和，喜風也。夏氣盛，其風熛以怒，怒風也。秋氣勁，其風清以貞，清風也。冬氣石，其風慘以烈，固風也。此四正之風也。又有四維之風：東北明庶，庶物出幽入明也；東南融風，其道以長也；西南清和，百物備成也；西北不周，方潛藏也。此八風者，方土異氣，徐疾不同，和平則慎，違逆則凶，非有使之者也。氣積自然怒，則飛沙揚礫，髮屋拔樹；喜則不搖枝動草，順物布氣。天地之性，自然之體也。
楚宋玉《風賦》曰：楚襄王游於蘭台之宮，宋玉景差侍。有風颯然而至，王乃披襟而當之曰：「快哉，此風！寡人所與庶人共者耶！」宋玉對曰：「此獨大王之風耳，庶人安得而共之？夫風生於地，起於青蘋之末，侵淫谿穀，盛怒於土囊之口，緣於太山之阿，舞於松柏之下，故其清涼雄風，則飄忽升降，乘淩高城，入於深宮，徘徊於桂椒之間，翱翔於激水之上。獵蕙草，離秦衡，新夷，被荑楊。徜徉中庭，北上玉堂；躋於羅帷，經於洞房。故其風也，清清泠泠，愈病析酲，發明耳目，寧體便人。此謂大王之雄風也。夫庶人之風，塕然起於窮巷之間，堀堁揚塵，勃鬱煩冤，動沙塸，吹死灰，此謂庶人之雌風也。」
《楚辭》曰：光風轉蕙，泛崇蘭些。
又曰：嫋嫋兮秋風，洞庭波兮木葉下。
崔豹《古今注》曰：司風鳥，夏禹所作。
王子年《拾遺記》曰：帝與娥皇泛於海上，以桂枝為表，結芳茅為旌，刻玉為鳩，置於表端，言知四時之候。今之相風，此遺像也。
《晉書》曰：廢帝初即位，有野雉集於相風，後為桓溫所廢。
沈約《宋書·輿服志》曰：案《周禮》辨載法物，莫不詳究，然無相風、罼旄頭之屬。此非古制明矣。愚謂戰國並爭，師旅數出，縣烏之設，務察風祲，疑是秦制矣。
《梁書》曰：長沙王懿孫孝儼，字希莊。射策甲科，除秘書郎、太子舍人。從幸華林園，於坐獻《相風烏》、《華光殿》、《景陽山》等頌，其文甚美，帝深賞之。
《晉令》曰：車駕出入，相風已前侍御史、令史。
《淮南子》曰：故終身隸於人，譬若綄之見風也。〈(綄音緩，候風者也。世所謂五雨。)〉
《述征記》曰：長安宮南靈台，上有相風銅烏，或雲此烏遇千里風乃動。
鄭玄《相風賦》曰：昔之造相風者，其知自然之極乎，其達變通之理乎？上稽天道陽精之運，表以靈鳥物象。其類下憑地，體安貞之德，鎮以金虎，玄成其氣，風雲之應，龍虎是從。觀妙之徵，神明所通。夫能立成器，以占志吉凶之先見者，莫精乎此。乃構相風，因象設形，蜿盤虎以為趾，建修竿之亭亭，體正直而無橈，度徑挺而不傾，棲神鳥於竿首，候祥風之來征。
張華《相風賦》曰：太史候部有相風，在西城上，而作者弗為，豈以其託處幽閒，違眾特立，無羽毛之飾，而丹漆不為之容乎？
傅咸《相風賦》曰：相風之賦，蓋亦多矣，然辭義大同。惟中書張令，乙太史相風，獨無文飾，故特賦之。太僕寺丞武君賓樹一竹於前庭，其上頗有樞機，插以雞毛，於以占事知來，與彼無異，斯乃簡易之至，有殊太史相風，張氏之賦，非其至者也。翟翟竹竿，在武之庭。厥用自然，既修且貞。插羽其首，丹漆弗營。經之營之，不日而成。
庾闡《相風賦》曰：雲虎之門，雙竿內啟，祥烏司飆，丹墀竟陛。
