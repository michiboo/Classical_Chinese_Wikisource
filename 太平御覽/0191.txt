
《釋名》曰：庫，舍也；物在舍也，齊魯謂庫爲舍也。
《說文》曰：庫，兵車所藏也。帑，金帛所藏也。府，文書所藏也。
《禮記》曰：季秋之月，命百工審五庫之量。
蔡邕《月令章句》曰：五庫者：一曰車庫，二曰兵庫，三曰祭器庫，四曰樂器庫，五曰宴器庫。
又《月令》曰：季春，命有司開府庫，出幣帛，聘名士。
《周禮》曰：太府：掌九貢、九賦、九功之貳，以受其貨賄之入，頒其貨於受藏之府，頒其賄於受用之府。凡萬民之貢，以充府庫。〈太府，下大夫，若今之司農。〉
又曰：玉府：掌王之金玉、玩好、兵器，凡良貨賄之藏。共王之服玉、珮玉、珠玉、含玉。諸侯則共珠盤、玉敦。
又曰：內府：掌受九貢、九賦、九功貨賄，良兵、良器，以待邦之大用。凡四方之幣獻之金玉、齒革、兵器，凡良貨賄，入焉。
又曰：外府：掌邦布之出入，以供百物而待邦之小用。註：布帛之藏，帛曰布，小用賜也。
又《天官·玉府》曰：合諸侯，則供珠盤。〈鄭玄注曰：以珠飾盤承牛耳。〉
又《春官·天府》曰：天府：掌祖廟之守藏與其禁令。凡國之玉鎮、大寶器藏焉。若有大祭、大喪，則出而陳之；既事，藏之。凡官府鄉州及都鄙之治中，受而藏之，以詔王察郡吏之治。〈察，貳其黜陟也。治中，謂治薄書之要。〉
《尚書》曰：武王克殷，散鹿台之財。紂所積之府庫曰鹿台。
《春秋文耀鈎》曰：咸池、天潢五星，五帝車舍也。宋均注曰：舍，庫也；五帝車府。
《曲禮》：天子六府，曰：司土、司木、司水、司草、司器、司貨，典六職。註：謂主藏物之稅也。
《左傳》曰：晉侯之竪頭須，守藏者也。及公子出也，竊藏以逃，盡用以求納之，求納文公。
《論語》曰：魯人爲長府，〈藏貨曰府。〉閔子騫曰：「仍舊貫如之何？何必改作？」
《漢書》曰：漢高祖七年，蕭何立東闕前殿武庫。
又曰：立武庫以藏禁兵。
又曰：枚乘諫吳王曰：「夫漢幷二十四郡，十七諸侯，轉輸錯出，軍行數千里不絕於郊，其珍怪不如東山之府。」〈如淳曰：吳王之府藏也。〉
謝承《後漢書》曰：靈帝光和中，武庫屋自壞。司隸許冰上書曰：「武庫，禁兵所在，國之禁，爲災深矣。」
《魏志》曰：嘉平中，二魚集於武庫屋上。
《晉書》曰：武庫封閉甚密，忽有雉叫。張華曰：「此必蛇化爲雉。」視之，果有蛇蛻也。
又曰：趙王倫既還，諂事賈後，因求錄尚書事，後又求尚書令。張華與裴皆固執不可，由是致怨，倫、秀疾華如仇。武庫火，華懼因此變作，列兵固守，然後救之，故累代之寶及漢高斬蛇劍、王莽頭、孔子履等盡焚焉。時華見劍穿屋而飛，莫知所向。
又曰：裴楷有知人之鑒，目鍾會云：「如觀武庫森森，但見矛戟在前。」
《商君書》曰：湯、武破桀、紂，海內無患，遂築五庫，藏五兵，偃武也。
鍾會《芻蕘論》曰：國之稱富者，在乎豐人，非獨謂府庫盈，倉廩實。非上天所降，皆資之於人。人困則國虛矣。
《洞冥記》曰：元狩四年將夕，有黃�叟懷內探徑尺玉以授帝。帝以玉還寶庫，即龍玉也。
王子年《拾遺記》曰：糜竺用陶朱公計術，日益億萬之利資，擬王家有寶庫千間。
《世說》曰：郤公大聚斂，錢數千萬。嘉賓意甚不同，嘗朝旦問訊，郤家法，子弟不坐，因倚語移時，遂及錢貨事。郤云：「汝正當欲得我錢耳！」乃聽一日開庫，任意用。郤公始止，謂損數百萬許。嘉賓遂一日中乞與人，都盡。郤公聞之，驚怪不能已。
《拾遺錄》曰：太上皇以寶劍賜高祖。及呂後，藏於瑤庫。守者見白氣從戶中出如龍蛇，呂後更瑤庫名曰靈金藏。及諸呂擅權，白氣亦滅。惠帝即位，以此貯禁兵，名曰靈金府。
《韓詩外傳》曰：晉平公藏寶之台燒，救火三日三夜。公子晏賀曰：「臣聞王者藏於天下，諸侯藏於百姓，農夫藏於倉，商賈藏於篋匱。今百姓乏於外，而賦斂無已者，是以天火之。桀、紂殘賊而爲天下戮。今皇天降災於藏台，是君之福也。
《莊子》曰：天地有官，陰陽有藏。
魏都白藏之藏注曰：白藏庫在西城，有屋一百七十四間。《爾雅》「秋爲白藏」，因以爲名。
《列子》曰：范氏之藏大火，商丘開入火，往還無難色，埃不漫，身不ㄡ。子華之客乃謝之。
晉摯虞《武庫屋銘》曰：有財無義，惟家之殃；無愛糞土，以毀五常。
張衡《西京賦》曰：武庫禁兵，設在蘭錡。
曹毗《魏都賦》曰：百藏之庫，戎儲攸歸。
潘岳詩曰：微火不戒，延我寶庫。
《說文》曰：廄，馬舍也。
《釋名》曰：廄，鳩也，聚也，牛馬之所聚也。
《詩》曰：乘馬在廄。
《左傳》曰：莊二十九年，新作延廄，書不時也。凡馬日中而出，日中而入。註：日中，春秋分也。治廄當以秋分，今以春作，不時也。
《豰梁傳》曰：二十九年，新延廄，延廄者。法廄。註：《周禮》天子十二閑，言法廄者，六閑之舊制。
又曰：晉獻公欲伐虢，荀息曰：「何不以屈産之乘，垂棘之璧，假道於虞也？」公曰：「此晉之寶也。」息曰：「是我取之中府而藏之外府，取之中廄而藏之外廄。」
《禮記·雜記》曰：廄焚。孔子拜鄉人爲火來者。拜之，士一，大夫再。亦相吊之道也。
《論語·鄉黨》曰：廄焚。子退朝，曰：「傷人乎？」不問馬。
《史記》曰：夏侯嬰爲沛廄司禦，每送客還，過高祖語，未嘗不移日。
《東觀漢記》曰：順帝漢安元年，始置承華廄舍令。
又曰：靈帝光和四年，初置綠驥廄，領受郡國調馬。調，謂徵發。
《漢舊儀》曰：天子六廄，未央廄、承華廄皆萬匹。
《三輔黃圖》曰：未央宮有金花廄、輅�令廄、大廄、果馬廄、乾梁廄、騎馬廄、大宛廄、胡河廄、餘廄，凡廄九，在城內。
《孟子》曰：廄有肥馬，野有餓殍，是率獸而食人也。
《郡國志》曰：雍州霸昌廄，在長安西二十五里。王莽使司徒王尋發長安宿此。
《春秋佐助期》曰：廄星傳令神，名詩時。
《古史考》曰：神農作市。《世本》：祝融作市。
《說文》曰：市，買賣之所也。
《古今注》曰：市，垣也；市，門也。
《風俗通》曰：俗言市井者，言至市鬻賣，當須於井上洗濯，令物鮮潔，然後市。案二十畝爲一井，今因井爲市。
《禮記》曰：用器不中度，不鬻於市；布帛精粗不中數，幅廣狹不中量，不鬻於市；奸色亂正色，不鬻於市也。
《周禮》曰：大市，日昃而市，百族爲主；朝市，朝時而市，商賈爲主；夕市，夕時而市，販夫、販婦爲主。注云：主者，言其多也。百族，百姓也。
又曰：凡國凶、荒、札、喪，則市無徵。
又曰：國君過市，刑人赦；夫人過市，罰一幕；世子過市，罰一帟；命夫過市，罰一蓋；命婦過市，罰一帷。注曰：市者，交利而行之處也。君子無故不往觀焉。
《史記》曰：呂不韋撰《春秋》成，榜於秦市曰：「有人能改一字者，賜金三十斤。」
《後漢書》曰：張楷，字公超。通《嚴氏春秋》、《古文尚書》，門徒常數百人。賓客慕之，自父黨夙儒，皆造門焉。車馬填街，黃門及貴戚之家，皆起舍巷次，以候過客往來之利。楷疾其如此，輒徙避之。家貧無以爲業，常乘驢車至縣賣藥，足給食者，輒還鄉里。司隸舉茂才，除長陵令，不之官。隱居弘農山，學者隨之，所居成市，後華陰山中，遂有公超市。
又曰：王充家貧無書，嘗游洛陽市，閱所賣書，一遍而誦之。
《晉書》曰：羊祜疾漸篤，乃舉杜預自代。尋卒，時年五十八。帝素服哭之，甚哀。是日大寒，帝涕淚沾須，皆爲冰。南州人方市，聞祜喪，莫不號慟，罷市，巷哭者聲相接。吳守邊將士亦爲之泣。其仁德感人如此。
《韓子》曰：龐共與魏太子質於邯鄲，其謂魏王曰：「今一人言市有虎，王信乎？」王曰：「否。」「二人言，王信乎？」曰：「否。」「三人言，王信乎？」王曰：「寡人信矣。」共曰：「夫市無虎明矣。三人言，成市虎。今邯鄲去魏遠於市，謗臣者過於三人，願王察之。
《越絕書》曰：伍子胥至吳，徒跣被髮，乞於吳市三日。市正疑之，而導於闔閭曰：「市中有非常人，徒跣被髮，乞於吳市三日。」闔閭曰：「吾聞荊王殺其臣伍奢而非其罪，其子胥勇且智，彼必經諸侯之邦，可以報其父之仇者。」王即使召子胥入，吳王下階迎而唁數之，曰：「吾知子非常人也，何素窮如此？」子胥跪而垂泣曰：「胥父無罪，而楚王殺之，幷其子。子胥得道遁逃出走，誰可以歸骸骨者，唯大王哀之。」吳王曰：「諾。」上殿與語，三日，語無復者。王乃令：「邦中無貴賤長少，有不聽子胥教者，猶不聽寡人之罪，至死不赦。」
又曰：吳市者，春申君所造，闕兩城以爲市，在湖裏。
班固《兩都賦》曰：內則街衢，洞達閭閻，且千九市，開場貨，別隧分，人不得顧，車不得旋，闐城溢郭，傍流百廛，紅塵四合，煙�相連。
《宮闕記》云：長安市有九所，各方二百六十六步，六市在道西，三市在道東。四里爲市，凡九市，致九州之人。在突門夾橫橋大道南，又有當市觀。
又曰：旗亭樓在杜門大道南，又有當市觀。
張衡《西京賦》云：郭開九市，通帶，旗亭五重，俯察百隧是也。又按《郡國志》云：長安大俠萬子夏居柳市；司馬季主卜東市；西市在醴泉坊，隋曰利人市，因有西市署。
《洛陽記》曰：三市，大市名也；金市在大城西，南市在大城南，馬市在大城東。按金市在臨商觀西，兌爲金，故曰金市。馬市在東，舊置丞焉。又酈道元《注水經》雲，馬市即嵇康爲司馬昭所害之處。
《蜀本記》曰：老子爲關令尹喜著《道經》，臨別曰：「子行道千日後，於成都青羊肆尋吾。」今爲青羊觀是也。
《郡國志》曰：幽州有�亭。《新論》云：「添縣�亭，本大王所部，其人相與夜市，不爲則有重害焉。」
又曰：始皇陵有銀蠶金雁，以多奇物，故俗雲秦王地市。
又曰：郢城內有市名蒲胥，故南齊校尉府也。
又曰：越州梅市，即梅福爲市門卒之所。
又曰：齊桓公宮內有七市，韓娥東之齊乏糧，過雍門鬻歌於市，乃此也。
又曰：雍州富平西南十五里有直市城，秦文王造。物無二價，以直市爲名。
《西京記》曰：東京豐都市東西南北居二坊之地，四面各開三門，邸凡三百一十二，區資貨一百行。初築市，掘得古冢，土藏無磚甓，棺木陳朽，觸之便散，屍著平上幘、朱衣，得銘曰：「筮道居朝，龜言近市，五百年間，於斯見矣。」當時達者參驗其文，魏黃初二年所葬也。
又曰：大業六年，諸夷來朝，請入市交易，煬帝許之。於是修飾諸行，葺理邸店，皆使甍宇齊正，卑高如一，瑰貨充積，人物華盛。時諸行鋪，競崇侈麗，至賣菜者亦以龍鬚席藉之。夷人有就店飲啖，皆令不取直。胡夷驚視，浸以爲常。
又曰：西市，隋曰利人市。市西北隅有海池，長安中僧法成所穿，分永安渠以注之，以爲放生之所。穿池得古石，銘云：「百年爲市，而後爲池。」自置都立市，至是時百餘年矣。
