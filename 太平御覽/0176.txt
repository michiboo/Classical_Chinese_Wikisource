
《說文》：堂，殿也。
《釋名》曰：堂，猶堂堂；高顯貌也。
《禮記》曰：堂上不趨，堂上接武，堂下布武。
又曰：將上堂，聲必揚。
又曰：禮有以高爲貴者，天子之堂九尺，諸侯七尺，大夫五尺，士三尺。
又曰：覲禮，天子不下堂而見諸侯。下堂而見諸侯，天子之失禮也，由夷王以下。
《尚書大傳》曰：天子堂廣九雉，諸侯七雉，伯、子、男五雉。〈雉，三尺也。〉
《續漢書》曰：中平二年，造萬金堂於西園。
《三十國春秋·西涼傳》曰：李駿於南門外臨水起堂，名曰靖恭堂，以議朝政，閱武事。堂成，圖贊自古明王忠臣、孝子貞女，�自爲序，以明鑒戒。文武群僚亦皆圖焉。是月，白雀翔于靖恭堂，�頌之。
《梁書》曰：高祖五年，改閱武堂爲德陽堂，改聽訟堂爲義賢堂。
《後魏書》：任城王澄從高祖於觀德殿，高祖曰：「躬以觀德。」次之凝閑堂，高祖曰：「名要有義，此堂天子閑居之義。不可縱奢以忘儉，自安以忘危，故此堂後作茅茨堂。」謂李沖曰：「此東曰步元廡，西曰游凱廡。此坐雖非唐堯之君，卿等當無愧於元、凱。」沖對曰：「臣既遇唐堯之君，不敢辭元、凱之譽。」高祖曰：「光景垂落，朕同宗則有載考之義，卿等將出無遠，何得默爾？」〈示聽德音。〉即命黃門郎崔光、郭雅、邢巒、崔休等賦詩言志。燭至，公卿辭，高祖曰：「在夜載考，宗族之義。卿等且還，朕與諸王宗室欲成此夜飲。」
和苞《漢趙記》曰：劉聰嘉平三年，廷尉陳元達極諫，聰怒，將斬之。聰時幸逍遙園李中堂，元達抱堂下樹叫曰：「臣所言者，社稷之計。」聰免之。於是易李中堂爲愧賢堂。
《北史》：齊文襄於鄴東起山池游觀。河間王孝瑜遂於第作水堂龍舟，植幡槊於舟上，數集諸弟，宴射爲樂。武成幸其第，見而悅之。故盛興後園之玩習。於是貴賤慕效，處處營造。
又曰：若干惠事母以孝聞。周文帝造射堂，新成，與諸將宴射，惠竊嘆曰：「親老矣。何時辦此？」周文聞之，即日徙堂於惠宅。
《論衡》曰：王者之堂，墨子稱堯舜堂高三尺，儒家以爲卑下。假使之然，高三尺之堂，莢生於階下，須臨堂察之，乃知莢數。夫起視堂下之莢，孰與懸日曆於坐，顧輒見之也。
《風俗通》曰：殿堂象東井形，刻作荷菱。菱，水物也，所以厭火。
《晉宮閣名》曰：洛陽宮有則百堂、螽斯堂、休徵堂、延祿堂、仁壽堂、綏福堂、含芳堂、樂日堂、椒華堂、芳音堂、顯成堂、承先堂、五福堂、嘉寧堂。
《瑞應圖》：帝琴堂前有二桔樹連理，改琴堂爲連理堂。
《華陽國志》曰：文翁立講堂，作石室，一曰玉堂，在城南。永初後，堂遇火，太守更修立，又增二石室。
《虞氏家記》曰：虞潭爲右衛將軍，太夫人年高，求解職。被詔不聽，特假百日，迎母東歸。起堂養親，親集會，作詩言志。
《齊地記》曰：臨淄城西門久有古講堂，基柱猶存，齊宣王修文學處也。
《拾遺記》曰：董偃嘗臥延清之堂，設火齊屏風。
又曰：海人獻龍膏，爲燈於燕昭王，王坐通�之堂。
王子年《拾遺記》：漢武息於延涼室，臥夢李夫人授帝蘅蕪之香，帝驚起，而香氣猶著衣枕，曆明不歇。帝彌思涕，及改延涼室爲遺芬夢堂。
《襄沔記》：白馬泉，每年刺史三月上旬於此泉起曲水流杯堂，引泉水爲祓禊之所，臨時構造，事竟毀除。其流杯堂本在壘城西。
《郡國志》：王屋縣有孔子學堂，西南七里有石室，臨大河，水勢湍急，五里之間，寂無水聲，如似聽義。
又曰：齊桓公宮城西門外有講堂，齊宣王立此學也，故稱爲稷下學。莒子如齊，盟於稷門，此也。
《宋永初山川古今記》：永康縣縉�堂，黃帝練丹處。
又曰：費北有積弩堂。
《益州記》：太文翁學堂，在城南。
《羊頭山記》曰：學堂，洛陽南開陽門外，長十丈，廣三丈。堂前石經四部，本碑凡四十八枚，西《尚書》、《周易》、《公羊》十六碑，南《禮記》五碑，東《論語》三碑，有諫議大夫馬日磾碑，議郎蔡邕銘。
又曰：聖壽堂，石虎造。垂王佩八百，大、小鏡二萬枚，丁香末爲泥油瓦；四面垂金鈴一萬枚，去鄴三十里聞響。
《十洲記》曰：崑崙山有光碧之堂，西王母所居。
《郡國志》：鶏陂之側，即春申君子假君之殿也。後太守居之，以數失火，故塗以雌黃，遂名黃堂。
《說苑》曰：聖人之於天下，譬如一堂之上也。今有滿堂飲酒者，一人獨累然向隅而泣，則一堂之人皆不樂矣。
《管子》曰：堂上遠於百里，門廷遠於萬里。今步者一日百里之情通堂上，有事十日而君不聞。步者十日千里之情通堂下，有事一月而君不聞，步者百日萬里之情通門庭，有事期年而君不聞。此謂遠於萬里也。
《漢武內傳》曰：上元夫人言：「西王母有六甲之術，用之可以游景雲之宮，登流霞之堂。」
《漢武故事》曰：玉堂去地十二丈，基階皆用玉。
《東京賦》：金華玉堂，白虎麒麟。
潘尼詩曰：鸞鳳棲堂廡，不若翔寥廓。
《文選·天臺山賦》：玉堂蔭映乎高隅。
《楚辭》曰：魚鱗屋兮龍堂。
古詩云：黃金爲君門，白玉爲君堂，庭中生桂樹，華燈何煌煌！
《漢書》曰：坐堂皇上。室而無四壁，曰皇也。
《廣雅》曰：堂皇，合殿也。
《洛陽記》曰：洛陽宮有桃間堂皇、杏間堂皇、柰間堂皇、竹間堂皇、李間堂皇、魚梁堂皇、醴泉堂泉、百戲堂皇。
《晉宮闕名》曰：洛陽宮有水碓堂皇、擇果堂皇。
陸機《四言詩序》曰：天子晏朝士於宣猷堂皇，遂命機賦詩。
《爾雅》曰：狹而修曲曰樓。
《說文》曰：樓，重屋也；�巢，澤中守草樓也。
《釋名》曰：樓有戶牖，諸孔婁婁然也。
《史記》曰：方士言武帝曰：「黃帝爲五城十二樓以候神人。」帝乃立神明台、井�樓，高五十丈，輦道相屬。
《漢書》曰：濟南人公玉帶上黃帝明堂圖。圖中有一殿，四面無壁，以茅蓋，通水，水圜宮垣，爲復道，上有樓，從西南入。蓋樓之始也。
又《郊祀志》云：其南有玉堂，璧門大鳥之屬，立神明台、井�樓，高五十丈，輦道相屬焉。顔師古注云：《漢宮閣疏》云：「神台，高五十丈，上有九室。」
《東觀漢記》云：公孫述造十層赤樓也。
《後漢書·張奐傳》曰：初，奐爲武威太守，其妻懷孕，夢帶奐印綬登樓而歌。占者曰：「必將生男，復臨茲郡，命終此樓。」既而生子猛，以建安中爲武威太守。殺刺史，州兵圍之急，猛恥見擒，乃登樓自焚而死。
又曰：黃昌爲郡守。陝縣彭氏造高樓臨道。昌行縣，彭氏婦人輒升高樓而觀，昌乃殺之。
《蜀志》曰：周群作小樓，多令奴更直臺上視天災，才有一氣，即白群。群自上樓觀之。
《晉書》曰：石崇作樓，令婢綠珠作歌舞於上。孫秀求綠珠不得。及崇被收，方在樓上，謂珠曰：「我今爲汝死矣。」珠乃墜樓而死。
又曰：於石頭東城內起高樓，加累入於霄漢，連堞帶於積水，署曰入漢樓。
《宋書》曰：大明元年五月壬子，紫氣出景陽樓，狀如煙，回薄久之。詔改景陽爲景雲樓。
《趙書》云：趙梁襲長安，秦王業奔射雁樓，格戰至天明，不拔。
《齊書》曰：東昏侯後宮起仙華、神仙、玉壽諸殿，窮盡雕采，以麝香雜香塗壁。時世祖於樓上施青漆，世謂之青樓。帝曰：「武帝不巧，何不絕用琉璃。」
又曰：焦度嘗戰敗，逃於營亭湖中，江州刺史王景文誘降。復拒沈攸之於郢城，登樓辱詈攸之。攸之攻，不能下。至今呼此樓爲焦度樓也。
又《魏虜傳》云：虜自佛狸世至萬民，世增雕飾。正殿西築台，謂之白樓。樓南又有伺星樓。
《梁書·處士陶弘景傳》云：弘景止於句容之句曲山。永明初，更築三層樓。弘景處其上，弟子居其中，賓客至其下。
又曰：武帝大同十年，幸蘭陵，固賦《歸舊鄉詩》。己酉，幸京口城北固樓，曰：「此不足以固守，然北望江山，實爲壯觀。」乃改名北顧，因幸回賓亭，宴帝鄉故老及迎候者少長數千人，各賚錢三千文與之。
《周書》曰：《長孫儉傳》云：「爲荊州刺史，人安其業。吏人表請爲儉構清德樓，樹碑刻頌。朝議許焉。」
盛弘之《荊州記》云：西鄂城東有三女樓。周稚歿三女，造此樓於墓所。
《老君本記》云：周康王時，文始真人結草爲樓，占星候氣。
《登真隱訣》云：長綿樓上太清上宮，名玉晨道君所居。
《吳越春秋》云：會稽郡小城，勾踐築，周千一百二十步，西北立爲龍翼樓。
《世說》云：桓征西，治江陵城甚麗，顧長康曰：「遙望層城，丹樓如霞。」
《墨子》云：偏城三十步置坐候樓，樓出堞四尺；百步一木樓，樓前面九尺，高七尺。二百步一立樓，去城中二丈五尺。
《洛陽地記》曰：洛陽城內西北角有金墉城，東北角有樓，高百尺，魏文帝造也。
盛弘之《荊州記》曰：荊州城西百餘步有丹霞樓，臨川康王之置。
《吳越春秋》曰：范蠡爲勾踐立飛翼樓，以象天門；爲兩繞棟，以像龍角。
《羊頭山記》曰：原城西門南角有萬歲樓，俗傳飛入江，常以鐵鎖維之。又樓上時見一道白氣如煙，刺史必死，輕者貶謫，州人至爲常候。
《郡國志》曰：定州安縣城上樓，謂之神女樓。
又曰：馬邑白樓，即後魏納姚興女爲後，後悲思，因造此樓登望，飾以鉛粉，故名之。
又曰：金華縣，因山爲名。城南臨溪水高阜上有樓，名曰玄暢樓，宋沈約造以吟詠於此處。
韋述《兩京新記》曰：上陽宮有麗青台浴日樓。
《十洲記》曰：崑崙山有玉樓十二層。
《虞氏家記》曰：吳小城白門，蓋吳王闔閭所作也。至秦始皇帝守宮吏燭燕窟失火，燒宮而此樓故存。
《瀨鄉記》曰：老子廟有皇天樓、九柱樓、靜念樓，皆畫仙人云氣。
袁彥伯《羅山疏》曰：仰望石樓，眇然在雲中。
《金陵地記》：吳嘉禾元年，於桂林苑落星山起三重樓，名曰落星樓。
《吳都賦》曰：享戎旅於落星之樓。
《世說》曰：淩雲台樓觀極精巧，先稱平衆材，輕重當宜，然後造構，乃無錙銖相負揭。台雖高峻，恆隨風搖動。魏明帝登臺，懼其勢危，別以大材持之，樓便即頽壞。論者謂輕重力偏故也。
《九江錄》曰：庾亮在武昌，諸佐吏殷浩等乘秋夜佳景共登南樓，俄而，不覺亮至，衆將避之，公曰：「老子於此興復不淺。」便坐談詠。至今名庾公樓。
《幽明錄》曰：鄴城鳳陽門五層樓，去地二十丈，安金鳳凰三頭於其上，一頭飛入漳河，清朗見在水底，一頭今獨存。
《水經》：鄧州伯陵山上有入鄉樓。
《益州記》曰：成都有百尺樓。
《晉宮閣名》云：洛陽有鳳皇樓。
詩曰：西北有高樓，上與浮雲齊。
《樂府詩》云：日出東南隅，照我秦氏樓。
《漢宮閣名》云：長安有馬伯騫樓，又有貞女樓。
《晉宮閣名》：晉有伺星樓。
又曰：總章觀、儀鳳樓，在觀上廣望觀之，南又別有翔鳳樓，又有慶雲樓。
