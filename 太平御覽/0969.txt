
《爾雅》曰：梨，山摛。〈即金梨樹，摛音離。〉梨曰鑽之。〈啖食治擇之名。〉
《漢書》曰：淮北滎南河濟之間千樹梨，其人皆與千戶侯等。
《晉書·載記》曰：符雙據上邽，符抑據蒲坂，叛于堅。符武據安定，並應之，將共伐長安。堅遣使諭之，各齧梨以為信，皆不受堅命。
《宋書》曰：王玄謨征滑臺，一疋布責民八百大梨。
又曰：張敷，小名查；父邵，小名梨。文帝甞戲謂之曰：「查如何梨？荅曰：『梨』，萬果之宗，查何敢比也！」
《齊書》曰：扶桑國有赤梨，經年不壞。兼多蒲桃。
《唐書》曰：貞觀中，杭州言：木連理二十四株；有樝梨，二木合為一體。
又曰：玄宗至馬嵬驛，令高力士縊貴妃於佛堂前之梨樹。
又曰：崔遠，文才清麗，風神峻整，人皆慕其為人。當時目為釘座梨，言席上之珍。
《韓子》曰：夫樹柦梨橘柚者，食之則甘，嗅之則香。
《莊子》曰：樗沔橘柚，其味搜梆，各適其口。
《淮南子》曰：佳人不同體，美人不同面，而皆說於目〈佳，美也。〉；梨橘棗栗不同味，而皆調於口。〈調，適也。〉
應劭《漢官儀》曰：光武封太山上壇，見酢梨酸棗，主者云：「百官上者所置。」〈具棗門。〉
《晉令》曰：諸宮有梨，守護者置吏一人。
《晉宮閣名》曰：明光殿前梨一株。
《世說》曰：桓南郡，每見人不快，輙嗔云：「君得哀家梨，復蒸食否？」舊說秣陵有哀仲家梨，甚大如升，入口消釋。言愚人不別，得好梨蒸食之。
又曰：安公講僧常數百。習鑿齒常餉十梨，正值講，安公便於座中手自剖分梨，盡人遍，都無偏頗。
《山海經》曰：洞庭之中，其木多梨。
盧毓《冀州論》曰：常山好梨，地產不為無珍。
《關令尹喜內傳》曰：老子西遊，省太真王母，共食紫梨。
《漢武內傳》曰：太上之藥，有玄光梨。
《曹瞞別傳》曰：王自漢中至洛陽起建始殿，使工蘇黃越徙美梨，掘之，根盡血出。越以狀聞王，王躬自視之，以為不祥，還遂寢疾。
《神仙傳》曰：介象言病，帝使左右以美梨一奩賜象。象死，帝殯而埋之。以日中時死，其日晡時到建業，以所賜梨付苑吏，種之。後吏以狀聞，即發象棺，棺中有一奏符。
《文士傳》曰：孔融年四歲，與諸兄食梨，輙取其小者。人問其故，荅曰：「我小兒，法當取小者。」由此宗族奇之。
《西京雜記》曰：上林有紫梨、芳梨〈實小〉、青梨、大谷梨、金柯梨、〈出瑯琊王野家，太守王唐所獻。〉縹蔕梨、紫條梨、瀚海梨〈出瀚海，耐寒，不枯。〉、青玉梨。
《廣志》曰：洛陽北芒張公夏梨，海內唯有一樹。常山真定梨，山陽鉅野梨，梁園睢陽梨、齊郡臨淄梨，鉅野稾梨，上黨楟〈音亭〉梨，小而甘。新豐箭谷梨。関以西，弘農、京兆、右扶風界，谷中梨多供御。廣都梨，重六斤，可數人分食之。
《嵩高山記》曰：東嶽腳上有梨樹，雲是武帝菓園，山中諸生皆取食之。
辛氏《三秦記》曰：漢武帝園，一名樊川，一名禦宿。有大梨，如五升，落地則破。其主取者，以布囊盛之，名含消梨。
《三晉山險記》曰：山陽縣北有谷，通得驢馬。石勒十八騎昔在此啖梨生樹，今有梨園。
段龜龍《涼州記》曰：呂光時，燉煌太守宋歆獻同心梨。
《永嘉記》曰：青田村民家多種梨樹，名曰官梨。子大一圍五寸。樹老，今不復作子。此中梨子佳，甘美少比，實大出一圍，恆以供獻，名為御梨。吏司守視，土人有未知味者。梨實落至地，即融釋。
郭子橫《洞冥記》曰：塗山之北有梨，大如斗，色紫，千年一花，冬月乃實。煎之有膏，食者身輕。亦曰紫輕梨。
《慱物志》曰：梨類甚多，樝杜樸〈音卜〉皆是，有大小甜酢之異耳。
《神異經》曰：東方有樹焉，高百丈，敷張自輔，葉長一丈，廣六七尺，名曰梨。其子徑三尺，剖之白如素。食之為地仙。〈張華注曰：是故今梨樹大耳。〉
《幽明錄》曰：成彪兄喪，晝夜哭泣。兄提二升酒、一槃梨就之，引酌相勸。
《廣五行記》曰：宋廢帝大始年，江南盛傳種蕭梨。先無此樹，百姓爭欲植之。識者曰：「當有姓蕭人王者！」後齊受禪。
楊衒之《洛陽伽藍記》曰：歡農里報德寺有園，珍菓出焉。有含消梨，重六斤，禁苑所無也。從樹投地，盡散為水焉。世人云：「報德之梨，承光之柰。」承光寺亦多菓木，柰味甚美，冠於京師。
《李鄴侯傳》曰：唐肅宗甞夜坐，召潁王等三弟同於地爐{罒剡}毯上。時李泌多絕粒，上每為自燒二梨以賜之。潁王恃恩，固求上與，曰：「汝恆飽肉食，先生絕粒，何乃爭之？」潁王曰：「臣等試大家心，何乃偏耶？不然，三弟共乞一顆，可乎？」上亦不許，賜以他菓。潁王等又曰：「臣等以大家自燒，故乞。他菓何用？」因曰：「先生恩渥如此，臣等請聯句，以為他年故事。」潁王曰：「先生年幾許，顏色似童兒。」信王曰：「夜抱九仙骨，朝披一品衣。」一王曰：「不食千鍾粟，惟餐兩顆梨。」既而三王請上成之，上曰：「天生此間氣，助我化無為。」
王讚《梨頌》曰：太康十年，梨樹四枝，其條與中枝合生於玄圃園。皇太子令侍臣作頌。
《魏文帝詔》曰：真定御梨，大若拳，甘若蜜，脆若凌，可以解煩釋渴。
傅選《七證》曰：恆陽黃梨，巫山朱橘。
何晏《九州論》曰：安平好棗，真定好梨。
左思《蜀都賦》曰：紫梨津潤。
又《齊都賦》曰：菓則昫山之梨。
潘岳《閑居賦》曰：張公大谷之梨。
孫楚《秋賦》曰：朱橘甘美，紫梨甜脆，膚不隱於斷牙，融液易於含雪。
王廙《洛都賦》曰：梨則大谷冬紫，張公秋黃。
潘岳《金谷園》：靈圃繁若榴，茂林列芳梨。
宋武帝《戲馬臺梨花讚》曰：嘉樹之生，於彼山基，開榮布綵，不離塵緇。
王弘《謝賜河上梨表》曰：奉賜河上梨一千，遠方味甘，每垂降及，仰佩恩逮，俯增祗愧。
魏武帝《為兗州牧上書》曰：山陽郡有美梨，謹上甘梨二箱。
《爾雅》曰：樝梨曰鑽之。〈樝以梨而酢澁，見《禮記》。〉
《禮記·內則》曰：樝梨薑桂。〈鄭玄曰：樝梨之不臧者。皆人君羞。〉
《呂氏春秋》曰：箕山之東，有甘樝。
《山海經》曰：平丘有楊柳甘樝。
又曰：洞庭之上，其木多樝。
《說文》曰：樝，似梨。
《神異經》曰：南方大荒有樹焉，名曰柦。三千歲作華，九千歲作實。其花紫色，中高百丈，敷張自輔。葉長七尺，五色。實長九尺，無核，割之如凝蜜。〈張茂先注曰：柦，梨。〉
《述異記》曰：江淮南人至北，見榲勃香，以為柦子，蓋實異耳。
傅玄《瓜賦》曰：龍眼生於南極，甘樝引於崑山。
《禮記·月令》曰：仲夏之月，天子羞以含桃，先薦寢廟。〈鄭玄注曰：含桃，今之櫻桃也。〉
《爾雅》曰：楔〈音革黠反〉，荊桃〈郭璞注曰：今櫻桃。〉。
《廣雅》曰：含桃，櫻桃。
《漢書》曰：惠帝出離宮，叔孫通曰：「今櫻桃熟，可獻，陛下宜以櫻桃獻宗廟。」上許之。諸菓獻由此興。
《唐書》曰：太宗將致櫻桃於酅公，稱『奉』則是尊，言『賜』又以卑，問之虞監，曰：「昔梁帝遺齊巴陵王稱『餉』。」遂從之。
又曰：玄宗紫宸殿櫻桃熟，命百官口摘之。
又曰：蕭潁士，李林甫採其名，欲拔用之，乃召見。時潁士寓居母喪，即縗麻而詣京師，徑謁林甫於政事省。林甫素不識，遽見縗麻，大惡之，即令斥去。潁士大忿，乃為《伐櫻桃賦》，以刺林甫，云：「擢無庸之瑣質，因本枝而自庇。洎枝榦而非據，專階廷之右地。雖先寢而或薦，豈和羹之正味！」其狂率不遜，皆此類也。
又曰：文宗始即位，甞因內園進新櫻桃，將以賜三宮太后。上曰：「送太后，焉可以為賜？」因援筆易其文簿，曰：「奉太后。」自是以為常。
《拾遺錄》曰：漢明帝於月夜讌賜群臣櫻桃，盛以赤瑛盤。群臣視之月下，以為空槃，帝笑之。
《呂氏春秋》曰：仲夏之月，羞含桃。〈高誘注曰：含桃，櫻桃。為鳥所含，故曰含桃。〉
范汪《祠制》曰：孟夏祭用櫻桃。
《洛陽宮殿簿》曰：顯陽殿前，櫻桃六株。明光殿前，櫻桃四株。徽音殿前，櫻桃二株。
《廣志》曰：櫻桃，大者如彈丸。有長八分者，白色多肌者，凡二種。
《虎丘山疏》曰：山下有櫻桃三株。
《唐景龍文館記》曰：四年夏四月，上與侍臣於樹下摘櫻桃，恣其食。末後於蒲萄園大陳宴席，奏宮樂，至瞑，每人賜朱櫻兩籠。
又曰：四年夏四月，上幸兩儀殿，命侍臣昇殿食櫻桃。其櫻桃並盛以琉璃，和以杏酪，飲塗麋酒。
《慱物志》曰：櫻桃或如手指，春秋冬夏，華實竟歲。
《呂氏本草》曰：櫻桃味甘，主調中，益脾氣，令人好顏色，美志氣，一名朱桃，一名麥英也。
傅咸《粘蟬賦序》曰：櫻桃，為樹則多蔭，為菓則先熟。故種之於廳事前，以盛暑逍遙其下。
左思《蜀都賦》曰：朱櫻春就，素柰夏成。
魏文帝《與鍾繇書》，報曰：臣繇言：「賜甘酪及櫻桃，惠厚意綢，非言所申。」
夏侯孝若《春可樂》曰：進櫻桃於玉盤。
太平御覽卷第九百六十九
