
《釋名》曰：水，准也，平準物也。〈《廣雅》同。〉天下大水四，謂之四瀆，江、河、淮、濟也。瀆，獨出其所而入海也。
《易》曰：坎爲水，潤萬物者，莫潤於水。
又曰：水洊至習坎。
又曰：水流濕。
《書》曰：水曰潤下，潤下作鹹。
又曰：若涉大水，其無津涯。
《尚書大傳》曰：非水無以准萬里之平，非人無以通遠道重任也。
《詩》曰：相彼泉水，載清載濁。
又曰：沔彼流水，朝宗于海。
又曰：濟有深涉，〈渡也。〉深則厲，淺則揭。有彌濟盈，濟盈不濡軌。〈盈宜濡不以濡，喻淫亂犯禮者也。〉
又曰：就其深矣，方之舟之，就其淺矣，泳之游之。
又曰：毖彼泉水，亦流於淇。
又曰：瀏其清矣，河水洋洋，北流活活。溱與洧，方煥渙兮。
又曰：揚之水，不流束薪。不流束楚。不流束蒲。
又曰：泌之洋洋，可以療饑。〈言樂道也。〉
《禮》曰：今夫水，一勺之多，及其不測，黿鼉蛟龍魚鱉生焉，貨財殖焉。
又曰：水之於人，親而不尊。
又曰：水爲無當於五色，五色不得不彰。
又曰：祭宗廟，水曰清滌。
又曰：水煩則魚鱉不大。
又曰：小人溺於水，君子溺於口。夫水近於人而易以溺人。
《周禮》曰：水有時以凝。
《傳》曰：共工氏以水紀，故爲水師而水名。
又曰：潢污行潦之水，可薦於鬼神，可羞於王公。
又曰：鄭子産謂子太叔曰：「惟有德者能以寬服民，其次莫如猛。火烈，人望而畏之，故鮮死焉。水懦弱，民狎而玩之，則多死焉。故寬爲難也。」
《春秋元命苞》曰：水之爲言演也，陰化淖濡流施潛行也。故其立字，兩人交一以中出者爲水，一者數之始，兩人譬男女，言陰陽交，物以一起也。
《論語》曰：智者樂水。
又曰：子在川上曰：「逝者如斯夫，不舍晝夜。」
《爾雅》曰：水別流曰派，風吹水涌曰波，大波曰濤，小波曰淪，平波曰瀾，直波曰徑。水朝夕而至曰潮，風行水成文曰漣。水波如錦文曰漪。水行曰涉，逆流而上曰溯洄，順流而下曰溯游，亦曰沿流。絕流而渡曰亂。以衣涉水曰厲，由膝以下爲揭，由膝以上爲涉。渡水處曰津濟。潛行水下爲泳。
《漢書》曰：成帝建始三年秋，京師民無故相驚，言大水至。天子親御前殿召公卿議，大將軍鳳以爲太后與上及後宮可禦舟船，令吏上長安城以避水。群臣皆從鳳議，左將軍王商獨曰：「上古無道之國，水猶不冒城郭，今聖政和平，世無變革，上下相安，何因當有大水一日暴至？此必訛言也。不宜令民上城，重驚百姓。」上乃止。有頃，長安中稍定，問之，果訛言。上於是壯商之固守，數稱其議，而鳳大慚，自恨失言。
《後漢書》曰：東陽人趙炳，字公阿，能越方禁，與閩中徐登遇於烏傷溪水上，禁小溪水不流。
又曰：竇太后臨政，竇憲兄弟各擅威權。丁鴻上封事曰：「夫壞崖破岩之水，源由涓涓；乾雲蔽日之木，起於蔥蒨。」
《魏略》曰：漢火行忌水，故去「洛」水而加隹。魏爲土，土，水之母，水得土而流，土得水而柔，故除隹加水。
《晉書》曰：陸雲先是常著衰絰上船，於水顧見其影，因大笑落水。人救獲免。
又曰：《佛圖澄傳》曰：襄國城塹水源在城西五里，其水源暴竭。勒問澄何以致水，澄曰：「今當敕龍取水。」乃與弟子法者等數人至故泉上坐繩床，燒安息香，咒願數百言，如此三日，水微流，有一小龍長五寸許，隨水來出，諸道士競往視之。有頃，水大至，隍塹皆滿。
又曰：鄧攸爲太子中庶子，吳郡闕守，人多欲之，帝以授攸。攸載米之郡，俸祿無所受，惟飲吳水而已。
又曰：孫登性無恚怒，人或沒諸水中，欲觀其怒。既出，便大笑。
《齊書》曰：陸慧時爲征虜功曹，與參府軍沛國劉璡同從述爲職，行至吳，璡謂人曰：吳間張融與陸慧幷宅，其間有水，此水必有異味。遂往酌而飲之。
《唐書》曰：新豐鸚鵡谷水清，代傳雲，此水清，天下平。開皇之初暫清尋濁，至是而復清。
又曰：乾元中，嵐州上言，合河關黃河水四十里間清如井水，經四日而變。
又曰：楊朝晟爲邠州刺史，奏方渠合水波皆賊路，請城其地以備之。軍次方渠無水，師徒囂然，遽有青蛇乘高而下，視其跡，水隨而流，朝晟令築防環之，遂爲渟泉，軍人仰飲以足。
又曰：孔若思遷庫部郎中。若思常謂人仕至郎中足矣。至是持一石止水滿於座右，以示有止足之意。
《老子》曰：止善若水，水善利萬物而不爭，處衆人之所惡，故幾於道。
《列子》曰：禹治水土，迷而失途，謬之一國，無風雨霧露，不生鳥獸，名曰終北。有山名壺領，頂有口狀若圓環，名曰滋穴。有水湧出，名曰神瀵，臭過蘭椒，味過醪醴。
又曰：白公問於孔子曰：「人可與微言乎？」孔子不應。白公曰：「若以石投水，何如？」孔子曰：「吳之善沒者能取之。」曰：「若以水投水，何如？」曰：「淄澠之合，易牙嘗而知之。」白公曰：「人固不可與微言耶？」
又曰：人有濱河而居者，習於水，勇於泅，操舟鬻渡，利供百口。裹糧就學者成徒，而溺死者幾半。本學同泅不學溺，而利害如此。
《莊子》曰：君子之交淡如水。
又曰：秋水時至，百川灌河，流之大也，兩崖涘之間，不辯牛馬。於是，河伯欣然自喜，以天下之美盡在已矣。
又曰：水之性，不雜則清，莫動則平。
又曰：孔子觀於呂梁，懸水三十仞，流沫三十里，黿鼉魚鱉不能游，見一丈夫游之數百步而去。
又曰：水之守土地審。〈無意則止於分，所以爲審。〉
又曰：水靜明明燭鬢眉，大匠取法焉。水靜猶明，而況聖人之心靜乎？
又曰：水之積也不厚，其負大舟也無力。
《文子》曰：水之性慾清，沙石穢之。水之爲道也，廣不可極，〈莫知其言，深不可測。〉長極無窮，遠淪無涯，息耗減益，過淤不訾。〈湧出曰息，煎乾曰耗，出川枝流曰減，九野注之曰益。過於不訾者，此過尾閭，入天壑入無底穀。〉
又曰：水濁者，魚噞喁。
又曰：混混之水濁，可以濯吾足；青青之水清，可以濯吾纓。
又曰：水之道也，大不可極，深不可測，上天爲雨露，下地爲潤澤。
又曰：猶鑿渠而止水，抱薪而救火。
《墨子》曰：古語，君子不鏡於水而鏡於人：鏡於水，見面之容；見於人，則知吉凶。
《管子》曰：水者，地之血氣，如筋脈之流者，故曰，水具材也。夫水，淖溺以清，而好灑人之惡，仁也；視之黑而白，精也；量之至滿而止，正也；流則至平，義也；人皆赴高，己獨趨下，卑也。卑也者，道之室，王者之器也；准也者，五量之宗也；素也者，五色之質也；淡也者，五味之中也。故水藏萬物，産金石，故曰水神。凡有五害：水一也，旱二也，風霧雹霜三也，厲四也，蟲五也。五害之屬，水最爲大。水有大小，有遠邇。水出山而流入海，命曰經水；別於他水，入於大水及海者，命曰枝水；山之溝流於大水及海者，命曰川水；水出於地而不流者，命曰淵水。
《淮南子》曰：天下之物，莫柔弱於水，上天則爲雨露，下地則爲潤澤，萬物弗得不生，百事不得不成，大苞群生而無所私，澤及跂蹺〈跂，蹺行也。蹺，微小之蟲也。〉而不求報，富贍天下而不既，〈贍，足也。既，盡也。〉德施百姓而不費，〈德澤加於百姓，不以爲己財費也。〉行不可得而窮極也，〈流膏不止。〉微而不可得把握也，擊之無創，射之不傷，斬之不斷，焚之不燃，〈水之性也。〉淖溺流遁，錯繆相紛〈遁，逸也。錯繆相紛，波相糾也。〉而不可靡散，利貫金石，強濟天下，〈水流缺石，是其利也。舟船所載無有重，是其強也。濟，通也。〉動溶無形之域，而翱翔忽區之上，〈忽悅之區上也，言其飛爲雲雨，無所不止。〉邅回川穀之間，〈邅回猶委曲也。〉而滔騰大荒之野，有餘不足與天地取與，授萬物而無所前後，〈前後皆與之。〉是故無所私而無所公，〈公私一也。〉靡濫振蕩，與天地同鴻，〈鴻大同通。〉無所左而無所右，蟠委錯擟，〈音軫。〉與萬物始終，是謂至德。〈言水之爲德大，故曰至德。〉夫水所以能成其至德於天下者，以其淖溺潤滑也。故老聃之言曰：「天下至柔，馳騁於天下之至堅。出於無有，入於無間，〈是水也。〉吾是以知無爲之有益。」〈有益於生。〉夫無形者，物之大祖也；無音者，聲之大宗也。〈無形生有形，故萬物大祖也。無音生有音，故爲大宗，祖宗皆大也。〉其子爲光，其孫爲水，皆生於無形乎！〈光無形，道所貴也。觀之故子爲光也。水形而不可毀，差之故孫爲形也。〉夫光可見而不可握，水可循而不可毀，故有像之類莫尊於水。出生入死，自無跖有，自有跖無，而以衰賤矣。〈出生，出生道，謂去清淨也。入死，入死道，謂情慾也。跖，適也。自無形而適有形，離其本者。自有形適無形，不能復得，道家之所共棄也。故曰衰賤也。〉是故清靜者，德之至也；而柔弱者，道之要也；〈要，約也。〉虛無恬愉者，萬物之用也。〈萬物由之得爲人用。〉肅然應感，殷然反本，則淪於無形矣。所謂無形者，一之謂也。〈一者，道之本也。〉所謂一者，無匹合於天下者也。卓然獨立，塊然獨處，上貫九天，下貫九野，〈九天，八分中央也。九野亦如之。〉圓不中規，方不中矩，大渾而爲一葉，〈無根言微妙也。〉懷囊天地，爲道開門，〈開道之門。〉穆忞隱閔，純德獨存，〈穆忞隱閔，皆無形之類也。純，不雜揉也。〉布施而不既，用之而不勤。〈既，盡也。勤，勞也。〉
又曰：夫水之性，若拙其所流而深之，茨其所決而高也，〈茨，積土填滿之也。〉使得循勢而行，乘哀而流，〈衰，下。〉雖有腐髊流澌，弗能汙〈腐髊，骨澌水也。〉其惟，其性非異也。通之與不通也。風俗猶此也。誠決其善志，防其邪心，啓其善道，塞其奸路，與同出一道，則民性可善，而風俗遷矣。
又曰：河水、赤水、遼水、黑水、江水、淮水，是謂六水。白水宜玉，黑水宜砥，青水宜碧，赤水宜丹，黃水宜金，青水宜龜，汾水宜麻，洛水輕利宜禾，渭水多力宜黍，漢水重安宜竹箭。
又曰：土地各以類生人，是故清水音小，濁水音大，湍水人輕，遲水人重。
又曰：白水出崑崙之原，飲之不死。
又曰：方諸見月則津而爲水。
又《萬畢術》曰：方諸取水。〈方諸形若杯，無耳，以五石合冶，以十二月壬子夜半作之，以承水即來。〉
《抱撲子》曰：火出於陽燧，陽燧員而火不員也；水出於方諸，諸方而水不方也。
又曰：黃帝曰：天在地外，水在天外，浮天而載地者，水也。
又曰：左慈以氣禁水，水爲逆流一二丈，禁水著中庭露之，大寒不冰。
《尸子》曰：凡水，其方折者有玉，其圓折者有珠，清水有黃金，龍淵有玉英。
《顧子》曰：顧夷子與子華游東池。子華曰：「水有四德：沐浴群生，深流萬世，是仁也；揚清激濁，蕩去滓穢，是義也；柔而難犯，弱而難勝，是勇也；道江疏河，惡盈流謙，是智也。」
《孟子》曰：數罟不入污池，魚鱉不可勝食也。〈數罟，密網也。〉
又曰：民之歸仁也，猶水之就下也。
又曰：仲尼亟稱於水，曰「水哉，水哉！」何取於水也？
又曰：原泉混混，不舍晝夜，盈科而後進，放乎四海，有本者如是也。苟爲無本，七八月之間雨集，溝澮皆盈，其涸也。可立而待也。故聲聞過情，君子恥之。
又曰：性猶湍水也，決諸東方則東流，決諸西方則西流。人性之無分於善不善也，猶水之無分於東西也。人無有不善，水無有不下也。
又曰：仁之勝不仁也，猶水之勝火也，今之爲仁者，猶以一杯水，救一車薪之火也。
又曰：觀于海者難爲水，游於聖人之門者難爲言。觀水有術，必觀其瀾。〈瀾，水中大波也。〉
《孫卿子》曰：孔子觀於東流之水，子貢問於孔子：「所以見大水必觀焉，何也？」孔子曰：「夫水柔也而無爲也，似德；其浩浩乎不居，似有道；其赴百萬仞之穀不懼，似勇；主量必平，似法；盈不求概，似正；發源必東，似志；是以君子見大水必觀焉。」〈《大戴禮》、》孔子家語》幷載。〉
