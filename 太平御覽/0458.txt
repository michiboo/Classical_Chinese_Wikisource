
《易》曰：防患曰戒。
又曰：君子終日乾乾，夕惕若。厲，無咎。
又曰：見群龍無首。吉。
又曰：履霜，堅冰至。
又曰：積善之家必有餘慶，積不善之家必有餘殃。
又曰：其亡其亡，繫於苞桑。
又曰：當憂其悔吝之時，其介不可慢也。
又曰：言行者，君子之樞機。樞機之發，榮辱之主也，可不慎乎！
《尚書》曰：兢兢業業，一日二日萬機。
又曰：無稽之言勿聽，弗詢之謀勿庸。
又曰：不矜細行，終累大德。
又曰：功崇惟志，業廣惟勤，位弗期驕，祿弗期侈。
又曰：先王克謹天戒。
又曰：作德心逸日休，作僞心勞日拙。
又曰：戒懼無虞，罔失法度。
又曰：懍乎，若朽索之馭六馬。
又曰：德惟一，動罔弗吉；德二三，動罔弗凶。
《毛詩》曰：惴惴小心，如臨於穀。
又曰：戰戰兢兢，如臨深淵，如履薄冰。
又曰：無念爾祖，聿修厥德。
又曰：白圭之玷尚可磨，斯言之玷不可爲。
《左傳》曰：晉入楚軍，三日�。范宣子立於戎馬之前，曰：「君幼弱，諸臣不佞，何以及此？天命不於常，有德之謂也。君其戒之！」
又曰：禍福無門，惟人自召。
又曰：臧孫云：季孫之愛我，疾疹也；孟孫之惡我，藥石也。美疹不如惡石，孟孫死，吾亡無日矣。
又曰：吳公子札來聘，見叔孫穆子，悅之。謂穆子曰：「子其不得死乎？好善不能擇人。吾聞君子務在擇人，吾子爲魯宗卿，而任其大政，不慎所舉，何以堪之？禍必及子！」聘於鄭，見子産，如舊相識，與之縞帶，子産獻紵衣焉。謂子産曰：「鄭之執政者侈，難將至矣！政必及子。子爲政，慎以禮。不然，鄭國將敗。」�晉，說叔向曰：「吾子勉之！君侈而多良，大夫皆富，政將在家。吾子直，必思自免於難。」
又曰：正考父三命益恭，故鼎銘云：「一命而僂，再命而傴，三命而俯。循墻而走，亦莫予敢侮。」
《禮》曰：毋不敬。儼若思。安定辭。
又曰：敖不可長，欲不可縱，志不可滿，樂不可極。
又曰：安安而能遷。臨財無苟得，臨難無苟免。很毋求勝，分毋求多。
又曰：不登高，不臨深，不苟訾，不苟笑。孝子不服暗，不登危，懼辱親也。
又曰：管仲鏤簋、朱雲，山節、藻，君子以爲濫矣。晏平仲祠其先人，豚肩不掩豆，浣衣濯冠以朝，君子以爲隘矣。是故君子之行禮也，不可不慎也。
又曰：莫見乎隱，莫顯乎微，故君子慎其獨也。
《孝經》曰：在上不驕，高而不危；制節謹度，滿而不溢。
《論語》曰：君子有三戒：少之時戒之在色，及其壯也戒之在鬥，及其老也戒之在得。
又曰：如有周公之才之美，使驕且吝，其餘不足觀也已。
又曰：三思而後行，再思可矣。
《家語》曰：孔子之周，觀於太廟，右階之前有金人焉，三緘其口而銘其背曰：「古之慎言之人也，戒之哉。無多言，多言多敗；無多事，多事多患。安樂必戒，無行所悔。勿謂何傷，其禍將長；勿謂何害，其禍將大；勿謂莫聞，神將伺人。熒熒不滅，炎炎奈何；涓涓不壅，終爲江河；綿綿不絕，將成網羅。毫末不扎，將尋斧柯。誠能慎之，福之垠也；口是何傷，禍之門也。強梁者不得其死，好勝者必遇其敵。盜憎主人，民怨其上。君子知天下之不可上也，故下之；知衆之不可先也，故後之。溫恭慎德，使人慕之；執雌持下，人莫逾之。人皆趨彼，我獨守此。」孔子顧謂子弟曰：「此言雖鄙，而中事情。」又孔子觀於周廟而有欹器焉。孔子問守廟者曰：「此謂何器？」對曰：「蓋謂右坐之器。」孔子曰：「吾聞右坐之器滿則覆，虛則欹，中則正，有之乎？」對曰：「然。」孔子使子路取水而試之，滿則覆，中則正，虛則欹，孔子喟然嘆曰：「嗚呼！惡有滿而不覆者哉！」子路曰：「敢問持滿有道乎？」孔子曰：「持滿之道，挹而損之。」子路曰：「損之，有道乎？」孔子曰：「高而能下，滿而能虛，富而能儉，貴而能卑，智而能愚，勇而能怯，辯而能訥，博而能淺，明而能暗，是謂損而不極。能行此道，惟至德者及之。《易》曰：不損而益之，自損而終益故也。」
《家語》曰：孔子行游中路，聞哭者聲甚悲。孔子驅之前，有異人者少進見之；吾丘子也，擁鎖帶索而哭。孔子辟車而下，問曰：「夫子有喪也，何哭之悲也？」吾丘子對曰：「吾有三失。」孔子曰：「願聞三失。」吾丘子曰：「吾少好學問，周通天下，還後吾親亡，一失也。事君驕奢，諫不遂，是二失也。厚交友而後絕，三失也。樹欲靜而風不止，子欲養而親不待。往而不來者年也，不可得再見者親也。請從此辭。」則自刎而死。孔子曰：「弟子記之，此足以爲戒矣。」於是弟子歸養親者十三人。
又曰：曾子曰：「狎甚則簡，莊甚則不親。是故君子狎足以交情，莊足以成禮而已。」孔子聞斯言也，曰：「二三子志之！孰爲參也而不知禮者乎？」
又曰：衛孫文子得罪於獻公，居戚。公卒，未葬，文子擊鍾焉。延陵季子�晉，過聞之曰：「異哉，夫子之在此也！猶燕之巢於幕，懼猶未也，又何樂焉？君又在殯可乎？」文子於是終身不聽琴瑟。孔子聞之曰：「季子能以義正人，文子能克己復義，可謂善譏善改矣。」
《國語》曰：「知襄子爲室美，士夕焉。知伯曰：「室美夫！」對曰：「美則美矣，抑臣亦有懼也。」曰：「何懼？」對曰：「臣以秉筆事君。記有之曰：『夫高山峻原。不生草木；松柏之地，其土不肥。』今土木勝，臣懼其不安人也。」室成，三年而知氏亡。
《漢書》：張安世曾孫勃嗣，每登閣殿，常曰：「桑、霍爲我誡，豈不厚哉！」
又曰：俊不疑，字曼倩，渤海人也。爲郡文學，進退必以禮，名聞州郡。武帝末，郡國盜賊群起，暴勝之爲直指使者，衣綉衣，持斧捕盜。素聞不疑賢，至渤海，遣吏請與相見，屣履迎之。坐定，不疑據地曰：「竊伏海瀕，聞暴公子舊矣，乃今承顔接辭。凡爲吏，太剛則折，太軟則廢，威行施之以恩，然後樹功揚名，永終天祿。」勝之納其誡，深接以禮。
又曰：楊惲失爵位，居處治産業，起室宅。其友人安定守孫會宗，與書誡之曰：「大臣廢退，當闔門惶恐，爲可憐之意，不當通賓客，有譽稱也。」惲內懷不服，驕奢不悔，坐腰斬。
望前列曰：玄帝時，京房以言災異數召見，又爲吏考課事奏之，因問上曰：「幽、厲之君何以危，所任者何人也？」上曰：「主不明而任巧佞。」房曰：「知巧佞而任之邪，將以爲賢而任之耶？」上曰：「賢之。」房曰：「然則何以知其不賢也？」曰：「以其時亂而君危知之。」房曰：「今治乎，亂乎？」上曰：「亂。」房曰：「然則有所任乎？」上曰：「幸其未至於彼也。」房曰：「臣恐後世之視今，猶今之視古也。」玄帝默然矣。
又曰：韓延壽善爲政，坐法棄市，吏民數千人送至渭城，老小扶持車轂，爭奉酒炙。延壽不忍拒逆，爲飲酒石餘。使椽吏分謝，吏民百姓莫不流涕。延壽三子皆爲郎吏。臨死，屬其子勿爲吏，以己爲戒。子皆以父言去官。
《東觀漢記》曰：馮勤遷司徒。是時三公多見罪退，上欲令以善自終，乃因宴見從容戒之曰：「朱浮上不忠於君，下陵轢同列，終以中傷，放逐受誅，雖復加賞賜，不足以償不訾之身。忠臣孝子鑒照前世，以吻鑒戒。能盡忠於國，事君無二，則爵賞，先乎當世名利於不朽，可不勉哉！」
又曰：樊弘爲人謙慎，常戒其子曰：「富貴盈溢，未有能終者。天道惡滿而好謙，前世貴戚明戒也。保身全己，豈不樂哉！」
《後漢書》曰：班超爲都護，以任尚代超，尚謂超曰：「君在外國三十餘年，而小人猥承君後，宜以誨之。」超曰：「塞外吏士，本非孝子順孫，皆以罪過徙補邊屯，而蠻夷懷鳥獸之心，難養易敗。今君情嚴急，水清無大魚，察政不得下，宜蕩佚簡易，寬小過，繩大罪而已。」
又曰：馬援出屯襄國。詔百官祖道。援謂黃門侍郎梁松、竇固曰：「凡人貴富，當使可賤，如卿等欲不可復賤，居高自持，勉思鄙言。」松後果貴滿致災，固亦幾不免。
後列曰：馬援兄子嚴、敦幷喜，通輕俠。援前在交趾，遺書戒之曰：「吾欲汝曹聞人過失，如聞父母之名，耳可得聞，而口不可得言也。好論議人長短，是非正法，此吾所大惡也。寧死不願聞子孫有此行。」
又曰：徐稚嘗爲太尉黃瓊所辟，不就。及瓊卒歸葬，稚乃負糧徒步到江夏赴之，設鶏酒薄祭，哭卒而去，不告姓名。時會者四方名士郭林宗等數千人，聞之，疑其稚也，乃選能言生茅容輕騎追之。及於塗，容爲設飯，共言稼穡之事。臨決去，謂曰：「爲我謝郭林宗，大廈將顛，非一繩所維，何爲棲棲不遑寧處也？」
《魏志》曰：傅嘏與鍾會從平丘儉後，會有自矜色，嘏戒之曰：「子志大量小，而勛業難爲也，可不慎哉！」
又曰：吏部尚書何晏詣管輅，問曰：「連夢青繩數頭，來在鼻上，驅之不肯去，有何意故？」輅曰：「今君侯位重山嶽，勢若雷霆，而懷德者鮮，畏威者衆，殆非小心翼翼多福之人。又鼻者艮，此天中之山，高而不危，所以長守富也。今有蠅集焉，位峻者顛，輕毫者亡，不可不慎！」
又曰：曹爽飲食衣服，擬於乘輿，擅取武庫禁兵。曹羲深以爲憂，數諫止之。又著書三篇，陳驕淫盈溢之致禍敗，辭旨甚切，不敢斥爽，托戒諸子以示爽。爽知其爲己發也，甚不悅。羲或時以諫喻不納，涕泗而起。
《吳志》曰：孫權每田獵，常乘馬射虎，虎嘗突前攀持馬鞍。張昭變色而前曰：「將軍何用不當爾？夫爲人君，謂能駕禦英雄，驅使群賢，豈謂馳逐於原野，校勇於猛獸者乎？」
《江表傳》曰：孫權征合肥還，爲張遼所襲，幾至危殆。賀齊時率三千兵在南津迎權。權既就大船，會諸將飲宴，齊下席涕泣而言曰：「至尊人主，當持重。今日之事，幾致禍敗，群下震忄希，若無天地，願以此爲終身戒。」權自前拭其淚曰：「大慚！謹以刻心，非但書紳也。」
王隱《晉書》曰：庾袞兄女芳將嫁，美服具矣。袞刈荊苕爲箕帚焉。召諸子集之於堂，男女以班，而命芳：「來！汝少孤，汝逸汝豫，不汝疵瑕。今汝將適人，事舅姑，灑掃庭內，婦人道也，故賜汝以。匪器之美，欲汝之溫恭朝夕，雖休勿休也。」
《晉書》曰：趙王倫篡位，嵇紹爲侍中。惠帝復祚，紹居本職，上疏曰：「願陛下無忘金墉，大司馬無忘潁上，大將無忘黃橋，則禍亂之萌，無由而兆。」
《隋書》曰：賀若弼，父敦，以武烈知名，仕周爲金州總管，宇文護忌而害之。臨刑呼弼，謂之曰：「吾必欲平江南，然此心不果，汝當成吾志。且吾以舌死，汝不可不思。」因引錐刺弼舌出血，誡以慎口。
《唐書》曰：太宗嘗謂長孫無忌等曰：「朕聞主賢臣直，人不自知，公直面論，攻朕得失。」無忌奏言：「陛下武功文德，跨絕古今，發號施令，事皆利物。《孝經》云：『將順其美。』臣順之不暇，實不見陛下有所愆失。」太宗曰：「朕冀聞己過，公乃妄相諛悅。朕今面談公等得失，以爲鑒誡。言之者無過，聞之者可以自改。」因目無忌曰：「善避嫌疑，應對敏速，求之古人，亦當無比；而總兵攻戰，非所長也。高士廉涉獵古今，心術聰悟，臨難既不改節，爲官亦無朋黨；所少者骨鯁規諫耳。唐儉言辭俊利，善和解人，酒杯流行，發言啓齒；事朕三十載，遂無一言論國家得失。楊師道性行絕善，自無愆過，無情實怯懦，未甚更事，急緩不可得力。岑文本性過敦厚，文章自其所長；而持論恆據經遠，自當不負於物。劉洎性最堅貞，言多利益；然其意尚然諾於朋友，能自補闕，亦何以尚。馬周見事敏速，性甚貞正，於論量人物，直道而行，朕比任使，多所稱意。褚遂良學問稍長，性亦堅正，既寫忠誠，甚親附於朕，譬如飛鳥依人，自加憐愛。」
又曰：閻立本雖有應務之才。而尤善圖畫，工於寫真，《秦府十八學士圖》及貞觀中《淩煙閣功臣圖》，幷立本之跡也，時人咸稱其妙。太宗嘗與侍臣學士泛舟於春苑，池中有異鳥隨波容與，太宗擊賞數，賜詔座者爲詠，召立本令寫焉。時閣外傅呼云：「畫師閻立本。」時以爲主爵郎中，奔走流汗，俯伏池側，手揮丹粉，瞻望座賓，不勝愧赧。退戒其子曰：「吾少好讀書，倖免墻面，緣情染翰，頗及儕流。惟以丹青見知，躬廝役之務，辱莫大焉！汝宜深戒，勿習此末伎。」立本爲性所好，欲罷不能也。及爲右相，與左相薑恪對掌樞密。恪既歷任將軍，立功塞外；立本惟善於圖畫，非宰輔之器。故時人以《千字文》爲語曰：「左相宣威沙漠，右相馳譽丹青。」
《唐書》曰：房玄齡嘗誡諸子以驕奢沉溺，必不可以地望陵人，集古今聖賢家戒，書於屏風，令各取一具，謂曰：「若能留意，足以保身成名。」又云：「袁家累葉忠節，是吾所向，汝即宜師之。」
