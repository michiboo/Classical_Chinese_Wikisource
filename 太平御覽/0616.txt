
《禮記·曲禮下》曰：居喪，未葬讀《喪禮》，旣葬讀《祭禮》，喪復常讀《樂章》。
《論語》曰：南容三復白圭，孔子以其兄之子妻之。
《周禮·春官下》曰：太史掌建邦之六典。大祭祀，與執事卜日。〈執事，太僕之屬。〉戒及宿之日，與群執事，讀禮書而協事。〈協，合也。合禮謂習錄所當共之事也。〉
又曰：小史掌邦國之志。大祭祀，讀禮法。史以書敘昭穆之俎簋。〈讀禮法者，太史與群執事。史，此小史也。〉
《史記》曰：太史公曰：「予讀孟子書，至梁惠王問何以利吾國，未嘗不廢書而嘆息也。曰：嗟乎，利誠亂之始也！夫子罕言利者，常防共原也。
又曰：孔子晚善《易》，韋編三絕，鐵レ三折，漆書三滅也。
又曰：董仲舒下帷讀書，三年不窺園圃。
《漢書》曰：劉向專精經術，晝誦書傳，夜觀星宿。
又曰：揚雄自有大度，非聖哲之書不好也；非其意，雖富貴不事也。
《東觀漢記》曰：章帝詔黃香，令詣東觀讀所未嘗見書，謂諸生曰：「此日下無雙，江夏黃童也。」
又曰：高鳳誦經，晝夜不絕聲。妻之田，曝麥，以竿授鳳，令護鶏。鳳受竿，誦經如故。天暴雨，流麥，意在經，不視麥漂。
謝承《後漢書》曰：王充字仲任。家貧無書，至京師入市讀書，一見輒能誦憶。
又曰：應奉字世叔。讀書五行俱下。
又曰：侯瑾字子瑜。傭作爲資，暮還輒火以讀書。
《後漢書》曰：和熹鄧後六歲能《史書》，〈《史書》，周宣王太史籀所作大篆十五篇也。〉十二通《詩》、《論語》。諸兄每讀經傳，輒下意難問。志在典籍，不問居家之事。母常非之曰：「汝不習女工，乃更務學，欲舉博士耶？」後重違母言，晝修婦業，暮誦經典。家人號曰「諸生」。後又詔中宮近臣於東觀受讀經傳，以教授宮人，左右習誦，朝夕濟濟。
范曄《後漢書》曰：周盤字伯堅。居貧養母，儉薄不充。常誦《詩》至《汝墳》之卒章，慨然而嘆。乃解韋帶，就孝廉之舉也。
又曰：裴駿字仲駒。駿從弟安祖少而聰慧，年七八歲就師，講《詩》至《鹿鳴》篇，語兄雲︰「禽獸得食相呼，而況人也？」自此之後，未嘗獨食。
又曰：尚長字子平，河內朝歌人也。隱居不仕，讀《易》至《損》、《益》卦，喟然而嘆曰：「吾以知富不如貧，貴不如賤，但未知死何如生？」
《魏武本紀》曰：吾讀介之推之避晉封，申包胥之逃楚賞，未嘗不廢書而嘆。
《魏略》曰：侍中董遇好學，避難采樵負販，常挾經書，投閑習誦。人從學者，遇不肯教，雲︰「當先讀百遍，而義自見。」
《吳志》曰：闞澤字德潤。好學，居貧，常爲人傭書，所寫旣畢，誦讀亦遍。
《魏志》曰：賈逵最好《春秋》，課日讀一遍。
《吳志》曰：劉贊字正明。性果烈，好讀兵書及史傳。每覽古良將攻伐之勢，輒封書獨嘆。
《晉書》曰：陶潛字元亮。好讀書，不求甚解。每有會意，欣然忘食。
又曰：殷仲堪能清言，善屬文，每雲三日不讀《道德論》便覺舌本間強。其談理與韓康伯齊名，士咸愛慕之。
又曰：王恭抗直，深存節義。讀《左傳》至奉王命討不庭，每輟卷而嘆。
又曰：劉敏元字道光，北海人也。厲己修學，不以險難改心。好星曆陰陽術數，潛心《易》、《太玄》，不好讀史。常謂同志曰：「誦書當味義根，何爲費功於浮辭之文？《易》者，義之源；《太玄》，理之門，能明此者，即吾師也。」
王隱《晉書·處士傳》曰：王褒字偉元，北海人也。讀書至「哀哀父母，生我劬勞」，未嘗不反覆，流涕占胸也。
沈約《齊紀》曰：顧歡字玄平。少喪父，事母謹孝。母喪，於墓側數年。好事者或從受書，每至「哀哀父母，生我劬勞」，悲慟不能禁。自是學徒廢《蓼莪》之篇，不復講授也。
崔鴻《十六國春秋·前燕錄》曰：韓景山，安平省津人也。年十歲，能屬文。博覽經籍，無所不通。
《宋書》曰：沈演之家世爲將，至演之折節好學，讀《老子》百遍，以達義理上知名。
《北齊書》曰：趙郡王琛字子�。初讀《孝經》，至「資於事父」，輒流涕欷。
又曰：楊愔幼而喪母，曾詣舅子泰，泰與之飲，問：「汝讀何書？」答曰：「《詩》。」泰曰：「至《渭陽》未耶？」愔便號泣感咽，子泰亦對之欷。於是遂爲罷酒。
《北史》曰：後魏元輝業領中書監，錄尚書事。齊文襄嘗問之，曰：「比何所披覽？」對曰：「數尋伊、霍之傳，不讀曹、馬之書。」輝業以時運漸謝，不復圖全，惟事飲啖，一日三羊，三日一犢。又嘗賦詩云︰「昔居王道泰，濟濟富群英；今逢世路阻，狐兔鬱縱橫。」
《梁書》曰：武帝每讀《孝子傳》，未曾終軸，輒輟書悲慟。由是家門愛重，探賾索隱，窮理盡性，究覽墳籍，神悟知機，讀書不待溫故，一閱皆能誦憶。
又曰：《範�傳》：初，竟陵王子良爲會稽太子，�爲府主簿，王未之知。後克日登秦望山，乃命�。�以山上有秦始皇刻石，此文三句一韻，人多作兩句讀之，幷不得韻；又皆大篆，人多不識，乃夜取《史記》讀之，令上知。明日登山，子良命賓僚讀之，皆茫然不識。末問�，�曰：「下官嘗讀《史記》，見此刻石文。」進乃讀之如流水。子良大悅，因以爲上賓。
又曰：昭明太子統，字德施。美姿貌，善舉止，讀書數行幷下，過目皆憶。
《陳書》曰：始興王叔陵修飾虛名，每入朝，常於車中馬上執卷讀書，高聲長誦，陽陽自若。朝坐齋中，或自執斧斤爲沐猴百戲。
《隋書》曰：崔亻キ字歧叔。以讀書爲務，頗自負而忽人。嘗大署其門下曰：「不讀五千卷書，無得入我室。」
又曰：來護兒字崇幼，而慕詭好立奇節。初讀《詩》至「擊鼓其鏜，踴躍用兵」，「羔裘豹飾，孔武有力」，舍書而嘆曰：「大丈夫其世當如是，爲國滅賊，以建功名，安能區區久事隴畝！」群輩嘉其言而壯其志。
又曰：韋師字公穎。少沉謹，有慧性。初就學，始讀《孝經》，舍書而嘆曰：「名教之極，其在茲乎！」
《唐書》曰：章懷太子賢，上深所嗟賞之，謂司空李曰：「此兒已讀得《尚書》、《禮記》，曾遣讀《論語》至『賢賢易色』，再三覆誦之，乃雲性愛此言。固知夙成聰敏，出自天性也。」
又曰：蕭德言，晚年尤篤志於學，自晝達夜，略無厭倦。每欲開五經，必盥濯束帶，危坐對之。妻子候間請曰：「終日如是，無乃勞乎？」德言曰：「敬先聖之言，豈憚如此？」
又曰：郭山惲，蒲州河東人。少通《三禮》。景龍中累遷國子司業。時中宗數引近臣及修文學士與之宴集，嘗令各效伎藝以爲笑樂。工部尚書張錫爲《談容娘舞》，將作大匠宗晉卿舞《渾脫》，左衛將軍張洽舞《黃獐》，左金吾衛將軍杜元琰誦《婆羅門咒》，給事中李行言唱《駕車西河》，中書舍人盧藏用效道士上章。山惲獨奏曰：「臣無所解，請誦古詩兩篇。」帝從之。於是誦《鹿鳴》、《蟋蟀》之詩。奏未畢，中書令李嶠以其詞有「好樂無荒」之語，頗涉規諷，恐忤旨，遽止之。帝嘉山惲之意。
《墨子》曰：周公朝讀書百篇，夕見七十五士。
《莊子》曰：孔子游於緇惟之林，休於杏壇之上，弟子讀書，孔子弦歌鼓琴，有漁父聽曲爲法。
又曰：臧與�相與牧羊而俱亡其羊。問臧奚事，挾策讀書；問榽事，博塞以游。
又曰：桓公讀書於堂上，輪扁斫輪於堂下，釋椎鑿而問曰：「敢問公所讀之書何言也？」公曰：「聖人之言。」曰：「聖人在乎？」公曰：「已死矣。」曰：「然則公所讀者，聖人之糟粕也。」公曰：「寡人讀書，輪人安得議乎？有說則可，無說則死。」扁曰：「以臣之事觀之，斫輪徐則甘而不固，疾則苦而不入。不徐不疾，得於手而應於心，口不能言也。有數存焉於其間，臣不能以喻臣之子，臣之子亦不能受之於臣，是以行年七十而老斫輪。〈古人物各有信，教學之無益也。〉古人與其不可傳者死矣，然則君之所讀者，古人之糟粕而已。」
《尚書大傳》曰：子夏讀《書》畢，見夫子。夫子問：「子何爲於《書》？」子夏曰：「《書》之論事，皎皎如日月之代明，離離如參辰之錯行。商所受於夫子者，志之於心，弗敢忘也。」
《尸子》曰：孔子曰：「誦《詩》讀《書》，與古人居。」
《說苑》曰：孔子讀《易》，至於《損》、《益》則喟然而嘆。子夏避席而問曰：「夫子何爲嘆？」孔子曰：「夫自損者益，自益者缺，吾是以嘆也。」子夏曰：「然則學者不可以益乎？」孔子曰：「否。天之道，成而必變，未嘗得久也。夫學者，以虛受之。昔堯履天子之位，允恭以持之，虛靜以待下，故百載而逾盛，迄今而益章。昆吾自臧而滿意，窮高而不衰，故當時虧敗，迄今而逾惡。是非益損之徵歟？日中則昃，月盈則食，天地盈虛，與時消息，是以聖人不敢當盛；升輿而遇三人則下，二人則軾，調其盈虛，故能長久也。」子夏曰：「善，請終身誦之。」
《神仙傳》曰：孔子讀書，老子見而問曰：「是何書也？」曰：「禮也。聖人亦讀之。」老子云︰「聖人可也，汝曷爲愛讀之？」
《洞冥記》曰：李充者，馮翊人也。自言三百歲，從秦始皇登會稽山以望江漢之流也。少而好學，爲秦博士，門徒萬人。伏生時十歲，乃就充石壁山中受《尚書》。乃以口傳受伏子四代之事，略無遺脫。伏子因而誦之，常以細繩十餘尋，以縛腰，誦一遍則結繩一結，十尋之繩皆成結矣，計誦《尚書》可數萬遍。但食�損人精意，有遺失，伏子今所傳百卷，得其一二耳。故堯舜二典，闕漏尤多。
《家語》曰：孔子讀史，至於楚復陳，〈陳夏征舒殺其君，楚莊王討之，因取陳而有之。申叔時諫，莊王從之，乃復陳國也。〉喟然嘆曰：「賢哉，楚莊王也！輕千乘之國而重一言之信，非申叔之忠，弗能進其義，非莊王之賢弗能受其訓。」
《春秋後語》曰：蘇秦歸，曰「書雖多蓄，亦何以爲？」於是夜發書篋數十，得《周書陰符》，〈《戰國策》雲︰得太公陰符之謀。〉伏而讀之。欲睡，錐剌其股，血流至踝。暮年以出，揣摩曰：「此可以說當世之君矣。」
《幽明錄》曰：襄陽城南有秦民墓，爲性至孝，親歿，泣血三年。人有爲其詠《蓼莪》詩者，民聞其義，涕泗不自勝。
桓子《新論》曰：劉子政、子駿、伯玉三人尤珍重《左氏》，教子孫，下至婦女，無不讀誦。
《俗說》曰：劉柳爲僕射，傅迪爲左丞。傅好讀書而不解其義，劉惟讀《莊》、《老》而已。傅道劉雲︰「正讀十二卷，何足本人」，劉道傅雲「讀書雖多，而無所解，可謂書簏」。
《物理論》曰：語曰「能理亂絲，乃可讀《詩》」。餘雖無治絲之能，而悟聞《詩》之義。
《華陽國志》曰：徐誦字子産。少讀書，日不過五十字，誦千遍乃得，終成儒學。
《先賢傳》曰：延篤從唐季度受《左氏》，欲寫傳本，無紙，乃借本誦之。及辭歸，季度曰：「卿欲寫傳，何辭歸？」答曰：「已誦之矣。」
《孝德傳》曰：張楷字公超，河南人也。至孝自然，喪親哀毀，每讀《詩》見《素冠》、《棘人》，未嘗不掩泗焉。
《列女傳》曰：班婕妤，況之女，賢才通辯，選入後宮，每讀《詩》及「窈窕淑女」之篇，必三復之。
晉潘岳《閑居賦序》曰：岳讀《汲黯傳》，見司馬安四至九卿，而良史書之，題以巧宦之目，未嘗不慨然廢書而嘆。
《金樓子》曰：有人讀書握卷而輒睡者。梁朝有名士呼書卷爲「黃爾」，此蓋言其怡神養性如爾溫也。
又曰：凡讀書必以五經爲本，所謂「非聖人之書勿讀」，「讀之百遍，其義自見」，此外衆書自可泛而觀耳。正史旣見得失成敗，此經國之所急。五經之外，宜以正史爲先。譜牒所以別貴賤，明是非，自宜留意。或復中表親疏，或復通塞升降，百世衣冠，不可不悉。
又《自敘》雲︰吾時夏夕中下絳紗，中有銀甌一枚，貯山陰甜酒，臥讀有時至曉，率以爲常。又經病瘡，肘膝爛盡，此以來三十餘載，泛玩衆書萬餘矣。自餘年十四，苦眼疾沈痼，比來轉暗，不復能自讀書。三十六年來，恆令左右唱之，曾生所謂誦詩讀書，與古人居；讀書誦詩，與古人期。茲言是也。
