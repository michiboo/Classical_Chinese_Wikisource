
《說文》曰：嘲，相調戲，相弄也。
又曰：戲，弄也。
《毛詩》曰：善戲謔兮，不爲虐兮。
又曰：伊其相謔，贈之以芍藥。
又曰：謔浪笑傲，中心是悼。
《左傳》曰：宋萬歸宋，宋公靳之曰：「始吾愛子，今子，魯囚也，吾不愛子矣。」萬病之，遂殺宋公。〈戲而相狎曰靳。〉
《論語》曰：子之武城，聞弦歌之聲，莞爾而笑曰：「割鶏焉用牛刀。」子游對曰：「昔者偃也，聞諸夫子曰：君子學道則愛人，小人學道則易使。」夫子曰：「偃之言是也，前言戲之耳。」
《漢書》曰：上以東方朔爲常侍。伏日，詔賜從官肉。朔獨拔劍割，謂其同官曰：「伏日當早歸。」即懷肉去。上問朔：「賜肉，不待詔，割肉而去，何也？先生自責。」朔曰：「不待詔，何無禮也！」拔劍割肉，一何壯也！割之不多，又何廉也！歸遺細君，又何仁也！上笑曰：「令先生自責，反自譽！」復賜酒一石，肉一百斤，使遺細君。
《東觀漢記》曰：光武令王霸至薊市中募人，將以擊王郎。市中人皆大笑，舉手邪揄之。霸慚忄而還。
《後漢書》曰：邊韶，字孝先，陳留浚儀人。以文學教授數百人。曾晝臥，弟子嘲之曰：「邊孝先，腹便便。懶讀書，但欲眠。」韶潛聞之，應時對曰：「邊爲姓，先爲字。腹便便，《五經》笥。但欲眠，思經事。寐與周公通情，夢與孔子同意。師而可嘲，出何典記？」嘲者大慚。
《吳志》曰：諸葛瑾，字子瑜。面長似驢，吳主使優人牽驢入，題其上曰：「諸葛子瑜。」瑾子恪請筆益兩字曰「之驢」，人伏其敏。權即以驢賜恪。
《蜀志》曰：行主與劉璋會涪，時張裕爲璋從事，侍坐。其人饒須，先主嘲之曰：「昔吾居涿縣時，多毛姓，東西南北皆諸毛也。」裕即答曰：「昔有士作上黨潞長，遷爲涿郡令者，去官還家。時人與書，欲署潞則失涿，欲署涿則失潞，乃署曰：「潞涿君」。先主無須，故裕以此及之。
《晉書》曰：范寧嘗患目痛，就中書侍郎張湛求方，湛因嘲之曰：「右方，宋陽里子少得其術，以授魯東門伯，東門伯以授左丘明，遂世世相傅。及漢杜子春、鄭康成、魏高堂隆、晉左太沖，凡此諸賢，幷有目疾，得此方云：用損讀書一，減思慮二，專內視三，簡外觀四，旦晚起五，夜早眠六。凡六物，熬以神火，下以氣篩，蘊於胸中七日，然後納諸方寸。修之一時，近能數其目睫，遠視尺捶之餘。長服不已，洞見墻壁之外。非惟明目，乃亦延年。」
又《謝敷傳》曰：初，月犯少微，少微一名處士星，占者以隱士當之。譙國戴逵有美才，時人憂之。俄而敷死，故會稽人士以嘲吳人云：「吳中高士，便是求死不得死。」
又曰：謝萬有才名，爲會稽王道子驃騎長史，嘗因侍坐。於時月夜明淨，道子嘆以爲佳，萬率爾曰：「意謂不如微�點綴。」道子因戲萬曰：「卿居心不淨，乃復強欲滓穢太清耶！」
又曰：何充性好釋典，崇修佛寺，供給沙門，縻費巨億而不吝。親友貧乏，無所施遺，以此獲譏於世，阮裕常戲之曰：「卿志大宇宙，勇邁終古。」充問其故。裕曰：「我圖數千戶郡尚不能得，卿圖作佛，不亦大乎！」
又曰：陸�與荀隱素未相識，嘗會張華坐，華曰：「今日相遇，可勿爲常談。」�因撫手曰：「�間陸士龍。」隱曰：「日下荀鳴鶴。」鳴鶴，隱字也。�又曰：「既開青雲睹白雉，何不張爾弓，挾爾矢？」隱曰：「本謂是雲龍騤々，乃是山鹿野糜。獸微弩彊，是以發遲。」華撫手大笑。
又曰：袁山松欲以女妻謝混，王珣曰：「卿莫近禁臠。」初，玄帝始鎮建業，公私窘罄，每得一犬屯，以爲珍膳，項下一臠尤美，輒以薦帝，群下未嘗敢食，於時呼爲「禁臠」，故珣以爲戲。混果尚主。
又曰：卻詵遷雍州刺史。東堂會送，武帝問詵：「卿自以爲何如？」詵對曰：「臣舉賢良對策，爲天下第一，猶桂林一枝，崑山片玉。」帝笑。侍中奏免詵，詔曰：「與戲耳，不足罪。」
又曰：張憑，字長宗。祖鎮，蒼梧太守。憑年數歲，鎮謂其父曰：「我不如汝有佳兒。」憑曰：「阿翁詎宜以子戲父耶！」
又曰：郤超爲桓溫參軍。時王珣爲溫主簿，亦爲所重。府中語曰：「髯參軍。短主簿，能令公喜，能令公怒。」超髯，珣短故也。
又曰：潘京爲州所辟，因謁見問策，探得「不孝」字，刺史戲京曰：「辟士爲不孝耶？」京舉板答曰：「今爲忠臣，不得復爲孝子。」
沈約《宋書》曰：何承天除著作郎。時年已老，諸佐郎幷名家少年，荀伯子嘲之，曰呼爲爾母。承天曰：「卿當雲鳳凰將九子，爾母何言耶！」
又曰：袁淑憙爲誇誕，每爲時人所嘲。始興王嘗送錢三萬餉淑，一宿復遣追取，謂使人謬誤，欲以戲淑。
《齊書》曰：陸澄當世稱爲碩學，讀《易》三年不解義，欲操《宋書》終不就，王儉戲之曰：「陸公，書廚也。」
又曰：庾杲之清貧自業，食惟有韭菹、{草瀹}韭、生韭雜菜，或戲之曰：「誰謂庾郎貧，食常有二十七種。」言三九也。
又曰：謝超宗。送湘州刺史王僧虔，閣道壞，墜水；僕射王儉嘗牛驚，跣下車。超宗撫掌笑戲曰：「落水三公，墮車僕射。」
《梁書》曰：朱異遍治《五經》，涉獵文史，博奕書算，皆其所長。年二十，詣尚書令沈約，誡之，因戲異曰：「卿年少，何乃不廉？」異逡巡未達，約乃曰：「天下惟有文義棋書，卿一時將去，可謂不廉也。」
《陳書》曰：徐陵使魏，魏人授館宴賓。是日甚熱，其主客魏收嘲陵曰：「今日之熱，當因徐常侍來。」陵即答曰：「昔王肅至此，爲魏始制禮儀；今我來聘，使卿復知寒暑」收大慚。
《隋書》曰：何妥少機警，八歲游國學，助教顧良戲之曰：「汝姓何，是荷葉之荷，是河水之河？」妥應聲答曰：「先生姓顧，是眷顧之顧，是新故之故？」衆咸異之。
《隋書》曰：麥鐵杖，考功郎竇從一嘲之曰：「麥是何姓？」鐵杖應聲對曰：「麥豆不殊，那忽相怪。」竇赧然無以應之，時人以爲敏惠。
又曰：鄭譯少爲太祖所親，恆令與諸子游集。年十餘歲，嘗詣相府司錄李長宗，長宗於衆中戲之。譯斂容謂長宗曰：「明公位望不輕，瞻仰斯屬，輒相玩狎，無乃喪德也。」長宗甚異之。
《唐書》曰：蘇世長，高祖嘗嘲之曰：「名長意短，口正心邪，棄忠貞於鄭國，忘信義於吾家。」世長對曰：「名長意短，實如聖旨；口正心邪，未敢奉詔。昔竇融以河西降漢，十世封侯；臣以山南歸國，惟蒙屯監。」即日擢拜諫議大夫。
《晏子春秋》曰：晏子短小，使楚，楚人爲小門於大門側，而延晏子，晏子不入。曰：「使狗國者，從狗門入。今日臣使楚，不當從狗門入。」王曰：「齊無人耶？」對曰：「齊之臨淄，張袂成帷，揮汗成雨，何爲齊無人！使賢者使賢王，不肖者使不肖王，嬰不肖，故使耳。」
《莊子》曰：惠子始與莊子相見，而問乎莊子曰：「今日自以爲見鳳凰，而徒遭燕雀耳。」坐者俱笑。
《孔叢子》曰：平原君與子高飲，強子高酒曰：「昔有遺諺：堯舜千鍾，孔子百觚，子路溘溘，尚飲百榼，古之聖賢，無不能飲也。吾子何辭焉。」子高曰：「以穿所聞，聖賢以道德爲人，未聞以飲也。」平原君曰：「即如先生言，則此言何生？」子高曰：「生於嗜酒者，蓋其勸勵采戲之辭，非實然也。」平原欣然曰：「吾弗戲子，無所聞此雅言也。」
《呂氏春秋》曰：成王與唐叔虞燕居，援梧葉以爲�，授虞曰：「此封汝。」虞喜，以告周公。公請曰：「天子封耶？」成王曰：「餘一人與虞戲爾。」周公曰：「臣聞之，天子無戲言。天子言，則史書之，工誦之，士稱之。」於是遂封虞於唐。
裴啓《語林》曰：劉道真遭亂於河側，自牽船見一老嫗操櫓，劉謂之曰：「女子何不調機利杼而操櫓？」女答曰：「丈夫何不跨馬揮鞭而牽船？」
又曰：祖士言與鍾雅相調，鍾語祖曰：「我汝潁之士，利如錐；卿燕代士，鈍如槌。」祖曰：「以我鈍槌打爾利錐。」鍾曰：「自有神錐不可得打。」祖曰：「既有神錐，亦有神槌。」鍾遂屈。
劉義慶《世說》曰：謝太傅始有東山之志。祖公見藥中有遠志，公問謝：「此藥又曰小草，何以一物二稱？」謝未即答，郝參軍答曰：「處則爲遠志，出則爲小草。」謝公殊有愧色。
又曰：鄧艾口吃，語「艾艾」。晉文王戲之曰：「爲雲艾艾，故是幾艾？」鄧答曰：「鳳兮鳳兮，故是一鳳。」
《諸葛恪別傳》曰：孫權嘗宴見蜀使費禕，逆敕群臣：「使至，伏勿起。」禕至，權輟食，而群下不起。禕嘲之曰：「鳳凰來翔，麒麟吐哺，驢騾無知，伏食如故。」恪答曰：「愛植梧桐，以待鳳凰，是何燕雀，自稱來翔？何不彈射，使還故鄉！」
劉昭《幼童傳》曰：張玄，字祖希。年八歲，虧齒，先達知其不常，故戲之：「君口復何爲開狗竇？」玄答云：「正使君輩從中入。」
《釋名》曰：駡，迫也。以惡言被迫人也。
又曰：詈，曆也，以惡言相彌曆。〈音力智反。〉
《左傳》曰：冉堅射陳武子，中手，失弓而駡。
《戰國策》曰：宋康王時，有雀生於城之陬使史占之，曰：「小而生巨，必霸天下。」王大喜，於是滅滕伐薛，取淮北之地。愈自信，欲霸之亟成，故射天笞地，斬社稷而焚滅之，曰：「威服天下鬼神。」駡國老諫者爲無頭之冠，以是示勇。國人大駭，齊聞而伐之。
《史記》曰：陳犬希將趙利守東垣，高祖攻之，月餘不下，卒衆駡高祖，高祖怒。城降，令出駡者斬，不駡者原之。
《漢書》曰：項羽拔滎陽城，生得周苛。羽謂苛：「爲我將，以公爲上將軍。」苛駡曰：「若不趨降漢，今爲虜矣！」
又曰：陳犬希反。上自至邯鄲，令周昌選趙壯士可令將者，昌見四人，上駡曰：「竪子能爲將乎！」四人慚，伏地。上以爲將。
又曰：張湯以更定律令爲廷尉，汲黯於上前，憤發，駡曰：「天下謂刀筆吏不可以爲公卿，果然。」
又曰：王莽自位，使安陽侯王舜素傅國璽。太后知爲莽求，怒駡之曰：「我漢家老寡婦旦暮且死，欲與此璽俱葬。」終不可得。
又曰：魏豹叛，漢王謂酈生曰：「緩頰往說之。」豹曰：「人生一世間，若白駒過隙。今漢王侮人，駡詈諸侯群臣如奴耳，吾不忍復見。」
又曰：張敖爲趙王，高祖從平城過，趙王旦暮自上食。高祖箕踞駡詈，甚慢之。趙相貫高等怒說敖曰：「今王事皇帝甚恭，而皇帝無禮，請爲王殺之。」
又曰：韓信平齊，使人請自立爲假王。漢王大怒，詈曰：「吾困於此，望若來佐我，乃欲自立爲王！」張良、陳平附耳語之，漢王寤，因復駡曰：「大丈夫即爲真王耳，何以假爲！」
又曰：田取燕王女爲夫人，太后詔召列侯宗室皆往賀。灌夫行酒，次至臨汝侯灌賢，方與程不識耳語，又不避席。夫乃駡曰：「賢平生毀程不直一錢，今長者爲壽，乃效女兒曹沾囁耳語耶！」
又曰：黥布反，上自征，謂布何苦而反，布曰：「欲爲帝耳。」上怒駡之，遂戰，破布陣。
又曰：呂後召趙王，周昌令王稱疾不行。呂後大駡昌曰：「爾不知我之怨戚氏乎？而不遣趙王也！」
又曰：上擊黥布時，流矢所中，行道疾甚，呂後迎良醫入見，問醫：「疾可治不？」醫曰：「可治。」上謾駡之，曰：「吾以布衣提三尺劍取天下，此非天命乎！命乃在天，雖扁鵲何益！」
又曰：陸賈時時前說稱《詩》《書》。高帝駡曰：「我乃馬上得之，安事《詩》《書》乎！」賈曰：「馬上得之，寧可馬上治之乎？」
范曄《後漢書》曰：王允與呂布謀，令騎都尉李肅幷勇士千餘人於掖門內以待董卓。卓將出，馬驚不行，肅以戟刺之，墜車，顧大呼曰：「呂布何在？」布曰：「有詔討賊！」卓大駡曰：「庸狗，敢如是耶！」
又曰：李傕等共追乘輿，大戰恆農東澗，射聲校尉祖俊被瘡墮馬，李傕謂左右曰：「尚可活不？」俊駡之曰：「汝等凶逆，逼迫天子，亂臣賊子未有如汝者！」傕使殺之。
《續漢書》曰：董卓爲司空，辟蔡邕，稱疾不就，卓大怒，詈曰：「我力能族人！」邕不得已，及到，署祭酒。
《東觀漢記》曰：劉寬嘗坐客，遣蒼頭市酒，迂久，大醉而還。詈曰：「畜生！」寬遣人視奴，疑必自殺。
《魏志》曰：諸葛恪圍合肥新城，城中遣士劉整出圍傅消息，爲賊所得，拷問所傅語，整駡曰：「死狗！此何言也！我當必死爲魏國鬼，不苟求活，逐汝去。」
又曰：龐德與曹仁討關羽，爲羽所得。羽謂曰：「我欲以卿爲將，何不早降？」德駡羽曰：「竪子，何謂降也！」遂爲羽所殺。
又曰：劉備爲豫州，舉袁渙爲茂才。後復爲呂布所拘。布欲使渙作書詈辱備，渙不可，再三強之，不許。布大怒，以兵脅渙曰：」爲之則生，不爲則死。」渙面色不變，笑而應之曰：「渙聞惟德可以辱人，不聞以駡且他日之事劉將軍，猶今日之事將軍也，將軍一旦去此，復駡將軍，可乎？」布慚而止。
《吳志》曰：孫峻誅諸葛恪，臨淮臧均表乞收葬，曰：「令恪父子三首懸示積日，觀者數萬，駡聲成風。國之大刑，無所不震。」
又曰：孫堅至南陽，太守張諮不給軍糧，又不見堅。堅詐得急病，欲以兵付諮。諮心利其兵，則將騎五六百入營省堅，堅臥與相見。無何，卒然而起，按劍駡諮，遂執斬之。
王隱《晉書》曰：段匹磾弟文鴦與石勒戰，所乘馬乏，勒呼曰：「大兄久望共同，天下違願，今日相見，何復戰？請釋杖，伏語。」鴦駡曰：「汝爲虐久，應死。吾兄不能用吾計，故令汝得至此。吾寧死，不忍爲汝所擒。」遂下馬與戰。
《山海經》曰：若山有獸焉，名曰山膏。其狀如豚，赤若丹火，善駡〈好駡也。〉
賈誼《新書》曰：紂自謂天王，而桀自謂天父，已滅之後，民以相駡。
《禰衡別傳》曰：禰衡著寬布單衣、練巾。坐曹操大營門下，以杖捶地數駡責操及其先祖，無所不至。營令史入，啓言外有狂生禰衡，言語悖逆，請案科治。操聞之，嘿然良久，乃敕外具上廄馬三匹，幷騎二人，挾將送置荊州，黃祖遂令殺之。
《吳質別傳》曰：魏文帝詔上將軍及特進以下皆會質所。上將軍曹真肥，領軍朱鑠瘦，質召優，使說肥瘦。真扣刀瞋目，言：「俳敢說，吾斬爾。」遂駡質按劍曰：「曹子丹，吳質吞爾不搖喉，何敢恃勢驕耶？」
揚雄《方言》曰：荊淮海岱雜齊之間，駡奴曰贓，駡婢曰獲。
桓譚《新論》曰：哀帝時，有老人范蘭言，年三百歲，初與人相見則喜而相應和，再三則駡而逐人。
《列女傳》曰：安定皇甫規妻，年盛色美，董卓娉以輜軿百乘。乃輕服詣卓門，跪自陳請，卓使侍者悉杖刀圍之。妻知不免，乃立駡卓曰：「君羌胡之種，毒害天下猶未足耶！敢欲行非禮於爾君夫人乎！」卓乃以其頭懸車軛，鞭撲交至，遂死車下。
