
《漢書·百官表》曰：諸侯王，高帝初置，金璽組綬。
《史記》曰：高帝得定陶戚姬，愛幸，生趙王如意，幾代太子者數矣，賴大臣爭之，及留侯策太子，得無廢。高帝崩，惠帝立。呂後使人持鴆飲之，遂斷戚夫人手足，去眼熏耳，飲喑藥，使居厠中，名曰人彘。居數日，乃召惠帝視人彘。帝視，而知其戚夫人，乃大哭，因病，歲餘不能起。使人請太后曰：「此非人所爲。臣爲太后子，終不能治天下。」
又曰：燕王劉澤，〈《漢書》曰：澤，高帝從祖昆弟。〉高帝十一年，封爲營陵侯。高後時，齊人田生以畫幹營陵侯澤。澤大悅之，用金二百斤金爲壽。田生已得金，假大宅，令其子求事呂太后所幸大謁者張卿。居數月，請張卿，酒酣，乃屏人說張卿曰：「太后欲立呂産爲王，恐大臣不聽。今卿最幸，大臣所敬，何不諷大臣以聞太后，太后必喜。諸呂已王，萬戶侯亦卿有。」卿大然之，乃諷大臣立呂産爲王。田生因說張卿曰：「呂産王也，諸大臣未服。今營陵侯澤，諸劉長，爲大將軍，尚觖望。今卿言太后，裂十縣王之，彼得王喜，於諸呂益固矣。」張卿入言，太后乃以澤爲琅琊王。
又曰：齊哀王襄，悼惠王子，高祖孫也。太尉周勃誅諸呂，大臣欲立齊王，琅琊王澤曰：「齊王母家駟鈞惡戾，虎而冠者。〈張晏曰：言鈞惡戾，如虎而著冠者。〉方以呂氏，幾亂天下，又立齊王，是復爲呂氏也。」
《漢書》曰：吳王濞，高帝兄仲之子也。高祖立濞於沛，爲吳王。已拜受印，高祖召濞相之，曰：「若狀有反相。」因撫其背曰：「後五十年東南有亂，豈若耶？天下同姓一家，汝慎無反。」濞頓首曰：「不敢。」
又曰：楚元王交，高帝少弟也。高帝即帝位，交與盧綰常侍上，出入臥內，傳語言諸內事隱謀。文帝尊寵元王，子爵比皇子。
又曰：齊悼惠王肥，其母高祖微時外婦也。高祖六年，立，食七十餘城。孝惠二年，入朝，帝與齊王燕飲後前，置齊王上坐，如家人禮。太后怒，遣人酌兩卮鴆酒置前，令齊王爲壽。齊王起，帝亦起，欲俱爲壽。太后恐，自起反卮。齊王怪之，因不敢飲，陽醉而去。
又曰：濟北王興居，初以東牟侯與大臣共立文帝於代邸，曰：「誅呂氏，臣無功，請與太僕滕公入清宮。」遂將少帝出，迎皇帝入宮。始誅呂氏時，朱虛侯功尤大，大臣許盡以趙地王朱虛侯章，盡以梁地王東牟侯興居。及孝文帝立，聞朱虛、東牟初欲立齊王，故黜其功。
又曰：淮南王安，爲人好書，鼓琴，不喜弋獵狗馬騁馳，亦欲以行陰德撫循百姓，流譽。招致賓客方術之士數千人，作爲《內書》二十篇，《外書》甚衆，有《中篇》八卷，言神仙黃白之術，亦二十萬言。時武帝方好藝文，以安屬爲諸父，百博善爲文辭，甚尊重之。每爲報書及賜，〈張晏曰：賜，賜書。〉常召司馬相如等視草乃遣。初，安入朝，獻所作《內篇》，新出，上愛秘之。使爲《離騷》賦，旦受詔，食時上。
又曰：孝文皇后生景帝、梁孝王。孝王，太后少子，愛之，賞賜不可勝道。於是孝王築東苑，方三百餘里，廣睢陽城七十里，大治宮室，爲復道，自宮連屬於平臺三十餘里。〈如淳曰：在梁東北離宮所在也。〉得賜天子旌旗，從千乘萬騎，出稱蹕，入言警，擬天子。招延四方豪傑，自山東游士莫不至。
又曰：梁懷王揖，文帝子也。文帝愛之，異於他子。五年壹朝，因墮馬死。
又曰：孝景栗姬生河間獻王德。孝景二年，立。修學好古，從民間得善書，必爲好寫與之，留其豐，加金帛賜以招之。繇是四方道術之人不遠千里，或有先祖舊書，多奉以奏獻王者，故得書多，與漢朝等。修禮樂，被服儒術，造次必於儒者。武帝時，獻王來朝，獻雅樂，及詔策問三十餘事。其對推道術而言，得事之中，文約指明。
又曰：江都易王非，景帝子。吳、楚反時，非年十五，有材氣，上書願擊吳。景帝賜非將軍印。吳已破，二歲，爲江都王，治吳故國，以軍功賜天子旌旗。元光五年，匈奴大入漢爲賊，非上書願擊匈奴，上不許。
又曰：孝景程姬生魯恭王餘。二年，立爲淮陽王。吳楚反破後，徙王魯。好治宮室苑囿狗馬，好音樂，口吃難言。王初治室，壞孔子舊宅以廣宮室，聞鍾磬琴瑟之聲，遂不敢復壞，於其壁中得古文經傳。
又曰：孝景賈夫人生中山靖王勝。建元三年，來朝，天子置酒，勝聞樂聲而泣。帝問其故，勝對曰：「臣聞悲者不可爲累欷，思者不可爲嘆息。故高漸離擊築易水上，荊軻爲之泣而不食；雍門子壹微吟，孟嘗君爲之於邑。今臣之心結日久，每聞窈眇之聲，不知涕泣之橫集也。夫衆ゑ漂山，聚蚊成雷，朋黨執虎，十夫橈椎。臣身遠與寡，莫爲之先，衆口鑠金，積毀銷骨，聚輕折軸，羽翮飛肉。今臣雍閼不得聞，竊自悲也。臣聞社鼷不愌，屋鼠不熏，何則？所託者然也。臣雖薄也，得蒙肺腑；位雖卑也，得爲東藩，屬又稱兄。今群臣非有葭莩之親，〈張晏曰：葭，蘆葉。莩，裏白皮也。〉鴻毛之重，群居黨議，朋友相爲，使夫宗室擯卻，骨肉冰釋。斯伯奇所以流離，比干所以橫分也。」勝又樂酒好內，有子百二十餘人。常與趙王彭祖相非曰：「兄爲王，專代吏治事，王者當日聽音樂，禦聲色。」趙王亦曰：「中山王但奢淫，不佐天子拊循百姓，何以稱爲藩臣！」
又曰：景帝唐姬生長沙定王發。唐姬，故程姬侍者。景帝召程姬，有所避，不願進，而飾侍者唐兒使夜進。上醉，不知，幸之，遂有身。及生子，因名曰發。以母微，無寵，故王居卑濕貧國。〈應劭曰：景帝後二年，諸王來朝，有詔稱爵歌舞定王，但張袖小舉手，左右嗟其拙。上怪而問之，對曰：「臣國小地狹，不足迴旋」。帝以武陵、桂陽屬焉。〉
又曰：孝武李姬生燕刺〈盧達切〉王旦。爲人辯略，博學經書。及衛太子敗，齊懷王又薨，旦自以次第當立，上書求入宿衛。上怒，下其使獄。遂立少子爲太子。帝崩，太子立，是爲孝昭帝，賜諸侯王璽書。旦得書，不肯哭。霍光秉政，褒賜燕王錢三千萬，益封萬三千戶。因怒曰：「我當爲帝，何賜也！」多賫金寶走馬，賂遺蓋主。上官桀及御史大夫桑弘羊等皆與交通，數記疏光過失與因，令上書告之。桀欲從中下其章。旦聞之，喜，上疏。是時昭帝年十四，覺其有詐，桀等皆伏誅。旦聞之，憂懣，置酒萬載宮，會賓客臣妾坐飲。王自歌曰：「歸空城兮，狗不吠，鶏不鳴，橫術何廣廣兮，〈蘇林曰：廣音曠，瓚以「術」爲道路。〉固知國中之無人！」華容夫人起舞曰：「發紛紛兮置渠，骨籍籍兮亡居。母求死子兮，妻求死夫。徘徊兩渠間兮，君子獨安居。」坐者皆泣。
又曰：孝武李姬生廣陵厲王胥。倡樂逸游，故終不得爲漢嗣。始，昭帝時，胥見上年少無子，有覬欲心。迎女巫李女須，使下神祝詛。女須泣曰：「孝武帝下我。」左右皆伏。言：「吾必令胥爲天子。」胥多賜女須以錢。會昭帝崩，胥曰：「女須良巫也。」殺牛塞禱。及昌邑王徵，復使巫祝詛之。後王廢，胥浸信女須等。宣帝即位，胥曰：「太子孫何以反得立？」復令女須祝詛如前。又胥女爲楚王延壽後弟婦，相饋遣，通私書。後延壽謀反誅，辭連及胥。又聞漢立太子，謂姬南等曰：「我終不得立矣。」居數月，祝詛事發覺，有司按驗，天子遣廷尉大鴻臚即訊胥。胥既見使者還，置酒顯陽殿，召太子霸及子女董訾、胡生等夜飲，使所幸八子郭昭君、家人子趙左君等鼓瑟歌舞。王自歌曰：「欲人生兮無終，長不樂兮安窮！奉天期兮不得須臾，千里馬兮駐待路。下黃泉兮幽深，人生要死兮何爲苦心！何用爲樂心所喜，出入無爲樂極。蒿裏召兮郭門閱，死不得取代庸，身自逝。」左右悉更涕泣奏酒，至鶏鳴時罷。胥謂太子霸曰：「上遇我厚，今負之甚。我死，骨骸當暴。幸而得葬，薄之，無厚也。」即以綬自絞死。
又曰：淮陽憲王欽，宣帝子。好經書法律，聰達有才，帝甚愛之。數嗟嘆憲王，曰：「真我子也。」
又曰：初，楚元王敬禮申公等，穆生不嗜酒，元王每置酒，常爲穆生設醴也。
又曰：王尊爲東平相。東平王以至親驕奢不奉法度，傅相連坐。及尊視事，奉璽書至庭中，王未及出受詔，尊持璽書歸舍，食已乃還。致詔後，謁見王，太傅在前說《相鼠》之詩。尊曰：「毋持布鼓過雷門。」王怒，起入後宮。復延請登堂，尊謂王曰：「尊來爲相，人皆吊尊也，以尊不容朝廷，故見使相王耳。天下皆言王勇，王顧但負貴，安能勇？如尊乃勇耳。」王變色視尊，意欲格殺之，即好謂尊：「欲願觀相君佩刀。」尊舉掖，顧謂旁侍郎：「前引佩刀視王，王欲誣相拔刀向王耶？」王又雅聞尊高名，大爲尊屈，酌酒具食，相對極歡。
《東觀漢記》曰：東平獻王蒼，少有孝友之質，寬仁弘雅。明帝即位，詔以爲驃騎將軍，位在三公上。四年，蒼上疏願朝，上以王觸寒涉道，使中謁者賜乘輿、豹裘。蒼到洛陽，使鴻臚持節郊迎，引入不在贊拜之位。升殿乃拜，上親答拜。諸王歸國，上特留蒼。八月，飲酎畢，大鴻臚奏遣蒼。蒼發，上親臨送，流涕，賞賜以億萬數。
又曰：明帝詔書示諸國曰：「詔問東平王蒼處家何等最樂？」王對云：「爲善最樂。」帝曰：「其言甚大，稱是腰腹。」蒼美鬢髯，腰帶圍八尺二寸。
又曰：北海靖王興，每朝廷有異政，京師雨澤，秋稼好醜，輒乘驛馬問焉。其見親重如此。
又曰：廣陵思王荊，性刻急隱害，善文法，有才能。中元二年，世祖崩，不悲哀，而作飛書與東海王強說之，令舉兵爲逆亂。強得荊書，即臣其行書者，封上之。以親親隱其事，遣荊止河南宮。
又曰：明德後詔書流布，咸稱至德。王主諸家，莫敢犯禁。廣平鉅鹿樂成王在邸，入問起居。帝望，見車騎鞍勒，皆純墨，無金銀采飾，馬不逾六尺。於是以白太后，即賜錢各五百萬。於是施親戚，被服自如。
范曄《後漢書》曰：沛獻王輔，矜嚴有法度，好經書，善說京氏《易》、《孝經》，世號之曰：《沛王通論》。在國謹節，終始如一，稱爲賢王。顯宗敬重，數賞賜焉。
又曰：琅琊孝王京，建武十七年，進爵爲王。京性恭孝，好經學，顯宗尤愛幸，賞賜恩寵殊異，莫以爲比。光烈皇后崩，帝悉以太后遺金財寶賜京。都莒，好治宮室，窮極伎巧，皆飾以金銀。上詩賦頌德，帝嘉美，下之史官。
又曰：樂成靖王黨，永平十五年，封樂城王。黨聰慧，善史書，如正文學字。與肅宗同年，尤相親愛。
又曰：清河王慶爲太子，竇後諷有司奏廢慶。慶時雖幼，而知避嫌畏禍，言不敢及宗氏。帝更憐之，敕皇后令衣服與太子齊等。慶小心恭孝，自以廢黜，尤畏事慎法。每朝謁陵廟，常夜分嚴裝，衣冠待明，約敕官屬，不得與諸王車馳。常以貴人葬禮有闕，每竊感恨，至四節臘，輒祭於私寢。竇氏誅後，始使乳母於城北遙祠。及竇太后崩，慶求上冢致哀，帝許之，詔太官四時給祭。慶垂涕曰：「生雖不獲供養，終得奉祭祀，私願足矣。」
又曰：李燮，字德公，靈帝時拜安平相。先是，時安平王續爲張角賊所略，國家贖王，還，欲復其國。燮奏曰：「續在國無守，蕃政不稱，損辱聖朝，不宜復國。」續竟歸蕃，燮以謗毀宗室，輸作佐校。未滿歲，王果坐不道被誅，乃貴燮爲議。
又曰：董卓置弘農王於閣上，使郎中令李儒進鴆，曰：「服此藥，可以辟惡。」王曰：「我無疾，是欲殺我！」乃與妻唐姬、宮人飲宴別。王悲歌曰：「天道易兮我何如！棄萬乘兮退居蕃。逆臣見迫兮命不延，逝將去兮適幽玄！」因令唐姬起舞，姬抗袖而歌曰：「皇天崩兮后土頽，身爲帝王兮命夭摧。死生異路兮從此乖，奈我煢獨兮心中哀！」因泣下嗚咽，王曰：「卿王者妃，勢不復爲吏民妻。自愛，從此長辭！」遂飲鴆死，時年十八。
《漢名臣奏》曰：杜業奏曰：「河間獻王經術通明，積德累行，天下雄駿，衆儒皆歸之。」孝武帝時，獻王朝，武帝色難之，謂獻王曰：「湯以七十，文王百里，王其免之。」知其主意，即縱酒聽樂，因以終也。
《漢雜事》曰：中元二年，光武崩。王莽之亂，國無制度。皇太子與諸王同席坐，尊卑無別，是時上下莫之是正，太尉趙喜乃正色，橫劍殿階，扶下諸王，以明尊卑。
《魏略》曰：任城王彰，字子文，武帝子也。太子嗣立，既葬，遣彰之國。始彰自以先王見任有功，冀因此見授用，而聞當隨例，意甚不悅，不待遣而去。時以鄢陵瘠薄，使治中牟。及帝受禪，因封爲中牟王。是後大駕幸許昌，北州諸使上下，畏其剛嚴，每過中牟，不敢不速。
又曰：趙王朝�，一名良。良本陳妾子，良生而陳氏死，太祖令王夫人養之。良年五歲而太祖疾，因遺令語太子言：「此兒三歲亡母，五歲失父，以累汝。」太子由是親待，隆於諸弟。良年小，常呼文帝言阿翁，帝言良曰：「我，汝兄耳。」湣甚如是，每爲涕淚。
