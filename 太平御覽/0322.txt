
《孫子》曰：夫未戰而廟算勝者，得算多也；未戰而廟算不勝者，得算少也。多算勝，少算不勝，而況無算乎？吾以此觀之，勝勢見也。〈吾以此道觀之，是兵無成勢，無常形，臨時變化，不可預傳，故曰：料敵在心，察機在目也。〉
又曰：昔之善戰者，先爲不可勝，以待敵之可勝。不可勝在已，〈守備也。〉可勝在敵。〈自循理以備敵之虛懈。〉故戰者能爲不可勝，不能使敵之必可勝也。
又曰：見勝不過衆人之所知，非善之善也。戰勝而天下曰善，非善之善也。〈交爭勝也。太公曰：爭勝白刃之中，非良將也。〉故舉秋毫不爲多力，見日月不爲明目，聞雷霆不爲聰耳。〈見易聞也。〉古之所謂善戰者，勝勝易勝者也。〈原微易勝，攻其可勝，不攻其不可勝也。〉故善戰者之勝也，無智名，無勇攻。〈敵兵形未成，勝之無赫赫之功也。〉
又曰：善戰者立於不敗之地，而不失敵之敗也。故勝兵先勝而後求戰，敗兵先戰而後求勝。善用兵者修道而保法，故能爲勝敗之攻。〈善勝兵者，先自脩理，爲可勝之道，保法度，不失敵之亂敗也。〉
又曰：勝可知而不可爲也。敵雖衆可使無鬥，故策之而知得失之計，候之而知動靜之理，形之而知死生之地，角之而知有餘不足之處。〈角，量之也。〉故兵形之極至於無形，無形則深淵不能窺也，而智者不能謀也。因形而作勝於衆，衆不能知也。〈因地形而立勝。〉人皆知我所以勝之形，而莫知吾所以制勝之形也。〈人皆知吾所以勝，莫知吾因敵形制此勝也。〉故兵戰勝不復，〈不量重復。〉而應形無窮。〈動而應也。〉
又曰：故知勝有五：知可戰與不可以戰者勝；〈能料知敵情，審其虛實者勝。〉知衆寡之用者勝；〈言兵之形，有衆而不可擊寡，或可以弱制強而能變之者勝也。《春秋傳》曰：師克在和不在衆。〉上下同欲者勝；〈言君臣和同、勇而欲戰者，勝也。故孟子曰：天時不如地利，地利不如人和。〉以虞待不虞者勝；〈虞，度也。以我有法度之師，擊彼無法度之兵。故《春秋傳》曰：不備不虞，不可以出師。〉將能而君不禦者勝。〈《司馬法》曰：進退惟時，無曰寡人。將旣精能，曉練兵勢，君能專任，事不從中禦也。〉此五者，知勝之道。故曰：知己知彼，百戰不殆。〈審知彼己強弱之勢，雖不至百戰，實無危殆也。〉不知彼而知己，一勝一負；〈雖不知敵之形勢，恃己能克之者，勝負各半也。〉不知彼，不知己，每戰必殆。〈外不料敵，內不知己，用戰必危也。〉知地知天，勝乃可全。〈知地形之便，知天時孤虛向背晦暝風�之譎詭也。〉
《左傳》曰：楚屈瑕將盟貳、軫。〈貳、軫，二國名也。〉鄖人軍於蒲騷，楚莫敖曰：〈莫敖，官名。〉「盍請濟師？」〈盍，何也。何不濟益師？〉對曰：「師克在和，不在衆也。商、周之不敵，君之所聞也。」〈武王有亂臣十人，紂有億兆之衆。〉莫敖曰：「卜之。」對曰：「卜以決疑，不疑何卜？」遂敗鄖師於蒲騷。
又曰：秦伯以璧祈戰於河。〈註：禱河求勝也。〉
《戰國策》曰：魏武侯問吳起曰：「兵以何勝？」曰：「以理爲勝。」曰：「不在衆乎？」起曰：「法令不明，賞罰不信，聞鼓不進，聞金不止，雖有百萬之師，何益於用？所爲理者，居則有禮，動則有威，進不可當，退不可追，前卻如節，左右應麾。雖絕成陣，雖散成行，投之無所往，天下莫敢當。」
又曰：韓、魏之君不朝於齊。鄒忌爲齊相，田忌爲將，使田忌伐魏，三戰三勝。
又曰：或說齊閔王曰：「臣之所聞戰攻之道於師者，雖有百萬之軍北之堂上，雖孫吳之將擒之戶內，千丈之城拔之樽俎之間，百尺之沖折之衽席之上。」
《史記》曰：張儀東說齊王曰：「臣聞之，齊與魯三戰而魯三勝，國以危亡隨其後，雖有勝之名，而有危之實，是何也？齊大魯小也。」
又曰：魏以太子申爲上將軍伐齊，過外黃，徐子謂太子曰：「自將攻齊。」太子曰：「勝幷富不過有魏。貴不益爲王。若戰不勝齊，則萬世無魏矣。此臣之百戰百勝之術也。」
《漢書》曰：廣武君謂韓信曰：「成安君有百戰百勝之計，一日而失之，軍敗高阝下，身死氵氐水上。」
又曰：高祖置酒洛陽南宮。上曰：「吾所以有天下者何？項氏之所以天下者何？」王陵對曰：「陛下而侮人，項羽仁而敬人。然陛下使人攻城略地，所降下者因以與之，與天下同利也。項羽妒賢疾能，有功者害之，賢者疑之，戰勝而不與人功，得地而不與人利，此則所以失天下也。」上曰：「公知其一未知其二，夫運籌策於帷幄之中，決勝於千里之外，吾不如子房；鎮國家，撫百姓，給饋餉，不絕糧道，吾不如蕭何；連百萬之軍，戰必勝，攻必取，吾不如韓信。三者皆人傑也，吾能用之，此吾所以取天下也。」
《後漢書》曰：河南尹朱雋爲董卓陳軍事。卓折雋曰：「我百戰百勝決於心，卿勿妄說且污我刀。」雋曰：「昔武丁之明猶求箴諫，況如卿者？而欲杜人之口乎？」卓曰：「戲之耳。」雋曰：「不聞怒言，可以爲戲？」卓謝雋。
又曰：吳漢與公孫術戰於廣都、成都之間，八戰八克，遂軍其郭中。
又《光武詔》曰：將軍鄧禹與朕謀謨帷幄，決勝千里。
《魏志》曰：鍾會爲鎮西將軍，假節都督關中諸軍事。詔曰：「會所向摧弊，前無強敵，緘制衆城，綱運羅送。蜀之豪帥，面縛歸命，謀無遺策，舉無廢攻。凡所降誅，動以萬計，全勝獨克，有徵無戰，拓平西夏，方隅清晏。以會爲司徒。」會喜之。
又曰：魏國初建，荀攸爲尚書令。攸深密有智防，自從太祖征伐，常謀謨帷幄，時人及子弟莫知其所言。
《吳志》曰：魏大司馬曹仁將步騎數萬向濡須，仁僞欲東攻羨溪；朱桓分兵赴羨溪，仁進軍拒濡須，桓聞遣使追羨溪兵，兵未到而仁兵奄至。諸將各懼，桓喻之曰：「凡兩軍相對，勝負在將，不在衆寡。困與諸軍共據高城，南臨大江，北背山陵，以逸待勞，爲主制客。此百戰百勝之勢。」桓因偃旗鼓，外示虛弱以誘仁。仁果分遣將軍王雙等乘油船襲中洲。桓身自距軍，生獲雙等送武昌。
《晉書》曰：王浚爲平東將軍，假節，都督梁、益諸軍事，率兵伐吳。浚兵不血刃，攻無堅城，夏口、武昌無相支抗。
又曰：征西將軍庾亮以石勒新死，欲移鎮石城，爲滅賊之漸。事下公卿，蔡謨議曰：「自石勒初起，則季龍爲牙爪，百戰百勝，遂定中國。」
又曰：嵇紹，字延祖。初爲侍中，從駕至湯陰。紹之行也，侍中秦准謂曰：「今日向難，卿有佳馬否？」嵇正容曰：「大駕親征，以正伐邪，理必有徵無戰。若皇輿失守，臣節有在，駿馬何爲！」聞者莫不嘆息。
《漢晉春秋》曰：諸葛亮至南中，所在戰捷。聞孟獲者，爲胡、漢所服，募生致之。旣得，使觀於營陣之間。問曰：「此軍何如？」獲曰：「向者不知虛實，故敗。知定易勝耳。」亮縱使更戰，七縱七擒。
《傅巽別傳》曰：衛臻領舉傅選爲驥州刺史。文帝曰：「巽，吾腹心臣也，不妨與其籌算帷幄之中，決勝千里之外。不可授以遠任。」
蕭方等《三十國春秋》曰：西京從軍中郎將張顗言於涼王曰：「太祖以天挺神姿，應桓文之運，流漂萬里，於西夏所推平索嗣，兵不血刃，取酒泉有易俯拾，爲殿下開創崇規，貽厥孫謀者也。」
又曰：秦王堅下書曰：「吳人敢恃江山，僭稱大號，輕率犬羊，屢窺王境，朕將巡狩省方，登會稽而朝諸侯，復禹績而定九州。今王師所臨，必有徵無戰，伐國存主，義同一體。」
又曰：夏王勃勃，自號貞興元年。夏，刻石都南，頌其功曰：「我皇誕命世之期，應天縱之德，仰協時來，俯從民望。屬奸豪鼎峙之際，群凶岳立之秋，故運籌命將，舉無遺策，親禦六戎，即有徵無戰，五稔之間而治風宏闡矣。」
《春秋齊後語》曰：鄒忌與田忌不相善，公孫閱謂鄒忌曰：「何不令人操十金卜於市？曰：『我田忌之人也，三戰三勝，聲威天下，欲爲大事亦吉乎？』卜者出，因令人捕之，驗其辭於王之所。「鄒忌從之，田忌懼，無以自白。遂以其徒襲攻臨淄，欲殺鄒忌，不勝而奔。
《梁後略》曰：君子普通之末，邊疆告驚，寇虜烽煽，擊柝相聞，上皇乃運籌帷中，邁曹王之遠略，決勝千里，超光武之懸謀。故能師不疲勞，獻捷相系。
《老子》曰：善勝敵者不爭。
又曰：戰勝則以喪禮處之。
《管子》曰：天時地利，其數多少，其要必出於計數。故凡攻伐之爲道也，計必先定於內，然後兵出乎境。計未定內而出兵，是則戰之自毀也。故不明敵人之攻不能加也，〈不能加兵。〉不明敵人之積不能約也，〈不能約誓。〉不明敵人之士不先陣也。是故以衆擊寡，以理擊亂，以富擊貧，以能擊不能，以教卒練士擊歐衆白徒，故百戰百勝也。
《孫卿子》曰：舜伐有苗，禹伐共工，湯伐有夏，文王伐崇，武王伐紂，遠方慕義，兵不血刃。
《墨子》曰：墨子爲守，使公輸般服而不肯以兵知，〈墨子雖善爲兵，而不肯以知兵聞也。〉善持勝者，以強爲弱。故老子曰：「道沖而用之，有弗盈也。」
鄧析子曰：百戰百勝，黃帝之師也。
《韓詩外傳》曰：孔子嘆平仲，云：「身不出樽俎之門，而折衝千里之外。」〈注云：沖，沖車也。謂敵人設此以臨城，大臣謀幹廟堂，遙以折之。〉
《古司馬兵法》曰：大捷不賞，上下皆不伐善，〈捷，勝也。一軍皆勝上下均不取功也。〉上苟不伐善，則不驕矣；下苟不伐善，則不差矣！上下不伐善若此，讓之至也。大敗不誅，上下皆以不善在已也。〈敗者，負也。一軍奔北，人皆有罪，故不誅上下俱過。〉上苟以不善在已，必悔其上過；下苟以不善在已，必遠其罪。上下分惡若此，讓之至也。
又曰：凡戰，以力久，以氣勝；〈有力者，任重則可久，可久即可怠。〉以固久，以危勝；〈營壘次舍器械具備，行陣堅守可以久也，乘危乃以死易生，戰攻之心定矣。〉本心固，新氣勝。〈無畏疑，心本堅固，養而不勞，故能制勝。〉以甲固，以兵勝。〈甲以衛刀矢，兵以斬獲敵，甲堅則固，兵利則勝也。〉凡車以密固，徒以坐固，〈車卒衆則密陣，步卒衆則坐陣。〉以重固，以輕勝。〈車步兼也，以重卒持竪，以輕卒攻取，故勝也。〉
《呂氏春秋》曰：凡兵也者，貴其因也。因也者，因敵之險以爲己固，因敵之謀以爲己事，能審因而加勝，則不可窮矣。不可窮之謂神，神則能而不可勝矣。夫兵不貴勝而貴不可勝。不可勝在已，可勝在彼。聖人必在已者不在彼。故執不可勝之術以遇不勝之敵，若此者則兵無失矣。
又曰：趙襄子攻翟，勝。左人、中人，使者使謁之。〈下左人、中人城。今盧奴西山中有二城也。〉襄子方食摶飯，有憂色。左右曰：「一朝而下兩城，此人之所喜，今君有憂色，何也？」襄子曰：「江河之大也，〈大，長也。〉不過三日，焱風暴雨，日中不須臾。今趙氏之德行無所積，又一朝而兩城下，亡其及我乎？」孔子聞之，曰：「趙氏其昌乎？」夫憂所以爲昌也，喜所以爲亡也；勝非其難者也，持之其難。昔賢主以此持勝，故其福及後世。齊、荊、吳、越皆嘗勝矣，而卒取亡，不達乎持勝也。惟有道之主能持勝。
《淮南子》曰：文王知而好問，故聖；武王勇而好問，故勝。夫乘衆人之智則無不任也，用衆人之力則無不勝也。
《三輔故事》云：婁敬爲隴西太守，過洛陽見劉曄曰：「臣之策，能不血刃，坐羈匈奴頭著陛下前。」
《衛公兵法》曰：夫決勝之策者，在乎察將之才能，審敵之強弱，料地之形勢，觀時之宜利。先勝而後戰，守地不失，是謂必勝之道也。若上驕下怨，可離而間；營久卒疲，可掩而襲；昧去迷就，士衆猜嫌，可振而走；重進輕退，遇逢險阻，可邀而取。若敵人旌旗屢動，士馬數顧，其卒或縱或橫，其吏或行或止，追北恐不利，見利恐不獲，涉長途而未息，入險地而不疑，勁風劇寒，剖冰濟水，烈景炎熱，倍道兼行，陣而未定，舍而未畢，若此之勢，乘而擊之，此所謂天贊我也，豈有不勝乎？
《張協詩》曰：疇昔懷微志，帷幕竊所經。何必操干戈，堂上有奇兵。
陸士衡《辯正論》曰：攻無堅城之將，戰無交鋒之虜。
又曰：由是二邦之將，喪氣挫鋒，勢衄財匱，而吳宛然坐乘其弊。
