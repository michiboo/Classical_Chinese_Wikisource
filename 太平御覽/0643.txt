
《釋名》曰：獄，確〈胡角切。〉也。言確人情僞也。又謂之牢，言所在堅牢也。又謂之圓土，言築土表墻，其形圓也。又謂之囹圄，囹，領也，圄，禦也，領錄徒囚禁禦之也。
《急就篇》曰：皋陶造獄。
《說文》曰：獄謂之牢。
《易》曰：澤上有風中孚，君子以議獄緩死。
又曰：山下有火賁，君子以明庶政，無敢折獄。
又曰：山上有火旅，君子以明慎用刑，而不留獄。
《詩·小宛》曰：哀我填寡，宜岸宜獄。〈岸，赤獄，鄉亭之系曰犴也。〉
《詩含神霧》曰：杓爲天獄，主天煞也。
《禮》曰：孟春之月，命有司省囹圄、去桎梏、止獄訟。孟秋之月，命有司修法制、繕囹圄、具桎梏。鄭玄注曰：囹圄，所以禁守，系者則令之別獄矣。
《周禮·秋官·司寇》曰：以圓土聚教罷民。〈圓土，獄城也。〉
《春秋元命苞》曰：爲獄圓者，象鬥還合。宋均注曰：作獄圓者象鬥運。
《國語》曰：溫之會，晉人執衛成公歸之於周。晉侯將煞之，王曰：」不可。夫政自上下也，上作政而下行之不逆，故上下無怨。今叔父作政而不行，無乃不可乎？〈不行，謂不順也。〉夫君臣無獄，〈獄，訟也。無是非曲直獄訟之義也。〉今元叉亙雖直，不可聽也。君臣皆獄，父子將獄，是無上下也，而叔父聽之，一逆矣。又爲臣殺其君，安庸刑？布刑而不庸，再逆矣。一合諸侯而有再逆政，餘懼其無後也。〈在魯僖三十年。無後，尾�復合諸候。〉不然，余何私於衛侯？」晉人乃歸衛侯。
《史記》曰：趙高案治李斯。李斯拘執束縛，居囹圄中，仰天而嘆曰：「嗟乎！悲夫不道之君，何可爲計哉？」
又曰：蕭何卒，召曹參。參去，囑其後相曰：「以齊獄市爲寄，慎勿擾也。」
又曰：周勃爲丞相，十餘月，拇殊相就國。歲餘，每河東守尉行縣至絳，絳侯勃自畏恐誅，常被甲，令家人持兵以見之。其後有上書告勃反，下廷尉。勃恐，不知置辭。吏稍侵辱之，勃以千金與獄吏。吏乃書牘背示之曰：以公主爲證。公主者，孝文女也。勃子勝之尚公主，故獄吏教引爲證。薄太后亦以勃無反事。文帝朝，太后以冒絮提文帝，曰：「絳侯綰皇帝璽，將兵於北軍，不以此時反，今居一小縣，顧反耶？」文帝使持節赦絳侯，復爵邑。絳侯旣出，曰：「吾嘗將百萬軍，然安知獄吏之貴也？」
又曰：鈎弋夫人得幸武帝，乃生昭帝。帝立，時年五歲，衛太子廢。後上幸甘泉宮，命畫工圖畫周公負成王，於是左右群臣知帝欲立少子。後數日，帝譴責鈎弋夫人。夫人脫簪珥叩頭，帝曰：「引持去，送掖庭獄。」夫人還顧，帝曰：「趣行，汝不得活。」夫人死雲陽宮。時暴風揚塵，百姓感傷，使者持棺往葬之，封識其處。後帝閑居，問左右曰：「人言何？」左右對曰：「人言且立其子，何去其母乎？」帝曰：「然。是非兒曹愚人所知也。往古國家所以亂者，由主少母壯也。女主獨居驕蹇，淫亂自恣，莫能禁也。汝不聞呂後耶？」故諸爲武帝生子者，無男女，其母無不譴死，豈可謂非賢聖哉？
《漢書》曰：韓安國坐法抵罪，獄吏田甲辱安國。安國曰：「死灰獨復不燃乎？」甲曰：「燃即溺之。」居無幾，安國爲梁內史，田甲亡。安國曰：「甲不就官，我滅爾宗。」田甲肉袒謝，安國嘆曰：「公等足與治乎？」卒善遇之。
又曰：孝宣帝初生，號曰皇孫。生數月，遭巫蠱事，收系郡邸。邴吉爲廷尉監。望氣者言長安獄中有天子氣，上遣使者分條中都官獄，系者輕重皆煞之。內謁者令郭攘夜至郡邸獄，吉拒關，使者不得入，皇曾孫賴吉得全。
又曰：張湯，杜陵人。父爲長安丞，出，湯爲兒守舍。還，鼠盜肉，父怒湯，湯掘�熏得鼠及餘肉，劾鼠掠笞，幷取鼠與肉，具勇駕堂下。父見之文辭如老獄吏，大驚，遂使書獄。
又曰：夏侯勝爲議，不許宣帝尊武帝廟，下獄，及丞相長史黃霸坐不舉劾，俱下獄。霸欲從勝授經，勝辭以罪死。霸曰：「朝聞道，夕死可矣。」勝賢其言，遂授之。系更再冬，講論不怠。
又曰：有罪當械者皆頌繫。應劭注曰：頌者，容也。言見寬容，但處曹吏，不入狴牢。
又曰：尹賞，鉅鹿楊氏人。長安中奸多，閭里少年群輩史吏，授財報仇，相與探丸，得赤丸斫武吏，黑者斫文吏，白者主治喪。城中薄暮塵起，剽劫行者死傷橫道。賞以三輔高弟選守長安令，治獄，穿地方深各數丈餘，乃以大石覆其口，名虎牢。輕薄惡子，鮮衣凶服被鎧持刀兵者，捕得數百人內虎牢中。數日一發視，皆枕藉死，長安中遂無盜賊。
又曰：《天文志》曰：勾圓十五星屬杓，曰賤人之牢。星實則囚多，虛則開出。
《續漢書》曰：范滂字孟博，坐系黃門北寺獄，吏謂曰：「凡坐系皆祭皋陶。」滂曰：「皋陶，賢者，古之直臣，知滂無罪，將理之上帝。如有其罪，祭之何益？」衆人由此止也。
又曰：武帝置中都獄官二十六所，世祖皆省，惟廷尉及洛陽有詔獄。
又曰：虞詡字叔卿，陳留圉人。祖爲獄吏，嘗效於公之治獄。及詡生，經曰：「吾雖不及於公子孫至丞相，冀得爲九卿。」故字詡曰叔卿。至尚書令。
又曰：李業字距游，廣漢人。王莽居攝，太守劉咸聞業有德，辟業。業稱疾，咸怒，教曰：「賢者不避害，猶彀射市中，命薄者先死。」令業詣獄養病。客有說咸者，乃出業。
謝承《後漢書》曰：赤眉入長安，時式侯恭以弟盆子爲赤眉所尊，故自系。赤眉至，更始奔走，式侯從獄中參械出街中，逢京兆尹解惲，呼曰：「解君載我。我更始之忠臣也。即帝敗我，弟又爲赤眉所立。」惲使後車載之前行，見定陶王劉禮，解其械，言帝在渭中船上。遂相隨見更始。
范曄《後漢書》曰：許楊爲都水掾，使典復鴻卻陂。初，豪右大姓因緣蕘役，競欲辜較在所，楊一無所聽，乃共謐深取授財賂，遂收楊下獄，而械輒自解。獄吏見恐，遽即夜出楊。時天雨陰晦，道中若有火光照之，時人異焉。
又曰：杜篤字季雅。居美陽，與美陽令游，數從請托，不諧，頗相恨。令怒，收篤送京師。會大司馬吳漢薨，光武詔諸儒誄之。篤於獄中爲誄，辭最高。帝美之，賜帛免之。
《東觀漢記》曰：崔篆爲新建大尹。篆嘆曰：「吾生值澆羿之君，上有老母，下有兄弟，安得獨潔己而危所生哉？」乃單車到官，稱疾，三年不視事行縣。門下掾倪敞諫，篆乃強起班春，所至之縣，獄犴填滿。篆垂涕曰：「嗟乎！刑罰不中，乃陷民於阱。此皆何罪，而至於是乎！」遂平理，所出二千餘人。掾吏叩頭諫曰：「誠仁者之心。然獨爲君子，將有悔乎？」篆曰：「邾文公不以一人易其身，君子謂之知命。如煞一大尹贖二千人，蓋所願也。」遂稱疾去。
又曰：鮑昱爲泚陽長。縣人趙堅煞人系獄，其父母詣昱，自言年七十餘，惟有一子，�新娶，今系獄當死，長無種類，涕泣求哀。昱憐其言，令將妻入獄，解械止宿，遂任身有子。
衛弘《漢舊儀》曰：郡邸獄理天下郡國上計，屬大鴻臚，東市獄屬京兆尹。
王隱《晉書》曰：太康五年夏六月，初置黃沙獄。
《晉書》曰：武帝置黃沙獄，以典詔囚，以高光曆世明法，用爲黃沙御史。
又曰：帝至平陽，爲劉聰所幽辱。麯允伏地號哭不能起，聰大怒，幽之於獄。允發憤自煞，聰善其忠烈，贈車騎將軍、節湣侯。
又曰：喬智明爲歿寇將軍，隆慮、共二縣令，愛之，號爲神君。部人張兌爲父報仇，母老單身，有妻無子，智明湣之，停其獄。歲餘，令兌將妻入獄，兼陰縱之。人有勸兌免，兌曰：「有君如此，吾何忍累之？縱吾得免，作何面目視息世間？」於獄産一男，會赦得免。
又曰：霍原字休明，燕國廣陽人也。少有智力，叔父坐法當死，原入獄訟之，捶毒備加，終免叔父。
《晉令》曰：獄屋皆當完固，厚其草蓐。家人餉饋，獄卒爲溫暖傳致。去家遠，無餉饋者，悉給稟獄卒作食寒者與衣，疾者給醫藥。
《宋書》曰：溉，明帝立，擢爲太子洗馬。資籍豪富，厚自奉養，供一身一月十萬。宅宇山池，妓妾姿藝，皆窮上品，才調流贍，善納交遊，愛妓陳玉珠，明帝遣求，不與，逼奪之。頗怨，帝令有司誣奏，將煞之。入獄數宿，須皆白，免死，系尚方。
蕭子顯《齊書》曰：戴僧靜，會稽永興人也。少有膽力，便弓馬。於都載錦，爲歐陽式所得，系兗州獄。太祖遣薛深餉僧靜酒食，以刀子置魚腹中。僧靜與吏飲，以刀刻械，手自折鎖，髮屋而出。歸太祖，送止之齋內，以其空貧，年給粟千斛。
崔鴻《後趙錄》曰：石季龍幽中書令徐光於襄陽國詔獄，光在獄中註解經史十餘萬言。
《三國典略》曰：周諜入於齊，爲揚州刺史平鑒所獲，系之獄。妻生男，鑒因喜醉，擅放免之。旣醒知非，上啓自劾，齊主特原其罪。
《隋書》曰：斐政爲襄州總管，妻子不之官所，授秩奉散給寮吏。民有犯罪者，陰悉知之，或竟歲不發，至再三犯，乃因都會時於衆中召出，親案其罪，五人處死，徒流者甚衆，合境惶懾，令行禁止，小民蘇息，稱爲神明。爾後不修囹圄，殆無爭訟。
又曰：薛胄爲兗州刺史。譏官，繫囚數百，胄剖斷旬日便了，囹圄空虛。
又曰：柳儉拜蓬州刺史，獄訟者庭遣，不爲文書約束，縱容而己，獄無繫囚。
《唐書》曰：太宗行次靈石縣，指獄而謂皇太子曰：「此何謂？」皇太子對曰：「此所謂圓獄，將系罪人。」太宗因曰：「文王作罰，刑茲無赦，而漢文帝志在輕刑，但以詳平爲佳，非謂有罪而釋也。濫系無辜則政道缺，久滯有罪則怨氣生。圓土之中，仰視青天有同懸鏡，而鎖械虜體，鬱結其中。夫循諸己者，可以知物。《傳》曰：其恕乎？由此言之，不言不慎。
又曰：陽城爲道州刺史，觀察史判官督其賦至州，怪城不出迎，以問州吏。吏曰：「刺史聞判官來，以爲有罪，自囚於獄，不敢出。」判官大驚，馳入，謁城於獄曰：「使君何罪，某奉命來候安否耳。」留一二日未出去，城因不復歸，館門外有故問扇橫地，城晝夜坐臥其上。判官不自安，辭去。
《晏子春秋》曰：景公籍重而獄多，拘者滿圄，怨者滿朝。晏子諫，不聽。
《淮南子》曰：君不入獄爲恩也。
《論衡》曰：獬豸者，一角之羊也，性知有罪，皋陶治其罪，疑者，令羊觸之，有罪則觸，無罪則不。斯盍天生一角聖獸，助獄爲驗，故皋陶禮羊，跪坐事之。此則神奇瑞應之類。
《風俗通》曰：《易·噬嗑》爲獄。獄，十月之卦，從犬言聲。二犬亦存以守也。廷者，陽也，陽尚生長。獄者，陰也，陰主刑煞。故獄皆在庭北，順其位。
又曰：《詩》雲︰宜犴宜獄。犴，司空也。周禮，凡萬民之有罪過巳離於法者，桎梏以上坐諸嘉石，役諸司空，令平易道路也。
又曰：周禮，三王始有獄。夏曰夏台，言不害人若游觀之台，桀拘湯是也。殷曰里，言不害人若於閭里，紂拘文王是也。周曰囹圄，令圄，舉也，言人幽閉思愆，改惡爲善，因原之也。今縣官錄囚皆舉也。
《三輔黃圖》曰：長安有九市、二十四獄。
《扶南傳》曰：扶南俗理訟無牢獄鞭杖，惟以探湯、捧鎖、沒水爲信。先使沐浴齋戒，乃令以手內湯，或捧熱鑕，或沒水中，無罪者不爛、不焦、不沒，罪者即驗也。
《會稽典錄》曰：鍾離意爲堂邑令。縣民防廣爲父報仇系獄，其母病死，廣聞之，號泣獄。意爲之淒惻，出廣，見之，曰：「今欲出若歸家殯斂，有義則還，尾則己。」丞掾諫以爲不可，意曰：「不還之罪，令自授之。」廣臨殯畢，即自獄以狀表上，詔減死一等。
又曰：盛吉字君達，山陰人，司徒虞延辟西曹掾。時隴西太守鄧融以贓罪徵詣廷尉，前後考驗，曆歲不服，明帝下三府，遣精能掾屬，更就彈劾。吉到詔獄，但敕主者供湯沐飲食，不去問事。明日復往，解融桎梏，安徐以情，責君若無贓，強見誣枉，宜具列辭，當相伸理，如審有罪，不得誣罔國家。融感吉意，即移辭首服。
又曰：黃昌爲蜀郡太守，密捕得盜帥一人，悉使疏諸縣強盜，密往捕錄。其諸小盜皆原其死，謫作棧道以代民役。由是道不拾遺，獄至連年無有重囚。
又曰：高豐字文林，爲ガ縣獄吏。刺史虞孟行部，到旬日，ガ縣僻，敕ガ長將囚徒就所在錄見。林被文書，閉獄下，不肯送徒。自詣諫曰：明使君乘法駕騑驂，銜命理冤，當縣縣而至。今乃遙召囚徒，欲省更煩，盍「普天之下，莫非王土；率土之濱，莫非王臣。」ガ獄非漢地乎？囚徒終不出縣，特望朱軒回輪向ガ。孟遂到ガ。
《襄陽耆舊記》：諸葛亮出關中，使馬謖統大衆在前，爲魏將張囿所破，坐下獄死，時年四十九。臨終，與亮書曰：「明公視謖猶子，謖視明公猶父。願推殛鯀興禹之義，使平生之交不虧，謖雖死，無恨於黃泉。」
《博物志》曰：夏曰念室，殷曰動止，周曰稽留，三代之異名也。又狴犴者，亦獄別名。
韓陽《天文要集》曰：貫索，貴人之牢中星，實則囚多，虛則開出。
《搜神記》曰：漢武帝東游，未出函谷關，有物當道，其身數丈，其狀象牛，青眼而曜精，四足入土，動而不死。百官驚懼，東方朔乃請酒以灌之。灌之十斛而物消，帝問其故。答曰：「創墅爲患憂之物，氣之所生。此必秦之獄地，不然則罪人徒作者之聚。夫酒忘憂。故能消之也。」帝曰：「籲！博物之士，至於此乎？」
東方朔曰：孝武皇帝時，幸甘泉，至長平阪上，馳道中央有蟲覆而赤，如生肝狀，頭目口齒鼻耳盡具。先驅旄頭馳還以聞曰：「道不可禦。」於是上止車，遣侍中馳往視之，還，盡莫知也。時東方朔從在後屬車，上召朔使馳往視之，還，對曰：「怪哉。」上曰：「何謂也？」朔對曰：「秦始皇時拘系無罪，幽煞無辜，衆庶怨恨，無所告訴，仰天而嘆曰，怪哉！感動皇天，此憤氣之所存也，故名之曰怪哉。是地必秦之獄處也。」上有詔使丞相公孫弘案地圖，果秦之獄處也。上曰：「善！當何以去之？」朔曰：「夫積憂者，得酒而去之。以酒置中，立消靡。」上大笑曰：「東方生貞所謂先生也，何以報先知之聖人哉！」乃賜帛百匹。
《異苑》曰：建康陵欣，景平中死於揚州作部，克辰當葬。作部督夢欣雲︰「今爲獄公姥祖夕有期，莫由自反，勞君解謝，令得放遣。」督不信，夜後又夢，言辭轉切，因歌一曲雲︰「生時世上人，死作獄中鬼。不得還墳墓，灰沒有餘罪。」督覺，爲謝神，從此便絕。
劉義慶《幽明錄》曰：晉廬陵太守龐企字子及，上祖坐事系獄而非其罪。見螻蛄行其左右，相謂曰：「授鼷有神，能活我死，不當善乎？」因投飯與螻蛄，食盡，去。有頃復來，形體稍大，意異之，復與食。數日，其大如豚。譏Ρ行刑，螻蛄掘壁根爲大孔道，得從此出亡。後遇赦得活矣。
《齊諧記》曰：吳當陽縣董昭之泛船過錢塘江，江中見一蟻，著一短蘆，惶遽畏死，使以繩系蘆著船。船至岸，蟻得出。中夜，夢見一人，烏衣來謝，雲︰「僕是蟻中王，君有急難當先見語。」曆十餘年，江左卻盜縱橫，錄昭之爲劫主，系餘姚獄。昭之曰惟蟻王夢雲，緩急當告，今何處告之？獄囚言，但取兩三蟻著掌中祝之，昭之如其言。暮果夢昔烏衣人，雲︰「可急去，入餘杭山，天下旣赦命不久也。」於是便覺，蟻嚙械己盡，因得出獄。過江投餘杭山，遇赦，遂得免。
《桓子新論》曰：近哀平間道士臨淮董仲君坐系獄，病死，數日，目陷生蟲，吏捐棄之，便更活去。
