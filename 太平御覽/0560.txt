
《禮論》曰：問：「君將臨墓，主人先以除身無服。將若不哭，主人當哭否？」賀循答之雲︰「凡君臣民，皆須先君哭，禮也。此祭君宜哭，則主人不敢以哭煩君耳。」
又曰：問：「墓中有何面爲上？」荀納以爲緣生奉終，宜依禮坐。蔡謨難，據周公明堂位東西，以此爲上，與納反。納又引廟位以答。王濮陽北墓向南，以西爲上。
《上黨郡記》曰：令狐征君隱城東山中，令狐終即雲葬焉。諸生遵師法，而陪葬者三百餘家。松三千樹，大皆數十圍，高四五十丈。今俗名其山曰令狐墓，漢史所稱壺關三老令狐茂者是也。
伏琛《齊地記》曰：臨淄小城北門東二百餘步有晏嬰冢。
又曰：齊桓公冢，齊城之南東十五里，在牛山。桓公冢西南八里，有仲父冢，葬於牛山之阿。
又曰：朱虎城東二十里有柴阜，其西南隅有魏獨行君子管寧墓，石碑猶存。城東北三十里柴阜東頭有魏徵士邴原墓，石碑猶存。
又曰：牛山西南二里有孫賓墓，石碑猶存。
《吳地記》曰：昌門外女墳者，吳王闔閭女墓也。乃以文石爲槨，藏金玉珍玩，以人從死。高墳深池，池水成湖，故名曰女墳。亦與虎丘俱見發掘，皆無所得也。
又曰：昌門南有要離墓。吳王闔閭旣殺王僚而代之，僚子慶忌亡奔衛。慶忌勇捷過人。恐結諸侯，還爲國難。伍子胥與要離爲行人，要離弱而謀於王曰：「殺臣妻子，刑臣左手。」要離因亡奔衛。慶忌聞吳王暴虐如此，甚信之，遂與俱還，圖共襲吳王。行及大江，要離刺殺慶忌，因亦自殺，闔閭葬之於昌門南大城內。齊門外，有慶忌墓。
丘淵之《齊道記》曰：先是，嬴博二縣共界，漢武帝封禪，合作此縣以供祀，故曰奉高。東南三十里有延陵兒冢，本雲其高可隱，今乃二丈餘，似是後人陪之。
伍輯之《從征記》曰：齊襄王墓在汝水西。墓西有僖公墓，東有四田墓，傳雲，倨、榮、廣、布也。墓皆方墓圓墳。
戴延之《西征記》曰：彭城南有亞父范曾冢。冢高四十餘丈，東北有隧道。其城北三里有劉向墓。泗水東三里，漢大夫龔勝冢，石碣猶存。〈恥登王莽之朝，不食而死。〉
又曰：金鄉焦氏山北數里，有漢司隸校尉魯俊冢。前有古石祠堂，堂壁皆有青石隱起，自書契以來，忠臣、孝子、貞婦、孔子及弟子七十二人形像，皆刻石記之。
伏滔《北征記》曰：姑孰九井山北十里，有吳大將諸葛瑾墓，墓墻猶存。西北十八里直瀆前墓，是吳將甘寧墓也。相者雲︰「此墓有王氣。」孫皓鑿其後，計里名爲直瀆。
《續述征記》曰：太公冢在堯山北五里。平地爲墳，高十丈。曾有發之者，冢深數十仞，得一銅槨，金玉甚多。尚父五世葬周，斯實田和冢也。和遷齊，居於海上，而別爲諸侯，亦稱太公也。
又曰：宿預州縣水南大徐城，古之徐國。城北徐君墓，季子解劍墳樹，則斯地也。
又曰：城陽縣城二里，小城二里。小城南九里有堯陽，自漢迄於晉，二千石及丞尉刊名。堯即位至永嘉三年二千七百有二十一載，記於堯碑。城東南六里，堯母慶都墓，稱曰靈台。堯陵北二里，仲山甫墓，墓前祠堂石室儼然若新。
《皇覽·冢墓記》曰：顓頊冢在東都濮陽縣頓丘城外廣陽里中。王莽時，使使者祠顓頊冢。
又曰：秦始皇冢在驪山，古之驪戎國，今之所豐也。晉獻公伐驪戎，獲二女。其山陰多黃金，其陽多美玉，謂藍田是也。故貪而葬焉。幷天下徒七十餘萬穿入地，洞三泉而致槨。宮觀奇器、珍怪諸物藏之。令一匠人作機弩，人有近穴輒射之。以水銀爲百川江河大海，金銀爲鳧鶴。機關轉相幹，終而復始。上具畫天文，以人魚膏爲燈，度久不滅。後宮無子者皆殉，從死者甚衆。恐工匠知之，殺工匠於藏中，因閉羨門。復土樹草木，以像山，墳高五十餘丈，周回五里餘。後項籍燒其宮觀，關東賊發之，後牧羊兒亡羊，羊入藏中，持火照羊，燔其槨。後賊遂取其銅。
又曰：太上皇葬萬年，高帝父也。高帝葬長陵，孝惠帝霸陵。諸陵皆用瓦器，不爲墳。王莽之亂，天下無道，獨無災害。孝景帝葬陽陵，孝武皇帝葬茂陵，孝昭皇帝葬平陵，孝宣皇帝葬杜陵，孝元帝葬渭陵。元帝下詔曰：「無置從民，令天下無騷動之憂。」自是陵園不置邑。孝成帝葬延陵，孝哀帝葬義陵，孝平帝葬原陵。孝文皇帝弟、淮南厲王長坐謀反，後置園如諸王。長好道，事八公。世之愚者雲︰長仙。醫巫訖曰：「淮南好道，百官皆得仙。狗吠雲中，鶏鳴天上。」東平思王冢在東平，松皆西靡。
又曰：蒼頡冢在馮翊衙縣利陽亭南道旁，墳高六尺，學書者皆往上姓名、投刺，祀之不絕。
又曰：蚩尤冢在東郡壽張縣閿鄉城中，高七尺。民常十月祀之。有赤氣出，如一匹絳帛，民名爲蚩尤旗。又肩髀冢在山陰郡巨野。傳言蚩尤與黃帝戰於涿鹿之野，黃帝克之，身體異處，皆葬之。
又曰：奚仲冢在魯國縣東去縣二十五里山上，因名奚仲山。下亭名奚仲亭。
又曰：湯冢在濟陽薄縣北郭。冢四方，方八十步，高七尺，上平。
又曰：吳太伯冢在會稽吳縣北，去城十里。
又曰：周文王、武王、周公冢在京兆長安聚。
又曰：王子黽冢在南陽鄂縣西。
又曰：夏育冢在濟南曆山上。
又曰：秦穆公冢在甘泉宮祈年觀下。
又曰：虢公冢在河內溫縣東、濟水南，大冢是也。其城南有虢公台。
又曰：葉公諸梁子高冢在南郡葉縣西北，去城三里所。近縣民皆祠之。
又曰：魯大夫叔梁紇冢在魯國東陽聚安泉東北八十四步，名曰防冢。民傳言防墳於墳地微高。
又曰：孔子冢在魯城北便門外，南去城一里。冢塋方百畝，冢南北廣十步，東西十步，高丈二尺。冢爲祠壇，方六尺，與地方平，無祠堂。冢塋中樹以百數，皆異種。魯人世世皆無能名其樹者。民雲孔子弟子異國人，各持其國樹來種之。孔子塋中不生荊棘及刺人草。伯魚墓在孔子冢東，與孔子幷，大小相望。子思冢在孔子冢南，大小相望。
又曰：師曠家左右扶風，名曰師曠山，人民不敢上其上。
又曰：伯樂冢在濟陰定陶東南一里，冢高五丈。
又曰：楚武王冢在南郡鯛陽縣葛陂鄉城東北，民謂之楚王岑。
又曰：鄭相子産冢在河南郡新鄭城外，大冢是也。
又曰：靖郭君冢在魯國薛城中東聚。孟常冢在魯薛城中。
又曰：文信君呂不韋冢在河南洛陽城北，邙山道西，大冢是也。民傳言呂母冢不韋先墓，故其冢名呂母。不韋死，獲過於始皇矣。民傳雲︰不韋好經書，皆以葬。漢明帝朝，公卿、大夫、諸儒八十餘人論五經誤失。符節令宋元上言：「臣聞秦昭王與不韋好書，皆以書葬。王至尊，不韋久貴，冢皆以黃題湊，處地高燥，未壞。臣願發昭王、不韋冢，視未燒詩書。」
又曰：亞父冢在廬江居巢縣郭東居巢亭中。
又曰：齊桓公冢在臨淄城二十里淄水南。孟嘗君與齊桓公冢同處。
《唐書新語》曰：開元中，集賢學士徐堅葬妻，問兆域之制於張說。曰：「長安神龍之祭，有黃州僧泓者，能通鬼神之意，而以人事參之。僕嘗聞其言，猶記其要。墓欲深而狹。深者，取其幽；狹者，取其固。平地之下一丈二尺爲土界，又一丈二尺爲水界，各有龍守之。土龍六年而一暴，水龍十二年而一暴。當其隧者，神道不安。故深二丈四尺之下，可以設窀穸。墓之四維，謂之折壁。欲下闊而上斂，其中項謂之中樵，中樵欲俯嶔而旁煞。墓中末米粉爲飾，以代石堊，不置瓴甋瓦，以其近於火。不置黃金，以其久而爲怪。不置朱丹、雄黃、礜石，以其氣燥而烈，使墳上草木枯而不潤。不置羽毛，以其近於屍也。鑄鐵爲牛豕之象，可以禦二龍。玉潤而潔，能和百神，置之墓內，以助神道。僧泓之說如此。」
又曰：大理卿徐有功持法不濫。及其葬也，將穿墓，筮者曰：「必有異應，以旌善人。」果獲石堂，其大如倉，中空外堅，四門八牖。占曰：「此天所以祚有德也。置之墓中，其後終吉。」後優詔褒贈，寵及其子。
《圖墓書》曰：大墓天剛，嚴父之門。八將之首，位處乾尊。欲得連岡隱軫，狀如亂雲，望之翽翽，絕而復連。小頓大起，千里相牽。壽過期頤，世世登仙。
又曰：望之如飛雷，即之如鳥驚。法出勇士，伏節禦兵。
又曰：夫欲依山葬者，其山連延，百里不絕。一高一下，小頓則大起，出公卿。若三重之山，望之似城郭，多諸支別者，亦出公卿。如新月形在腹中，葬冢之所，若至日沒見日光者，出封侯。
又曰：凡相山陵之法：山望如龜狀，葬之出公卿、封侯，代代不絕。山望如龍狀，有頭尾委蛇者，葬之出二千石。凡依山作冢者，皆當立在山東爲利，得山之形力也。山如龜形，又巍巍直上如門卦狀，出二千石。
又曰：欲知貧富，岡陵肥薄。狀如肥馬，草木茂盛，色黃紫，皆富也。岡陵多傷缺，土色赤白，地瘠，草木黃赤不茂，或多細石，皆貧。
《相冢書》曰：冢欲得見郡縣城郭，欲得連屬，長長無極。冢，青氣鬱鬱，出二千石；赤氣，出公卿；白氣，出刑戮；黃氣，出封侯。欲得雌龍地，多子孫。不用雄龍岡、武子岡。
又曰：凡葬於龍耳，貴出侯。青烏子稱「山三重相連名傘山，葬之出二千石。」
張載《七哀詩》曰：北邙何累累，高陵有四五。借問誰家冢，皆雲漢世主。
魏武帝《遺令》曰：汝等時時登銅雀台，望吾西陵墓田。
魏文帝《爲漢帝置守冢詔》曰：朕承符運，受終革命。其敬事山陽公，如舜之宗堯。有始有卒，傳之無窮。前群司奏處正朔，欲使一皆從魏制，意所不安。其令山陽公於其國中，正朔、服色、祭祀、禮樂自如漢。又爲武、昭、宣、明帝置守冢各三百家。
宋孝武《置自古帝王守冢戶詔》曰：先代帝王，因時創業。君人建國，禮尊南面。而曆運推移，年代久遠，丘壟殘毀，樵牧相趨。塋兆堙蕪，封樹莫辨。自古以來，帝王陵墓，可隨近十戶，蠲其役，以供守視。
宋高祖《修楚元王墓詔》曰：夫褒賢崇德，千載彌尊；敦本敬始，義隆自遠。楚元王積仁基德，啓藩斯境，素風道隆，作範後昆。本支之祚實隆，鄙宗遺芳餘烈奮於百代。而丘封依然，墳塋莫剪，感遠存往，慨焉永懷。夫愛人懷樹，甘棠且猶勿剪；追甄墟墓，信陵尚或不絕。況瓜瓞所興，開源自本者乎！可蠲復近墓五家，長給灑掃。
