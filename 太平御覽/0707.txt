
《說文》曰：枕，臥為所薦首者也。
《釋名》曰：枕，檢也，所以檢項也。
《詩》曰：角枕粲兮，錦衾爛兮。
又曰：有美一人，碩大且儼。寤寐無為，展轉伏枕。
《周禮》曰：玉府掌王之金玉玩好，大喪則供含玉角枕。
《禮》曰：鷄鳴，咸盥潄，歛枕簟。〈斂枕簟，不欲人見。〉
《國語》曰：楚靈王敗於乾谿，王親獨行，徬徨於山林之中。三日乃見其涓人疇，王呼曰：「余不食三日矣。」疇趨而進，王枕其股以寢於地。王寐，疇枕王以墣而去之。〈墣，塊也。〉
《洞林》曰：丞相從事中郎王文英家枕自作聲。
《漢書》曰：淮南王有《枕中鴻寶袐苑書》，言使鬼物為金之術，及鄒衍重道延命方，世人莫知。劉更生父於武帝時治淮南獄，得書。更生以為竒，獻之，言黃金可成。上命典尚方鑄作，事費甚多，不騐。
《後漢書》曰：樂崧天性朴忠，家貧為郎。嘗獨直臺上，無被，枕杫，〈杫音思漬切，謂俎几也。蜀漢之郊曰「杫」。〉食糟糠。帝每夜入臺，輙見崧，問其故，甚嘉之。自此詔太常賜尚書以下朝夕飡、給幃帳。
《東觀漢記》曰：黃香事親，暑則扇枕，寒則以身溫席。
《後漢書》曰：魏髙昌有白鹽，其形如玉。髙昌人取以為枕，貢之中國。
《魏志》曰：蘇則為侍中，董昭嘗枕則膝臥，則推下之曰：「蘇則膝非佞人枕也。」
《魏略》曰：大秦國出五色枕。
《吳書》曰：張紘作《柟榴枕賦》，陳琳在北得之，因以示士人曰：「此吾鄉里張紘作也。」
《晉書》曰：王敦鎮豫章，為王澄以舊意所侮。敦益忿怒，請澄入宿，隂欲殺之。而澄左右二十人持鐵馬鞭為備，澄手恆捉玉枕以自防，故敦未之得發。後敦賜澄左右酒，皆醉。借玉枕觀之，因下牀而謂澄曰：「何與杜弢通信？」敦令力士格澄搤殺之。
又曰：筮者謂董豐曰：「君憂獄，逺二枕，避三沐。」豐既歸，妻具枕授沐，豐皆不從，其夜果誤殺妻也。
沈約《宋書》曰：《武帝記》曰：寧州常獻虎魄枕，光色甚麗。時北征以虎魄治金瘡，上大悅，命擣碎分諸將。
又曰：武昌王渾少而㓙戾，為中書令，每夕裸身露頭徃㪚騎省戲。因彎弓射通直郎周郎，中枕，以為笑樂。又朱石齡少好武，不事崖檢。舅淮南蔣氏才劣，齡石使舅臥聽事，剪紙方一寸，帖著舅枕，以刀子懸擲之，相去八九尺，百擲百中。舅畏石，齡終不敢動。
《齊書》曰：陳顯達建武世不自安，侍宴酒後啓上借枕，帝令與之。顯達撫枕曰：「臣年已老富貴已足，唯少枕死。特就陛下乞之。」上失色曰：「公醉矣。」
《北齊書》曰：郎基字世業性清慎，嘗語人曰：「任官之所木枕亦不須作，況重於此者也。」
《梁書》曰：王茂為雍州長史。人或譛茂反，武帝弗之信。令鄭紹叔徃候之，遇其臥，因問疾。茂曰：「我病可耳。」紹叔曰：「都下殺害日甚，使君家門塗炭。今欲起義，長史那猶臥？」茂因擲枕起，即袴褶，隨紹叔入見武帝。
《唐書》曰：玄宗嘗製大被、長枕，與諸王共之。
又曰：貴妃娣虢國夫人豪侈尤甚，所枕之枕，不知其價，夜中照廡，其光如晝。
《尸子》曰：孝子一夜五起，視親衣之厚薄，枕之髙下。
《淮南子》曰：楚將子發好伎道之士。有善偷者徃見子發，子發禮之。無幾，齊伐楚。偷夜出盜其齊將軍枕，歸之。明夕，復取其簮，又以歸之。齊師大駭，還師而去。
《越絶書》曰：越王問范子曰：「寡人已問隂陽之事，榖之貴賤可得而知乎？」曰：「陽者主榖貴，隂者主榖賤，故當寒而不寒，榖為之暴貴；當溫而不溫榖，為之暴賤。」王曰：「善。」書帛藏之枕中，以為國寶。
范子曰：「堯舜禹湯皆有預見之明，雖有㓙年而民不窮。」王曰：「善。」以丹書置之枕中，以為邦貴。
《東宮舊事》曰：皇太子納妃，有龍頭髻枕、銀環鉤副之。
蔡質《漢官儀》曰：尚書郎直給通中枕。
《西京雜記》曰：趙飛鷰為皇后，其女弟上遺虎珀枕、龜文枕。
《拾遺録》曰：魏咸熈二年，宮中夜夜有異，或吼呼驚人，乃有傷害者，詔使宦者闇中伺候，有白虎，毛色淨宻，以戈投虎，即中左目，俄而徃取，虎已隱形，更搜覓乃於藏中得一玉虎枕，左目有血。帝嗟其大異，問諸大臣。答云：「昔誅梁冀，得玉虎枕一枚，雲此枕單池國所獻，臆下有題雲『帝辛九年獻』，帝辛，紂也。金玉久而有神。」
《神仙傳》曰：泰山父者，漢武帝東廵狩，見父頭頂白光高數尺。帝呼問之，曰：「有道士教臣作神枕，有三十二竅。以應二十四氣，八竅應八風。臣行之，轉少而齒生。」
《列異傳》曰：景初中，咸陽縣吏王臣夜倦，枕枕臥。有頃，聞竈下有呼曰：「承約何以不來頭下？」應曰：「我見枕不得動，汝來就我。」飲至乃缶也。
《集異記》中曰：劉玄暮忽見一人，著烏袴褶，取火照之，面首有七孔，面莽黧然。乃請師筮之，師曰：「此是君家先世物，久則為魅。」劉因執縛，以刀砍數下，變為一枕，乃是先祖時枕。
《異苑》曰：滕放枕文石枕臥，忽暴雷震其枕。傍人莫不為之怖懾，而放㣲覺有聲，不怖也其所枕葢六安也。
楚宋玉《髙唐賦》曰：宋玉嘗遊髙唐，怠而晝寢，夢見一婦人，曰：「妾巫山之女願薦枕蓆。」
司馬相如《長門賦》曰：搏芳若以為枕，蓆荃蘭而為香。
又《美人賦》曰：髙茵重席，角枕橫施。
劉向《別録》曰：向有《芳松枕賦》。
後漢張紘《瓌林枕賦》曰：有卓爾之珠瓌，超詭異以邈絶。且其色也，如芸之黃；其為香也，如蘭之芳。其文彩也，霜地金莖，紫葉而紅榮。
蔡邕《警枕銘》曰：應龍蟠蟄，潛徳保靈。制器像物，示有其形。哲人降鑒，居安慮傾。
崔駰《六安枕銘》曰：枕有規矩，恭一其徳。承元寧躬，終始不忒。「六安」，言六面安也。
蘇彥《楠榴枕銘》曰：珍木之竒，文鬱理鮮。廉稜方正，密滑貞堅。
卞敬宗作《無患枕讃》。無患，木名也。又言枕之無患也。
江文通詩曰：撫枕懐百慮。
《說文》曰：衾，大被也。
《釋名》曰：被，所以被覆人也，衾也。其下廣大如岸，之受人也。
《論語》曰：必有寢衣，長一身有半。
《詩》曰：錦衾爛兮。
又曰：肅肅宵征，抱衾與裯。〈裯，單被也。〉
《傳》曰：楚子次於乾谿。雨雪，楚王皮冠、秦復陶、翠被、豹舄，皮鞭以出。
《史記》曰：王章字仲卿，疾無被，臥牛衣中。
又曰：汲黯曰：「公孫弘位至三公，俸祿甚厚。為布被，此詐也。」上問弘，弘謝曰：「有之。夫九卿與臣善者無過黯，然今日廷詰臣，誠中臣之病。夫以三公為布被，餙詐以釣名。且臣聞管仲相齊有三歸，侈擬於君，桓公亦覇；晏嬰相景公，食不重肉，妾不衣絲，齊國亦治。今臣位為御史大夫而為布被，自九卿以下至小吏，無差，誠如黯言。且無汲黯忠，陛下安聞此言？」天子以為謙讓，愈益厚之。
《漢書》曰：廣川王去疾妃昭信甚妒。王愛姬陶望卿，昭信妒之，譛於王曰：「望卿有姦。」因即言郎中令臥錦被，王信之，繫殺之。
又曰：李夫人疾篤，上自臨候之。夫人䝉被謝曰：「妾久寢病，形貌壊，不可見帝，願以王及兄弟為託。」
又曰：霍光薨，詔賜繡被百領。
《後漢書》曰：祭遵奉公，家無私財，布被，夫人裳不加綵。
又曰：宣乘性節儉，常服布被，蔬食。
華嶠《後漢書》曰：樂崧為郎，獨宿直臺上，無被，帝推被與之。
袁山松《後漢書》曰：范丹為萊蕪長，去官無被，空囊自隨也。
謝承《漢書》曰：京兆朱寵字仲威，為太尉，家貧，臥布被。朝廷賜錦被，臥兼布被。
又曰：羊續字興祖，為南陽太守，以清率下。唯臥一幅布綯，敗，糊紙補之。〈綯與裯同。〉
《東觀漢記》曰：王良為大司徒，在位清儉。妻子不入官舍，布被瓦器。
又曰：馮豹字仲文，後母惡之。嘗因豹夜臥，引刀砍之，正值其起，中被，獲免。
又曰：馮豹每奏事未報，嘗臥省門下，或從昏至明。天子黙使小黃門持被覆之，曰：「勿驚之。」
《漢官典職》曰：尚書郎入直，供青練白綾被，或錦被。
《魏書》曰：文帝詔朝臣三代大夫知被服，五代大夫知飲食，此言被服、飲食難曉也。
《晉陽秋》曰：景帝有目疾。文鴦之來攻，驚而目出，懼六軍恐，䝉以被，痛甚，齧被破。
《晉書》曰：魏舒為尚書郎。時欲沙汰郎官有非其才者罷之。舒乃曰：「吾即其人也。」襆被徑出。論者咸有愧色。
又曰：楊駿被誅。初，駿徴髙士孫登，遺以布被。登截被於門外，大呼曰：「斫刺！」旬日，託疾死。及是，其言果騐。
又曰：光逸字孟祖，為博昌小吏。令使之冐雨還，令不在，逸解衣臥被衾中。令還，詰之，逸曰：「衣單冐雨，如不易衣必致凍死，何惜一被而殺人也？」令竒之而不問。
又曰：祖逖字士雅，與琨共被寢，中夜聞鷄鳴，蹴琨覺，曰：「起舞！此非惡聲。」
又曰：吳納為吳興守，徴為尚書，去任，有被襆而已。
又曰：禿髪烏孤之祖壽闐之在孕，母胡掖氏因寢而產於被中。鮮卑謂被為禿髪，因而氏焉。
《宋書》曰：虞龢為中書郎廷尉。少好學，居貧，房漏，恐濕墳典，乃舒被覆書，書獲全而被大濕。時人以比髙鳳。
又曰：沈麟士以楊王孫、皇甫謐深達生死未終禮矯俗，乃自為終制，遺令「氣絶剔被，取三幅布以覆屍。及歛，仍移布於屍下，以為歛服。反被左右兩際以周上。」
又曰：康沙門釋寶志，玉亮欲以衲被遺之，未及有言，寶志忽來，牽被而去。
又曰：羅研齊狗兒之後，臨汝侯嘲之曰：「卿蜀人，樂禍貪亂，一至於此。」對曰：「蜀中積𡚁，實非一朝。百家為林，不過數家有食，貪亂樂禍，無足多恠。若令牀上有百錢布被，甑中有數升麥飯，寧肯為亂乎？」
《梁書》曰：裴之橫字如岳，少好賔，重氣俠，不事產業。兄之尚以其縱誕，乃為狹被、蔬食以激厲之。之橫嘆曰：「大丈夫富貴必作百幅被。」後為吳興太守，作百幅以成其志。
《陳書》曰：髙宗時豫州獻織成羅文錦被，詔「於雲龍門外焚之。」
《孫卿子》曰：天子至尊重無上矣。衣被則五彩雜間色重文繡，加餙之以珠玉。
《家語》曰：黔婁先生死，被短露足。孔子及門人見之，謂其妻曰：「寧使正之不足，不可斜之有餘。」
《說𫟍》曰：鄂君乘青翰之舟，張翠華之葢。越人擁檝而歌曰：「山有木兮木有枝，心悅君兮君不知。」於是鄂君舉繡被而覆之。
夏侯《孝子集》曰：羊太常辛夫人，字憲英，性不好華麗，從外孫胡母楊上夫人錦被，夫人取，反臥之。
《晉惠帝起居注》曰：帝至朝歌，無被。中黃門以兩幅布被給帝。
《東宮舊事》曰：太子納妃，有七綵文綺被一、綘羅四幅被四、繡羅五幅被一。
《東宮故事》曰：太子有七綵文綺被，又有綘文羅面被。
《京兆舊事》曰：長安孫晨家貧，為郡功曹，十月無被，夜臥蒿束，晝収之。
《西京雜記》曰：趙飛燕為皇后，其女弟上遺鴛鴦被。
晉陸雲《與兄機書》曰：一日按行曹公器物，有寒夏被有七枚。
《海內先賢傳》曰：姜肱字伯淮，事繼母。年少，肱兄弟感《凱風》之孝，同被而寢不入室，以慰母心也。
《邊讓別傳》曰：讓字元禮，才辯俊逸。孔融薦於魏武曰：「邊讓為九州之牧則不足，為單衣襜褕則有餘。」
《益部耆舊傳》曰：王忳字少林，於客舍見諸生疾，甚困，謂忳曰：「腰下有黃金十斤，願以相與，乞収藏屍骸。」未及問其姓名，呼吸困絶。忳賣金一斤以給棺柩，餘九斤置生腰下。後署大度亭長，到亭，有白馬一疋入亭中。其日大風，有一繡被隨風而來，後忳乗馬，馬突入金彥父家。彥父見曰：「真得盜矣。」忳說得馬之狀，又取被示之。彥父曰：「卿有何隂德？」因念塟諸生事，且說形狀。彥父曰：「真我子也。」忳即以被馬歸之，彥父不受。遣迎生喪，金具存焉。
《列女後傳》曰：江夏孟宗少遊學，與同學共處。母為作十二幅被。其隣父怪問之，母曰：「少兒無異操，懼朋類之不顧。大其被以招貧生之臥，庶聞君子之言耳。」
《桓任傳》曰：任後母酷惡，常憎任，為作二幅箕踵之被。
《杜祭酒別傳》曰：君曾新作被，暖眠不覺，晏起，乃嘆：「暖眠使人忘起異事。」因命著陌上，有寒苦人，學被乞之。常眠布被中。
《孫畧別傳》曰：親戚有窮老者，畧咸推被以恤之，冬寒不解帶而寢。
《郭子》曰：殷浩作揚州，劉君行，曰日欲暮，便令左右取被襆。人問其故，答云：「刺史嚴，不敢夜行。」
《語林》曰：魏武云：「我眠中不可妄近，近輒斫人不覺，左右宜慎之。」後乃陽凍眠，所幸小兒竊以被覆之，因欲砍殺。自爾莫敢近之。
又曰：傅信字子思。遭父喪，哀慟骨立。毋憐之，竊以錦被䝉其上。林宗徃弔之，見被，謂之曰：「卿海內之雋，四方是則。如何當喪，錦被蒙上？」郭奮衣而去。自後賔絶百許日。
《古詩》曰：客從逺方來，遺我一端綺。文綵雙鴛鴦，裁為合歡被。著以長相思，縁以結不解。
《樂府詩》曰：天寒知被薄，憂思知夜長。
《楚辭》曰：翡翠珠被爛齊光。
陸雲《芙蓉詩》曰：寢共織成被，絮之同功綿。
傅玄《被銘》曰：被雖溫，無忘人之寒，無厚於己，無薄於人。
張華《苦寒行》曰：重纊無暖氣，班被覆空牀。
潘岳《悼亡詩》：凜凜涼風升，始覺夏衾單。豈曰無重纊，誰與同歲寒。
梁劉孝威《謝賚錦被啟》曰：色艶蒲桃，采踰聨璧。鄂君慚繡，楚侍羞珠。雖復帝賜鶴綾，客贈鴛綺。髙懸麗藻，逺謝鮮明。漢老悅其怪文，魏馬驚其香氣。
