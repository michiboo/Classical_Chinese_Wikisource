
《釋名》：井，清也；泉之清潔者也。
《風俗通》云：井者，法也，節也；言法制居人，令節其飲食，無窮竭也。久不滯渫，滌爲井泥。〈《易》雲，井泥不食。〉不停污曰井渫。〈《易》云：井渫不食。〉滌井曰浚井。水清曰冽井。〈《易》云：井冽，寒泉。〉�聚磚，修井也。〈《易》云：井�無咎。〉
《易傳》曰：井，通也；物所通用也。
《禮記》曰：井與門、戶、灶、ニ爲五祀。
《世本》曰：伯夷作井。
《周書》云：黃帝作井。
《說文》云：八家一井。
《易》曰：改邑不改井，無喪無得。往來井井。
又曰：井洌寒泉。
《周禮》曰：挈壺氏：掌挈壺以令軍井。
《左傳》曰：楚伐蕭，還無社謂申叔展曰：「目於眢井而拯之。」「若爲茅絰，哭井則已。」
又曰：鄭公子歸生受命於楚，伐宋。戰於大棘，宋師敗績，囚華元，獲樂呂。狂狡輅鄭人，〈狂狡，宋大夫。輅，迎也。〉入於井，倒戟而出之，獲狂狡。君子曰：「失禮違命，宜其爲禽也。戎昭果毅以聽之之謂禮，〈聽，謂常在於耳，著於心，想聞其政令。〉殺敵爲果，致果爲毅。易之，戮也。」
《史記》曰：瞽叟使舜穿井，穿井匿空旁出。舜既入深，瞽叟與弟象共下土實井，從匿空中出，去。
《漢書》曰：蜀多鹽井，羅褒以鹽井致富。
又曰：陳遵每大飲會，賓客滿堂，輒閉門，取客車轄投井中。
《漢書》曰：元帝時，謠曰：「井水溢，滅灶煙，灌玉堂，流金門。」至成帝，北宮井水溢，王莽之徵也。
又曰：朱博爲御史大夫，府吏舍百餘區井水俱竭，長老異之。後果廢焉。
又曰：王莽時，井得白石上圓下方，有丹書著文曰：「告安漢公莽爲皇帝。」符命之興，自此始矣。莽使群公白太后，太后曰：「此誣罔天下，不可施行。」宗廣劉京上書言：「七月中，齊郡臨淄縣昌興亭長辛當一夕暮數夢，曰：吾，天公使也，公使我告亭長曰：攝皇帝當爲真，即不信我，此亭中當有新井。亭長晨起視亭中，有新井，入地且百尺也。」
《後漢書》曰：琅琊有冰井，冰厚尺餘。
又曰：耿恭之攻匈奴，以疏勒城傍有澗水可固，五月，引兵據之。七月，匈奴復攻恭，恭募先登數千人直馳之，胡騎散走，匈奴遂於城下擁絕澗水。恭於中穿井十五丈不得水，吏士渴乏，笮馬糞汁而飲之。恭仰天嘆曰：「聞昔貳師將軍拔佩刀刺山，飛泉湧出。今漢德神明，豈有窮哉！」乃整衣服向井再拜，爲吏士禱。有頃，水泉奔出，衆皆稱萬歲。乃令士揚水以示虜，〈《東觀記》曰：恭親自挽籠，於是令士且勿飲，先和泥塗城，幷揚示之。〉虜出不意，以爲神明，遂引去。
又曰：淳于恭門側有井，鄉里小兒爭飲牛，恭惡之，多置水器，汲水滿之。
又曰：張讓劫天子至河，掌璽者投璽井中。後孫堅討董卓至杞國，見井有五色光，後浚井得璽。
《吳書》曰：孫策功曹魏滕有罪譴，欲殺之，左右憂恐，計無所出。夫人乃倚大井召策謂曰：「汝新造江南，其事未集，方當優賢禮士，闡過錄功。功曹在公盡規，汝今殺之，他人明日皆叛汝矣。吾不忍見汝禍及，當先投此中。」策大驚，遽釋滕罪。
《晉書》曰：阮瞻嘗群行，冒熱渴甚，逆旅有井，衆人競趣之，瞻獨逡巡在後，須臾，飲者畢，乃進，其夷退無競如此。
又曰：元帝爲晉王，使郭璞筮，遇豫之睽，璞曰：「會稽當出鍾，以告成功，上有勒銘，應在人家井泥中得之。繇所謂先王以作樂崇德，殷薦之上帝也。」及帝即位，太興初，會稽剡縣人果於井中得一鍾，長七寸二分，口徑四寸半，上有古文奇書十八字，雲「會稽岳命」，餘字時人莫識之。璞曰：「蓋王者之作，必有靈符，塞天人之心，與神物合契，然後可以言受命矣。」
《梁書》曰：巴郡忽有地自開成井，方六丈，深三十二丈。
《帝王世紀》曰：堯時，老人擊壤於路而歌曰：「鑿井而飲，耕田而食，帝力於我何有哉？」
《南史》曰：延陵縣季子廟沸井之北，忽聞金石聲，疑有異，鑿深三尺，得沸井，奔涌若浪。其地又響，即復鑿之，復得一井，涌沸亦然。井中得一木簡，長一尺，廣二分，上有隱起字曰：「廬山道人張陵再拜謁。」簡文堅白，字色乃黃。
魚豢《魏略》曰：明帝九龍殿前爲玉井綺欄。
《高士傳》曰：管寧所居井，會汲者，或男女雜錯，或爭井鬥。寧乃多買器，分置井傍，汲以待之。
《唐書》曰：長慶中，長安主簿鄭剪主役太清宮禦院。忽於院前西序見一白衣老人云：「此下有井，正直皇帝過路，汝速實之。不然，罪出不測。」翦惶恐，遽領役人視之，其處已陷數尺，發之，則一古井宛然。驚顧之際，已失老人所在。剪以聞。上既至宮，群臣及供奉官於馬前蹈舞賀。有詔命翰林學士韋處厚紀述，以表其異。
《孟子》曰：有爲者譬若掘井，九軔而不及泉，猶爲棄井也。〈有爲，仁義也。軔，八尺也，雖深，不及泉。喻有爲者中道而盡棄前行也。〉
《莊子》曰：公孫龍問於魏牟曰：「龍困百家之智，窮衆口之辨，以爲至達，今吾聞莊子之言，茫然異之，無所開吾喙。」公子牟笑曰：「子獨不聞玄井之蛙謂東海之鱉曰：吾跳梁乎井�之上，入休乎缺�之岸；赴水則接掖持頤，蹶泥則滅足沒跗；還幹蟹與科鬥，莫吾能若也。且夫擅一壑之水，而寺坎井之樂，亦至矣。夫子奚不時來入觀乎！」東海之鱉左足未入，而右膝已縶矣。於是逡巡而卻，告之海若曰：「夫萬里之遠，不足舉其大；千仞之高，不足極其深。禹之時十年九潦，而水不爲加益；湯之時八年七旱，而崖不爲加損。夫不爲頃久之推移者，此亦東海之大樂。」於是坎井之蛙聞之，��然驚，規規然自失。
《墨子》云：備城五十步一井。
《範子》曰：直木先伐，甘井先竭。
《孫子兵法》曰：地多陷曲曰天井。
《墨子》云：二舍共一井。
《抱樸子·內篇》曰：臨沅縣有寥氏，家世老壽。後子孫輒夭殘折，他人居其故宅復世壽，乃知是宅所爲，不知何故，疑井中赤，乃掘井左右，得古人埋丹砂數十斛，丹汁入井，是以飲其水而得壽。
《呂氏春秋》曰：天下之美者，崑崙之井。
又曰：宋丁氏無井，常一人溉汲於外。及自穿井，喜而告人：「吾穿井得一人。」人傳之者聞於宋君，召問其故，對曰：「得一人之使，非得一人於井中也。」
《說苑》曰：季桓子穿井得土缶，中有羊。以問孔子言得狗。孔子曰：「以吾所聞，非狗乃羊也。木之怪夔罔兩，水之怪龍罔象，土之怪棼羊也，非狗也。」桓子曰：「善哉！」
《管子》曰：桓公將與管仲飲，十日齋戒，掘新井而柴焉。註：新井以柴蓋覆之，取其清潔，示敬也。
《葛仙公傳》曰：仙公取數十錢，使一人投井水，公從井上呼，錢又一一飛從井中出，入公器中也。
《桂陽列仙傳》曰：蘇躭啓母曰：「有賓客來會，躭受性當仙，今招躭去，違於供養。今年多疫，竊有此井水，飲之可得無恙，賣此水過於供養。」使賓客隨去焉。
《水經注》曰：華林園蔬圃中有古井，悉瑉玉爲之，以繢石爲口，玉作精密，獨不變古，粲焉如新。
《異苑》曰：蘭陵昌慮縣兒阝城有華山，山上有井，鳥巢其中，金喙黑色而團翅，此禽見則大水。井又不可窺，窺者盈歲輒死。
又曰：廣陵郡東界有黃公冢高墳二所，前有一井，面廣數尺，每旱不竭，有於其中得銅釜及罐各一。
又曰：謝晦，字宣明。宅南路上有古井，以元嘉二年汲者忽見三龍甚分明，行道往觀，莫不嗟異。有人入井，始知是磚隱起作龍形。
又曰：潯陽曇椿世居長沙，宅有古井，每夜輒聞有如炮竹聲，相承謂爲龍咤。
《風俗通》曰：龐儉，父先逃走，隨母流宕。後居鄉里，鑿井得銅，生遂致富。後買奴，曰：「堂上者，我婦也。」問其故？奴曰：「我婦姓艾，字阿宏。足下有黑子，腋下有赤志。」母曰：「我翁也。」遂爲夫妻。時人曰：「鑿進得銅，買奴得翁。
又曰：龐儉鑿井，得錢數萬。
又曰：郤子路行飲馬，投錢井中。
《續漢禮義志》曰：夏至日，浚井改水。冬至日，鑽燧改火。
《淮南子》曰：伯益作井而黃龍登。
《異物志》曰：盧陵城中有一井，井中有二色，半青半黃，黃者似炭汁，作麋粥皆金色，因名之金井。
《幽明錄》曰：山陰縣九侯神山上有靈壇。壇前有古井，常無水。及請告神，即水湧出，供用足乃復漸止。
《潯陽記》曰：盆城，漢灌嬰所築。孫權經此城，自立В井，令人掘，得故井，銘曰：「潁陽侯所開，三百年當塞，不滿百年，爲當運者所開。」權忻，以爲瑞井。江中風浪，井水輒動。
《豫章記》曰：厭源山西北餘侔村五六里有洪井，說雲洪崖先生之井。
《蜀都賦》曰：火井熒於幽泉。註：蜀都有火井，欲出其火，先將家火投之，隆隆如雷聲，須臾火出，光耀十里，以竹筒盛之，其光不滅。
《博物志》曰：臨邛有火井，縱廣五尺，深二三丈，在縣南百里。昔時有竹木投之以取火。諸葛丞相往視之，後火轉盛勢，以盆著井，煮鹽得鹽。後以燭火投井中，即滅。迄今不復也。
盛弘之《荊州記》：隨郡北界有廟鄉，村南有重山，山下有一村，父老相傳，雲是神農所生村。西有重塹，內周回一頃二十畝，地中有九井。相傳神農既育，九井自穿。又云：汲一井則衆井水動。則以地爲神農社，年常祀之。
《潯陽記》：龍窟有深泉，泉側常見龍。曾有人於水邊洗銅碗，忽浪起水漲，便失碗，此人沒水逐取，既出，復失去。後人見龍銜碗在城裏井邊。
《幽明錄》曰：襄邑縣南有瀨鄉老子廟，廟中有九井，潔齋入者，溫清隨人意念。
《瀨鄉記》：老子廟中有九井，汲一井，餘井水幷動。
《廣志》曰：臨邛有粉井，得其水汰粉，則益光。
《嵩山記》：少室山有雲母井，出雲母。
《洛陽記》：宮墻西有兩銅井連禦溝，名曰�汜。
《羊頭山記》：衛青破月支，月支有井，色如酒，因名曰酒井。
又曰：東阿城北門有大井，深七尺，煮之得膠，貢之。
又曰：雍丘縣有神井，興霧雹，享祭不輟。
又曰：盤固山有大井，銅人嘗守之，五十年一踴，水起數十丈，銅人每以手掩之，即止。
又曰：零浦有鹽井二十四，其一出火，筒取密閉，萬里不滅。
又曰：金龍井，西京太極殿上有之，金龍負山於上，兼金鹿盧。
《山海經》曰：崑崙山墟，在西北帝之下都，高百仞，面有九井，以玉爲杆。
《洞冥記》：珠甜水去虞淵八十里，有甜溪水如蜜。東方朔游此水，還，將數斛以獻帝。帝投陰井，井裏遂恆甜而寒，洗肉肌理柔滑。瑤琨去玉門九萬里，有碧草如麥，銼之以釀，則味如酒而驗烈，看之則顔色如醉，飲一合則三旬不醒，啜甜水則隨飲隨醒。
又曰：長安東七百里有�山，山頭有井，�從中出，若土德王則黃�出，火德王則赤�出，水德王則黑雲出，金德王則白雲出，木德王則青雲出。
《荊州記》：風井，夏則風出，冬則風入。
又曰：益陽縣有岡，岡上有金井數百尺。傳云：昔有金人以杖撞地而輒成井。
王子年《拾遺記》：峻鍰山名下有金井，白氣冠其上，井中金桑，弱可緘滕。
又曰：范蠡相越，致千金，僮者萬人。收四海難得之貨，盈于越都，以爲兵器，銅錢之類如山阜者。或藏之井{漸土}，謂之寶井。奇容麗色溢於閨房，謂之游宮。自曆古以來，未之有也。
又曰：頻思之國，人皆多力拳頸，不食五穀，日中無影，飲桂漿�露，羽毛爲衣。�大如縷，堅韌如筋，申之裁至一丈，置則自縮如螺。繢此人�以爲繩，以汲丹井之水，至久方得升合之水。水中有白蛙兩翅，去來常在井上，仙者食之。至周王子晉臨井而窺，有青雀銜土杓以授，子晉取而飲之，乃有雪飛，子晉以衣袖雪，則雪自止，白蛙化爲雙白鳩入�。
又曰：王傅，先時家貧，穿井得鐵印，銘曰：「傭力得富至億庾，一土三田軍門主。」果大富。永初中，以錢買官，至中壘校尉。三田一土，乃壘字也。
《郡國志》曰：姑衍州有涼風井，穴深不可測，常有微風，雖三伏盛暑猶須衣裘。
又曰：恆州常穿井，得白玉，方四尺，下有石，石有龜，長二尺許。
又曰：連渾府姑衍州遙火山西有火井，深不可見底，炎氣上�，常若微電，以草爨之則煙騰火發其山，似火從他發，故名熒台。
又曰：濮州姚墟有二井，是舜井也。以物投一井，即二井水皆動。耕於曆山，漁於雷澤，即此也。
又曰：硤州宜陽山有風井，穴大如瓮，夏出冬入。有樵人置笠穴口，風翕之入，後於長溪口得笠，則知潛通也。
又曰：朔州有神泉，人歌曰：紇真山頭有神井，入地千尺絕骨冷。
又曰：貴州有司命井，半甘半淡，潛涌江波，虛盈如勢。
又曰：衡山侯曇山，山有溪豪神祠壇。壇旁有石井，常無水，人祀之即水出，事了即乾。
又曰：柳州昔相嶺西麓下有潮井，廣半畝，一日三涌三落。
又曰：堯井在汜水縣東十五里，漢高祖敗，項羽追之，入此井得免。見井中有雙鳩飛出，有蜘蛛網，因而得免。
又曰：濟州�城，管仲私邑。今城內有夫子五井焉。
又曰：洪州龐源山，山上有風雨池，言山高水深，流激著樹，灑如風雨，雲是洪崖之井。
又曰：廣州越井岡，一雲越王井。雲趙佗誤墜酒杯於井，遂浮出石門。故詩云「石門通越井」是也。
又曰：儋州氵公井與淪水通，有人以竹置井中口，淪水得之。俚人呼竹爲滔氵公，因以爲名。
師曠問天老曰：人家忌臘日殺生於堂上，有血光，一不祥；井上種桃，花落井，二不祥也。
《天文志》曰：玉井四星，在參左足下。水以符瑞，王者清淨，則浪井出。
《符瑞圖》曰：浪井者，不鑿自成。王者清淨，則有仙人主之。
《丹陽記》曰：句容縣有沸井，亦曰沸潭。
《兩京記》曰：醴泉坊，本名承明坊。開皇初，繕築此坊，忽聞金石之聲，因掘，得甘泉浪井七所，飲者疾愈，因以名坊。
《水經注》云：襄國西石岡上有井，大如車輪。《圖志》雲此井光武營庫所鑿。《魏都賦》曰：墨井鹽池。註：鄴西高陵有石墨井。
《嶺表錄》：綠珠井在白州雙角山下。昔梁氏之女有容貌，石季倫爲交趾使，以珍珠三斛買之。梁氏之居舊井存焉。
《渚宮故事》云：江陵城東二十里有天井，周回二里，其深不測，旱而禱之，即大雨即至。
《隋圖經》云：常山唐縣中山城西北隅有一大井，俗名趙母井。昔雲「醇酎千日」，即是此井所醞。後以石蓋之，人不敢開，齊刺史博陵王濟欲開之，即有雲霧隱蔽，懼不敢開。
魏文詩曰：雙桐生空井，枝葉自交加。
《白澤圖》曰：井神曰吹簫女子。
江文通《井賦》曰：穿重壤之千仞兮，構玉�之百節，營之不日，既汲既渫。
晉郭璞《井賦》曰：爾乃冠玉檻，�鱗錯，鼓轆盧，揮勁索。
魏明帝《猛虎行》曰：雙桐生空井，枝葉自交加，通泉浸其根，玄珪潤其柯。
