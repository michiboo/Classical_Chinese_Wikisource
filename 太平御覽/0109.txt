
《唐書》曰：太宗文皇帝，諱世民，高祖第二子也。母曰太穆順聖皇后竇氏。隋開皇十八年十二月戊午，生於武功之別館。時有二龍戲於館門之外，三日而去。高祖之臨岐州，太宗時年四歲。有書生自言善相，謁高祖曰：「公貴人也，且有貴子。」因見太宗，曰：「龍鳳之資，天日之表，年將二十，必能濟世安民矣。」高祖懼其言大，將殺之，忽失所在，陰采「濟世安民」之義以爲名焉。太宗幼聰睿，玄鑒深遠，臨機果斷，不拘小節，時人莫能測也。大業末，煬帝於雁門爲突厥所圍，太宗應募救援，隸屯衛將軍雲定興營。將行，謂定興曰：「必賫旗鼓，以設疑兵。且始畢可汗舉國之師，敢圍天子，必以國家倉卒無援。我張軍容，令數十里幡旗相續，夜則鉦鼓相應，虜必謂救兵雲集，望塵而遁矣。不然，彼衆我寡，悉軍來戰，必不能支矣。」定興從之。師次崞〈音郭〉。縣，突厥候騎馳告始畢曰：「王師大至。」由是解圍而遁。及高祖之守太原，太宗時年十八。有高陽賊帥魏刀兒，自號曆山飛，來攻太原，高祖擊之，深入賊陣。太宗輕騎突圍而進，射之，所向皆披靡，援高祖於萬衆之中。適會步兵至，高祖與太宗又奮擊，大破之。時隋祚已終，太宗潛圖義舉，每折節下士，推財養客。及義兵起，乃率兵略徇西河，克之。拜右領軍大都督，右三軍皆隸焉，封敦煌郡公。大軍西上賈胡堡，〈音保〉。隋將宋老生率精兵二萬屯霍邑，以拒義師。會久雨糧盡，高祖與裴寂議，且還太原，以圖後舉。太宗曰：「本興大義，以救蒼生，當須先入咸陽，號令天下；遇小敵即班師，將恐從義之徒一朝解體。還守太原一城之地，以爲賊耳，何以自全！」高祖不納，促令引發。太宗遂號泣於外，聲聞帳中。高祖召問其故，對曰：「今兵以義動，戰則必克，退還則必散。衆散於前，敵乘於後，死亡須臾而至，是以悲耳。」高祖乃悟而止。八月己卯，雨霽，高祖引師趣霍邑。太宗恐老生不出戰，乃將數騎先詣其城下，舉鞭指麾，若將圍城者，以激怒之。老生果怒，開門出兵，背城而陣。高祖與建成合陣於城東，太宗及柴紹陣於城南。老生麾兵疾進，先薄高祖，而建成墜馬，老生乘之，高祖與建成軍鹹卻。太宗自南原率二騎馳下峻阪，沖斷其軍，引兵奮擊，賊衆大敗，各舍仗而走。懸門發，老生引繩欲上，遂斬之，平霍邑。至河東，關中豪傑爭走赴義。太宗請進師入關，取永豐倉以賑窮乏，收群盜以圖京師，高祖稱善。太宗以前軍濟河，先定渭北。三輔吏民及諸豪猾詣軍門請自效者日以千計，扶老攜幼，滿於麾下。收納英俊，以備僚列，遠近聞者，鹹自托焉。師次於涇陽，勝兵九萬，破胡賊劉鷂子，以幷其衆。留殷開山、劉弘基屯長安故城。太宗自趣司竹，賊帥李仲文、何潘仁、向志善等皆來會，頓於阿城，獲兵十三萬。長安父老賫牛酒詣旌門者不可勝紀，勞而遣之，一無所受，軍令嚴肅，秋毫無所犯。尋與大軍平京城。高祖輔政，授唐國內史，改封秦國公。會薛舉以勁卒萬人來逼渭濱，太宗親擊之，大破其衆，追斬萬餘級，略地至於隴坻。義寧元年十二月，復爲右元帥，總兵十萬徇東都。及將旋，謂左右曰：「賊見吾還，必相追躡。」設三伏以待之。俄而隋將段達率萬餘人自後而至，度三王陵，發伏擊之，段達大敗，追奔至於城下。因於宜陽、新安置熊、穀二州，戍之而還。徙封趙國公。高祖受禪，拜尚書令、左武侯大將軍，進封秦王，加授雍州牧。三年七月，總率諸將攻王世充於洛邑，師次穀州。世充率精兵三萬陣於慈澗，太宗以輕騎挑之。時衆寡不敵，陷於重圍，左右鹹懼。太宗命左右先歸，獨留後殿。世充驍將單雄信數百騎夾道來逼，交槍競進，太宗幾爲所敗。太宗遣行軍總管左右射之，無不應弦而倒，獲其大將燕頎。世充乃拔慈澗之鎮歸於東都。太宗遣行軍總管史萬寶自宜陽南據龍門，劉德威自太行東圍河內，王君廓自洛口斷賊糧道。又遣黃君漢夜從孝永河中下舟師襲回洛城，克之。黃河已南，莫不響應，城堡相次來降。大軍進屯邙山。九月，太宗以五百騎先觀戰地，卒與世充萬餘人相遇，會戰，復破之。斬首三千餘級，獲大將陳智略，世充僅以身免。其總管楊慶遣使請降，遣李世率師出に轅道安撫其衆。滎、汴、洧、豫九州相繼來降。世充遂求救於竇建德。四年二月，又進屯青城宮。營壘未立，世充率衆二萬自方諸門臨谷水而陣。太宗以精騎陣於北邙山，令屈突通率步卒五千渡水以擊之，因誡通曰：「待兵交即放煙，吾當率騎軍南下。」兵才接，太宗以騎沖之，挺身先進，與通表裏相應。賊衆殊死戰，散而復合者數焉。自辰至午，賊衆始退。縱兵乘之，俘斬八千人，於是進營城下。世充不敢復出，但嬰城自守，以待竇建德之援。建德以兵十餘萬來援世充，至於酸棗。蕭瑀、〈音禹〉屈突通、封德彝皆以腹背受敵，恐非萬全，請退師於穀州以觀之。太宗曰：「世充糧盡，內外離心，我當不勞攻擊，坐收其弊。建德新破孟海公，將驕卒惰，吾當進據武牢，扼其襟要。賊若冒險與我爭鋒，破之必矣。如其不戰，旬日間世充當自潰。若不速進，賊入武牢，諸城新附，必不能守。二賊幷力，將若之何？」通又請解圍就險以就其變，太宗不許。於是留通輔齊王元吉以圍世充，親率步騎三千五百人趣武牢。建德自滎陽西上，築壘於板渚，太宗屯武牢，相持二十餘日，諜者曰：「建德伺軍芻盡，俟牧馬於河北，因將襲武牢。」太宗知其謀，遂牧馬於河北以誘之。詰朝，建德果悉衆而至，陳兵汜水，世充將郭士衡陣於其南，綿亙數里，鼓譟，諸將大懼。太宗將數騎升高丘以望之。謂諸將曰：「賊起山東，未見大敵。今度險而囂，是無政令；逼城而陣，有輕我心。我按兵不出，彼乃氣衰，陣久卒饑，必將自退，追而擊之，無往不克。吾與公等約，必以午時後破之。如或不然，寡人爲無謀矣。」建德列陣，自辰至午，兵士饑倦，皆坐列，又爭飲水，逡巡欲退。太宗曰：「可擊矣。」親率輕騎誘之，衆繼之，建德回師而陣，未及整列，太宗先登擊之，所向皆靡。俄而衆軍合戰，囂塵四起。太宗率史大奈、程咬金、秦叔寶、宇文歆等糸厘幡而入，直突出其陣後，張我旗幟。賊顧見之，大潰。追奔三十里，生擒建德於陣。太宗數之曰：「我以干戈問罪，本在王世充，得失存亡，不預汝事，何故越境，犯我兵鋒？」建德股慄而言曰：「今若不來，恐勞遠取。」乃將建德至東都城下。世充懼，率其官屬二千餘人詣軍門請降，山東悉平。太宗入據宮城。令蕭瑀、竇軌等封守府庫，一無所取，令記室房玄齡收隋圖籍。於是誅其同惡段達等五十餘人。大饗將士，班賜有差。高祖令尚書左僕射裴寂勞于軍中。六月，凱旋。太宗親披金甲，鐵馬一萬騎，甲士三萬人，前後部鼓吹，俘二僞主及隋氏器物輦輅獻於太廟。高祖大悅，行飲至禮以享焉。高祖以自古舊官不稱殊功，乃別表徽號，用旌勛德。十月，加號天策上將軍、陝東道大行台，位在王公上。增邑二萬戶，通前三萬戶。賜金輅一乘，兗冕之服，玉璧一雙，黃金六千斤，前後部鼓吹及九部之樂，班劍四十人。
於時海內漸平，太宗乃銳意經籍，開文學館以待四方之士。行台司勛郎中杜如晦等十有八人爲學士，每更直閣下，降以溫顔，與之討論經義，或夜分而罷。八年，加中書令。九年，皇太子建成、齊王元吉謀害太宗。六月四日，太宗率長孫無忌、尉遲敬德、房玄齡、杜如晦等於玄武門誅之。甲子，立爲皇太子，庶政皆斷決。八月癸亥，高祖傳位於皇太子。太宗即位於東宮顯德殿。遣司空裴寂柴告於南郊，大赦天下。癸酉，放掖庭宮女三千餘人。景子，立妃長孫氏爲皇后。己卯，突厥寇高陵。辛巳，行軍總管尉遲敬德與突厥戰於涇陽，大破之，斬首千餘級。癸未，突厥頡利至於渭水便橋之北，遣其酋帥執失思力入朝爲覘，自張形勢，太宗命囚之。親出玄武門，馳六騎幸渭水之上，與頡利隔津而語，責以負約。俄而衆軍繼至，頡利見軍容既盛，又知思力就拘，由是大懼，遂請和，詔許焉。即日還宮。乙酉，又幸便橋，與頡利刑白馬設盟，突厥引退。九月景戌，頡利獻馬三千匹，羊萬口，帝不受，令頡利歸所掠中國戶口。丁未，引諸軍衛騎兵統將等習射於顯德殿庭，謂將軍以下曰：「自古突厥與中國，更有盛衰。若軒轅善用五兵，即能北逐獯鬻；周宣驅馳方、邵，亦能制勝太原。至漢、晉之君，逮於隋代，不使兵士素習干戈，突厥來侵，莫能抗禦，致遺中國生民塗炭於寇手。我今不使汝等穿池築苑，造諸淫費，農民恣令逸樂，兵士惟習弓馬，庶使汝鬥戰，亦望汝前無橫敵。」於是每日引數百人於殿前教射，帝親自臨試試，中者隨賞弓刀布帛。自是後，士卒皆爲精銳。十月癸亥，立中山王承乾爲皇太子。貞觀元年春正月乙酉，改元。三月癸巳，皇后親蠶。十二月壬午，上謂侍臣曰：「神仙事本虛妄，空有其名。秦始皇非分愛好，遂爲方士所詐，乃遣童男女數千人隨其入海求仙藥，方士避秦苛虐，因留不歸。始皇猶海側以待之，還至沙丘而死。漢武帝爲求仙，乃將女嫁道術人，事既無驗，便行誅戮。據此二事，神仙不煩妄求也。」二年二月景戌，鞂鞨〈上音末，下音曷。〉內屬。三月丁卯，遣御史大夫杜淹巡關內諸州。出禦府金寶，贖男女自賣者還其父母。庚午，大赦天下。夏四月己卯，詔骸骨暴露者，令所在埋瘞。景申，契丹內屬。初詔天下州縣幷置義倉。六月庚寅，皇子治生。三年春正月辛亥，契丹渠帥來朝。戊午，謁太廟。癸亥，親耕籍田。四月辛巳，太上皇徙居太安宮。甲子，太宗始於太極殿聽政。六月戊寅，以旱，親錄囚徒。遣長孫無忌、房弘齡等祈雨於名山大川，中書舍人杜正倫等往關內諸州慰撫。又令文武百官各上封事，極言得失。是歲，戶部奏言：中國人自塞外來歸及突厥前後內附、開西夷爲州縣者，男女一百二十餘萬口。四年春正月乙亥，李靖大破突厥，獲隋皇后蕭氏及煬帝之孫正道，送之京師。二月癸亥，幸溫湯。甲辰，李靖又破突厥於陰山，頡利可汗輕騎遠遁。甲寅，大赦，賜穀五日。三月庚辰，大同道行軍副總管張寶相生擒頡利可汗，獻於京師。甲午，以俘頡利告於太廟。夏四月，禦順天門，軍吏執頡利以獻捷。自是西北諸蕃鹹請上尊號爲「天可汗」，於是降璽書冊命其君長，則兼稱之。九月庚午，令收瘞長城之南骸骨，仍令致祭。壬午，令自古明王聖帝、賢臣烈士墳墓無得芻牧，春秋致祭。冬十月壬辰，幸隴州，曲赦岐隴二州，給復一年。十月校獵於貴泉穀。十二月，校獵於魚龍川，自射鹿，獻於太安宮。十一月甲子，至自隴州。戊寅，制決罪人不得鞭背，以明堂孔穴針炙所失。高昌王麯文泰來朝。是歲，斷死刑二十九人，幾致刑措。山東至于海，河南至於嶺，皆外戶不閑，行旅不賫糧焉。六年十二月辛未，親錄囚徒，歸死罪者二百九十人於家，令明年秋未就刑。其後應期畢至，詔悉原之。是歲，党項諸羌前後內屬三十萬口。八年二月乙巳，皇太子加元服。景午，賜天下穀三日。三月庚辰，幸九成宮。五月丁丑，上初服翼善冠，貴臣服進德冠。九年五月，太上皇崩於太安宮。七月甲寅，增修太廟爲六室。冬十月庚寅，葬高祖於獻陵。十三年春正月乙巳朔，謁獻陵。曲赦三原縣及行從大辟罪。四月戊寅，幸九成宮。甲申，阿史那結社爾犯御營，伏誅。壬寅，雲陽石燃者方丈，晝如灰，夜則有光，投草木於上則焚，歷年而止。十二月壬辰，狩於咸陽。是歲，滁州言：「野蠶食槲葉，成繭大如柰，其色綠，色收六千五百七十石。」高麗、新羅、西突厥、吐火羅、康國、安國、波斯、疏勒、于闐、焉耆、高昌、林邑、昆明及荒服蠻酋，相次遣使朝貢。十五年，詔以來年二月有事太山，所司詳定儀制。五月壬申，幷州僧道及老人等抗表，以太原王業所因，明年登封己後，願時臨幸。上於武成殿賜宴，因從容謂侍臣曰：「朕少在太原，喜群聚博戲，暑往寒逝，將三十年矣。」時會中有舊識上者，相與道舊以爲笑樂。因謂之曰：「他人之言，或有面諛。公等朕之故人，實以告朕，即日政教，於百姓何如？人間得無疾苦耶？」皆奏：「即日四海太平，百姓歡樂，陛下之力也。臣等餘年，日惜一日，但眷戀聖化，不知疾苦。」因固請過幷州。上謂曰：「飛鳥過故鄉，猶躑躅徘徊，況朕於太原起義兵，定天下，復少小游觀，誠所不忘，岱禮若畢，或冀與公等相見。」於是賜物各有差。六月戊申，詔天下諸州，舉學綜古今及孝悌淳篤、文章秀異者，幷以來年二月總集太山。己酉，有星孛於太微，犯郎位。丙辰，停封泰山，避正殿以思咎，命尚食減膳。秋七月甲戌，孛星滅。十六年冬十一月景辰，狩於岐山。辛酉，使祭隋文帝陵。丁卯，宴武功士女於慶善宮南門。酒酣，上與父老等涕泣論舊事，老人等遞起爲舞，爭上千萬歲壽，上各盡一杯。庚午，至自岐州。十二月癸卯，幸溫湯。甲辰，狩於驪山，時陰塞晦冥，圍兵斷絕。上乘高望見之，欲舍其罰，恐虧軍令，乃回鑾轡入穀以避之。十七年正月戊申，詔圖畫司徒、趙國公無忌等勛臣二十四人於淩煙閣。三月丁巳，熒惑守心前星，十九日而退。夏四月，皇太子承乾有罪，廢爲庶人。景戌，立晉王治爲皇太子，大赦，賜穀三日。已醜，加司徒、長孫無忌太子太師，司空房弘齡太子太傅，特進、蕭瑀太子太保，兵部尚書李爲太子詹事，仍同中書門下三品。庚寅，上親謁太廟，以謝承乾之過。五月乙丑，手詔舉孝廉茂才異能之士。十八年十二月，命太子詹事、英國公李爲遼東道行軍總管，出柳城，禮部尚書、江夏郡王道宗副之；刑部尚書、鄖國公張亮爲平壤道行軍總管，以舟師出萊州，左領軍常河、瀘州都督左難當副之。發天下甲士，召募十萬，幷趣平壤，以伐高麗。十九年春二月庚戌，上親統六軍發洛陽。乙卯，詔皇太子留定州監國；高士廉攝太子太傅，與侍中劉洎、中書令馬周、太子少詹事張行成、太子右庶子高季輔五人同掌機務；以吏部尚書、安德郡公楊師道爲中書令。贈殷比干爲太師，謚曰忠烈，命所司封墓，葺祠堂，春秋祀以少牢，上自爲文以祭之。三月壬辰，上發定州，以司徒長孫無忌、中書令岑文本、楊師道從。夏四月癸卯，誓師於幽州城南，大饗六軍以遣之。癸亥，李世攻蓋牟城，破之。五月丁丑，車駕渡遼東。甲申，上親率鐵騎與世會圍遼東城，因烈風發火弩，斯須城上屋及樓皆盡，麾戰士令登，乃拔之。六月景辰，師次安市城。丁巳，高麗別將高延壽、高惠真帥兵十五萬來援安市，以拒王師。李世率兵奮擊，上自高峰引軍臨之，高麗大潰，殺獲不可勝紀。延壽等以其衆降，因名所幸爲駐蹕山，刻石紀功焉。賜天下大赦二日。秋七月，李世進軍攻安市城，至九月不克，乃班師。冬十月景辰，入臨渝關，皇太子自定州迎謁。戊午，次漢武台，刻石以紀功德。十一月幸幽州。癸酉，大饗，還師。十二月，幸幷州。二十年春正月，上在幷州。遣大理卿孫伏伽、黃門侍郎褚遂良等二十二人，以六條巡察四方，黜陟官吏。庚辰，曲赦幷州，宴從官及起義元從，賜粟帛，給復有差。三月，車駕至京師。六月，遣兵部尚書、固安公崔敦禮，特進、英國公李世擊破薛延陁於郁督軍山北，前後斬首五千餘級，虜男女三萬餘人。二十一年春正月，詔以來年二月有事泰山。甲寅，賜京師穀三年。八月，詔以河北大水，停封禪。辛未，骨利幹國遣使貢名馬。二十三年三月辛酉，大赦。丁卯，太宗以不豫，敕皇太子於金液門聽政。是月，日赤無光。夏四月己亥，幸翠微宮。五月己巳，上疾甚，令草遺詔，有頃崩於含風殿。年五十二。遺命於皇太子即位柩前，喪紀宜依漢制。秘不發喪。庚午，遣舊將統飛騎勁兵從皇太子先還京，發六府甲士四千人，分列於道及安化門，翼從乃入；大行與從官官侍卿如常。壬申，發喪。六月甲戌，殯於太極殿。謚曰文皇帝，廟號太宗。葬昭陵。上元元年，改上尊號曰文武聖皇帝。天寶十二載，改上尊號爲文武大聖大廣孝皇帝。
