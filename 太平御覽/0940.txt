
《漢武內傳》曰：西王母曰：「仙人上藥，有流淵瓊魚。」
《神異經》曰：北方荒外有石湖，其中有橫公魚，長七八尺，形狀如鱧而目赤。晝則在湖中，夜化爲人。刺之不入，煑之不死，以烏梅二𠤎煑之乃熟。食之可以止邪病。〈《玄黃經》曰：橫公魚不可殺，唯加烏梅其氣乃㓕。〉
《魏武四時食制》曰：髪魚，帶髪如婦人，白肥，無鱗，出滇池。
《魏武四時食制》曰：蒲魚，其鱗如粥，出郫縣。
《臨海異物志》曰：印魚，無鱗，形似䱜〈音錯〉，額上方如印，有文章。諸大魚應死者，印魚先封之。
郭延之《述征記》曰：城陽縣南六里，堯母慶都墓廟前一池，魚頭間有印文，名頰魚。非告祠者捕不可得。
左思《吳都賦》曰：印⻱鱕〈音藩〉䱜。
《吳書》曰：薛綜上疏：「交州刺史朱符多以鄉人分作長史，強賦民黃魚一枚、稻一斛。」
劉欣期《交州記》曰：武寧縣秋九月，黃魚上化作鶉鳥。
《南方草物狀》曰：短細黃魚，九月中，因秋風而變成鶉，上團，吏捕取炙食，滋味肥羙。
《南中八郡志》曰：江出黃魚，魚形頗似鱣，骨如蔥，可食。
郭義恭《廣志》曰：揵爲郡僰道縣出臑骨黃魚。
沈懐逺《南越志》曰：寄魚，長三寸，似白魚，常附海舩以濟洪波。一曰寄載魚。
《臨海水𡈽記》曰：寄度魚，長三寸，似白魚。
沈懐逺《南越志》曰：君魚，長寸，餘背上骨如筆管，大者似矛。逢諸細魚及黿腹，皆斷之。
《臨海異物志》曰：琵琶魚，無鱗，形如琵琶。
沈懐逺《南越志》曰：琵琶魚，無鱗，長二尺，形似琵琶，故因以爲名。
任昉《述異記》曰：海魚千嵗爲劔魚、樂魚，一名琵琶魚，形似琵琶而喜鳴，因以爲名。
左思《吳都賦》曰：鮫鯔琵琶。
曹毗《楊都賦》曰：魚則琵琶、烏賊。
《魏武四時食制》曰：䟽齒魚，味如豬肉，出東海。
潘岳《滄海賦》曰：比目、䟽齒。
《魏武四時食制》曰：班魚，頭中有石如珠，出北海。
郭義恭《廣志》曰：班魚，頭中有玉石，如珠璣。
《臨海異物志》曰：黃雀魚，常以八月化爲黃雀，到十月入海爲魚。
《風土記》曰：六月，東南長風，俗名黃雀風，時海魚化爲黃雀，因爲名也。
《臨海異物志》曰：鷰魚，長五寸，隂雨起飛髙丈餘。
《臨海異物志》曰：鳶魚，狀如鳶，唯無尾足。隂雨日亦飛髙數丈。
魚豢《魏略》曰：文帝欲受禪，赤魚遊於露鑊。
《王子年拾遺録》曰：夏鮌理水無功，沉於羽川，化爲玄魚，大千尺。後遂死，橫於河海之間。後世聖人以玄魚爲神化之物，以「玄」字合於「魚」字爲「鮌」字。
《臨海水𡈽記》曰：邵魚，狀如鳶魚。
《臨海水𡈽記》曰：鱬鰗魚，狀如鳶魚形。
《臨海異物志》曰：井魚，頭有兩角。
《臨海異物志》曰：鏡魚，如鏡形，體薄，少肉。
《臨海異物志》曰：含光魚，一名臈魚。黃而羙，故謂之臈，有光照燭。
沈懐逺《南越志》曰：含光謂臈魚，正黃而美，故謂爲臈魚，夜則有光。
《嶺表録異》曰：黃臈魚，即江湖之橫魚，頭嘴長，而鱗背金色。南人臠爲炙，雖美而毒，或煎煿或乾。夜即有光如燭。
《臨海異物志》曰：𩷩魚，如指，長七八寸，但有脊骨，好作羮。大者如竹竿，曝作燭，極有光明。
《臨海水𡈽記》曰：𩸪魚，三月生溪中，裁長一寸。至十月中，東還死於海，香氣聞於水上。到時月輙復更生。
《永嘉地記》曰：石堂水口多𩸪魚。
《臨海異物志》曰：吹沙，長三寸，背上有刺，犯之螫人。
《臨海水𡈽記》曰：伏念魚，似吹沙魚。
《南越記》曰：金石魚，形圓，如七寸柈。
《臨海異物志》曰：婢屣魚，口近腹下，形似婦人屣。
《臨海水𡈽記》曰：奴屩魚，長一尺，如屩形。
《臨海水𡈽記》曰：𩷯魚，似蒲魚，長三尺。
《臨海異物志》曰：銅𠱕魚，長五寸，似鯈魚。
《臨海水土記》曰：陶魚，長三尺，似鱦〈音繩〉魚。
《臨海水土記》曰：石班魚、媱蟲、六蟲爲一。
又曰：石班魚，媱蟲。〈蝘蝥也。𩺡魚，長尺餘。其斑如虎文，俗言蝘蝥。於水邊呼之，因走上岸，合牝，其子不可食也。〉
《臨海水土記》曰：戴星魚，狀如鳶魚，背上有兩白璫如指大，因名之雲。
沈懐逺《南越志》曰：𩽳魚，似𩵩𩺷〈音畢〉。尾上有刺，如欓樹刺也。
《臨海水土記》曰：魿魚，似蚣魚。
《異物志》曰：南方魚多不肥美，唯魿魚爲上。大者長二尺，作膾炙尤香而美。
《嶺表録異》曰：魿魚，如白魚，而身稍短，尾不偃。清遠江多此魚，蓋不産於海也。廣人得之多爲膾，不腥而美，諸魚無以過也。
《臨海水土記》曰：織杼魚，狀如𩸪魚，味美於諸魚。
沈懐逺《南越志》曰：織杼魚，如真魚，背上正青。
《臨海水土記》曰：䱦鯺，形似鯺魚，戱於重川，靡有定所。
《臨海水土記》曰：土奴魚，頭如虎，有刺螫人。
《臨海水土記》曰：新婦魚，似䱦魚，長一丈。
《臨海水土記》曰：海狶魚，豕頭，魚身，長九尺。
郭璞《江賦》曰：魚則江豚海狶。
曹毗《楊都賦》曰：海狶鯨鱘。
《臨海水土記》曰：鯤鮑魚，似海印魚。
《臨海水土記》曰：鈆刀魚，似𩷯。〈鈆刀，魚名，似𩷯魚。〉
《臨海水土記》曰：蝦蟇魚，色如鳶魚，頭似蝦蟇，尾又似鳶。
《臨海水土記》曰：黿魚，長五寸。
沈懐逺《南越志》曰：鼠魚，頭如鼠。
《臨海異物志》曰：鼠魚，長七寸，頭如鼠。
《臨海水土記》曰：弓魚，長三寸，似鯢魚。
《臨海水土記》曰：𩽢𩻭魚，長一尺。
《臨海水土記》曰：黍魚，長三尺，似𫚁𩶯。
《臨海水土記》曰：䱽魚，兩肋下有大肉，如炙臠大。
《嶺表録異》曰：䱽魚，形似鯿魚，而腦上突起，連背而圓身。肉甚厚，肉白如𩼨，只有一脊骨。治之以薑蔥，缹〈音缶，蒸也。〉之粳米，其骨亦軟，飱者無所棄。鄙俚謂之狗磕睡魚。〈以其犬在盤下難伺其骨，故云狗磕睡魚也。〉
《南越記》曰：魚，有毒，一名鼈魚。
《臨海水土記》曰：土拌魚，長七寸，白黑班文。
《異物志》曰：髙魚，與鱒相似。與蜥蝪水上相合，常以三二月中，有雌而無雄，食其胎殺人。
《異物志》曰：蘆䱐，魚似鰌蝥而有細文，多膏，肥美，大如蘆管。本出地中，隨泉浮出，俗名蘆䱐。
沈懐逺《南越志》曰：蘆䱐魚生山曲之間，穴地爲窟泉源踴，則此魚出。今廬陵以南至於南州有焉。俗以爲醬。
《異物志》曰：冬天，此魚數千萬頭共處大窟中藏，上有白氣。或在鼉穴中，皮黑如漆，能潛知數里中空木所在，因風而入空木，化爲蝙蝠。其肉甚美。
《毛詩·鷄鳴》曰：弊笱在梁，其魚魴、鯤。
《爾雅》曰：鯤，魚子。〈凡魚之子，總名鯤。〉
又曰：鱦，小魚。〈音繩，又孕。今江東呼魚子未成者爲鱦也。〉
《王子年拾遺録》曰：黑河，北極也。其水濃黑不流，上有黑雲生焉。有黑鯤千尺，狀如鯨，常飛遊往於南海。
《莊子》曰：北溟有魚，其名爲鯤，其大不知㡬千里。
江逌詩曰：巨鰲戴蓬萊，大鯤運天池。倐忽雲雨興，俯仰三洲移。
孫放《詠莊子詩》曰：巨細同一理，物化無常歸。脩鯤解長鱗，鵬起扇雲飛。撫翼摶積風，仰凌垂天翬。
袁宏《北征賦》曰：魚託水而成鯤，木在山而有松。
《呂氏春秋》曰：魚之美者，東海之鮞。
張衡《西京賦》曰：巢鯤鮞。〈鯤，魚子也。鮞，細魚類也。〉
劉義慶《幽明録》曰：始興雲水源有湯泉。每至霜雪，其上蒸氣髙數十丈。泉中常有細赤魚出遊，莫獲者。
《毛詩》曰：弊笱在梁，其魚魴、鰥。〈鰥，大魚也。〉
《孔叢》曰：衛人釣於河，得鰥，其大盈車。曰：「吾下一魴之餌，鰥過而不視。又益以豚之半，則吞矣。」子思曰：「鰥貪以餌死，士貪以祿死。」
沈懐逺《南越志》曰：真魚，如織紵魚。
《臨海水土記》曰：𩺘魚，俗謂之猶魚。
《嶺表録異》曰：鷄子魚，口有觜，如鷂，肉翅，無鱗，尾尖而長。有風濤即乗風飛於海上舩稍，類鮐鯣魚。
《嶺表録異》曰：竹魚，產江溪間，形如鱧魚，大而少骨，青黑色，鱗下間以朱㸃鬛，可翫。或烹以爲羮臛，肥而羙。
《嶺表録異》曰：全義嶺之西南有盤龍山，山有乳洞，斜貫一溪，號爲靈水溪。〈今桂州靈川縣也。〉溪內有魚，皆脩尾，四足，丹其腹，游泳自若。漁人不敢捕之。〈《爾雅》云：鯢似駘，四足，聲如小兒。今商州山溪內皆有此魚，謂之魶魚。〉
《臨海水𡈽記》曰：𪓺魚，似鱦魚，長二尺。
