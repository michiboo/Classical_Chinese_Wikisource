
《禮記·曾子問》曰：「君薨而世子生，則如之何？」孔子曰：「卿、大夫、士從攝主，北面於西階南；〈變於朝夕哭位也。攝主，上卿代君聽政也。〉大祝裨冕，執束帛，升自西階，盡等，不升堂，命無哭；〈將有事，宜清淨。〉祝聲三，告曰：『某之子生，敢告。』升，奠弊於殯東幾上。哭，降。」曾子問曰：「如已葬而世子生，則如之何？」孔子曰：「大宰、大宗，從太祝而告於禰。〈告生。〉三月，乃名於禰，以名遍告，及社稷、宗廟、山川。」
又曰：「將冠子，冠者至，揖讓而入，聞齊衰、大功之喪，如之何？」〈冠者，賓及贊也。〉孔子曰：「內喪則廢，外喪則冠而不醴，徹饌而掃，即位而哭。如冠者未至，則廢。」
又曰：「婚禮旣納幣，有吉日，女之父母死，則如之何？」〈吉曰謂娶女之日也。〉孔子曰：「婿使人吊。若婿之父母死，則女之家亦使人吊。父喪稱父，母喪稱母。〈各以其正嫡自相吊問，禮之宜。〉父母不在，則稱伯父、世母。〈吊禮不廢也。〉已葬，婿之伯父，致命女氏曰：『某之子有父母之喪，不得嗣爲兄弟，〈嗣，繼。〉使某致命。』女氏許諾而不敢嫁，禮也。婿免喪，女之父母使人請，婿弗娶而後嫁之，禮也。」
又曰：「大夫、士有私喪，可以除之矣；而有君服焉，其除之也，如之何？」孔子曰：「有君喪，服於身，不敢私服，又何除焉？於是乎有過時而弗除也。君之喪服除，而後殷祭，禮也。」〈謂主人也。支子則否。〉
又曰：「君薨，旣殯，而臣有父母之喪，則如之何？」孔子曰：「歸居於家，有殷事，則之君所，朝夕否。」曰：「君旣啓，而臣有父母之喪，則如之何？」孔子曰：「歸哭而反送君。」曰：「君未殯而臣有父母之喪，則如之何？」孔子曰：「歸殯，反於君所，有殷事則歸，朝夕否。」
又曰：「君出疆，以三年之戒，以�卑從。君薨，其入如之何？」孔子曰：「供殯服，則子麻弁絰、疏衰、菲、杖。〈棺柩未安，不忍成服於外也。布弁如爵弁，而用布也。杖者，爲己病。〉入自闕，升自西階。〈闕謂毀宗也。柩毀宗而入異於生。〉如小斂，則子免而從柩，入自門，升自阼階。君、大夫、士，一節也。」
又《雜記》曰：恤由之喪，哀公使孺悲之孔子學《士喪禮》，《士喪禮》於是存乎書。
又曰：士之子爲大夫，父母弗能主也，使其子主之。無子則爲之置後。凡主兄弟之喪，雖疏亦虞。〈喪事虞乃畢。〉
又《雜記下》曰：姑姊妹其夫死，而夫黨無兄弟，使夫之族人主喪，妻之黨雖親不主。〈此謂姑姊妹無子寡死。〉而夫若無族矣，則前後家、東西家；無有，則里尹主之。
又曰：或問於曾子曰：「夫旣遣而包其餘，猶旣食而裹其餘乎？」〈言遣旣鄭而又包之，是與食於人已而裹其餘將去何異。君子寧爲是乎？言傷廉也。〉曾子曰：「吾子不見大饗乎？夫大饗旣饗，卷三牲之俎，歸於賓館。父母而賓客之，所以爲哀也。」
又《喪服小記》曰：大夫不主士之喪，〈士之喪雖無主，不敢攝大夫以爲主。〉士不攝大夫，惟宗子。
又《喪大記》曰：疾病，外內皆掃，〈爲賓客將來問疾也。疾困曰病也。〉君、大夫徹縣，士去琴瑟。寢東首於北牖下，〈謂君來視之時也。病者居北牖下。〉廢床，徹褻衣，加新衣，體一人，〈人始生在地，去床，庶幾氣生也。徹褻衣，則所加者朝服也。〉男女改服，屬纊，以俟絕氣。惟哭先復，復而後行死事。君設大盤，造冰焉；大夫設夷盤，造冰焉；士幷瓦盤，無冰。設床衤亶第，有枕，唅一床，襲一床，遷屍於堂又一床，皆有枕席。君、大夫、士一也。始死，遷屍於床，無用斂衾，去死衣。小臣楔齒用角�四，綴足用燕幾。君、大夫、士一也。管人汲，授御者，御者差沐於堂上。君沐粱，大夫沐稷，士沐粱。甸人爲{役土}於西墻下，陶人出重鬲，管人受沐，乃煮之。甸人取所徹廟之西北薪，用爨之。管人授御者沐，乃沐。用瓦盤，扌臣用巾，如他日。小臣爪手剪髮。濡濯棄於坎。
又《三年問》曰：「三年之喪何也。」曰：「稱情而立文，因以飾群，別親疏貴賤之節，而弗可損益也。故曰無易之道也。」〈稱其情而立文，稱人情之輕重而制其禮也。群謂親之黨也。無易猶不易也。〉創鉅者其日久，痛甚者其愈遲。三年者，稱情而立文，所以爲至痛極也。
又曰：「然則何以至期也？」〈言三年之義如此，則何以有降至於期也。期者謂爲人後者父在爲母也。〉曰：「至親以期斷。」〈言服之正，雖至親皆期而除也。〉「是何也？」〈問服斷於期之義也。〉曰：「天地則已易矣，四時則已變矣，其在天地之中者，莫不更始焉。是以象之也。」〈法此變易，可以期也。〉「然則何以三年也？」〈言法此變易可以期，何以乃三年爲。〉曰：「加隆焉爾也，焉使倍之，故再期也。」〈言於父母加隆其恩，使倍期也。下焉猶然。〉「由九月以下，何也？」曰：「焉使弗及也。」〈言使其恩不若父母。〉故三年以爲隆，緦、小功以爲殺，期九月爲間。上取象於天，下取法於地，中取則於人，人之所以群居，和壹之理盡矣。〈取象於天地謂法其變易也。自三年以至緦，皆歲時之數也。言旣象天地，又足以盡人聚居，純厚之恩也。〉
《左傳·哀下》曰：越圍吳，趙孟降於喪食，〈趙孟，襄子無恤，時有父簡子喪。〉楚隆曰：「三年之喪，親昵之極也。主又降之，無乃有故乎？」〈楚隆，襄子家臣。〉趙孟曰：「黃池之役，先主與吳王有質，曰：『好惡同之。』今越圍吳，嗣子不廢舊業而敵之，〈嗣子，襄子自謂，欲敵越救吳。〉非晉之所能及也。吾是以爲降。」
《論語·陽貨》曰：宰我問：「三年之喪期已久矣。君子三年不爲禮，禮必壞；三年不爲樂，樂必崩。舊�旣沒，新�旣升，鑽燧改火，其可已矣。」子曰：「食夫稻，衣夫錦，於女安乎？」曰：「安。」「女安，則爲之。夫君子之居喪，食旨不甘，聞樂不樂，居處不安。故不爲也。今女安，則爲之。」宰我出。子曰：「予之不仁也。子生三年，然後免於父母之懷。夫三年之喪，天下之通喪也。予也有三年之愛於其父母乎？」〈言子之於父母，欲報之恩，昊天罔極。而予也有三年之愛乎？〉
《孝經援神契》曰：喪不過三年，以期；增倍五五二十五月。義斷仁，〈期，十二月也。再期，二十五月也。言期增倍則可矣。復雲二十五月者，容有閏，故曰期而後三十五月也。《春秋》曰：閏月葬，齋，景公看數閏也。〉示民有終，緣喪絕惰。〈再期，萬物再終，喪者彌遠。遠追慕殺，故因殺以絕。〉
《家語》曰：孔子在衛，司徒敬子卒，夫子吊焉。主人不哀，夫子哭，不盡聲而退。蘧伯玉謂孔子曰：「衛國鄙俗，不習喪禮，煩吾子辱相焉。」孔子許之。掘中ニ而浴，〈中ニ，室中。〉毀灶以綴足，襲屍於床。及葬，毀宗葛行，〈明不復有事於此。綴足，欲令不解戾也。毀宗廟之門，西而出行。神之位在廟門之外。〉出於大門。及墓，男子西面，婦人東面。旣封，而歸，殷道也。孔子行之。子游問曰：「君子行禮，不求變俗，夫子變之矣。」孔子曰：「非此之謂也。喪事則從其質而已矣。」
又曰：孔子之喪，公西赤掌葬焉。唅以蔬米三具，〈蔬米，粳米也。《禮記》曰「嘉蔬」。〉襲衣十有一，稱加朝服一，冠章甫之冠，佩象環，徑五寸，而綦組綬。〈綦，雜色也。〉桐棺四寸，柏槨五寸，飾桐<疒嗇>，置翣、設披，周也；設崇，殷也；綢練、設旐，夏也。〈按柩行夾，引棺者也。崇牙，旌旗節也。綢練，旌旗之□葬乘車所建也。旌旗之旒，糸參緇布廣充幅長尋曰旐也。〉兼用三王之禮，所以尊師，且備古也。
《續漢書·禮儀志》曰：登遐，皇后詔三公典喪事。百官皆衣白單衣，白幘冠。閉城門、宮門。近臣中黃門持兵，虎賁、羽林郎、中署皆嚴宿衛。官府各警，北軍五校繞宮屯兵，黃門令、尚書、御史、遏者晝夜行陳三公所，手足色膚如禮。皇后、皇太子哭踴如禮，沐浴如禮。守宮令兼東園匠將女執事，黃綿、緹繒、金縷、玉押柙如故事。飯含珠玉如禮，冰盤如禮。百官哭臨殿下。是日夜，下竹使符到，皆伏哭盡哀。小斂如禮。東園匠、考工合東園秘器，表里洞赤，文畫日、月、烏、龜、龍、虎、連璧、偃明如故事。大斂於兩楹之間。
干寶《晉記》曰：大鴻臚鄭默有母喪，旣葬，有司依常還攝職。默固陳，執久，乃許之。於是定令，聽大臣得終喪焉。
《宋書·禮志》曰：鄭玄《喪制》：二十七月而終。學者多雲得禮。晉初用王肅議，祥禫共月，遂以爲制。江左以來，惟晉朝施用，縉紳之士猶多尊玄議。
《齊書》曰：皇太子妃薨，左衛將軍沈文季經爲宮臣，未詳服不。正儉議曰：「漢魏已來，宮僚先備臣隸之節，具體在三。存旣盡敬，亡豈無服。昔庾翼喪妻，王允、滕含猶謂府吏宜有小君之服，況臣節之重，宜依舊君之妻，齊衰，三月而除。」
《後周書》曰：葬文宣後叱奴氏於永固陵。帝袒跣至陵所，詔曰：「齊斬之情，經籍彝訓，近代沿革，遂亡斯禮。伏奉遺令，旣葬便除，攀慕几筵，情實未忍。三年之喪，達於天子，古今無易之道，王者之所常行。但時有未諧，不得全制，軍國務重，庶目聽朝，麻之節，苫廬之禮，率遵前典，以申罔極。百寮以下，宜依遺令。」公卿上表固請俯就權制，過葬即吉。帝不許，引古禮答之，群臣乃止。於是，遂申三年之制。五服之內，亦令依禮。
《沖波傳》曰：宰我謂：「三年之喪，日月旣周，星辰旣更，衣裳旣造，百鳥旣變，萬物旣易，黍稷旣生，朽者旣枯，於期可矣。」顔淵曰：「人知其一，莫知其他。俱知暴虎，不知憑河。鹿生三年，其角乃墮；子生三年，而離父母之懷。子雖美辯，豈能破堯舜之法，改禹湯之典，更聖人之文，除周公之禮。改三年之喪，不亦難哉！父母者天地，天崩地壞，三年不亦宜乎？」
《荀氏家傳》曰：荀爽對策曰：「臣聞火生於木，故其德孝。漢之謚帝稱孝，其義取此也。故漢制天下皆誦《孝經》，選吏則舉孝廉，蓋以孝務也。夫喪親，自盡孝之終也。今二千石不得行三年喪，非所以崇孝道而稱火德也。頃者漢嗣數乏，枝葉不繁，其咎未必不由此。往者文帝勞謙自約，行過於儉，故有遺詔，以日易月。此所謂夷惠激俗，當身而已，貫萬世爲後嗣法者也。」
