
《晉書·載記》曰：劉曜光祿大夫遊子遠與氐羌伊余戰。伊餘有驕色，子遠候其無備，夜誓衆，蓐食，晨大風、震霧。子遠曰：「天贊我也。」躬先士卒，掃壁而出，遲明覆之，生擒伊餘，悉俘其衆。
《二石僞事》曰：劉曜躬領將士二十七萬衆，大舉征勒。勒養子生爲衛將軍，領三千人鎮洛金墉城。曜攻生城不能下，不覺勒軍卒至。天曉，曜軍當攻金城，勒軍入，正與曜軍相遇，即交戰，曜軍大破，登時先擒曜身。
《三十國春秋》曰：丁亥，中軍劉裕悉衆攻燕。衆咸諫曰：「今往亡日，兵家所忌。」裕曰：「我往，彼亡，吉孰大焉。」乃命悉登，遂克之。燕王慕容超走，追獲焉。裕責其不降之罪，超神色自若，無餘言。惟以母托劉敬宣而已。蕭方等曰：「美哉，其言也。以言必已親，終不忘孝，可謂人之將死，其言也善，信乎！」
《三國典略》曰：侯景晝息夜行，追軍漸逼。使謂慕容紹宗曰：「景若被擒，公復何所用？」紹宗乃緩之。
又曰：北齊平，任城王湝〈音諧〉據冀州，與廣寧王孝珩召募得四萬餘人，以拒我軍。齊王憲率衆討之，仍令太上主手書與湝曰：「朝廷遇緯甚厚，諸王無恙，叔若釋甲，則無所憂。」湝不納及。大開賞募，多出金帛。沙門求爲戰者，亦數千人。候騎執湝間謀二人以白於憲，乃集齊之舊將，遍示之曰：「吾所爭者大，不在汝等，今放還，可即充我使。」乃與湝書曰：「一木不維大廈，三諫可以逃身。微子去商，侯服周代，項伯背楚，賜姓漢朝，兵交命使，古今通典，不俟終日，所望知幾！」湝得書沉之於井。憲至信都，湝陣於城南。憲登張耳冢以望之，俄而，湝領軍尉相顧，遂以衆音諧降。湝大怒，殺其妻子。明日復戰，憲遂破之，俘斬三萬人，湝被擒，見憲不拜，呼之爲弟。
《北史》曰：後魏元遙遷左光祿大夫，仍領護軍。時冀州沙門法慶旣爲妖幻，遂說渤海人李歸伯合家從之。歸伯招率鄉人，推法慶爲王。法慶以歸伯爲十住菩薩、平魔軍司、定漢王，自號大乘。殺一人者爲一住菩薩，殺十人者爲十住菩薩。又合狂藥令人服之，父子兄弟不相知識，惟以殺害爲事。於是聚衆殺阜城令，破渤海郡，殺害吏人。刺史蕭寶京遣兼長史崔伯ら討之，敗於煮棗城。伯ら戰沒，凶衆遂盛，所在屠滅寺舍，斬僇尼僧，焚燒經像。雲新佛出世，除去衆魔。詔以遙爲使持節督北征諸軍事，率步騎十萬以討之。法慶相率攻遙，遙幷擊破之。遙遣輔國將軍張虬等擒法慶幷尼惠輝等斬之，傳首京師。後擒歸伯，戮於都市。
《後周書》曰：裴寬與東魏將彭樂恂戰於新城，因傷被擒至河陰見齊文襄。寬舉止詳於占對，文襄甚賞異之，謂寬曰：「卿三河冠蓋，材識如此，我必使卿富貴。關中貧狹，何足可依，勿懷異圖也。」因解鎖付館，厚加其禮。寬乃裁所臥之氈夜縱縋而出，因得遁還見於太祖。太祖顧謂諸公曰：「被堅執銳，或有其人，疾風勁草，歲寒方驗。裴寬爲高澄如此厚遇，乃能冒死歸我，雖古之竹帛所載，何以加之。」
又曰：太祖時，梁元帝遣使請舊圖以定疆界。又連結於齊，言辭悖慢。太祖曰：「古人有言，天之所棄，誰能興之？其蕭繹之謂乎。」冬十月壬戌，遣柱國于謹、中山公護、大將軍楊忠、韋孝寬等步騎五萬討之。十一月癸未，師濟於漢，中山公護與楊忠率銳騎先屯其城下，據江津以備其逸。甲申，謹至江陵列營圍守。辛亥，進攻城，其日克之。擒梁元帝，殺之，幷虜其百官及士民以歸。沒爲奴婢者十餘萬，其免者二百餘家。立蕭詧爲梁主，居江陵爲魏附庸。
又曰：侯莫陳崇隨賀拔岳征討，以功除建威將軍。從岳入關，破万俟醜奴。崇與輕騎逐北，至涇長坑及之。賊未成列，崇單騎入賊中，於馬上生擒醜奴。於是大呼，衆悉披靡，莫敢當之。後騎集，遂破之。岳以醜奴所乘馬及寶劍金帶賞之。
又曰：李廣，會稽人。早事詧，以敢勇聞。汑口之役，先詧力戰，及華皎軍敗，爲吳明徹所擒，將降之，廣辭色不屈，遂被害。
又曰：柳檜除魏興、華陽二郡守，安康人黃衆寶謀反，連結黨與，將圍州城，乃相謂曰：「嘗聞柳君勇悍，其鋒不可當。今旣在外，方爲吾徒腹心之病也，不如先擊之。」遂圍檜郡。郡城卑下，士衆寡弱，人無守禦之備，連戰積十餘日，士卒僅有存者，於是力屈城陷，身被十數瘡，遂爲賊所獲。旣而衆寶等進圍東梁州，乃縛檜置城下，欲令誘說城中。檜乃大呼曰：「群賊烏合，糧食已罄，行即退散，各宜勉之。」衆寶大怒，乃臨檜以兵曰：「速更汝辭，不爾便就戮矣。」檜守節不變，遂害之。棄屍水中，人皆爲之流涕。
《隋書》曰：漢王諒之作亂也，煬帝將發幽州兵以討之。時竇抗爲幽州總管，帝怒其有貳心，問可任者於楊素。素進李子雄，授上大將軍，拜廣州刺史，馳至幽州，止傳舍，召募得千餘人。抗恃素貴不與相見，子雄遣人諭之。後二日，抗從鐵騎二千來詣子雄所，子雄伏甲請與相見，因擒抗。遂發幽州兵步騎三萬自陘以討諒。時諒遣大將軍劉建略地燕趙，正攻井陘，相遇於抱犢山下，力戰破之，遷幽州總管。
又曰：獨孤楷字修則，不知何許人也。本姓李氏，父屯從齊神武帝與周師戰於沙苑，齊師敗績，因爲柱國獨孤信所擒。配爲士伍，給使信家，漸得親近，因賜姓獨孤氏。楷少謹厚，便弄馬槊，爲宇文護執刀，累轉車騎將軍。其後數從征伐，賜爵廣阿縣公，邑千戶。
《唐書》曰：長平王叔良遣驃騎劉感擊薛仁果，卻爲所敗。感歿於賊。感不知何許人，初以本官鎮涇州，爲仁果所圍。感拒戰，久之，城中糧盡無可食，感殺馬以分士卒。感一無所啖，惟煮馬骨取汁和木屑而自食之。城垂陷者數矣。會長平王叔良援兵至，仁果解去。感與叔良復出戰，因爲賊所擒。
又曰：王行敏鎮潞州，劉黑闥來攻，行敏自曆亭出兵拒戰擊賊，破之。旣而憩於野，不設備，賊知而掩之，左右皆遁，因爲黑闥所擒，竟不拜，黑闥怒斬之。臨死西向而言曰：「行敏大唐忠臣也，願陛下知之。」高祖聞而痛惜焉。
又曰：劉世讓檢校幷州總管時，突汗厥可汗遣俱檢特勒以所部千人居我幷州，甚爲民患。前總管李仲文不能制，世讓到官，以計擒之。馳使以聞，高祖大悅，嘉嘆久之。
又曰：姜寶誼，武德初拜武衛大將軍，尋爲井鉞將軍。劉武周將黃子英往來雀鼠谷，高祖令寶誼擊之。子英數以輕兵挑戰，寶誼兵才接，子英輕遁。如此者再三，寶誼悉衆以遂之，伏兵發，軍遂大敗。寶誼爲賊所擒，後得逃歸。至是與裴寂拒宋金，對戰始合，寂棄軍而走，兵遂大潰。寶誼復爲賊所擒。高祖初聞其沒也，泣曰：「寶誼烈士，必不生降。」賜其家物千段，米三百石。寶誼後謀背賊，事泄遇害。臨死西向大言曰：「臣無狀負陛下，被屠潰，是所甘心。但敗軍喪師，九泉所恨。」及賊退，高祖遣使迎其柩，謚曰：「剛」。
又曰：恆州節度使李寶臣使人謂朱滔曰：「吾聞朱公貌如神，安得而識之？願因繢事以觀，可乎？」滔乃圖其形以示之，錦衣金鈎甚偉。寶臣懸於射堂，命諸將熟視之，曰：「朱公，信神人也。」他日滔出獵，寶臣密選精卒劫之，戒其將曰：「取彼貌如射堂所懸者。」是時二軍方共事，不相虞，而卒變暴至，滔駭然，與戰於瓦橋。適衣他服，以不識免。
又曰：蔡州賊將吳秀琳，以文城柵兵三千降李愬。愬從秀琳於新興柵，遂以琳之衆攻吳房。夏四月庚寅朔辛卯，李愬奏師至岈山，擒賊將柳世幹、李湊等二人。李光顔敗元濟之衆三萬於偃城，其將張伯良奔於蔡州，殺其卒十二三，獲馬千餘匹，器甲三萬。其甲上悉畫作雷公符北斗星文，又雲「速破城北軍，急急如律令」。
《周史》曰：皇甫輝正陽敗入保滁州，太祖皇帝麾兵涉水逾城而入，盡戮其黨，生擒輝及其僞命都監姚鳳等，送於行在。世宗召見之，輝曰：「臣力備矣，欲暫坐。」及坐，又曰：「臣欲暫臥。」不俟命而臥，神色自若。世宗亦復容之。乃言曰：「臣非不盡忠於本國，實以甲兵勇怯不敵。臣早事晉朝，屢將兵與契丹相持，未如天朝此日甲馬之盛。昨者退守滁州，不謂天兵便能逾城攻取，如履平地。臣力所不加，故就擒耳。」因盛稱太祖之武勇。世宗命釋之，賜衣服帶鞍馬。後數日，輝以金瘡尋卒於洛陽。輝本驍將，唐莊宗之基業因輝而敗焉。故輝有名於天下。
《左傳》曰：鄭祭足帥師取溫之麥。秋，又取成周之禾。
《後漢書》曰：馮異謂苗萌曰：「今諸將皆壯士，屈起多暴橫。獨有劉將軍所到不虜掠，觀其言語舉止，非庸人也，可以歸身。」苗萌曰：「死生同命，敬從子計。」
又曰：郅惲至廬江，因遇積弩將軍傅俊東徇揚州。俊素聞惲名，乃禮請上之，上爲將兵長史，授以軍政。惲乃誓衆曰：「無掩人不備，窮人於厄；不得斷人肢體，裸人形骸，放淫婦女。」俊軍士猶發冢陳屍，掠奪百姓。惲諫俊曰：「昔文王不忍露白骨，武王不以天下易一人之命。〈《呂氏春秋》曰：武王伐紂至鮪水，紂使膠鬲候周，問武王曰：「何日至？」武王曰：「將以甲子日至。」膠鬲行。天大雨，日夜不休。武王疾行不輟，軍吏諫之，武王曰：「吾疾行以救膠鬲之死也。」〉故能獲天地之應，克商如林之旅。〈天地之應，謂夜雨止、畢陳、白魚入舟之類。克，勝也。商，殷號也。旅，衆也。如林，言衆多。《尚書》曰：武王伐紂，紂率其旅若林，會於牧野。〉將軍如何不師法文王而犯逆天地之禁，多傷人害物，虐及枯屍，取罪神明？今不謝天改政，無以全命。願將軍親率士卒，收傷葬死，哭所殘暴，以明非將軍本意也。」從之，百姓悅服，所向皆下。
《晉書》曰：宮人孟玖弟超幷爲成都王穎所嬖寵。超領萬人爲小都督，未戰，縱兵大掠。陸機錄其主者。超將鐵騎百餘人直入機麾下奪之，顧謂機曰：「貉奴能作督不？」機司馬孫極勸機殺之，機不能用。超宣言於衆曰：「陸機將反。」
又曰：惠帝末，妖賊劉柏根起於東萊，王彌率家僮從之。柏根死，亡入長廣山爲群盜。彌多權略，凡有所掠必預圖成敗，舉無遺策，弓馬迅捷，膂力過人，青土號爲「飛豹。」
《十六國春秋》曰：南涼禿髮傉檀伐北涼沮渠蒙遜於姑臧，至番禾苕ワ，〈苕，徒聊切。ワ，徒吊切。〉掠五千餘戶。其將窟古進曰：「陛下轉戰千里，前無完陣。徙戶資財盈溢衢路，宜倍道游師，早度峻。蒙遜善於用兵，士衆習戰，若輕軍卒至，出吾不慮，大敵外逼，徙戶內攻，危道也。」衛尉伊力延曰：「我軍勢方盛，將士勇氣自倍，彼徒我騎，勢不相及。若倍道游師，必捐棄資財，示人以弱，非計也。」俄而昏霧風雨，蒙遜軍大至，傉檀大敗而還。
《三國典略》曰：齊主以契丹犯塞，親征至於平州，取其西道，直指長漸。司徒潘祖樂率精騎五千自東道趣青山，向白狼城。安德王韓軌，率精騎四千斷其走路，追奔至於遼水。齊主露�袒身，晝夜不息，行千餘里。惟食肉飲水，壯氣彌厲，親逾山嶺爲士卒先，指揮奮擊，大破之。虜獲十萬餘口。
《後魏書》曰：濟陰王新城頗有武略。庫莫奚侵擾，詔新城率衆討之。新城乃多爲毒酒。賊漸逼，使棄營而去。賊至喜而競飲，聊無所備。遂簡輕騎，因醉縱擊，俘馘甚多。
又曰：天水梁會守東城，謀欲逃遁。先是封敕文掘重塹於東城之外，斷賊走路。夜中會乃陳飛梯騰塹而走。敕文先嚴兵於塹外，拒鬥，從夜至旦。敕文謀於衆曰：「困獸猶鬥，而況於人。賊衆知無生路，人自致死，必傷士衆，未易可平。若開其生路，賊必上下離心，克之易矣。」衆咸以爲然。敕文以白虎幡宣告賊衆曰：「若能歸降，原其生命。」應時降者六百餘人。會知人心沮壞，於是分遁。敕文縱騎騰躡，死者大半。俘獲四千五百餘口。
《後周書》曰：賀拔岳副爾朱天光討万俟醜奴。時醜奴自率大衆圍歧州，遣行台尉遲菩薩等向武功南渡渭水，天光望岳率騎赴之。岳身先率擊之，退走。岳號令部：「賊下馬者，皆不聽殺。」賊顧見之，便悉投馬。俄而虜獲三千餘人。人馬無遺，遂擒菩薩，降卒萬餘，幷收其輜重。醜奴棄歧州，走安定平亭。
《隋書》曰：南寧夷爨玩來降，拜昆州刺史。旣而復叛，遂以史萬歲爲行軍總管，率衆擊之。入自蜻蛉〈音精靈〉川，經弄揀，次小勃弄、大勃弄，至於南中。賊前猿屯據要害，萬歲皆擊破之。行數百里，見諸葛亮紀功碑銘，其背曰：「萬歲之後，勝我者過此。」萬歲令左右倒其碑而進，渡西二河入渠濫川，行千餘里，破其三十餘部，虜獲男女二萬餘口。諸夷大懼，遣使請降，獻明珠徑寸。於是勒美隋德。萬歲遣使馳奏，請將玩入朝，詔許之。
又曰：達奚長孺與烏丸軌圍陳將吳明徹於呂梁，陳遣驍將劉景率勁勇七千來爲聲援，軌令長孺逆拒之。長孺於是取車輪數百系以大石，沉之清水，連轂相次以待。景軍至，船艦礙輪不得進，長儒乃縱奇兵，水陸俱發，大敗之，俘數千人。
又曰：周法尚初仕陳，背陳歸周，陳將樊猛濟江討之。法尚遣部曲督韓郎詐爲背己，奔於陳，僞告猛曰：「法尚部兵不願降，人皆竊議盡欲叛還。若得軍來，必無鬥者，自當於陣倒戈耳。」猛以爲然，引師急進。法尚乃佯爲畏懼，自保於江曲。猛陳兵挑戰，法尚先伏輕舸於浦中，又伏精銳於古村之北，自張旗幟迎流拒之。戰數合，僞退登岸投古村，猛舍舟逐之，法尚又疾走，行數里與村北軍合，復前擊猛，猛退走船。旣而浦中伏舸取其舟楫，建周旗幟。猛於是大敗，僅以身免。虜八千人。
