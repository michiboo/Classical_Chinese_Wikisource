
《陳書》曰：世祖文皇帝諱蒨，字子華，始興昭烈王長子也。少沉敏有識量，美容儀，留意經史，舉動方雅，造次必遵禮法。高祖甚愛之，常稱「此兒吾宗之英秀也」。梁太清初，夢兩日鬥，一大一小，大者光滅墜地，色正黃，其大如鬥，世祖因三分取一而懷之。侯景之亂，鄉人多依山湖寇抄，世祖獨保家無所犯。時亂日甚，乃避地臨安。及高祖舉義兵，侯景遣使收世祖及衡陽獻王。世祖乃密裹小刀，冀因入見而害景，至便屬吏，故其事不行。高祖大軍圍石頭，景欲加害者數矣，會景敗，世祖乃得出赴高祖營。起家爲吳興太守。高祖受禪，立爲臨川郡王，邑二千戶，拜侍中、安東將軍。及周文育、侯安都敗於沌口，高祖詔世祖入衛，軍儲戎備，皆以委焉。尋命率兵城南皖〈戶板切〉。
永定三年六月景午，高祖崩，遺詔征世祖入纂皇統。甲寅，至自南皖，入居中書省，其日即皇帝位於太極前殿。詔曰：「上天降禍，奄集邦家，大行皇帝背離萬國，率土崩心，若喪考妣。龍圖寶曆，眇屬朕躬，運鍾擾攘，事切機務，南面須主，西讓禮輕，今便式膺景命，光宅四海。可大赦天下，改永定四年爲天嘉元年。鰥寡孤獨不能自存立者，賜穀人五斛。孝弟力田殊行異等，加爵一級。」甲寅，分遣使者宣勞四方。辛酉，輿駕親祠南郊。
二年春正月庚戌，大赦天下。十二月，立始興國廟於京師，用王者之禮。太子中庶子虞荔、御史中丞孔奐以國用不足，奏立煮海鹽及榷酤之稅，幷施行。三年春正月庚戌，設帷宮於南郊，幣告胡公以配天。辛亥，輿駕親祠南郊。二月甲子，改鑄五銖錢。三月景子，安成王頊至自周，詔授侍中、中書監、中衛將軍，置佐吏。是歲，周所立梁王蕭詧死，子巋〈丘軌切。〉代立。天康元年春二月景子，詔曰：「朕以寡德，纂承弘緒，日昃劬勞，思弘景業，而政道多昧，黎庶未康，兼疾患淹時，亢陽累月，百姓何咎，實由朕躬，念茲在茲，痛加疾首，可大赦天下，改天嘉七年爲天康元年。」三月己卯，以驃騎將軍、開府儀同三司、揚州刺史、司空安成王頊爲尚書令。夏四月乙卯，皇孫至澤生，在位文武賜絹帛各有差，爲父後者賜爵一級。
癸酉，世祖疾甚。是日，崩於有覺殿。遺詔曰：「朕疾苦彌留，遂至不救，修短有命，夫復何言。但王業艱難，頻歲軍旅，生民多敝，無忘愧惕。今方隅乃定，俗教未弘，便及大漸，以爲遺恨。社稷任重，太子可即君臨，王侯將相善相輔翊，內外葉和，勿違朕意！山陵務存儉速。大斂竟，群臣三日一臨，公除之制，率依舊典。」六月甲子，群臣上謚曰文皇帝，廟號世祖。葬永寧陵。
《陳書》曰：廢帝諱伯宗，字奉業，小字藥王，世祖嫡長子也。永定二年，拜臨川王世子。世祖嗣位，立爲皇太子。天康元年四月，世祖崩，即皇帝位。二年春，詔大赦天下，改光大元年。孝悌力田，賜爵一級。輿駕祠南郊。二年十一月，慈訓大後集群臣於朝堂，令降爲臨海王，送還藩邸。是日，出居別第。太建二年薨，時年十九。
《陳書》曰：高宗孝宣皇帝諱頊，字紹世，小字師利，始興昭烈王第二子也。梁大通二年生，有赤光滿室。少寬大，多智略。及長，美容儀，身長八尺三寸，手垂過膝。有勇力，善騎射。高祖平侯景，鎮京口，梁元帝徵高祖子侄入侍，高祖遣高宗赴江陵，累官爲直閣將軍、中書侍郎。時有馬軍主李總與高宗有舊，每同游處，高宗嘗夜被酒，張燈而寐，總適出，尋返，乃見高宗身是大龍，總便驚走，時在關右。永定元年，遙襲封始興郡王，邑二千戶。三年，世祖嗣位，改封安成王。天嘉三年，自周還，授侍中、中書監、中衛將軍，置佐吏。尋授使持節、都督揚南徐東揚南豫北江五州諸軍事、揚州刺史，進號驃騎大將軍，餘如故。四年，加開府儀同三司。六年，遷司空。天康元年，授尚書令。廢帝即位，拜司徒，進號驃騎大將軍、錄尚書、都督中外諸軍事，給班劍三十人。光大二年正月，進位太傅，領司徒，加殊禮，劍履上殿，增邑幷前三千戶，餘如故。
十一月甲寅，慈訓太后令廢帝爲臨海王，以高宗入纂。是歲春正月甲午，即皇帝位於太極前殿，詔「改光大三年爲太建元年，大赦天下。在位文武賜位一階，孝悌力田及爲父後者，賜爵一級，異等殊才，幷加策序。鰥寡孤獨不能自存者，人賜穀五斛。」復太皇太后尊號曰皇太后，立妃柳氏爲皇后，世子叔寶爲皇太子。
冬十月，新除左衛將軍歐陽紇據廣州舉兵反。辛未，遣車騎將軍、開府儀同三司章昭達率衆討之。壬午，輿駕祠太廟。二年春正月乙酉，以征西大將軍、開府儀同三司、郢州刺史黃法爲中護大將軍。丙午，輿駕親祠太廟。二月癸未，儀其同章昭達擒歐陽紇送都，斬於建康市，廣州平。三月丙申，皇太后崩。丙午，曲赦廣衡二州。丁未，大赦天下。三年春正月癸丑，以尚書右僕射領大著作徐陵爲尚書僕射。辛酉，輿駕親祠南郊。辛未，親耕藉田。三月丁丑，大赦天下。自天康元年迄大建元年逋餘軍糧、祿秩、夏調未入者，悉原之。
五年三月，北詔大都督吳明徹統衆十萬，發自白下。夏四月癸卯，前巴州刺史魯廣達克齊大峴城。辛亥，吳明徹克秦州水柵。庚申，齊遣兵十萬援曆陽，儀同黃法破之。辛酉，齊軍救秦州，吳明徹又破之。癸亥，詔北伐衆軍所殺齊兵令埋掩。甲子，南譙太守徐槾克石樑城。
六年春正月壬戌朔，詔曰：「王者以四海爲家，萬姓爲子，一物乖方，夕惕猶厲，六合未混，旰食彌憂。朕嗣纂洪基，思弘經略，上符景宿，下葉人謀，命將興師，大拯淪溺。灰管未周，凱捷相繼，拓地數千，連城將百。蠢彼餘黎，毒茲異境，江淮年少，猶有剽掠，鄉閭無賴，摘〈他曆切。〉出陰私，將帥軍人，罔顧刑典，今使苛法蠲除，仁聲載路。且肇元告慶，邊服來荒，始睹皇風，宜覃曲澤，可赦江右淮北南司、霍光、曆陽、臨江等郡士民，罪無輕重，悉皆原宥。」
七年春正月辛未，輿駕親祠南郊。四月乙未，陳桃根表上織成羅文錦被裘各二百首，詔於雲龍門外焚之。八月，周遣使來聘。是月，甘露頻降樂游苑。丁未，輿駕幸樂游苑，采甘露，宴群臣，詔於苑龍舟山立甘露亭。
十一年春正月丁酉，龍見於南兗州永寧樓側池中。二月癸亥，輿駕親耕藉田。三月丁未，詔淮北義人率戶口歸國者，建其本屬舊名，置立郡縣，即隸近州，賦給田宅。秋七月辛卯，初用大貨六銖錢。八月甲子，青州義主朱顯宗等率所領七百戶入附。丁卯，輿駕幸太社，觀閱武。十一月，詔「建子令月，微陽初載，應此加辰，宜播寬澤，可大赦天下。」甲午，周遣柱國梁士彥率衆至肥口。戊戌，周軍進圍壽陽，以新除中衛大將軍、揚州刺史始興王叔陽爲大都督，總督水步衆軍。十二月乙丑，南北兗、晉三州及盱眙、山陽、陽平、馬頭、秦、曆陽、沛、北譙、南梁等九郡，幷自拔還京師。譙、北徐州又陷。自是淮南之地盡沒於周矣。
十四年春正月己酉，高宗弗豫。甲寅，崩於宣福殿，時年五十三。上謚孝宣皇帝，廟號高宗。葬顯寧陵。
《陳書》曰：後主諱叔寶，字元秀，小字黃奴，高宗嫡長子也。梁承聖二年生於江陵。江陵陷，高宗遷關右，留後主於穰城。天嘉三年，歸京師，立爲安成王世子。十四年正月，高宗崩，即皇帝位於太極前殿，詔大赦。尊皇后爲皇太后，宮曰弘範。立妃沈氏爲皇后。七月辛未，大赦。是月，江水色赤如血，自京師至於荊州。九月，設無礙大會於太極殿，捨身及乘輿服禦。
至德元年正月，詔大赦，改太建十五年爲至德元年。二年十二月夜，天開，自西北至東南，其內有青黃雜色，隱隱若雷聲。
後主在東宮，好學有文藝。及即位，耽於酒色，常在後庭，不恤政事。又於光昭殿前起臨春、結綺、望仙三閣，閣高數丈，幷數十間，其窗牖欄杆之類，悉以沈檀香木爲之，飾以金玉，間以珠翠，微風暫至，香聞數里，瑰寶奇麗，近古未有。其下積石成山，引水爲池，植以奇樹，雜以花藥。後主自居臨春閣，孔貴人居望仙閣，張貴妃居結綺閣，幷復道往來。婦人麗質巧態以從者常千餘人。張貴妃、孔貴人等八人侍坐，尚書令江總、孔範等十人侍宴，號曰狎客。上令八婦人制五言詩，十客一時繼和，遲則罰酒。君臣酣飲，從夕達曙。所司皆因閹人奏事，主者由此擅作威福。軍旅警備，幷皆不修。任用沈客卿、施文慶等，以苛刻爲忠。於是文武離心，莫肯用命。
隋文帝謂高穎曰：「我爲百姓父母，豈可限一衣帶水，不拯之乎？」命大作戰船。人請密之，隋文曰：「吾將行天討，何密之有！使投�束於江，彼若能改，吾又何求。」乃遣晉王廣爲元帥以討之。
及聞隋軍臨江，孔範曰：「必無渡理，但恣妓樂縱酒，作詩不輟。」明日，隋軍濟江陵，文武百寮皆遁出，惟尚書僕射袁憲侍側。憲勸端坐殿上，正色以待之。後主曰：「鋒刃之下，未可當之，吾自有計。」乃逃於井。既軍人窺井呼之，後主不應。欲下石，乃叫以繩引之。驚其太重，及出，與張貴妃、孔貴人三人同束而上。賀若弼呼後主視之，惶懼汗流，股忄栗再拜，弼謂之曰：「大國之卿，當小國之君拜，禮也。入朝不失作歸命侯，亦無勞恐懼。」
三月，後主與王公百司發自建鄴，至長安。後主已下，大小在路，五百餘里累累不絕。隋文宣詔讓後主，後主伏地不能對，乃宥之，給賜甚厚。每侍宴，恐致傷心，爲不奏吳音。後監守者言：「叔寶願得官號。」隋文曰：「叔寶絕無心肝。」監守又言：「叔寶日飲一石，少有醒時。」隋文曰：「不爾，何以過日。」及從東巡狩邙山，賦詩曰：「日月光天德，山河壯帝居，太平無以報，願上封禪書。」幷上表請封禪，隋文謙讓不許。後從至仁壽宮，嘗侍宴，及出，隋文目之曰：「此敗豈不由飲酒作詩，將此功夫，何如思安邊計策。」初，賀若弼度京口，彼人密啓告急，叔寶爲飲酒，遂不省。高穎至，猶見啓在床下，未開封。豈天亡也。後主以隋仁壽四年十一月終於洛陽，在位七年，年五十二歲。
史臣曰：後主生深宮之中，長婦人之手，既屬邦國殄瘁，不知稼穡艱難。初懼阽危，屢有哀矜之詔；後稍安集，復扇淫侈之風。賓禮諸公，惟寄情於文酒；昵近群小，皆委之以衡軸。謨謀所及，遂無骨鯁之臣；權要所在，莫匪侵漁之吏。刑政日紊，屍素盈朝，耽荒爲長夜之飲，嬖寵同艶妻之孽，危亡弗恤，上下相蒙，衆叛親離，臨機不悟，自投於井，冀以苟生，視其以此求全，抑亦民斯下矣。遐觀列辟，纂武嗣興，其始也皆欲齊明日月，合德天地，高視五帝，俯協三王，然而靡不有初，鮮克有終，其故何哉？幷以中庸之材，懷可移之性，口存於仁義，心怵於嗜欲。仁義利物而道遠，嗜欲遂性而便身。便身不可久違，道遠難以固志。佞諂之倫，承顔候色，因其所好，以悅導之，若下阪走丸，順流決壅。非天感靈辰象，降生明德，孰能遺其所樂，而以百姓爲心哉？此所以成、康、文、景千載而罕遇也。
