
《周禮·夏官下》曰：正南曰荊州，其利丹銀。
《爾雅》曰：白金謂之銀，其美者謂之鐐。〈郭璞曰：遼音也。〉
《孝經援神契》曰：神靈滋液，有銀甕，不汲自滿。
《史記·封禪書》曰：殷得金德，銀山溢。〈蘇林注曰：溢，出。〉
又曰：蓬萊、方丈、氵嬴州，此三神山，黃金、白銀為宮闕。
又《大宛傳》曰：安息國以銀為錢，錢如其王面。王死，輒更錢，放王面焉。
又曰：舜為父母淘井，將銀錢安罐中，與父母。
《漢書》曰：王莽時，珠堤銀重八兩，一流直千五百八十。〈張晏曰：珠堤，縣名，屬犍為，出銀。〉池銀，一流直千。是為銀貨。
又《西域傳》曰：無雷國出銀。
司馬彪《續漢書》曰：大秦國以金銀為錢，十銀錢當一金錢。
《魏志》曰：郭修手刃蜀大將軍費禕，追加褒寵，謚曰威侯。子龍加爵，拜奉車都尉，賜銀千餅。
魏武《上雜物疏》曰：御物：中宮貴人、公主、皇子，純銀漆帶鏡一枚。西貴人，純銀參帶五。皇子，銀匣壹；皇子雜用物十六種，純金參帶方嚴四具。
又曰：御物及貴人、公主、皇子，有純銀香爐也。
《魏志》曰：穢國，男女系銀，廣數寸，以為飾。
《蜀志》曰：先主平蜀，賜諸葛亮等銀千斤。
《吳志》曰：孫皓時，言掘地得銀，長一寸，廣一分，刻上有年月。於是改年為天策。
又曰：婁生為劉表所圍，圭飲食健兒數百人，人賜銀一斤，使擊表。
《晉故事》曰：成帝咸康元年，有司奏上元給賜眾官銀，檢金部見銀一萬五千兩充給。
《宋起居注》曰：廣州刺史韋朗，鏤銀銘二枚。
《齊書》曰：明帝每存儉約，欲鑄壞太官元日上壽銀酒槍。尚書令王晏等咸稱盛德。蕭穎冑曰：「朝廷盛禮莫過三元。此一器，既是舊物，不足侈！」帝不悅。後預曲宴，銀器滿席。穎冑曰：「陛下前欲壞酒槍，恐宜移在此器也。」帝甚慚。
《南史》曰：梁陶季直，丹陽和陵人也。祖愍祖，宋廣州刺史。父景仁，中散大夫。季直早慧，愍祖甚愛異之。嘗以四函銀列置於前，令諸孫各取其一。季直時年四歲，獨不取，曰：「若有賜，當先父伯，不應度及諸孫，故不取。」愍祖益奇之。
《陳書》曰：周文育從南海出，至大庾嶺，遇卜者，卜之曰：「君北下不過作令長，南臨則為公侯，又當暴得銀二千兩。若不見信，以此為驗。」其夕，宿於逆旅，有賈人求與文育博。文育勝之，得銀二千兩。旦遂卻入嶺南。
崔鴻《十六國春秋·前趙錄》曰：聰引帝入燕語。帝曰：「卿為豫章王時，贈朕柘弓、銀研，卿頗憶不？」曰：「臣安敢忘之，但恨爾日不得早識龍顏。」
又《後趙錄》曰：大武殿室皆銀楹金柱。
《後魏書》曰：銀出始興陽山縣，又出桂陽陽安縣。驪山有銀礦，二石得銀七兩。白登山亦有銀礦，八石得銀七兩。〈宣武帝詔，並置銀宮，每令探鑄。〉
又曰：孝明皇帝開恆州銀山之禁，與人共之。
又曰：太武皇帝和平二年，詔中尚坊作黃金合槃，鏤以白銀，鈿以玫珚。
《唐書》曰：武德中，方朮人師市奴合金銀並成。上異之，以示侍臣。封德彝進曰：「漢代方士及劉安等皆學朮，惟苦黃白不成，金銀為食器可得不死。」
又曰：貞觀中，治書侍御史權萬紀上言：「宣、饒二州諸山大有銀坑，釆之，極是利益，每歲可得錢百萬貫。」上謂曰：「朕貴為天子，是事無所少乏。惟須嘉言善事，有益於百姓者。且國家剩得數百萬貫錢，何如得一有才行人？不見卿推賢進善之事，又不能按舉不法，震肅權豪；惟只言稅鬻銀坑，以利多為美。昔堯抵璧於山，投珠於谷，由是崇名美號見稱千載；後漢桓、靈二帝，好利賤士，為近代庸暗之主。卿遂欲將我比桓、靈耶？」是日放令還第。
又曰：太宗引杜淹為天策府兵曹參軍、文學館學士，常侍宴賦詩。時有八人衕作，淹為稱首，賜以銀鍾。
又曰：貞觀中，鴻臚奏：高麗莫支離貢白金。黃門侍郎褚遂良進曰：「莫支離虐殺其主，九夷所不容。陛下以之興兵，將事弔伐，為遼山之人報主辱之恥；若受其貢，何所致伐？」太宗納焉。
又曰：元和十四年，涇原節度使王潛進銀三千兩、熟線綾三千匹。涇州密邇戎境，其土無百姓，其軍皆仰給度支舊矣。至若無名上獻，雖吳、蜀沃富，猶謂取諸人以干媚，不免於譏責。今則盜削軍實，以充貢獻，而求恩澤，蓋以時急於財，勢使然也。
又曰：太和中，尚書左丞王起，進亡兄播銀胡瓶二百枚、玉及通犀帶刀劍器杖等。
《管子》曰：上有鉛者，下有銀。
《列子》曰：周穆王執化人之祛，騰而上天。暨化人之宮，搆以金銀，絡以珠玉。
《淮南子》曰：夫淇衛菌簬，飾以銀錫，有薄縞之憺，不能獨穿也。
《抱朴子》曰：銀但不及金玉，服可地仙。
《穆天子傳》曰：天子乃賜曹奴之人戲、黃金之鹿、銀麕。〈今有地中得玉豚、金狗之屬，皆古者賂夷狄之奇貨。〉
又曰：披圖視觀天子之寶器，有燭銀。〈銀青精光如燭。〉
《山海經》曰：杻陽之山，其陽多白銀。〈郭璞曰：即銀也。〉少陽之山，其下多赤銀。〈銀之精者。〉
東方朔《神異經》曰：南方有銀山，長五十餘里，高百餘丈。皆悉白銀，不雜土石，不生草木。
東方朔《十洲記》曰：東方外有東明山，有宮焉。左右闕而立，其高百尺。建以五色門，有銀榜，以青碧鏤題，曰：「天地長男之宮」。南方有り明山，有宮焉。有銀榜，題曰：「天地中女之宮。」
桓譚《新語》曰：期門郎程偉好黃白事。娶婦，得怪女。偉無衣，為婦致兩匹繒。後見夫方扇炭，欲燒筒中水銀。鋼慫出其中藥以投之，立成銀。偉就求道，不受，發狂而死。
《白虎通》曰：王者易姓而起，必升封太山何？報告之義。或曰：封金銀繩，或曰石塗金銀繩，封之以印璽。
《瑞應圖》曰：王者宴不及醉，刑罰中人不為非，則銀甕出。
阮諶《三禮科》曰：牛鼎受一斛。天子飾以黃金，錯以白銀。
《幽明錄》曰：徐琦每見一女子，姿色甚美，便解臂上銀鉿贈之。
《列異記》曰：故司隸校尉上黨鮑子都少時，上計掾於道中遇一書生，獨行無伴，卒心痛。子都下車為按摩。奄忽亡，不知姓名。有書一卷，銀十餅。即賣一餅以殯斂，其銀以枕之，素書著腹上。哭之，謂曰：「若子魂靈有知，當令子家知子在此！今奉使命，不獲久留。」遂辭而去。
《吳越春秋》曰：禹登委山，得五金簡，青玉為字，編以白銀。
《異物志》曰：金鄰國去扶南二千餘里，土地出銀。
《異苑》曰：弘農楊子，聞土中作聲，掘得玉。後三年，有蛇去樑上，落糞皆成碎銀。作器賣於市，得者尋以破滅。
《地鏡圖》曰：銀氣夜正白，流散在地，撥之隨手合。
又曰：銀精變白雄雞。
酈元注《水經》曰：潺水出潺山，水源有金銀礦，洗取，火合之，以成金銀。
《南越志》曰：遂成縣任山，銀沙自出。
《外國事》曰：私呵調國王供養道人，食日銀三兩。
任預《益州記》曰：陶保至益州，人飢，米二合直銀一兩。
王韶之《始興記》曰：冷君西北有小首山。宋元嘉元年，夏霖雨，山崩。自顛及麓，崩處有光耀，有若辰焉。居人往觀，皆是銀鑠，鑄得銀也。
又曰：秋水源山槃石上，羅列十甕，皆蓋以青盆，其中悉是銀餅。人有遇之者，但得開觀之，不可取，取輒迷悶。晉太元初，林驅家僕竊三餅，有大蛇傷而死。其夜，林驅夢神語曰：「君奴不良，盜銀三餅，已受顯戮。願以銀相備。」驅覺，奴死，銀在其旁。有徐道者，自謂能致。乃集祭酒，盛奏章書，擊鼓吹，入山。須臾，雷震雨石，倒樹折木，道遂懼走。
《湘州記》曰：曲江縣有銀山，山多素霧。
《廣州記》曰：廣州市司用銀易米。遂成縣，任山又有銀空，有銀砂。
《桂陽記》曰：臨賀山有黑銀。
《禮斗威儀》曰：君乘金而王，則黃銀見。
《隋書》曰：辛公義為牟州刺史，時山東霖雨，自陳汝至於滄海，皆苦水災，境內犬牙獨無所損。山出黃銀，獲之以獻，詔水部郎婁﹀就公義禱，乃聞空中有金石絲竹之響。
《唐書》曰：太宗嘗賜房玄齡黃銀帶，顧謂曰：「昔如晦與公衕心輔朕，今日所賜，惟獨見公！」因泫然流涕。
又曰：朕聞黃銀多為鬼神所畏。命取黃金帶，遣玄齡親送於靈所也。
《史記》曰：秦始皇葬，以水銀為百川江河大海，機轉相輪，終而復始。
《皇覽》曰：關東賊發始皇墓，中有水銀。
《廣雅》曰：水銀謂之Е。
《吳越春秋》曰：闔閭葬，墓中Е地，廣六丈。
《神仙傳》曰：封君達，隴西人。服煉水銀，年百餘歲。常騎青牛，世號青牛道士。
《尚書·禹貢》曰：海、岱惟青州。岱畎絲、枲、鉛、松、怪石。
《史記》曰：高漸離，秦始皇矐其目，使擊築。漸離乃以鉛置築中，舉築撲秦始皇帝。
《漢書》曰：江都王建宮人八子有過者，輒令以鉛杵舂，不中程輒掠。廣川王去數召姬榮愛與飲。後昭信譖之，銷鉛灌其口中。
《漢書》曰：或盜靡錢質而取鉛。〈如淳曰：民盜靡漫面而其鋁以更鑄作錢。〉
《東觀漢記》曰：曹褒寢則枕鉛。
《范子計然》曰：黑鉛之錯，化成黃丹。丹再化之成水粉。
《淮南子》曰：鉛不可為刀。
又曰：鉛之與丹，異類殊色。而可以為丹者，誠得數也。
《抱朴子》曰：愚民不信黃丹及胡粉是化鉛所作。
桓子《新論》曰：淮南王之子娉迎道人，作為金銀。
又云：字金與公鈆，則金之公。而銀者，金之昆弟也。
《茅君內傳》曰：取鉛十斤，安鐵器中，猛火燒之，三沸，投九轉之華一銖於鉛中，攪之，立成黃金。
《神仙傳》曰：尹軌，字公度。有一人遭父喪，當葬，而貧窮汲汲。公度過省之，孝子說甚辛苦。公度愴然，曰：「卿假求數十斤鉛得否？」孝子言：「猶可得耳。」乃具一百斤。公度將入前山中，架小屋下，於爐火中銷鉛。以其所帶管中藥如棗大，投沸鉛中攪之，皆成好銀以與之，告曰：「念卿貧困，故以相與。慎勿多言！」
《述異記》曰：河間有雨鉛城。漢世，天雨鉛。
《地境圖》曰：草青莖赤秀，下有鉛。
《玄中記》曰：鉛錫之精為老婢。
《周禮·夏官中·職方》曰：揚州，其利金、錫。
《爾雅》曰：錫謂之鈏。
《周官·考工記》曰：凡鑄金之狀，金與錫，黑濁之氣竭，黃白次之；黃白之氣竭，青氣次之，然後可鑄。
《史記》曰：江南出楠、梓、姜、桂、錫、連。〈徐廣曰：連，音蓮，鋁之末練者也。〉
《淮南子》曰：明鏡之始照，未見其容也；及杚之以玄錫，磨之以氈，則須眉見。
《山海經》曰：龍山之下多赤錫，濯山多白錫。
《博物志》曰：積草三年，燒之，津液下流成錫。
《越絕書》曰：赤董山破而出錫。
《吳越春秋》曰：越王允常聘歐冶子，不能鑄鉛錫為干將。
《神仙傳》曰：尹軌，字公度。嘗見一人，本官族子弟，仕郡，遇公事簿書不了，當備官錢百萬，賣田宅車牛不售而收系。公度語所富人曰：「子可以百萬錢借我，我欲以救人，後三十日倍當相還。」富人喜，敬之，即以百萬錢與公度。公度以與遇事者，曰：「卿能得一百二十斤錫不？」遇事者即具之。公度於䥶中銷錫，復以其腰間管中藥一方寸匕投沸錫中，攪之，皆成金，即稱賣與人，得錢百萬。以還富人。近光熙元年，聞公度到南陽太和山中。
