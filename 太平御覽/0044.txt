
《周禮》曰：雍州，其山鎮曰吳岳。孫炎曰：雍州鎮有吳岳山也。郭璞曰：吳岳別名開山。
《漢書地理志》：吳山在汧縣西，《國語》謂之西吳，秦都咸陽，以爲西嶽。
酈元《水經注》云：汧水發南山西側，俗以此山爲吳山。其山三峰，望之恆有落勢。山下有石穴，廣四尺，高七赤，水溢石穴，懸波傾注，涌瀾奔蕩，發源成川，北流注於汧是也。
《三輔故事》曰：始皇葬驪山，起陵高五十丈，下錮三泉，周回七百步，以明珠爲日月，魚膏爲脂燭，金銀爲鳧雁，金蠶三十箱，四門施繳，奢侈太過。六年之間，爲項籍所發。放羊兒墮羊冢中，燃火求羊，燒其槨藏。
《述征記》曰：長安東則驪山，西側白鹿原，北望雲陽，悉見山阜之形，而恆若在雲霧之中。孟康曰：「昔周幽王悅褒姒，姒不笑，王乃擊鼓舉烽以征諸侯，至而無寇，褒姒乃笑，王甚悅之。及犬戎至，王舉烽以征諸侯不至，王遂敗，身死於驪山之北。」
《辛氏三秦記》云：龍首山長六十里，頭入渭水，尾連樊川，頭高二十丈，尾漸下，高五六丈，土赤不毛。昔有黑龍從山出飲水，其行道成土山。今長安城即疏山爲台殿，基址不假築，其含元殿，即龍首山之東麓，高敞爲京之城最，階高於平地三十餘尺。南去丹鳳門四百餘步，中無間隔，左右寬平，東西廣百步。《兩都賦》云：「漢之西都，實曰長安，左據函谷、二崤之岨，右界褒斜、龍首之險，表以太華、終南之山，帶以洪河、涇、渭之川。」即此山之形勢也。
《四夷郡國縣道記》曰：，嶻嵕山，東連仲山，西當涇水出焉。九嵕高六百五十丈，周十五里。在咸陽。
《四夷郡國縣道記》曰：嶻嶭山，在雲陽縣東北十里，一名慈嵕峨山，山勢嵯峨，山頂有雲起即雨，裏人以爲候。昔黃帝鑄鼎於此山。，表以太華、終南之山，帶以洪河、涇、渭之川。」即此之形勢也。
崔鴻《十六國春秋》云：石生不能守長安，欲西上隴，士卒散盡，遂入鶏頭山，爲追兵所害。山在鄠縣東。
《山海經》曰：牛首山，澇水出焉，而注於潏水，是多飛魚，狀似魽，可療痔疾。
又曰：牛首山有鬼草，赤莖，葉如葵，秀如禾，服之使人不憂。
《後魏風土記》云：藍田山，巔方二里，仙聖游集之所。劉雄鳴學道于山下，有祠甚嚴，亦灞水之源，此西又有尊盧氏陵次，北又有媧氏穀，則知此地是三皇舊居於是。
《史記》云：黃帝西至於崆峒笄頭山。
《圖經》云：笄頭山在涇陽西，《禹貢》涇水所出。
《淮南子》云：薄落山，一名笄頭山。
注《水經》云：大隴之山，異名耳。《莊子》謂廣成子學道於崆峒之山，亦黃帝問道於廣成子，蓋在此山。按今肅州又有崆峒山，未詳孰是。今此見有柏堂在山頂上，不知何代所置也。後漢隗囂使王孟塞鶏頭道，謂此山也。
《涇陽圖經》曰：賀蘭山，在縣西九十三里，山上多有白草，遙望青白如駁，北人呼駁馬爲賀蘭，鮮卑等類多依山谷爲氏族。今賀蘭姓者，皆因此山名。
《辛氏三秦記》曰：太白山南有陳倉山，山有石與山鶏不別，趙高燒山，鶏飛去，晨鳴山頭，聲聞三十里，或謂是玉鶏。
《錄異傳》云：秦文公時，雍南山有大梓樹，文公伐之，輒有大風雨，樹生合不斷。有一人病，夜往山中，聞有鬼語樹神：「秦若使人被髮，以朱絲繞伐樹，汝得不憂否？」文公如其言伐樹，樹斷，中有一青牛出，走入澧水中，復出，使騎擊之不勝，騎墮地，復上，發解，牛乃畏之，入水不出。故置髦頭騎也。
崔鴻《十六國春秋》云：苻堅爲慕容沖所逼，長安城中有書曰：「帝出五將，久長得免是。」又謠曰：「堅入五將長得。」堅大信之，率騎數百出五將，宣告州郡，期以孟冬救長安。堅至五將山，姚萇遣將軍吳忠圍堅，衆奔散，忠執堅以歸新平。即此山也。
《辛氏三秦記》云：仇池山，上有百頃地，平如砥。其南北有山路，東西絕壁百仞，上有數萬家，一人守道，萬夫莫向，山勢自然有樓櫓卻敵之狀，東西二門盤道可七里，上有罔阜泉源。《史記》謂秦得百二之固也。西晉末，爲氐陽茂搜所據，于山上立宮室囷倉，皆爲板屋，乃氐之所理於此，今謂之洛穀道是也。
《秦州記》曰：仇池山，本名仇維山，形似覆壺，上廣百頃，周數十里，高二十餘里，壁立千仞，自然樓櫓卻敵，分置均調，竦起數丈，有如人力也。
《福地記》曰：青城山，高三千六百丈，周匝五十里，有甘露芝草，天池醴泉。
《玉匱經》云：黃帝封爲五嶽丈人，乃岳瀆之上司，真仙之崇秩。一月之內，群岳再朝，六時灑泉，以代晷漏。一名赤城，一名青城都，一名天穀山，亦爲第五洞天，寶仙九室之天。對郡之西北，在岷山之南，群峰掩映，互相連接，靈仙所宅，祥異則多。
《益州記》云：崗巒嶺崿相連千里，上有仙都。
《地理志》云：西僥之外，江水所出，天彭、青城，連峰不絕。
李膺記云：入山七里，至赤石城，有羊馬台，三師壇，上五里至瀑布，水澗二百步，有二石梯，有一石筍，高三丈。過二石門，絕崖數百丈，下起常道觀，高峰下有水，六時灑落。東北有二石室，名龍宮，可容百餘人。從龍宮過石室，至石梯，名龍橋。又有一石梯，洞穴深淺，莫知所極。西北有石室，宛然見存。又有黃帝壇，石法天地，上圓下方，闊一丈二尺，有十二角，觀東有石日月，各闊五尺，厚一尺二寸，相對柱上烏兔輝鑠，方圓磅礴可觀。
《五嶽真形圖》云：洞天所在之處，其下別有日月分精以照，其中龍橋處二山，相去百餘步，其峰危竦相對，橋在峰首，其橋中半漸漸促小，可六七寸，長一丈五尺，兩邊懸崖，俯臨不測。山傍有誓石，天師張道陵與鬼兵爲誓，朱筆劃山，青崖中絕。今驗斷處，石幷丹色，闊二十餘丈，深六七丈，望之赩然。
《山海經》曰：崍山，江水出焉。〈今在漢嚴道縣南，中江所出有九折阪，出貘似熊。〉其陽多黃金，其陰多麋，其木多檀柘也。
《華陽國志》曰：嚴道縣，南有邛崍山，山上凝冰夏結，回曲九折，王陽去官之所。
《山海經》曰：岷山，江水出焉，而東流注於大江。其中多怪蛇。有鳥焉，其狀如鴞而赤身白首，其名曰竊脂，可以禦火。
《華陽國志》曰：疊州合川縣石鏡山，在縣西北四十五里。其山有石，光瑩皎潔，照之莫不備見形體。故謂之石鏡山。山下又有銅窟，隋初於此置監，鼓鑄錢刀焉。
《列仙傳》曰：葛由者，蜀之羌人，周成王時，刻木爲羊賣之，一旦乘木羊之蜀，蜀中王侯賓之，上綏山，山在安固縣東三十里隨之人皆得仙術。
《十道錄》曰：覆船山，堯遭洪水，維舟樹下，船因覆焉。
又《益州記》云：覆船山中十五里，有七里阪，一名羊腹阪，屈曲有壁立難升之路。
《九州記》云：牛頭山，昔日葛仙翁多游於此，今爲立寺，與白獸山相連。昔秦時有白獸爲害，夷人射之，因刻白石於此山。今遺像尚存。
《十道記》曰：董政山，隋開皇中，縣令董政封高雅之士，去官之後，民咸思其德，因指此山爲董政山。
《十道記》曰：彭亡山，後漢將軍岑彭征公孫述，於此山戰死，故號曰彭亡山。
《十道記》曰：鼎鼻山，周道衰微，九鼎淪一於此山之下，其水清澄，今民猶或見其鼎耳。
《十道記》曰：靈臺山，在縣北，一名天柱山，高四百丈，即漢張道陵升真之所。
《郡國志》曰：靈臺山天柱崖下，有一桃樹高五尺，皮是桃心，肉似柏，張道陵與王良、趙升試法於此，四百餘年，桃迄今不朽，小碑記之。
《郡國志》曰：黃厥山，有鍾乳穴十九。又西岸有自然石塞，其下流水，上有一懸石似磬，驚之有聲可聽。
《郡國志》曰：靈山，昔有神女於此搗衣，因號搗衣山。山南絕岩，有方石明瑩，謂之玉女搗練砧。又有盤龍山，以山形如盤龍也。
《益州記》云：猿門山，在涪縣之北二十五里，上多猿，其山二峰磔堅如門，故曰猿門。
《益州記》曰：金山，在涪縣東五十步，東臨澗水，光照映川。
又李膺記云：金山長七八里，每夏潦雨有崩處，即金粟散出是也。
《蜀記》云：梓橦縣有五婦山，一名五婦台。秦王遺蜀王美女五人，蜀王遣五丁迎女，至梓橦，五丁蹋地大呼驚五女，幷化爲石。蜀王築台，登而望之，因名爲五婦台焉。
《梁州記》云：肥城東南有玉女山，山有一石穴，中若房宇，有玉女入穴不出，穴前有修竹，下有石壇，風微動竹，拂壇如帚。
《關山圖》曰：漢陽西南有祁山，九州之名阻，天下之奇峻。
《蜀志》云：建興六年，諸葛亮率師攻祁山不拔，即謂此也。
又按《九州志》云：祁山上有高樓，武陟二神祠，每歲郡邑祀之。
又《周地圖地記》云：其城即漢時守將所築。
《閬山圖經》曰：閬山四合於郡，故曰閬中。按《名山志》云：「閬山多仙聖游集焉。」
李膺《益州記》云：閬中盤龍山南，有一石長四十丈，高五尺，當中有戶及扇，若人之掩閉，古老以爲玉女房。
左太沖《蜀都賦》云：外負銅梁於宕渠。張孟注云：銅梁，山名也。按其山有桃枝竹，西東連亙二十餘里，山嶺之上平整，遠望諸山，而此獨秀也。〈山在州南九里。〉
《江源記》云：南浦郡高梁山，尾東跨江西，首劍閣，東西數千里。山嶺長峻，其峰崔嵬，於蜀市望之，若長雲垂天。一日行之，乃極其頂，俯視衆山，泯若平原，《劍閣銘》謂「岩梁山，積石峨峨」，即述此也。
《益州記》云：昔巴蜀爭界，久而不決。漢高帝八年，一朝密霧，石爲之裂，今猶如之，自上及下，破處直若引繩焉，於是州界始判。山上有古神祠，甚靈。今名青石山。
《九州要記》云：雲南郡山，山有神處石室，稱黃石公。祀之必用紙一百張，筆一雙，墨一丸。室內有啓，必知吉凶，但不見其形。
《九州要記》曰：禺同山，有金馬碧鶏之祠。
《九州要記》曰：吊鳥山，在葉檢縣，葉榆則雲南郡廢邑也。山上有鳥，千百群飛啁啾，一歲必一度大集，即鳳凰死也。
