
《呂氏春秋》曰：身盡府種，筋骨沉滯，血脈壅塞，九窮寥寥，曲失其宜。〈高誘曰：府，腹疾也。種，首疾也。極三關之欲以病其身，故九窮寥寥然，虛曲失其適以害其生也。〉雖有彭祖，猶不能為也。
《太公金匱》曰：丁侯不朝，武王乃畫丁侯，三旬射之。丁侯病大劇，使人卜之，崇在周。恐懼，乃遣使者請之於武王，願舉國為臣虜。武王許之歸，為太師尚父謂使曰：「歸矣。吾已告諸神，言丁候前畔義，今已遣人來降，勿復過也。」使者辭去，歸至，丁侯病稍愈，四夷聞之皆懼，各以其職來貢。
《六韜》曰：欲伐大國，行且有期，王寢疾，十日不行。太公負之而起之曰：「行已有期，君不發，天子聞之，國亡身死，胡不勉之？」王允焉，如無病者。
《說苑》曰：邴吉有陰德於孝宣帝微時。及即位，眾莫知，亦不言。帝將封之，會吉病甚，將使人加封及其生也。太子太傅夏侯勝曰：「此未死也，臣聞有陰德必饗其樂，以及子孫。」病果愈，封為慱陽侯。
《世說》曰：衛玠緫角時嘗問樂廣夢，樂雲是想。衛曰：「神形所不接，而夢豈是想？」曰：「因也。」衛思因經日不得，遂病。樂聞，故命駕為剖折之，衛病小小而差。樂嘆曰：「此兒胷中當必無膏肓病。」
又曰：衛玠從豫章下，都人久聞其姿容，觀者如堵牆。玠先有羸疾，不堪勞，遂發病死。時人謂之看殺。
《語林》曰：王仲祖病，劉真長為稱藥，荀令則為量水矣。
又曰：孔君平病困，庾司空為會稽，省之，問訊甚至，為之流涕。孔慨然曰：「丈夫將終，不問安國寧家之術，而反作兒女相問。」庾聞，廻還謝之，請其語言。
桓譚《新語》曰：余少時，見楊子雲之麗文高論，不自量年少新進，而猥欲逮及。嘗激一事而作小賦，用精思大劇，而立感病。子雲亦言，帝上甘泉，詔使作賦，為文卒暴。及倦臥，夢其五藏出在地，以手收內。及覺，大少氣，病一歲，卒。
王符《潛夫論》曰：夫理世不得真賢，譬由治疾不得真藥也。治病當得真人參，反得羅菔，當得麥門冬，反得蒸穬麥。已而不識真，合而服之，病以浸劇。不自知為人所欺也，乃反謂方不誠而藥皆無益於療病，因棄後藥，弗敢復飲，而更求巫覡者，雖死可也。
《論衡》曰：子夏喪明，曾子責以有罪。按伯牛有疾，仲尼以為命也。或是喪子數哭，因中風耳。
《風俗通》曰：無恙。俗說恙，病也。凡人相見及書問者，曰：「無疾病邪？」案上古之時，草居野宿。恙，噬䖝也，善食人心。凡相勞問，曰：「無恙乎？」非為病也。
《白虎通》曰：天子疾稱不悆，諸侯稱負子，大夫稱負薪，士稱犬馬。不悆者，不復預政也。負子者，諸侯子民，今不復子民也。負薪、犬馬，皆謙也。
楊泉《物理論》曰：凡病可治也，人不可治也。體羸性弱，不堪藥石；或剛暴狷急，喜怒不節；或情慾放縱，貪淫嗜食；此皆良醫不能加功焉。夫君子病也，猶可為也；必使無病也，不可為矣。蓋謂節其飲食，量其多少也。
又曰：穀氣勝元氣，其人肥而不壽；元氣勝穀氣，其人瘦而壽。養性之術，常使穀氣少，則病不生矣。
葛洪《神仙傳》曰：茅君治於茅山，人有疾病，徃請福，常煑雞子十枚，以內帳中。須臾，茅君皆一二擲雞子還之，歸，破之，皆無復黃者，病人當愈。若中有土者，不愈，以為常候，雞子如故，無開處也。
《漢武故事》曰：初，霍去病微時，數自禱，神君乃見其形，自脩飾，欲與去病交接，去病不肯，神君亦慙。及去病疾篤，上命為禱神君。神君曰：「霍將軍精氣少，壽命不長。吾嘗欲以太一精補之，可得延年，霍將軍不曉此意，遂見斷絕。今疾必死，非可救也。」去病竟薨。
《西京雜記》曰：高祖初入咸陽宮，周行庫，有方鏡，廣四尺，高五尺九寸，表里有明，人疾病在內照，揜心則知其病之所在。
皇甫謐《高士傳》曰：安丘望之病，弟子公沙都來看之。舉丘於庭樹下，安丘曉然有痊，開目見雙赤李著枯枝，都仰手承李，安丘食之，所苦盡除。
《皇甫謐自序》曰：士安每病，母輙推燥居濕，以復易單。
《何顒別傳》曰：張仲景過山陽王仲宣，謂曰：「君體有病，後年三十當眉落。」仲宣時年十七，以其言貰遠，不治。後至三十疾，果眉落。
《三輔決錄》曰：趙歧初名嘉，年三十餘，有重疾，臥蓐七年，自慮奄忽，乃為遺令，敕兄子：「可立一員石於吾墓前，刻之曰：『漢有逸民，姓趙名嘉。有志無時，命也奈何！』」
劉楨《與曹植書》曰：明使君始垂憐哀，意眷日崇，譬之疾，乃使炎農分藥，歧伯下鍼。疾雖未除，就沒無恨。何者？以其天醫至神，而榮魄自盡也。
《書》曰：狂恆雨若。〈君行誑妄則常雨順之。〉
《尚書·多方》曰：周公曰：「惟聖罔念作狂，唯狂克念作聖。」
《毛詩》曰：不見子都，乃見狂且。
又《東方未明》曰：折柳樊圃，狂夫瞿瞿。
《論語·子路》曰：不得中行而與之，必也狂狷乎！狂者進取，狷者有所不為也。〈中行，行能得中者。狂者進取於善道，狷者守節無為。〉
又：子在陳曰：「歸歟！歸歟！吾黨之小子狂簡，斐然成章，不知所以裁之。」
又：楚狂接輿歌而過孔子曰：「鳳兮鳳兮！何德之衰！徃者不可諫，來者猶可追。已而已而！今之從政者殆而！」
《國語·晉語》曰：下邑之役，董安於多。〈下邑，晉邑。安於，趙簡子家臣。〉趙簡子賞之，固辭賞之，對曰：「今臣一旦為狂疾，而曰『必賞汝』〈言戰闘為凶事，猶人有狂易之疾。〉是以狂疾賞也，如亡。」趨而出。乃釋之。
《漢書》曰：昌邑王賀，衣服、言語、跪起，清狂不慧。〈蘇林曰：凡狂者，陰陽脈盡濁，不狂似狂也，故言清狂。或曰：清狂如今白癡也。〉
又曰：蓋寬饒曰：「無多酌我，我乃酒狂。」丞相魏侯笑曰：「次公醒而狂，何必酒也！」〈次公，寬饒字。〉
又曰：王莽時，長安狂女子碧呼道中，曰：「高皇帝大怒，趣歸我國，不者，九月必殺汝。」莽收捕，殺之。
《東觀漢記》曰：郅惲字君章，上書諫王莽，令就臣位。莽大怒，即收繫惲。難即害之，使黃門脅導惲，令為狂疾惚恍，不自知所言。惲曰：「所言皆天文，非狂人所造作。」
《吳志》曰：全琮為督議，欲分別諸將，有所掩襲。朱桓素高氣，恥見部伍，遂託狂發，詣建業治病。
王隱《晉書》曰：吳彥給役陸抗，抗欲拔之，患眾不聽，乃悉請當為將者入坐，以試勇怯。有一狂人拔刀跳梁來向坐中，餘者皆走，唯彥獨坐。舉抗禦之，狂人乃退，眾服其勇。
沈約《宋書》曰：袁愍孫著《妙德先生傳》曰：「嘗謂周旋人曰：『昔有一國，國中一水，號曰狂泉。國人飲此水，無不狂也。唯國君穿井汲，獨得無恙。國人既狂，謂主不狂為狂。於是聚謀共執國主，療其狂疾，火艾針藥莫不必具。國王不任其苦，於是到泉所酌水飲之，飲畢便狂。君臣大小，其狂若一，眾乃懽然。我既不狂，難以獨立，比亦欲試飲此水。』」
《宋書》曰：顏延之，文帝嘗問以諸子才能，延之曰：「竣得臣義，躍得臣筆，測得臣文，奐得臣酒。」何尚之嘲曰：「誰得卿狂？」荅曰：「其狂不可及。」
《鬻子》曰：昔魯周公曰：「吾聞之於政也，知善不行者謂之狂，知惡不改者謂之惑。夫狂與惑者，聖人之戒也。」
《老子》曰：馳騁田獵，令人心發狂。
《韓子》曰：心不能審得失之地，則謂之狂。
又曰：狂者東走，逐者亦東走，其走則同，其所以東走之為則異。
《淮南子》曰：谷氣多痺，丘氣多狂。
又曰：今夫狂者無憂，聖人亦無憂，不知禍福也。
又曰：不知道者，釋其所已有而求其所未得，故福至則喜，禍至則怖。不悔己之所生，乃反怨人。不喜則憂，謂之狂生。
又曰：士有禍則詘，有福則盈，有過則悔，有功則矜，遂不知反，此之謂狂。
《傅子》曰：惡劉曄於魏明帝，曄不盡忠，善伺上意所趣而合之。帝如言以驗之，果得情，從此踈焉。曄遂發狂，出為大鴻臚，以憂死。諺曰：「巧詐不如拙」，誠信矣。
《抱朴子》曰：食莨蕩令人狂荒，不可謂人本有荒狂。
《山海經》曰：觀水多鰩〈音遙〉魚，其味酸，食之已狂。
《越絕書》曰：慧種生聖，癡種生狂。桂實生桂，桐實生桐。
《禰衡別傳》曰：衡為皷吏，裸身辱曹操。孔融復見操，說衡狂疾，令求得自謝。
《斐楷別傳》曰：石崇嘗與斐楷、孫綽酣宴，而綽慢節過度，崇責之。楷曰：「季舒酒狂，四海所知。足下飲人狂藥，責人正禮。」
王韶之《始興記》曰：觀亭峽下有神廟，傍巖向江，經道不恪者必狂走，或變而為虎。
《世說》曰：阮德如嘗與親友逍遙河側，嘆曰：「大丈夫不能使僕從陷於河橋，非丈夫也。」坐者或曰：「德如以高素致名，不應發此言，必將病之候。」俄而，性理果僻，欲逸走。家人嘗以一細繩撗繫之戶前以維之，每欲出，礙繩輙反。時人以為名士狂。
《黃帝八十一問》曰：「狂顛之疾，何以別？」荅曰：「狂之始發，少臥少飢，自賢自貴，妄笑好樂。」
《神異經》曰：西方有人，飲食被髮東走，其婦追之，不止。怒，亦被髮，名曰狂，一名顛，一名狷，一名風。此人夫妻與天俱生，狂走東西，沒晝夜。
《魏武帝令》曰：昔吾同縣有丁幼陽者，其人衣冠良士，又學問材器，吾愛之。後以憂恚得狂病，即差，愈往來，故常共宿止。吾常遣歸，謂之曰：「昔狂病，儻發作持兵刃，我畏汝。」俱共大笑，輙遣不與共宿。
《周書》曰：太公曰：「知與眾同者，非人師也，大知似狂。不癡不狂，其名不彰；不狂不癡，不能成事。」
《史記》曰：箕子，紂庶兄也。諫紂不聽，或曰：「可以去矣。」箕子曰：「為人臣，諫不聽而去，是彰君惡而自悅民，吾不忍為。」乃被髮陽狂而為奴。
又曰：蒯通說韓信，信不從，通乃陽狂為巫。
《東觀漢記》曰：丁鴻讓國於弟盛，逃去。鴻初與九江人鮑駿同事桓榮，甚相友善。及鴻亡，駿遇於東海，陽狂不識駿，駿乃止而讓之曰：「今子以兄弟私恩，而絕父不滅之基，可謂智乎？」鴻感愴垂涕嘆息，乃還就國。
謝承《後漢書》曰：雷義字仲公，舉茂才，讓於友陳重。刺史不聽，義陽狂被髮走，不應命。
《晉書》曰：王衍字夷甫，神情明秀，風姿詳雅。陽駿欲以女妻焉，而衍恥之，遂陽狂自免。又素輕趙王倫之為人，及倫篡，衍陽狂斫婢以自免。
王隱《晉書》曰：王長文字德叡，廣漢郪人，世為郡守。少放蕩不羈撿，益州五辟公府，再辟皆不就，陽狂不詣郡縣舉，致改服逃出，舉州追求。乃於成都賣熟布，弟見長文蹲踞地嚙胡餅。刺史知其不居，禮送還家。
《英雄記》曰：向栩字甫興，性卓詭不倫，恆讀《老子》，狀如學道，又似狂生。好披髮著幓頭，常於竈北坐板牀上，如是積久，板乃有膝踝足指之處。
《楚國先賢傳》曰：石偉字公操，南郡人。仕吳，拜光祿大夫。吳建威將軍王戎親詣偉，太康二年，詔以偉為議郎，加二千石秩，以終厥身。偉遂陽狂及盲不受。
晉《華陽國志》曰：犍為費昭不肯仕公孫述，乃漆身為厲，陽狂以避之。
《史記》曰：東方朔，人主左右諸郎，半呼之狂人。人主聞之，曰：「今朔在事無為是行者，若等安能及之哉！」朔行殿中，郎謂之曰：「人皆以先生為狂。」朔曰：「若朔等，所謂避世於朝廷間者。」
《漢書》曰：酈食其，陳留高陽人也。沛公畧地陳留，沛公麾下騎士適食其里中子，騎士歸，食其謂曰：「吾聞沛公有大略，吾所願從，若見沛公，謂曰：『臣里中有酈生，人皆謂之狂，生自謂我非狂。』」騎士如所戒，沛公召之。
《後漢書》曰：延熹末，黨事將作，袁閎遂散髮絕世，欲投跡深林，以母老不宜遠遁，乃築土室四周於庭，不為戶，自牖納飲食而己。旦於室中東向拜母。母思閎時，徃就視。母去便自掩閉，兄弟妻子莫得見也。及母歿，不為制服、設位，時莫能名，或以為狂生。
范曄《後漢書》曰：仲長統，倜儻不務小節，語嘿無常，時人謂之狂生。
《南史》曰：王僧達所為非法，坐免官。後孝武獨召見，傲然了不陳遜，唯張目而視。及出，帝嘆曰：「王僧達非狂，如何乃戴面向天子？」
《後魏·任城王澄傳》：高肇當朝，猜忌賢戚。澄為肇間搆，常恐不令，乃終日昏飲，以示荒敗，所作詭越，時謂為狂。
《唐書》曰：蘇世長甞從高祖幸涇陽校獵，至高陵合圍，是日大獲，陳禽獸於旌門。高祖入御營，顧謂朝臣曰：「今畋樂乎？」世長進曰：「陛下遊獵，溥廢萬機，不滿十旬，未為大樂。」高祖色變，既而笑曰：「狂態發耶？」又對曰：「為臣私計則狂，為陛下國計則忠。」
《墨子》曰：周公旦，人謂之狂，後世稱其德。
《尉繚子》曰：太公望行年七十，屠牛朝歌，賣食棘津，遇七十餘主不聽，人皆曰狂丈夫。
《莊子》曰：宋桓侯行，未出城門，其前驅呼避，至於家，家人止之，以為狂也。〈呼避，使人避道也。家人謂狂，止而不聽，此乃言聞其所未聞，則以為狂也。〉
《世說》曰：諸葛厷在西朝，少有清譽，尤為王夷甫所重，時論亦以擬王氏。後為繼母族黨所讒，論之為狂，將遠徙。友人王夷甫之儔詣檻與別，厷問王曰：「朝廷何以徙我？」王曰：「言卿狂逆。」厷曰：「逆則宜殺，狂則何所徙？」
繆襲撰《仲長統昌言表》稱統曰：統性俶儻敢言，不拘小節。每州郡命召，輙稱疾不就。語默無常，時人或謂之狂。
《說文》曰：癲，病也。
《莊子》曰：流脈並作則為驚怖，陽氣獨上則為癲病。
《風俗通》曰：俗說臥枕戶砌，鬼陷其頭，令人病癲。
《語林》曰：王右軍少重患，一二年輙發動。後荅許掾詩忽復惡中得二十字云：「取歡仁智樂，寄暢山水陰。清冷澗下瀨，歷落松竹林。」既醒，左右誦之。讀竟，乃歎曰：「癲何預盛德事耶？」
《圖墓書》曰：一崗三頭，相連無有頭尾，狂癲絕世。
《黃帝素問》曰：人生而病癲疾者，安得知之？歧伯曰：「此名胎病，此得在腹時，母大驚。氣上下精氣並，故令子發癲病。
《范汪秘方》曰：邪入陽，轉則為癲。長安李府君女得癲病，募治癒者，賞百萬。朝那縣卒自言能，不敢求錢，但願為門下卒。服藥即愈。
祖台之《議錢耿殺妻事》曰：尋建康獄竟囚錢耿，癲疾發作，毆殺妻了，無他變故。荒病之人，不蒙哀矜之施，無知之禮，加以大辟之刑，懼非古原心定罪之義。
《左傳》曰：晉周子有兄不慧，不能辨菽麥。〈蓋所謂白癡也。〉
《後漢書》曰：光武見劉盆子曰：「宗室無蚩者。」〈蚩，癡也。〉
《魏志》曰：許楮以勇力，常從太祖征伐，軍中以楮力如虎而癡、故謂之癡虎。
《魏略》曰：寒貧者本姓石，字德林。初客三輔，關中亂，南入漢中。後還長安，遂癡愚，不復識人，食不求味，冬夏常衣弊布連結衣。人問其姓名，口不肯言，故號之曰寒貧也。或徃存卹之，輙跪拜，人復謂其不癡。
《晉書》：王述字懷祖，年三十尚未知名，人或謂之癡。司徒王導始辟為中軍參軍。既見，無他言，唯問以江東米價，述但張目不荅。導曰：「王掾不癡，人何言癡也？」
《南史》曰：沈昭略字茂隆，性狂雋，不事公卿，使酒任氣，無所推下。甞醉，晚日負杖攜家賓子弟至婁湖苑，逢王景文子約，張目視之曰：「汝是王約耶？何乃肥而癡？」約曰：「汝沈昭略耶？何乃瘦而狂？」昭略撫掌大笑曰：「瘦己勝肥，狂又勝癡，奈何王約，奈汝癡何？」
《魏志》曰：明悼毛皇后父嘉，本典虞車工，卒暴富貴。帝令朝臣會其家飲宴，其容止舉動甚癡騃，語輙自謂侯身，時人以為笑。
《晉書》曰：顧愷之字長康，晉陵無錫人，尤善丹青。甞以畫一廚，糊題其前，寄桓玄，皆深所珍者。玄乃發其廚，後竊取畫而緘閉如舊以還之，紿雲未開。愷之見封題如初，但失其畫，直云：「妙畫通靈，變化而去，猶人之登仙。」了無怪色。玄嘗以一柳葉紿之，曰：「此蟬所翳葉也，取以自蔽，人不見己。」愷之喜，引以自蔽，玄就溺焉。愷之甞在桓溫府，甞雲愷之體中癡黠各半，而論之，正得其平耳。故俗傳愷之有三絕，才絕，癡絕，畫絕。
《後魏書》曰：太祖謂尚書崔玄伯曰：「蠕蠕〈而蠢反〉之民，昔來號為頑囂，每來抄掠，駕牸牛奔道，驅犍牛隨之，牸牛伏不能前。異部人教其以犍牛易之者。」蠕蠕曰：「其母尚不能行，而況其子？」終於不易，遂為敵所虜。
《隋書》曰：楊玄感，司徒素之子也。體皃容偉，美鬚髯。少時晚成，人多謂之癡。其父母謂所親曰：「此兒不癡也。」及長，好讀書，便騎射，以父軍功，位至柱國。
《唐書》曰：竇威家世勳貴，諸昆弟並尚武藝，而威{身冘}玩文史，介然自守。諸兄哂之，謂為書癡。
又曰：雜端御史最為雄劇，食坐之南，設一橫榻，謂之南床。殿中監察不得坐其榻，亦謂之癡床。言處其上者，皆驕傲自得，使人如癡，故謂之癡床。
又曰：李益與李賀齊名，然少有癡病而多猜忌。防閑妻妾，過為苛酷，而有散灰扃戶之譚，時謂妬癡。
《風俗通》曰：夜糴。俗說市買者當清旦而行，日中交易所有，夕時便罷。今乃夜糴，明其癡騃不足。
《郭子》曰：王長史求東陽，〈王蒙字仲祖。〉撫軍不肯用。〈晉太宗簡文皇帝先為撫軍大將軍。〉王後疾篤，臨終，撫軍哀歎曰：「吾將負仲祖於此。」乃命用之。長史曰：「人言會稽王癡，真癡也。」〈會稽王，簡文先封。〉
《世說》曰：任育字長年，少時甚有令名，自過江便失志。下飲，人問云：「此為茶為茗？」覺有怪色，乃自中名云：「向飲為熱為冷。」甞行從棺底下流度，涕而悲。王丞相聞之，曰：「此是有情癡。」
應璩《新論》曰：漢末桓帝時，郎有馬子侯，自謂識音律。請客鳴笙竽，為作《陌上桑》，反言《鳳將鶵》，左右偽稱善，亦復自搖頭。〈馬子侯為人頗癡，自謂曉音律，黃門樂人更往嗤誚，子知不知名陌上桑，反言鳳將鶵，搖頭忻喜，賜左右錢帛，無復慙也。〉虞翻書曰：此中小兒年四歲矣，似欲聦哲。雖蝦不生鯉子，此子似人慾為求婦，不知所向，君為訪之，勿怪老癡譽此兒也。
《說文》曰：癇，病也。
《續晉陽秋》曰：大司馬府軍人朱興妻周息男道扶，年三歲，先得癇病，因其病發，掘地生埋之，為道扶姑雙女所告，正周棄市刑。徐羨之議曰：「自然之愛，虎狼猶仁。周之凶忍，宜加顯戮。臣以為法律之外，故當弘通物之理，愚謂可特原母命，投之遐裔。」從之。
