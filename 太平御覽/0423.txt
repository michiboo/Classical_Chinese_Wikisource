
《易·謙卦》曰：《謙》亨。君子有終。吉。彖曰：「天道下濟而光明，地道卑而上行，天道虧盈而益謙，地道變盈而流謙，鬼神害盈而福謙，人道惡盈而好謙。謙，尊而光，卑而不可逾，君子之終也。」《象》曰：地中有山，《謙》。君子以裒多益寡，稱物平施。初六：謙謙君子，用涉大川，吉。六二：鳴謙，貞吉。九三：勞謙君子，有終，吉。六四：無不利謙。上六：鳴謙，利用行師，征吉。《易》下系曰：「謙，德之柄也。」
《尚書》曰：滿招損，謙受益。
《左傳·莊公》曰：齊侯使敬仲爲卿。辭曰：「羈旅之臣，敢辱高位，以速官謗，敢以死告。」
又《成上》曰：晉與齊戰而勝歸，範文子後入。武子曰：「無爲吾望爾也。」對曰：「師有大功，國人喜以逆也。先入必屬耳目，是代帥受名，故不敢。」武子曰：「吾知免矣。」
《漢書》曰：張安世兄賀爲掖庭令，而宣帝以皇曾孫收養掖庭。賀視養拊循，恩甚密焉。上追思賀恩，欲封其冢爲恩德侯，置守冢戶二百家。安世深辭賀封，又損守冢戶，上曰：「吾自爲掖庭令，非爲將軍。」安世乃止。
又曰：於定國爲人謙恭，尤重經術，士雖卑賤，徒步，定國皆與均禮。
又曰：玄帝即位，徵孔霸爲師，賜爵關內侯。霸爲人謙退，不好權勢，常爵位泰過，何德以堪之？霸讓位自陳。上深知其志誠，乃弗用。
《東觀漢記》曰：北海靖王睦，顯宗之在東宮，尤見幸。而睦性謙恭好士，名儒宿德，莫不造門。永平中，法憲頗峻，睦乃謝絕賓客，放心音樂。歲終，遣中大夫奉壁朝賀，召而謂曰：「朝廷設問寡人，大夫將何辭對？」使者曰：「大王忠孝慈仁驚賢樂士，臣雖螻蟻，敢不以實？」睦曰：「籲，子危我哉！此乃孤幼時進趨之行也。大夫其對以孤襲爵已來，志意衰惰，聲色是娛，犬馬是好。」使者受命而行。
又曰：李通娶寧平公主，爲大司空。通性謙恭，常避權勢。謝病不視事。
又曰：馮異，字公孫，爲人謙退，與諸將相逢，輒引車避道。每止頓，諸將共論功伐，異常屏止樹下，軍中號「大樹將軍」。
又曰：鄧騭兄常居禁中，騭謙退，不欲久在內，連求還第，太后乃許。
又曰：樊弘爲人謙慎，常誡其子曰：「富貴盈溢，未有能終者。」及病困，車駕臨問所欲言，弘頓首自陳：「無功享食大國，願還壽張，食小鄉亭。」上悲傷其言而不許。
又曰：梁商朝廷敬憚，其委任自前世外戚見禮過尊顯所未曾有。商門無駐馬請謁之賓，謙虛挹損，九命彌恭，漢興已來，妃後之家亦無商比。
《晉書》曰：羊祜開府累年，謙讓不辟士，始有所命，會卒，不得除署。
《宋書》曰：劉懷慎，武帝北伐，以爲中領軍，宿衛輦轂。雖名位優重，而恭恪愈至，每所之，造位任不逾己者，皆束帶門外下車，其謹退類如此。
又曰：蒯恩，字道恩，以戰功封新寧縣男。武帝北伐，留恩侍衛世子，命朝士與之交。恩益自謙損，與人語常呼官位，自稱鄙人。撫士卒，甚有恩紀。
又曰：臨川王義慶，爲平西將軍、荊州刺史。荊州居上流之重，資實兵士居朝廷之半。義慶以宗室令美，故特有此授。性謙虛，始至及去，迎送物幷不受。
又曰：彭城王義康，與王弘共輔朝政。弘既多疾，且每事推謙自省，內外衆務，一斷之義康。
又曰：建平王弘，爲人謙儉周慎，禮賢接士，明達政事，上甚信仗之。轉尚書令。
《唐書》曰：李藩以張建封在徐州，辟爲從事，居幕中，謙謙未嘗論細微。
《會稽典錄》曰：陳瑞，字文象，世爲縣卒，瑞謙恭敬讓。及其居二千石，九卿位，少年童竪拜者，皆正朝服與之抗禮。若疾病不能答拜，輒拊頰以謝之。
《新序》曰：晉人伐楚。楚大夫請擊之。莊王曰：「先君在時，晉不代楚。及孤之身，而晉伐楚，是孤之過。如何其辱諸大夫！」大夫曰：「是臣之罪，請擊之。」莊王俯泣，起拜諸大夫。晉人聞之曰：「君臣爭以過爲在己，上下一心，三軍同力，未可攻也。」還師而歸。
袁彥伯《明謙》曰：賢人君子，推誠以存禮，非降己以應世；率心以成謙，非匿情以同物。故侯王以孤寡饗天下，江海以卑下朝百川。《易》曰：「天道下濟而光明，地道卑而上行。」老子曰：「高以下爲基，貴以賤爲本。」此之謂乎。
《尚書·舜典》曰：諮！四岳：有能奮庸熙帝之載，使宅百揆亮采，惠疇？「僉曰：「伯禹作司空。」帝曰：俞。諮！禹：汝平水土，惟時懋哉！禹拜稽首，讓於稷、契暨皋陶。帝曰：「疇若予工？」〈工，百工也。〉僉曰：「垂哉！」〈垂，臣名也。〉帝曰：「俞，諮垂，汝作共工。」垂拜稽首，讓於殳斨暨伯與。帝曰：「俞。往哉！汝諧。」帝曰：「疇若予上下草木鳥獸？」僉曰：「益哉！」帝曰：「俞。諮益，汝作朕虞。」〈虞，掌山澤，官名。〉益拜稽首，讓於朱虎、熊羆。〈朱虎、熊羆，二臣也。〉帝曰：「俞，往哉！汝諧。」帝曰：「諮，四岳！有能典朕三禮？」僉曰：「伯夷！」〈伯夷，臣名。〉帝曰：「俞，諮！伯，汝作秩宗。」〈秩宗，舉效廟之臣。〉伯拜稽首，讓於夔、龍。
《毛詩·魚藻角弓》曰：民之無良，相怨一方，受爵不讓，至於己斯亡。
《周禮·地官上·大司徒》曰：以陽禮教讓，則民不爭。
《禮記·曲禮》曰：博聞強識而讓，尊善行而不怠，謂之君子。
又《曲禮》曰：君子恭敬撙節，退讓以明禮。
又《坊記》曰：故貴賤有等，衣服有別，朝廷有位，則民有所讓。子云：「君子辭貴不辭賤，辭富不辭貧，則亂益亡。」子云：「觴酒豆肉，讓而受惡，民猶犯齒。衽席之上，讓而坐下，民猶犯貴。朝廷之位，讓而就賤，民猶犯君。」子云：「君子貴人而賤己，先人而後己，則民作讓。」
又《祭義》曰：天子有善，讓德於天。諸侯有善，歸諸天子。卿大夫有善，薦於諸侯。士、庶人有善，本諸父母。
又《儒行》曰：儒有衣冠中，動作慎；其大讓如慢，小讓如僞，大則如威，小則如愧。
又《鄉飲酒》曰：三揖至於階，三讓以賓升。月者三日則成魄，三月則成時，是禮有三讓。
《左傳·隱公》曰：宋穆公疾，召大司馬孔父而屬殤公焉，曰：「先君舍與夷而立寡人，〈先君，穆公兄宣公也。與夷，宣公子，即所屬殤公也。〉寡人弗敢忘。若以大夫之靈，得保首領以歿，先君若問與夷，其將何辭以對？請子奉之，以主社稷。」對曰：「群臣願奉馮也。」〈馮，穆公子莊公。〉公曰：「不可。先君以寡人賢，使主社稷，若棄德不讓，是廢先君之舉也。」
又《僖上》曰：齊侯使管夷吾平戎於王，使隰朋平戎於晉。王以上卿之禮饗管仲，管仲辭曰：「臣，賤有司也，有天子之二守國、高在。若節春秋來不承王命，何以禮焉？陪臣敢辭。」王曰：「舅氏，余嘉乃勛，應乃懿德，謂督不忘。往踐乃職，無逆朕命？」管仲卒受下卿之禮而還。君子曰：「管氏之世祠也宜哉！讓不忘其上。」
又曰：宋桓公疾，太子茲父固請，曰：「目夷長且仁，君其立之。」〈茲父，襄公也。目夷，茲父庶兄子魚也。〉公命子魚，子魚辭曰：「能以國讓，仁孰大焉？臣不及也。且又不順。」〈立庶不順禮。〉遂走而退。
又《文上》曰：穆伯如齊，始聘，禮也。凡君即位，卿出幷聘，踐修舊好，要結外援，好事鄰國，以衛社稷，忠信卑讓之道也，忠，德之正也；信，德之固也；卑讓，德之基也。
又《宣上》曰：鄭人立子良，辭曰：「以賢則去疾不足，以順則公子堅長。」乃立襄公。
又《成下》曰：諸侯將見子臧於王而立之，子臧辭曰：「前《志》有之，曰：聖達節，次守節，下失節。爲君，非無節也。雖不能聖，敢失守乎？」遂逃，奔宋。
又《襄上》曰：晉韓獻子告老。公族穆子有廢疾，將立之。辭曰：「《詩》曰：『豈不夙夜，謂行多露。』無忌不才，讓，其可乎？請立起也！」〈無忌，穆子名。起，無忌弟宣子也。〉
又《襄十三》曰：晉侯使士丐將中軍，辭曰：「伯游長。〈伯游，荀偃。〉昔臣習於知伯，是以佐之，非能賢也。請從伯游。」使荀偃將中軍，士丐佐之。使韓起將上軍，辭以趙武。又使欒，辭曰：「臣不如韓起，韓起願上趙武。君其聽之！」使趙武將上軍，韓起佐之。欒將下軍，魏絳佐之。晉國之民，是以大和，諸侯遂睦。君子曰：「讓，禮之主也。范宣子讓，其下皆讓。欒爲汰，弗敢違也。」
又《襄十四》曰：吳子諸樊既除喪，將立季札。〈札，諸樊少弟。〉季札辭曰：「曹宣公之卒也，諸侯與曹人不義曹君，將立子臧。子臧去之，遂弗爲也。札雖不才，願附於子臧，以無失節。」固立之棄其室而耕。乃舍之。〈傅言，季札之讓月明，吳兄弟相傅。〉
又《襄二十六年》曰：鄭伯賞入陳之功。饗子展，賜之先輅三命之服，先八邑。賜子産次輅再命之服，先六邑。子産辭邑，曰：「自上已下，降殺以兩，禮也。臣之位在四，且子展之功也。臣不敢及賞，請辭邑。」公固與之，乃受三邑。公孫揮曰：「子産其將知政矣！讓不失禮也。」
《論語》曰：能以禮讓爲國乎？何有？不能以禮讓爲國，如禮何？
又曰：子曰：「太伯其可謂至德也已矣，三以天下讓，民無得而稱焉。」
《孝經》曰：先之以敬讓而民不爭。
《國語》曰：狐毛卒，使趙衰代之。辭曰：「城濮之役，先且居之佐軍也善。〈先且居，晉大夫行軫子也。〉軍伐有賞，善君有賞，能其官有賞。且居有三賞，不可廢也。且臣之倫，箕鄭、胥臣、先都在。」〈倫輦也，三子皆晉大夫也。〉乃使先且居佐上軍。公曰：「趙衰三讓，其所讓，皆社稷之衛也。廢讓是廢德也。」以趙衰之故，蒐於清原作五軍，〈清原之蒐在魯僖三十年也。〉使趙衰將新上軍，箕鄭佐之；胥臣將新下軍，先都佐之。
又曰：君子急病讓夷。
又曰：齊桓公自莒反於齊，使鮑叔牙爲宰。辭曰：「臣不若夷吾者有五：寬惠愛民，臣不若也；治國家不失其柄，臣不若也；忠信可結於百姓，臣不若也；制禮義可法於四方，臣不若也；執桴鼓立于軍門，使百姓皆加勇，臣不若也。」
又曰：晉悼公使張老爲卿，辭曰：「臣不如魏絳。」乃使魏絳佐新軍。
《家語》曰：虞、芮二國爭田而訟，連年不決。相謂曰：「西伯仁人，〈文王。〉蓋往質焉。入其境，則耕者讓畔，行者讓路；入其朝，則士讓於大夫，大夫讓於卿。」虞芮之君曰：「吾儕小人，不可以入君子之朝。」遂自相與成，以其所爭爲閑田。
《史記》曰：吳太伯，弟仲雍，皆大王之子，季曆之兄也。季曆賢，又生聖子曰昌，大王欲立季曆以及昌，於是太伯、仲雍二人奔荊蠻，文身斷發，示不可用，以避季曆。
又曰：太尉周勃立代王，代王曰：「奉高帝宗廟，重事。寡人不佞，不足以稱宗廟，寡人不敢當。」群臣皆伏固請。代王西向讓者三，南向讓者再。
又曰：魯連既說秦軍，秦軍爲卻。平原君欲封魯連。魯連辭謝者三，終不肯受。平原君乃置酒，酒酣，起，前，以千金爲魯連壽。連嘆曰：「所貴天下之士者，爲人排難解紛而無取也。即有取者，是商賈之事，連不忍爲也。」遂辭而去，終身不復見。
又曰：董偃在館，陶主家兒戲博殿下。主伏檻觀之，偃負則饒人，勝則有讓，主益奇之。
又曰：伯夷、叔齊，孤竹君之子也。父欲立叔齊，乃讓伯夷。伯夷曰：「父命也！」遂逃去。
《漢書》曰：文帝初立，以陳平爲相。太尉勃，親以兵誅呂氏，功多。平欲讓勃位，乃謝病。文帝怪平病，問之。平曰：「高帝時，勃功不如臣，及誅諸呂，臣功亦不如勃，願以相讓勃。」
又曰：袁盎謂文帝曰：「陛下至代邸，西鄉讓天子者三，東讓天子者再。夫許由一讓，而陛下五以天下讓，過許由四矣。」
又曰：龔遂爲渤海太守數年。上遣使者徵遂，議曹王生願從太守會。遂引入宮，王生醉從，呼曰：「願有所白。」遂問其故，王生曰：「天子即問君何以治渤海，君不可有所陳，宜曰皆聖主之德，非小臣之力也。」上果問以治狀，遂對如王生言。天子怪其有讓，嘆曰：「君安得長者之言而稱之？」遂因前曰：「臣非知此，乃臣議曹教臣也。」
又曰：武帝屬霍光以輔少主，光讓金日磾，日磾曰：「臣外國人，且使匈奴輕漢。」於是遂爲光副。
又曰：韋賢薨，子玄成當爲嗣。玄成心知其兄非賢，雅意欲讓，即佯狂。丞相御史遂以玄成實不病，劾奏之。有詔勿劾引拜，玄成不得已受侯爵。
