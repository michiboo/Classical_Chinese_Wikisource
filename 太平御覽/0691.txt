
《釋名》曰：單衣，言無裡也。
《方言》曰：單衣，江淮南楚之間謂之㲲，關之東西謂之單，趙魏之間謂之左衣，古謂之深衣是也。
《禮·王制》曰：有虞氏深衣而養老。
又《深衣》曰：古者深衣，蓋有制度，以應規矩，繩權衡。短毋見膚，長毋被土，帶下毋壓髀，上毋壓脅。制十有二幅，以應十二月，袂圓以應規，曲袷如矩以應方，負繩及踝以應直，下齊如權以應平。故〈齊糸胥。〉《易》曰：坤六二之動，直以方也。下齊如衡者，以安其志而平其心也。五法以施，故聖人服之。故規矩取其無私，繩取其直，權衡取其平，故先王貴之，故可以爲文，可以爲武，可以擯相，可以治軍旅。
又《儒行》曰：丘少居魯，衣縫掖之衣。〈鄭玄曰：縫猶大也。大掖衣大袂單衣，君子有道義者所衣也。〉
《漢書》曰：江充召見，上衣紗縠單衣曲裾，後垂交輸。〈張晏曰：曲裾者，人衣也，後垂覆帶半之也。〉
又曰：趙王彭祖爲人巧佞，持詭辯以中人。每二千石至，彭祖衣皂布單衣，自行迎，多設疑事以詐動之，得二千石失言，中忌諱，輒書之。
又曰：蓋寬饒左遷爲衛司馬，未出殿門，斷其單衣，短令離地，躬按行士卒廬室。
《後漢書》曰：馬援爲隗囂使公孫述，述盛陳陛衛，以延援入，交拜禮畢，使出就館。更爲援制都布單衣。〈《東觀記》曰：都作答。《史記》曰：答布千匹。《前書音義》曰：答布，白疊也。〉
謝承《後漢書》曰：陸閎建武中爲尚書令，美狀什，喜著越布單衣，上見而好之，自是常敕會稽郡獻越布。
又曰：陳留尹苞字延博，與同郡范史雲善。二人俱貧，出入共一單衣，到人門外。苞年長，常先著單衣前入，須臾出，解與史雲。
《魏志》曰：管寧四時祭祀，在遼東時布單衣，親薦饌。
王隱《晉書》曰：梁孝王彤，宣帝子，將單衣補車幰，以爲清。參軍王銓曰：「晏嬰大官稱清者，以爲禦食七百家也。公無此費，掖世衣服，使內外相稱。」
《晉書》曰：桓溫廢東海王，王著白帢單衣，步下西堂。群臣拜辭，莫不噓欷。
又曰：簡文帝初立，於朝堂服著平巾幘，單衣，東向拜，授璽綬。
又曰：王導傳蘇峻平後，帑藏空竭，庫中惟有練數十萬匹，賣之不售，而國用不足。導患之，與朝賢俱制練布單衣。於是士庶翕然競服之。練遂貴，端至二金。
《晉令》曰：朝服皂緣、中單衣。
《趙書》曰：勒參軍周承爲館陶令，斷官絹數百匹獄，以八坐議宥之。後每宴大會，使俳兒著介幘，黃絹單衣。優問曰：「汝何官？」答：「我本館陶令。」鬥藪單衣曰：「正坐取是，故入汝輩。」以爲大笑。〈事具《樂部》。〉
《梁書》曰：劉曇靜母亡，時天寒，曇靜身衣單布衣，廬於瘞所，晝夜哭臨不絕聲。
又曰：張稷爲吳郡太守，就僕射徵。道由吳，鄉人候稷者滿水陸。稷單衣裝，徑卉骷下，人莫之識。其率素如此。
董巴《與服志》曰：羽林左監，虎賁冠鶡，著紗縠單衣。
又曰：虎賁、武騎皆衣虎文單衣，襄邑歲獻織成虎文。
應劭《漢官儀》曰：謁者皆著緗幘大冠、白絹單衣。
徐野民《車服雜注》曰：元帝召陳郡王隱待詔著作，單衣幘，朝望於著作之省。
又曰：天子郊禮、釋奠，中單衣，絳緣其領袖，其朝服皂緣也。
《燕丹子》曰：荊軻抱秦王，乞聽琴聲而死。召姬人鼓琴聲，曰：「羅縠單衣，可掣而絕；八尺屏風，可超而越。」
齊桓公夜出迎客，寧戚叩牛角而歌曰：「短布單衣適至骭，終朝飲牛至夜半。」
仲長統《滄茉》曰：薊子訓，不知何郡人，到陳公舍，自雲︰「今日當死。」陳公與之一著單衣，於是入室寢，日中果死。
《傅子》曰：梁冀作火浣布衣，會客賓，行酒失杯而污之。僞怒，解衣而燒之，垢盡火滅，粲然潔白。
《世說》曰：王戎性儉，爲其從子婚，與一單衣，後更責償之。
《陳留耆舊傳》曰：吳祐爲膠東相，嗇夫孫性盜富戶錢五百，爲父市單衣。父恐，便以單衣詣門自謝，祐以單衣遺其父。
《梁冀別傳》曰：冀作狐尾單衣，上短下長。
《邊讓別傳》曰：讓才辯俊逸，孔融薦讓於武帝曰：「邊讓爲九州之被則不足，爲單衣襜褕則有餘。」
《楊彪別傳》曰：魏文帝令彪著布單衣，待以賓客之禮。
《拾遺記》曰：漢末，羽山之民獻赤布，梁冀制爲衣，謂之丹衣。而史家雲單衣則今縫掖也，字異聲同，未知孰是也。
《神仙傳》曰：曹公欲煞左慈，將出市，忽失慈所在，乃閉市索之。傳曰：「一目眇，著葛巾幘、單衣。」正爾視之，一市中數萬人皆眇一目，葛巾績，單衣，竟不知所取。
《搜神記》曰：永嘉以來，士大夫競服生單衣，識者怪之，曰：「此古者繐衰之布，諸侯大夫所以服天子。」其後湣懷晏駕。
馬融《遺令》曰：穿中除五時衣，但得施絳絹單衣。
《禮·郊特牲》曰：綉黼、丹朱、中衣，士大夫僭襀。〈鄭玄注責曰：綉讀爲綃。綃，繒名也。衣制即今中單也。〉
董巴《漢與服志》曰：祀宗廟，初玄絳領袖爲中衣、絳袴襪，示其赤心其奉神。五郊各從其色。
徐廣《與服雜注》曰：夫天子郊禮，釋奠，中衣以絳緣其領袖，其朝皂緣。
《魏官儀》曰：皂緣領袖、中單衣。
《會稽典錄》曰：鄭弘爲縣嗇夫，民有弟斥兄錢者，未還之。嫂領詣弘，賣中單爲叔還錢。兄聞之慚，遣婦，賫錢還弘不授。
《釋名》曰：曲領，上橫壅頸，其狀曲也。
《禮·深衣》曰：曲袷如矩以應方。〈夾，曲領也。古者方領。〉
《後漢書》曰：朱勃字叔陽，年十二，能誦《詩》、《書》。嘗候馬援兄況，勃衣方領，能短步。〈《前書音義》曰：頸下施領正方，學者之服也。〉
《廣雅》曰：䙱，長襦也。
《釋名》曰：婦人上服曰袿，其下垂者，上廣下狹，如刀圭也。䙱，屬也。衣裳上下相連屬也。
徐廣《輿服雜注》曰：今皇后謁廟，服袿䙱大衣。
《後漢書》曰：和憙鄧後性儉約，每有讌會，諸姬貴人競自脩整，簪珥光彩，袿裳鮮明，〈《說文》曰：簪，竿也。珥，瑣也，以玉充耳。〉後獨省素無飾，其衣有與陰後同色，即時改易。
《南史》曰：南嶽鄧先生名郁，隱居不仕。魏夫人忽來臨降，乘雲而至，從少嫗三十，並著絳紫羅繡袿袿䙱，年皆可十七八許。
傅毅《舞賦》曰：珠翠的皪而炤耀，華袿飛髾而雜纖羅。
《婦人集·張君平與妹憲書》曰：念諸里舍，皆富財賄，袿䙱襲蔽，紛華照曜，于是之際，想汝懷愧。
《釋名》曰：韍韠，所以蔽前也，婦人蔽膝亦如之。齊人謂之巨巾，田家婦女出至田野，以覆其頭，故因以爲名也。
又曰：跪襜，跪時襜然張也。
《爾雅》曰：衣蔽前謂之襜。
《易·困卦》曰：朱韍方來。
《詩》曰：赤芾在股，邪幅在下。〈帶，太古蔽膝之象也。冕服謂之帶，其他服謂之嚲，以韋爲之。〉
《禮》曰：一命縕韍𪐲衡，再命赤韍幽衡。〈韍之言蔽也。縕，赤黃之色，所謂韍也。〉
又曰：韠，君朱，大夫素，士爵韋。〈韡以言蔽也。以爲之象裳也。〉圓史直，〈日韡制。〉天子直，公侯前後方，大夫前方後挫角，士前後正。韠，下廣二尺，上廣一尺，長三尺。
又《明堂位》曰：有虞氏服韍，夏后氏山，殷火，周龍章。〈鄭玄曰：韍，韡也。舜始作之，以尊祭服，禹湯至周，增以益之文，後王彌飾也。〉
《漢書·東方朔傳》曰：館陶公主迎武帝，蔽膝登階也。
又曰：王莽妻著布蔽膝見客。
《魏志》曰：武帝《內誡令》雲︰「今貴人位爲貴人，金印藍紱，女人爵位之極。」
又文帝《與于禁詔》曰：昔漢高祖脫衣以衣韓信，光武解綬以帶李忠，誠皆人主當時貴敬功勞勤心之至也。封賜將軍以魏王時所珮朱韍及遠游冠。
《吳志》曰：孫權潘夫人有娠，夢人以龍頭授己，以蔽膝授之，生亮。
《五經要義》曰：韠者，舜所制也。
又曰：天子朱紱，諸侯赤韍，赤盛色也。
又曰：太古之時，未有布帛，人食禽獸肉而衣其皮，知蔽前，未知蔽後。至舜冕服旣備，故復製之，示不忘古。韠名有三，朝廷則謂之韠，宗廟則謂之韎韐。
《五經異義》曰：韍者，大帶之飾，非韠也。
董巴《漢與服志》曰：五霸遞興，戰兵不息。韍非兵飾，於是去韍。
《白虎通》曰：紼有何謂也？紼者，蔽也。行蔽前者，示有事，因以別尊卑，彰有德也。
徐廣《與服儀注》曰：蔽膝，古之韍也。戰國連兵，以韍非兵飾，去之，漢明帝復製紱。
《環濟要略》曰：凡韠以韋爲之，以象裳色。湯至周增以畫文。夏山，取仁可依，殷火，取其明，周龍章，取其變化。
《莊子》曰：祝牧謂其妻曰：「天下有道，我韍子珮；天下無道，我負子戴。」〈當隱藏也。〉
《拾遺記》曰：孔子生，有麟吐玉書於闕里人家，文雲︰「水精之子，繼商周而素王出。故蒼龍繞室，五星降庭。」徵在賢明，知爲神異，乃以綉紱系麟角而去。夫子系殷湯水德而素王，至敬王之末，魯定公二十四年，魯人鉏商田於大澤，得麟以示夫子，知命之終，乃抱麟解紱而涕泗焉。
《禮》曰：男鞶革，女鞶絲。〈鞶，小囊盛帨巾者。男用韋，女用繒。〉
《禮》曰：鞶厲游纓。〈杜預曰：鞶，紳帶，一名大帶。厲，大帶之垂也。〉
《白虎通》曰：男子有鞶者，爾有金革之事。
《東觀漢記》曰：鄧遵破諸羌，詔賜遵金剛鮮卑緄帶一具，虎頭鞶囊一。
《晉書》曰：鄧攸祖殷，亮直強正，爲淮南太守。夢行水邊，見一女子，猛獸自後斷其鞶囊。占者以爲，水女汝字也。斷鞶囊，新虎頭代舊虎頭也。若不作汝陰，當作汝南，後爲汝南太守。
《曹瞞傳》曰：太祖爲人坦易無威重，身珮小鞶囊以盛手巾細物。
《鄴中記》曰：石虎段虎頭鞶囊爲龍頭鞶囊。
楊子《法言》曰：今之學也，非獨爲之華藻，從而綉其鞶囊。
班固《與弟超貢》曰：遺仲叔虎頭旁囊，金銀鈎。
謝承《與步騭書》曰：所在近此，無它異物，裁奉織成虎頭綬囊，可以服之。
孔珠《與王佐長史書》曰：朝不著鞶囊，不知爲何不？答曰：尋此鞶囊，是《內則》施鞶之遺象，此爲針綫之屬，非朝服所宜著。
