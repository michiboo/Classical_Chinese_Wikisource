
《周禮·夏官·職方氏》曰：乃辨九服之邦國，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰衛服，又其外方五百里曰蠻服，又其外方五百里曰夷服，又其外方五百里曰鎮服，又其外方五百里曰藩服。凡邦國千里封公，以方五百里，則四公；方四百里，則六侯；方三百里，則七伯；方二百里，則二十五子；方百里，則百男。以周知天下。
《史記》曰：太史公曰：「殷以前尚矣。周封五等：公、侯、伯、子、男。然封伯禽、康叔於魯、衛地，各四百里，親親之義，褒有德也。太公於齊，兼五侯地，尊勤勞也。武王、成、康所封數百，而同姓五十，地上不過百里，下三十里，以輔衛王室。
又曰：高祖定天下，田橫猶居海島，帝喻之曰：「橫來，大者王，小者侯。」
又曰：齊威王召即墨大夫而語之曰：「自子之居即墨也，毀日至。然吾使人視即墨，田野辟，民人給，官無事，東方以寧。是子不事吾左右以求譽也。」封之萬家。
又曰：鄒忌以鼓瑟見齊威王，王悅之，三月而受相印。淳于髡見之曰：「善說！髡有愚志，願陳諸前。」髡說畢即出，至門而語其僕曰：「是人者，吾說之微言，其應我若響之應聲，是必封不久矣。」
《漢書》曰：李廣與望氣王朔語：「自漢擊匈奴，廣未嘗不在其中，而諸校尉材能不及中，以軍功取侯者數十人。廣不爲人後，然終無封邑者，何也？豈吾相不當侯耶！」朔曰：「將軍自念，豈有所恨者乎？」廣曰：「吾爲隴西太守，羌嘗反，吾誘降八百餘人，詐而同坑。」曰：「禍莫大於殺降，此乃將軍所以不得侯也。」
《東觀漢記》曰：上封功臣，皆爲列侯，大國四縣，餘各有差。博士丁恭等議曰：「古帝王封諸侯不過百里，故利以建侯，取法於雷。」上曰：「古之亡國，皆以無道。未嘗聞封功臣地而滅也。」
又曰：馮勤爲郎中、給事尚書，以圖議軍糧，任事精勤，遂見親識，由是使典諸侯封事。
《百官表注記》曰：王者之制，公、侯、伯、子、男，凡五等。上大夫卿、下大夫、上士、中士、下士，凡五等。周興，隆三聖製法，立爵五等，封國八百。親親建國，則周公宅魯，康叔啓衛。賢賢表德，則太公封齊。九命既賜，用征諸侯。魯以周公之故，郊祭昊天，車服有裕。季世陵遲，僭施無度，強弱相吞，舊制不復循也。
《禹貢》徐州土五色，王者取五色土以爲社；封四方諸侯，各割其方色土與之；皆苴以白茅，皆假銅虎、竹使、符第五。夫爲諸侯始受封之。各有菜地，百里之諸侯以四十里爲埰地，七十里之諸侯以三十里爲菜地，五十里諸侯以十五里爲菜地。其後子孫雖有黜地，而菜地世世不黜。
《漢雜事》曰：天子太社，以五色土爲壇；封諸侯者，取其土；苴以白茅授之，各以所封方之色，以立社於其國，故謂之受茅土。漢興，唯皇子封爲王者得茅土，其他臣以戶賦租入爲節，不受茅土，不立社。
王隱《晉書》曰：元康初，楊駿輔政，封賞過度，石崇與散騎常侍蜀郡何舉共爲駁議，以爲陛下聖德光被，皇靈啓祚，正位宣化，萬國歸心，今承洪基，此乃天授，至於班爵行賞，優於太始。
崔鴻《十六國春秋·後燕錄》曰：苻定、苻紹等降，慕容垂下書封紹等爲侯，以酬秦王之惠，且擬三恪。
《吳越春秋》曰：吳王聞勾踐盡心自守，增之以封。越王乃使大夫種賫葛布十萬、甘蜜九欓、文笥七枚、狐皮五雙以報增封之禮。
《韓子》曰：穰侯越韓魏而東攻齊五年，秦不益一尺之地，乃成其陶邑之封。應侯以攻韓八年，成其汝南之封。自是以來，諸用秦者皆應、穰之類也。故勝戰則大臣尊，益地則私封立。
《說苑》曰：鄭桓公東會封於鄭，舍於宋東之逆旅。逆旅之叟從外來，曰：「客將焉之？」曰：「會封於鄭。」逆旅之叟曰：「吾聞之，時難得而易失也。今客之寢安，殆非會封者也。」鄭桓公聞之，援轡自駕，其僕接術而載之。
《袁子》曰：今有卿相之才，居三公之位，循其治政，以寧國家，未必封侯也。今軍政之法，斬一牙門將者封侯。夫斬一將之功，孰與安寧天下者？安寧天下者不爵，斬一將之功者封侯，失賞之意也。
又曰：《春秋》鄭莊公封母弟於京，祭仲曰：「都城過制，國之害也。」其後卒相攻伐，國內大亂。故過度則有強臣之禍，鄙小則有微弱之憂。秦以列國之勢而幷天下，自以由諸侯而起之也，於是去五等之爵而致郡縣，雖有親子、母弟，皆爲匹夫。及其政衰，夫一呼而天下去。及至漢家，見亡秦以孤特亡也，於是大封子弟，或連城數十，廓地千里，自關已東，皆爲王國。力多而權重，故亦有七國之難。
《白虎通》曰：王者即位，先封賢者，憂民之急也。故列土分疆，非爲諸侯；張官設府，非爲卿大夫，皆爲民也。封諸侯以夏何？陽氣盛養，故以封諸侯，盛養賢也。立人君陽德之盛者也。
又曰：受命之王，致太平之君，美群臣上下之功，故盡封之。及中興征伐，大功皆封，所以褒大功也。盛德之士亦封之，所以尊有德。封者必試之，爲附庸三年有功，因而封之五十里。凡士有功者，亦爲附庸，附世其位。大夫有功，成封五十里，卿封七十里，公成封百里。
又曰：公居百里，侯居七十里何？封示之優賢義，欲褒尊而上之。何以知殷家侯不過七十里？曰土有三等：有百里，七十里，五十里。公、卿、大夫者何謂也？內爵稱也。爲爵稱公、卿、大夫何？爵者，量其職，盡其才。公之爲言，公正無私也。卿之爲言，章也，善明也。大夫之爲言，大扶，扶進人也。
王充《論衡》曰：堯、舜之人，可比屋而封。桀、紂之人，可比屋而誅。
曹植《遷都賦》曰：余初封平原，轉出臨淄，中命鄄城，遂徙雍丘，改邑浚儀，而末將�於東阿。號則六易，居實三遷，連遇瘠土，衣食不繼。
《易·中孚卦》曰：鳴鶴在陰，其子和之。我有好爵，吾與爾縻之。
《左傳·襄公二十一年》曰：齊莊公爲勇爵。〈設爵位以命勇士。〉殖綽、郭最欲與焉。州綽曰：「東閭之役，臣左驂迫還於門中，識其枚數。〈識門枚數。〉其可與乎？」公曰：「子爲晉君也。」對曰：「臣爲隸新。然二子者，譬之禽獸，臣食其肉而寢處其皮矣。」〈言嘗射得之也。〉
《白虎通》曰：爵五等者，法五行。或三等者，法三光。或法三，或法五何？質者據天，故象三光；文者據地，故法五行。
《禮含文嘉》曰：殷爵三等，周爵五等，各有宜也。
《王制》曰：五者之制，爵祿凡五等，謂公、侯、伯、子、男乎。此據周也。所以名之爲公、侯何？公者，公正無私之意。侯者，侯順逆故也。
《孝經援神契》曰：二王之後稱公，大國侯皆千乘，象雷百里，所潤雲雨同。
《史記》曰：秦聞馬服子將，乃陰使白起爲上將軍，奇兵絕趙軍後。趙軍分而爲二，糧道絕。秦王聞趙食道絕，王自之河內，賜民爵各一級，發十五以上悉詣長平，遮絕救之。
又曰：秦始皇四年，百姓內粟千石，拜爵一級。
《漢書》曰：惠帝元年，民有罪，得買爵三十級以免死罪。〈應劭曰：一級直錢二千，凡爲六萬。若今贖入三千匹強矣。晉灼漢武帝一級七十萬。《始皇本紀》入粟千斛拜爵一級。時制各異者也。〉賜民爵，戶一級。六年，令民得買爵。
又曰：衛青比年擊胡，賦稅既竭，不足以奉戰士。有司請令民得買爵及贖禁錮、免列罪，請置賞官，名曰武功爵也。
又曰：宣帝五鳳四年，大司農、中丞耿壽昌奏設長平倉，以給北邊，省轉漕，爵關內侯。
袁山松《後漢書》曰：建寧二年，爵乳母趙堯爲平民君。
《魏書》曰：太祖置名號：侯爵十八級，關中侯爵十七級，關外侯十六級，五大夫十五級，與舊例侯凡六等。
《魏氏春秋》曰：黃初三年，帝欲封太后母，尚書陳群奏曰：「案典籍之文，無婦人分土命爵之制。在《禮》，婦人因夫爵。秦違古法，漢氏因之，非先王之令典。」帝曰是也。
《晉書》曰：長樂馮恢，父爲弘農太守，愛少子淑，欲以爵傳之。恢父終，服闋，乃還鄉里，結草爲廬，陽不能言，淑得襲爵。恢始仕。
《管子》曰：爵不尊，祿不重者，不與圖難犯危，以其道爲未可以求之也。是故先王制軒冕，足以著貴賤，不求其美；設爵祿，足以守其服，不求其觀；使君子食於道，小人食於力。
《孟子》曰：有天爵者，有人爵者。仁義忠信，樂善不倦，此天爵也。公卿大大，人爵也。天爵以德，人爵以祿。古之人修天爵而人爵從之。今之人修其天爵以要人爵，既得人爵而棄其天爵，則惑之甚者也。
《商君書》曰：明王之所貴唯爵，其賞不榮，則民急；其列不顯，則民不事；爵易得也，則民不貴。
《淮南子》曰：爵祿者，人臣之銜轡。
《說苑》曰：晉文公出亡，周流天下，舟之僑去虞而從文公。文公反國，擇可爵而爵之，擇可祿而祿之，僑獨不與焉。文公酌諸大夫酒，酒酣，公曰：「二三子盍爲寡人賦乎。」舟之僑曰：「君子爲賦，小人請陳其辭，辭曰：有龍矯矯，頓失其所，一蛇從之，周流天下；龍反其淵，蛇寧其處。」公亻矍然曰：「子欲爵也，請待旦日之朝。子欲祿耶，請今命廩人。」之僑曰：「請而得其賞，廉者不受也。言盡而名至，仁者不爲也。」遂退，終身誦《甫田》之詩。
《風俗通》曰：漢武帝諱徹，改曰通侯，或曰列侯。秦時六國未平，將帥皆家關中，故稱關內侯。通侯，言其功大，通於王室。列者，言其功德列著，乃饗爵也。
王粲《爵論》曰：爵自一級，轉登十級而爲列侯；譬猶秩自百石，轉遷而至公也。而近世賞人，皆不由等級從，無爵封，無列侯。原其所以，爵廢故也。《司馬法》曰：「賞不逾時，欲民速觀爲善之利也。」近世爵廢，人有小功，無以賞也，乃積累焉，頒事足乃封侯，非所以速爲而及時也。上觀古比高祖功臣，及白起、衛鞅，皆稍賜爵，爲五大夫、客卿、庶長，以至於侯，非一頓而封也。夫稍稍賜爵，與功大小相稱而俱登，既得其義，且侯次有緒，使慕進者逐之不倦矣。
《漢書》曰：高祖定天下，功臣異姓而王者八國：張耳、吳芮、彭越、黥布、臧荼、盧綰與兩韓信。皆僥一時之權變，以詐力成功，鹹得裂土，南面稱孤。見疑強大，懷不自安，事窮勢迫，卒謀叛逆，終於滅亡。張耳以知全，至子亦失國。唯吳芮之起，不失正道，故能傳號五世，以無嗣絕，澤流支庶，有以矣夫。〈以其不用詐力也。〉
《漢書》曰：張耳，大梁人也。少時及魏公子無忌爲客。嘗亡命游外黃。外黃富人女甚美，庸奴其夫，亡邸父客。父客謂曰：「必欲求賢夫，從張耳。」女聽，爲請決，嫁之。女家厚奉給耳，耳故致千里客，宦爲外黃令。商祖爲布衣時，嘗從耳游。秦滅魏，故購求耳千金。耳變姓名，之陳，爲裏監門。後項羽秦亦聞耳賢，乃分趙立耳爲常山王。田榮襲耳，耳敗走漢。漢二年，遣耳與韓信擊破趙井陘，斬陳餘氵氐水上。四年夏，立耳爲趙王。耳薨，子敖嗣爲王。
又曰：韓信平齊，使人言漢王曰：「齊誇詐多變，反覆之國，南邊楚，不爲假王以填〈鎮也。〉之，其勢不定。今權輕，不足以安之，臣請自立爲假王。」當是時，楚方急圍漢王於滎陽，使者至發書，漢王大怒，駡曰：「吾困於此，旦暮望而來佐我，乃欲自立爲王！」張良、陳平從後躡漢王足，因附耳語曰：「漢方不利，寧能禁信之自王乎？不如因立，善遇之，使自爲守。不然，變生。」漢王亦寤，因復駡曰：「大丈夫定諸侯，即爲真王耳，何以假爲！」遣張良立信爲齊王，徵其兵使擊楚。
又曰：彭越，字仲，昌邑人也。常漁鉅野澤中，爲盜。陳勝起歲餘，澤間少年相聚百餘人，往從越，請仲爲長。乃行略地，收諸侯散卒，得千餘人。沛公之從碭北擊昌邑，越助之。昌邑未下，沛公引兵西。越亦將其衆居鉅野澤中。項籍入關，王諸侯，還歸，越衆萬餘人無所屬。齊王田榮叛項王，漢乃使人賜越將軍印，使下濟陰以擊楚。大破楚軍。漢二年，拜越爲魏相國，將兵略定梁地。漢王之敗彭城解而西也，越皆亡其所下城，獨將其兵北居河上。漢三年，越常往來爲漢游兵擊楚。項王與漢王相距滎陽，越攻下睢陽、外黃十七城。漢王追楚，爲項籍所敗固陵，乃謂留侯曰：「諸侯兵不從，爲之奈何？」留侯曰：「彭越本定梁地，功多，始君王以魏豹故，拜越爲相國。今豹死亡後，且越亦欲王，而君王不蚤定。今取睢陽以北至�城，皆許以王彭越，則兵至矣。」於是漢王發使使越，如留侯策。使者至，越乃引兵會垓下。項籍死，立越爲梁王，都定陶。
又曰：項羽入咸陽，黥布爲前鋒。項王封諸將，立布爲九江王。後與隨何俱歸漢。漢王方踞床洗，而召布入見。布大怒，悔來，欲自殺。出就舍，張禦飲食從官如漢王居，布又大喜過望。漢益分佈兵而俱北，收兵至成皋。四年秋七月，立布爲淮南王。
又曰：盧綰，豐人也，與高祖同里。及高祖初起沛，綰以客從，入漢中爲將軍。項籍死，使綰別將劉賈擊臨江王共尉，還，從擊燕王臧荼，皆破平。時諸侯非劉氏而王者七人，上欲王綰，群臣觖望。及虜臧荼，乃下詔諸將相列侯，擇群臣有功者以爲燕王。群臣知上欲王綰，皆曰：「太尉長安侯綰常從平定天下，功最多，可王。」上乃立綰爲燕王。諸侯得幸莫如燕王者。漢十年，陳豨反。漢既斬，其礻卑將降，言燕王綰使范齊通謀所。上使使召綰，綰稱病，又謂其幸臣曰：「非劉氏而王者，獨我與長沙耳。今上病，屬任呂後。呂後婦人，專欲事誅異姓王者及大功臣。」乃稱病不行。高祖崩，遂亡入匈奴。
又曰：吳芮，秦時番陽令，甚得江湖間民心，號曰番君。天下之初叛秦也。黥布歸芮，芮妻之，因率越人舉兵以應諸侯。沛公攻南陽，乃遇芮之將梅釒〈呼玄反，〉與偕攻析、酈，降之。及項羽相王，以芮率百越佐諸侯，從入關，故立芮爲衡山王。項籍死，上以釒有功於入武關，故德芮，徙爲長沙王，都臨湘。
又曰：惠帝崩，立孝惠後宮子爲帝，呂太后臨朝稱制。遂立周呂侯子台爲呂王，台弟産爲梁王，建城侯釋之子祿爲趙王，檯子通爲燕王。又封諸呂凡六人，皆爲列侯。太后病困，以趙王祿爲上將軍，居北軍；梁王産爲相國，居南軍，戒産、祿曰：「高祖與大臣約：非劉氏王者，天下共擊之。今王呂氏，大臣不平，我即崩，恐其爲變，必據兵衛宮，慎毋送喪，爲人所制。」太后崩，太尉周勃、丞相陳平、朱虛侯劉章等共誅産、祿，迎立代王，是爲孝文皇帝。
《晉書》曰：初，武帝爲王時，王祥與荀顗往謁。顗謂祥曰：「相國王尊重列侯，既已盡敬，便當拜也。」祥曰：「相國誠爲尊貴，然是魏之宰相。吾等魏之三公，公王相去，一階而已，班列大同，安有天子三公而輒拜人者！損魏朝之望，虧晉王之德，君子愛人以禮，吾不爲也。」及入，顗遂拜，而祥獨長揖。帝曰：「今日方知君見顧之重矣。」
《北齊書》曰：尉景之子粲，少曆顯職，體性粗武。天寶初，封庫狄乾等爲王。粲以父不預王爵，大恚恨，十餘日閉門不朝。帝怪，遣就宅問之。隔門謂使人曰：「天子不封粲父作王，粲不如死。」使云：「須開門受敕。」粲遂彎弓隔門欲刺使者。使者以狀聞之，文宣使段韶諭旨。粲見韶，唯撫膺大哭，不答一言。文宣親詣其宅慰之，方復朝請。尋追封景爲長樂王。
《唐書》曰：安祿山死，朝廷欲圖大舉，詔郭子儀帥師趨京城。師於�水之西，與賊將安太清、安守忠戰。後從元帥廣平王率、漢之師十五萬進收長安。京師老幼百萬夾道歡叫，涕泣而言曰：「不圖今日復見官軍。」是時河東、河西、河南所盜郡邑皆平，以功加司徒，封代國公。入朝，天子遣兵仗戎容迎於灞上，肅宗勞之曰：「雖吾之家國，實由卿再造。」子儀頓首感謝。乾元元年九月，詔子儀與九節度之師討安慶緒，以中官魚朝恩爲觀軍容宣慰使。朝恩害子儀之功，媒櫱之，召還京師。子儀雖失兵柄，乃心王室，以禍難未平，不遑寢息。俄而史思明再陷河洛，朝廷旰食，復慮蕃寇逼迫京畿。言事者以子儀有社稷大功，今殘櫱未除，不宜置之散地。肅宗深然之。上元元年，以子儀爲諸道兵馬都統，復爲朝恩所間，事竟不行。上元二年，李光弼兵敗於邙山，河陽失守。又河中軍亂，殺其帥李國貞。太原節度使鄧景山亦爲部下所殺。恐其合從連賊，朝廷深憂之。後輩帥臣未能彈壓，遂用子儀爲朔方、河中、北庭、潞、儀、澤、沁等州節度行營兼興平定國副元帥，進封汾陽郡王，出鎮絳州。子儀至絳，擒其殺國貞賊王元振數十人，幷誅之。太原辛�京聞子儀誅元振，亦誅害景山者。由是河東諸鎮率皆奉法。
又曰：渾瑊，皋蘭州人也，本鐵勒九姓部落之渾部也。父釋之，少有武藝，從朔方軍，積戰功於邊上，累遷至開府儀同三司、寧朔郡王。德宗幸奉天，�率家人子弟自京城至，乃署爲行侯都虞侯以拒硃泚。賊平，德宗還宮，以�爲河中尹，河中、絳、慈、隰節度使，封咸寧郡王。
又曰：馬燧，字洵美，汝州郟城人。少嘗與諸兄讀書，輟卷嘆曰：「丈夫當建功於代，以濟四海，安能爲一儒哉！」燧姿度魁異，沉勇多智略。後硃泚之亂，燧守太原，燧以晉陽王業所起，乃引晉水而注城之東，渚以爲池，寇至，計省守陴者萬人。尋兼保寧軍節度使，封北平郡王。
