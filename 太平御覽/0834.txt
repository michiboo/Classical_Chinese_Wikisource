
《毛詩·何彼穠矣》曰：其釣維何？維絲伊緡。〈伊，維。緡，綸也。《箋》云：釣者以此有求於何，彼以為之乎？以絲為之綸，則是善釣也。〉
又《國風·竹竿》曰：籊籊竹竿，以釣於淇。
又《小雅·釆綠》曰：之子於釣，言綸之繩。〈綸，約繳也。〉其釣維何？維魴及與。維魴及與，薄言觀者。
《論語·述而》曰：子釣而不綱。〈鋼，謂為大索橫流屬釣。〉
《尚書大傳》曰：周文王至溪，見呂望釣。文王拜之，尚父云：「望釣得玉璜，刻曰：『周受命，呂佐檢，德合於今，昌來提。』」
《戰國策》曰：魏王與龍陽君共船而釣，龍陽君得十餘魚而涕下，王曰：「何謂也？」對曰：「臣之始得魚也，臣甚喜。後得益大，今欲棄臣前之所得矣。今臣與王拂枕席，爵至人君，走人於庭，避人於塗。四海之內，其美人多矣！聞臣之得幸王也，必裂裳而趨王，臣亦猶曩之所得魚也，亦將棄矣。臣安能無涕乎！」魏王曰：「有是心也，何不相告？」於是布令於四境之內，曰：「有敢言美人者，族！」
謝承《後漢書》曰：鄭敬隱於蟻陂，釣魚大澤，折芰為坐，以荷薦肉，瓠瓢盈酒，琴書自娛。
《後漢書》曰：郭玉者，廣漢人。初，有老父，不知何所出，常漁釣於涪水，自號涪翁。乞養民間，見有病者，時下針石，有效。玉從受朮焉。
又曰：嚴光，字子陵，會稽餘姚人。少有高名，與光武同游。及光武即位，乃變姓名隱身不見。帝思其賢，令以物色訪之。後齊國上言：有一男子，披羊裘，釣澤中。帝疑其光也，備安車玄纁聘之。三反而後至，拜為諫議大夫。不屈，乃耕於富春山。後人名其釣處為嚴陵瀨。
《晉書》曰：翟莊，湯之子也。少以弋釣為事，及長，不復獵。或問：「魚獵同是害生之事，而先生止去其一，何哉？」莊曰：「獵自我，釣自物，未能頓去，故先節其甚者。夫貪餌吞鈎，豈我哉？」時人以為知言。
《宋書》曰：王弘之性好釣。上虞江有一處名石頭，弘之常垂綸於此。經過者不識之，或問：「漁師得魚賣不？」弘之曰：「亦不得，得亦不賣。」日夕，載魚入上虞郭，經親故門，各以一兩頭置門內而去。
又曰：文帝嘗與群臣臨天泉池，帝垂綸，良久不獲。王景文越席曰：「臣以為垂綸者清，故不獲貪餌。」眾皆稱善。
又曰：漁父者，不知姓名，亦不知何許人也。太康孫緬為尋陽太守，落日，逍遙渚際，見一輕舟，凌波隱顯。俄而漁父至，神韻蕭灑，垂綸長嘯。緬甚異之，乃問：「有魚賣乎？」漁父笑而答曰：「其釣非釣，寧賣魚者耶？」緬益怪焉，遂褰裳涉水，謂曰：「竊觀先生有道者也，終朝鼓，良足勞止。吾聞：黃金白璧，重利也；駟馬高蓋，榮勢也。方今王道文明，守在海外，隱淪之士，靡然向風。子胡不贊緝熙之美，何晦用其若是也？」漁父曰：「仆，山海狂人，不達世務，未辯賤貧，無論榮貴！」乃歌曰：「竹竿{翟}々，河水悠悠。相忘為樂，貪餌吞鈎。非夷非惠，聊以忘憂！」於是悠然鼓棹而去。
《孔叢子》曰：子思居衛，衛人釣於河，得鱞〈一作鰥魚〉魚焉，其大盈車。子思問之曰：「鱞魚，魚之難得者也。子如何得之？」對曰：「吾下釣，垂一魴之餌，鱞過而弗視也；更以豚之半體，則吞之。」子思喟然曰：「鱞雖難得，貪以死餌；士雖懷道，貪以死祿。」
《文子》曰：魚不可以無餌釣，獸不可以空器召。
《列子》曰：詹何以獨繭絲為綸，芒針為鈎，荊條為竿，剖粒為餌，引盈車之魚於百仞之川洎流之中，綸不絕，鈎不申，竿不撓，因水勢而施捨也。
又曰：渤海之東，有大壑焉，實惟無底之谷。其中有五山，常隨潮波上下往還，不得暫峙。使巨鰲十五舉首而載之，五山始峙而不動。而龍伯國有大民，暨五山之所，一釣而連六鰲，合負而趨，歸其國，灼其骨以數焉。
《荀鄉子》曰：自上蒞下，猶夫釣者焉，隱於手而應於釣，則可以得魚。
《鬼谷子》曰：古之善摩者，如操釣而臨深淵，而投之必得魚矣。
《闕子》曰：魯人有好釣者，以桂為餌，黃金之鈎，錯以銀碧，垂翡翠之綸，其持竿處位即是，然其得魚不幾矣。故曰：「釣之務，不在芳飾；事之急，不在辯言。」
《莊子》曰：莊子釣於濮水之上，楚王使大夫二人往見焉，曰：「願以境內累夫子，」莊子持竿不顧。
又曰：任公子好釣巨魚，為大綸巨鈎，以牛為餌，蹲會稽，投東海，期年不得魚。已而大魚食之，牽巨鈎，驚揚波而奮，白波若山，海水振蕩。任公子得若魚，離而臘之。浙河以東，蒼梧以北，莫不厭若魚者。
《淮南子》曰：詹公之釣，千歲之鯉不能避。
又曰：聖人以道德為竿綸，以仁義為鈎餌，投之天地間，萬物孰非其有哉？
又曰：無餌之釣，不可以得魚；遇士無禮，不可以得賢。
又曰：釣者靜之，え者舟之，罩者抑之，罾者舉之，為之異，得魚一也。
《孫綽子》曰：海人與山客辯其方物，海人曰：「橫海有漁，額若華山之頂，
一吸萬頃之波。」山客曰：「鄧林有木，圍三萬尋，直上千里，傍蔭數國。」有人曰：「東極有大人，斬木為策，短不可支；釣魚為鮮，不足充飢。」
《抱朴子》曰：金鈎玉餌雖珍，而不能制九淵之沉鱗；顯寵豐祿雖貴，而不能致無欲之幽人。
《符子·方外》曰：太公釣隱溪五十有六年矣，而未嘗得一魚。魯連聞之，往而觀其釣。太公跪石隱崖，且不餌而釣，仰詠俯吟，及暮而釋竿。
《傅子》曰：劉曄責楊暨曰：「夫釣者，中大魚則縱而隨之，須可制而後牽之，則無不得也。人主之威，豈徒大魚而已？子誠直臣，然計不足，不可不精思也。」
《穆天子傳》曰：天子北徵，舍於珠澤，〈此澤出珠，因名之雲。今越攜平澤出青珠。〉以釣於流水。
又曰：辛未，天子北還，釣於漸澤，食魚於桑野。
又曰：天子乃釣於河，以觀姑繇之木。〈姑繇，大木也。《山海經》曰：尋木長千里，生河邊。謂此木之類。〉
《六韜》曰：呂尚坐茅以漁，文王勞而問焉。呂尚曰：「魚求於餌，乃牽其緡；人食於祿，乃服於君。故以餌取魚，魚可殺；以祿取人，人可竭。小釣釣川，而擒其魚；中釣釣國，而擒其萬國諸侯。」
《呂氏春秋》曰：善釣者，出魚乎千仞之下，餌香也。
又曰：太公釣於玆泉，遭紂之世，文王得之而王。文王，千乘也；紂，天子也。天子失之而千乘得之，知與不知也。
又曰：若釣者，魚有大小，餌有宜適，羽有動靜。〈羽，釣浮也。〉
《說苑》曰：宓子賤為單父宰，過於陽書，曰：「子亦有以送仆乎？」陽書曰：「吾少也賤，不知治民之朮。有釣道二焉，請以送子。」子賤曰：「釣道奈何？」陽書曰：「夫投綸餌，迎而吸之者，陽橋也，其為魚也，薄而不美；若存若亡，若食不食者，魴也其為魚也，薄而味厚。」宓子賤曰：「善。」於是未至單父，冠蓋迎之者交接於道，子賤曰：「驅驅之！夫陽書之所謂陽橋者至矣。」
焦贛《易林》曰：曳綸江海，鈎掛魴鯉，王孫利得，以饗仲友。
《列仙傳》曰：呂尚，冀州人，避紂亂，釣於卞溪，三年不獲魚。比嫗聞曰：「自可止矣！」公曰：「非爾所知矣。」果獲大鯉，得兵鈐於魚腹中。後葬無屍，惟玉鈐六薦在棺中。
又曰：涓子者，齊人，釣於澤，得符鯉中。
又曰：陵陽子明，釒至鄉人。釣施溪，得白龍子，解網拜謝放之。後數十年，得白魚，腹中有書，教子明服食。遂上黃山釆五石脂、石肺，服之三年，白寵來迎之。
《神仙傳》曰：左慈，字元放，盧江人。少有神通，嘗在曹公坐，公從容曰：「今日高會，珍羞略備，所少吳松江鱸魚耳。」元放下坐應曰：「此可得也。」因求銅槃貯水，以竹竿餌釣於槃。須臾引大鱸魚出。公大笑，會者咸驚。
《中論》曰：獨思則滯而不通，獨為則困而不就。善釣不易坻而得魚，君子不降席而追道。
又曰：文王遇姜公於渭濱，皤然皓首，秉竿而釣。文王得之，灼若祛雲而見日，霍若開霧而觀山。
桓范《世論》曰：水則有波，釣則有磨，我欲更之，無如之何。言物動而釁已彰，形行而跡已著。
又曰：釣巨魚不使嬰兒輕預，非不親，力不堪也。
《王子年拾遺記》曰：漢帝元鳳中，季秋之月，泛沖瀾靈鷁之舟，窮晷繼夜，釣於台下。以香金為鈎，霜絲為綸，丹鯉為餌。得白蛟，長三丈，大若蛇，無鱗甲。
又曰：吳主與潘夫人游，釣得大魚。吳主喜，夫人曰：「昔聞泣魚，今乃為喜。有喜必憂，以為深誡。」至末年，漸相譖毀，稍見離退。時人謂夫人知幾，釣台今猶存焉。
《世說》曰：劉道真少時常漁釣草澤，善歌嘯，聞者莫不留連。有一老嫗識異常人，甚樂歌嘯，乃殺豚進之。道真食豚盡，了不謝。嫗見不飽，又進一豚，食半還之。後為吏部郎，嫗兒為小令史，道真超用之。兒不知由，復白母，母告之，於是齎牛酒詣道真，道真曰：「去！去！無可復相報。」
《楚辭》曰：以直針為釣，又何魚之能得？
宋玉《釣賦》曰：宋玉與登徒子偕受釣於玄淵，退而見於楚襄王。登徒子曰：「夫玄淵之釣也，以三尋之竿、八絲之綸，餌以蛆，鈎以細針，以出三尺之魚於數仞之水中。」
盧植《與張然明書》曰：臨江而釣，終日不獲一魚，魚之不食其餌也。是以君子慎其舉。
謝玄《與兄書》曰：居家大都無所為，正以垂綸為事，足以永日。此固下大有鱸魚，一出手，釣得四十七枚。
又與書曰：昨日疏成後釣，出手所獲魚，以為二坩，今奉送。
《周易》曰：筌者，所以在魚。得魚而忘筌。
《廣雅》曰：篝筌謂之昆。
《莊子》曰：得魚忘筌。
王朝之《與庾安箋》曰：此間萬頃江湖，撓之不濁，澄之不清。而百姓投一綸、下一筌者，皆奪其魚器，不輸十匹則不得放。不知漆園吏何得持竿不顧，漁父鼓而歌滄浪也？
《說文》曰：罛，罟也。
《爾雅》曰：魚罟謂之罛。〈郭璞注曰：最大網罟也，今江東雲。〉
《毛詩·碩人》曰：河水洋洋，北流活活，施罛穢穢，鱣鮪發發。
《莊子》曰：函車之獸，介而離山，不免乎網罟。
《淮南子》曰：張天下以為籠，因江海以為罟，又何亡魚失鳥之有乎。
〈張獸事少，故並見漁部〉
《廣雅》曰：罻罾。魚網謂之罟。
《說文》曰：網，庖羲所結繩，以田以漁也。
《周禮·天官上》曰：獸人，掌罟田獸，辨其名物。〈罟，網也。以網搏所當田之獸。〉冬獻狼，夏獻麋，春秋獻獸物。〈狼膏聚，麋膏散。聚則溫，散則涼。以救時之若也。獸物，凡獸皆可獻也。〉時田則守罟。〈備獸觸攫。〉
《禮記·中庸》曰：子曰：「人皆曰子知，驅而納諸罟獲陷阱之中，而莫之知辟也。」
《毛詩·國風》曰：九罭之魚，鱒魴。〈興也。九罭，�罟，小魚之網也。鱒魴，大魚也。〉
《周易》曰：庖羲氏結繩而為網罟。
《爾雅》曰：緵罟謂之九罭，九罭，魚網也。〈今之百囊罟是。亦謂之{網畾}。今江東呼為緵。〉
《韓詩》曰：「九罭之魚，鱒魴。」九罭，取蝦芘也。
《史記》曰：泉陽漁人豫且，舉網獲江東神龜。
《漢書》曰：豺獺未祭，網不布於野澤焉。
《魏志》曰：邴原在遼東十餘年，後乃潛遁還南。行已數日，而公孫度甫覺。度知原之不可復追也，因曰：「邴君所謂雲中白鶴，非鶉雉之網可能羅。始吾自遣之，勿復求也。」
《宋書》曰：孫法宗常居墓所，山禽野獸皆悉馴附。每逢鹿觸網，必解放之，備以錢物。
《陳書》曰：張昭，宇德明，吳郡吳人也。幼有孝性，父常患消渴，嗜鮮魚，昭乃身自結網捕魚，以供朝夕。
《南史》曰：陳王固嘗聘魏，宴昆明池。魏人以南人嗜魚，大設罟網。固以佛法咒之，遂一鱗不獲。
《文子》曰：臨河欲魚，不若退而織網。
《老子》曰：天網恢恢，疏而不漏。
《莊子》曰：魚不畏網，而畏鵜鴣。〈網者，公平無私；鵜鴣，有欲得之心，故魚畏。〉
又曰：豐狐文豹，不免於網羅之患者，文也。
《韓子》曰：善張網者引其鋼，不一一攝萬目而後得。一一攝萬目而後得，則是勞而難獲，引其鋼而魚已慕矣。故吏者，民之本鋼也，故聖人治吏不治民。
又曰：靖郭君將城薛，客曰：「君聞大魚乎？網不能止，繳不能絓也；蕩而失水，螻蟻得意焉！」
《孟子》曰：數罟不入洿池，魚鱉不可勝食也。
《抱朴子》曰：太昊師蜘蛛而結網。
《國語》曰：魯宣公夏濫於泗淵，〈濫，漬也。漬罟於泗水之淵以取魚。泗在魯城北。〉里革斷其罟而棄之，〈罟，網。〉曰：「古者大寒降，土蟄發，〈降，下也。寒氣初下，謂季冬建丑之月，大寒之後也。土蟄發，謂孟春建寅之月，蟄蟲始震，魚上水，獺祭魚。〉水虞於是乎講罛罶，取名魚，登川禽，而嘗之寢廟，行諸國，助宣氣也。今魚方別孕，不放魚長，又行罟，貪無藝也。」公聞之，曰：「吾過而里革匡我，不亦善乎？是良罟也，為我得法。〈良，善。〉使有司藏之，使吾無忘諗。」〈言裡此罟，則不忘里革言。諗，告也。〉師存侍，曰：「藏罟不如置里革於側之不忘也。」
又曰：聖人貴讓，且諺曰：「獸惡其網，民惡其上。」〈獸惡其網，為害己；民惡其上，為病己也。〉
《古史考》曰：庖羲作卦，觀像而作網。
《世本》曰：芒作網。〈宋襄注曰：芒，庖犧臣。〉
《呂氏春秋》曰：湯見設網者，四面張而祝之，曰：「自天下者，自地出者，自四方來者，皆罹我網。」湯曰：「嘻！盡之矣。非桀，其孰如此？」
又曰：舜之未遇時也，以其從屬拙地財，取水利，編蒲葦，結罟網。
應璩《報東海相染季然書》曰：足下頓彌天之網，收萬仞之魚，量之以溪谷，數之以陔兆，何其壯乎！觀夫任公子之所釣，此為鰍蝦，未足為吾子之道！
《毛詩·鹿鳴》曰：魚麗於罶，鱨鯋。
又《小雅·苕之華》曰：{牜羊}羊僨首，三星在罶。〈{牜羊}羊，牝羊也。罶，曲梁寡婦之笱也。〉
《爾雅》曰：嫠婦之笱謂之罶。〈郭璞注曰：謂以薄為其魚笱。〉
《廣雅》曰：曲梁謂之罶。〈《纂文》曰：揚州取魚罶也。吳人謂之為笱主。〉
《說文》曰：罶，曲梁，寡婦笱，魚所留也。
《爾雅》曰：罺謂之汕。〈郭璞注曰：今之撩罟也。犍為舍人曰：以薄摷魚曰摷者也。〉
《纂文》曰：以魚乘水上為汕。
《爾雅》曰：{霍}謂之罩。〈郭璞注曰：捕魚籠也。〉
《毛詩·小雅》曰：南有嘉魚，蒸然罩罩。
《纂文》曰：以鐵施棹，因以取魚。
《符子》曰：天羅廓矣，野人猶有罩翳之勤。
《爾雅》曰：糝謂之涔。〈郭璞注曰：今作參者，聚柴於水中，魚得寒，入其里藏隱，因以簿圍捕取之。犍為舍人曰：以米投水中養魚曰涔也。〉
《纂文》曰：以鐵施竹頭取魚為涔。
《說文》曰：罾，魚網也。
《史記》曰：陳勝詐為書，置人所罾魚腹中。
《風土記》曰：罾樹四植而張網於水，車免，上下之形如蜘蛛之網，方而不圓。
《楚辭》曰：鳥何萃兮中？罾何為兮木上？〈喻失其所。〉
應璩《新詩》曰：洛水禁罾罟，魚鱉不為殖。〈罾罟，網名。〉空令自相啖，吏民不得食。
《毛詩·雞鳴·弊笱》曰：弊笱在梁，其魚惟惟。
又《小雅·小弁》曰：無逝我梁，無發我笱。
《說文》曰：笱，曲竹捕魚笱也，從「竹」「勾」，「勾」亦聲。
〈音禮〉
《廣雅》曰：其罾謂之蠡。
《毛詩·國風》曰：維鵜在梁，不濡其翼；〈鵜，ㄜ澤也。梁，水中之梁。鵜在梁，可謂不濡其翼。〉彼其之子，不稱其服。〈《箋》云：不稱者，言德薄而服尊。〉維鵜在梁，不濡其朱；〈朱，喙也。〉彼其之子，不遂其媾。
又《小雅》曰：鴛鴦在梁，戢其左翼。〈言休息也。《箋》云：梁，石絕水之梁。戢，斂也。鴛鴦休息於梁。〉
又曰：彼何人斯？其心孔艱！胡逝我梁，不入我門？
《魏志》曰：文帝東徵，郭后留譙宮。時後兄表留宿衛，欲遏水取魚。後曰：「水當通運漕，又少材木，奴客不在目前，當復私取官竹木作梁遏水。今奉車所不足者，豈魚乎？」
《齊地記》曰：高密郡有古斷水處，因造魚梁，歲收億數，故號曰「萬匹梁」。
《廣雅》曰：軥謂之軥上。
《說文》曰：罠，{魚攵}也。
《廣雅》曰：罨，網也。
《風土記》曰：罨如{從}而小，斂口，從水上掩而取者也。
《纂文》曰：箄，流水中張魚器也。
《纂文》曰：取蟹者曰{竹貍}。
《纂文》曰：鐵有鉅，施竹頭，以擲魚為銛。
