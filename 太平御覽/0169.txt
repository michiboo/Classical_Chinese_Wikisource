
《元和郡縣圖志》曰：揚州，廣陵郡。《禹貢》九州，揚州其一也。春秋時屬吳。七國屬楚。秦滅楚，爲廣陵；後幷天下，屬九江郡。漢爲江都國。建武元年，復曰揚州。
《左氏·哀九年》曰：吳城邗溝，通江淮也。
《魏志》曰：黃初六年，征吳，幸廣陵城，臨江觀兵，見江濤，嘆曰：「天所以限南北也。」
《隋書》曰：義寧元年，詔修江都宮，治龍舟、鳳舸、黃龍赤艦、樓船萬艘，以幸江都。爲錦帆黼帳，作《泛龍舟》、《春江花月夜》等曲以幸之，因而都焉。
《宋書》曰：徐湛之爲揚州起風亭、月觀、吹台、琴室，以爲游宴焉。
又曰：揚州刺史王謐薨，高帝次應入輔，劉毅等不欲帝入，議以中軍謝混爲揚州，欲令帝于丹徒領州，以二議諮帝。劉穆之謂帝曰：「揚州根本所系，不可假人。前授王謐，事出權道。今若復他授，便應受制於人。一失於權，無由可得。」帝從之。
《郡國志》曰：廣陵，以城置在陵上。《爾雅》云：「大阜曰陵。」連接西蜀，一名阜岡，一名崑崙岡。鮑昭《蕪城賦》曰：「拖以漕渠，軸以崑崙崗。」
《河圖括地象》曰：昆岡山，橫爲地軸。此陵交帶崑崙，故廣陵也。
《漢志》曰：廣陵國，高帝六年置，景帝四年更名江都。莽曰江平。江都易王非、廣陵厲王胥皆都此。
《漢書》曰：廣陵厲王賜策曰：「嗚呼！小子胥，受茲赤社，建爾國家，封於南土。古人有言曰：『大江之南，五湖之間，其人輕心，揚州保強，〈保，恃也〉三代要服，不及以正。』」〈要服，次荒服之內。正，政也。要，一遙反。〉
《圖經》曰：江陽縣，本漢江都縣也，以在江之北，故曰江陽。
《漢志》曰：江都，屬廣陵國。
又曰：海陵縣，臨淮郡。莽曰亭間。
《十道志》曰：六合縣，本秦堂邑縣，春秋時棠也。《左傳》襄十四年，楚子爲庸浦之役，故子囊帥師於棠。〈庸、浦、棠，皆楚邑。〉
《元和郡縣志》曰：楚州，淮陰郡。《禹貢》揚州之域。春秋時屬吳、越。戰國時屬楚。秦屬九江郡。漢爲射陽縣之地。
《漢志》曰：射陽縣，屬臨淮郡。莽曰監淮亭。在射水之陽，故曰射陽。
又曰：廣陵厲王胥有罪，其相勝之秦奪王射陂。〈張晏曰：射水之陂在射陽縣。〉
《晉書》曰：穆帝時，中郎將荀羨北討，雲舊淮陰地形都要，水陸交通，易以觀釁；沃野有開殖之利，方舟運漕無他屯阻，乃營立城池焉。
《郡國志》曰：北對清泗、臨淮，守險有平陽、石龜，田稻豐饒。
《吳越春秋》曰：吳將伐齊，自廣陵掘溝通江、淮。即州、地。
《史記》曰：越滅吳而不能正江、淮，楚乃東侵，廣地於泗上。
《漢志》曰：盱眙，屬臨淮郡。都尉治。莽曰武匡。
《南兗州記》曰：盱眙，本春秋時善道地。
《漢書》曰：項羽立楚懷王孫心爲楚懷王，都盱眙。
《南兗州記》曰：南兗州，地有鹽亭百二十三所，縣人以魚鹽爲業，略不耕種，擅利巨海，用致饒沃。公私商運，充實四遠，舳艫千計。吳王所以富國強兵而抗漢室也。
《圖經》曰：寶應縣，本安宜縣，即漢之平安縣地，屬廣陵郡。
《唐書》曰：天寶初，有李氏女子既嫁而寡，爲尼，名真如。忽有人自天而下，以寶與之。因名寶應。
《十道志》曰：濠州，鍾離郡。《禹貢》揚州之域。春秋時爲鍾離子國。戰國時屬吳。秦置三十六郡，屬九江郡。漢置鍾離。
《春秋·成十五年》曰：叔孫僑如會吳於鍾離，始通吳也。始與中國接。
又《昭二十四年》曰：楚子爲舟師以略吳疆，遂滅巢及鍾離。
《史記》曰：楚平王十年，吳之邊邑卑梁女與楚邊邑鍾離小童爭桑，兩家交怒相攻。楚伐卑梁人。卑梁大夫怒，發兵攻鍾離。楚王聞之，大怒。吳亦發兵，使公子光攻楚，遂滅鍾離。
《莊子》曰：莊子與惠子游於濠梁之上，見魚出遊從容，莊子曰：「是魚樂乎！」惠子曰：「子非魚，安知魚之樂耶？」莊子曰：「子非我，安知我不知魚之樂也。？」
《史記》曰：禹會諸侯於塗山，執玉帛者萬國。
《十道志》曰：塗山，在臨淮郡西。
又曰：招義縣，本漢臨淮縣。
《漢志》曰：淮陵縣，屬臨淮郡。莽曰淮陸。
《元和郡縣志》曰：壽州，壽春郡。《禹貢》揚州之域。秦幷天下，爲九江郡。漢爲淮南國。
伏滔《正淮論》曰：爰自戰國，至於晉之中興，六百餘年。保淮南者九姓，稱兵有十一人，皆亡不旋踵，禍溢於世。保壽春者南引荊、海之利；東連三吳之富；北接梁、宋，平途不過七百里；西援陳、許，水陸不出千里；外有江、湖之阻，內保淮、淝之固。龍泉之陂，良田萬頃；舒、六之貢，利盡蠻越；金石皮革之具萃焉，苞木管竹之族生焉。其俗尚氣力而多勇悍，其人習戰爭而貴詐僞，所以屢多亡國也。
《史記》曰：楚考烈王自陳徙都壽春，號之曰郢。
又《項羽本紀》曰：羽封英布爲九江王，都六，盡有江、淮之地。
《漢書》曰：六，故國也，屬六安國，咎繇後，爲楚所滅。如溪水首受沘，東北至壽春入芍陂。〈沘音匕，芍音鶏。〉
《左傳·文五年》曰：楚成大心、仲歸帥師滅六。仲歸於家冬，楚公子燮滅蓼。〈蓼，今安豐蓼縣。〉臧文仲聞六與蓼滅，曰：「皋陶庭堅，不祀忽諸。德之不建，民之無援，哀哉！」
《漢志》曰：壽春、合肥受南北湖皮革、鮑、木之輸，亦一都會也。〈鮑，鮑魚也。〉
《壽春記》曰：三國時，江、淮爲戰爭之地，其間數百里無復人居。晉平吳，其民乃還本土，復立爲淮南郡。
《齊書》曰：高祖初遣垣崇祖鎮壽陽，謂之曰：「我新有天下，魏必以送劉昶爲辭。壽春，賊之所沖，深爲之備。」既而果然，乃敗還。
《十道志》曰：霍丘縣，本漢松滋縣也。
《漢志》曰：松滋，侯國。屬廬江郡。莽曰誦善。
《十道志》曰：霍山縣，郢縣也。
《漢志》曰：郢縣，屬廬江郡。天柱山在南。
《史記》曰：吳王闔閭四年，伐楚，取郢。
《元和郡縣志》曰：滁州，永陽郡。春秋時楚地。在漢爲全椒縣也。
《漢志》曰：全椒縣，屬九江郡。
《十道志》曰：隋以爲滁州，以滁水爲名。
《郡國志》曰：後漢彭城劉平爲全椒令，虎皆渡江。
《元和郡縣志》曰：和州，曆陽郡。《禹貢》揚州之域。春秋及戰國時爲楚地。秦爲曆陽縣，屬九江郡。漢爲淮南國。
《郡國志》曰：曆陽西有遏胡城，即王導築以禦石虎。
《漢志》曰：曆陽，都尉治。屬九江郡。莽曰明義。
《十道志》曰：南有曆水，故曰曆陽。
《淮南子》曰：曆陽之都，一夕爲湖。〈漢明帝時，曆陽淪爲麻湖。〉
《十道志》曰：麻湖在縣西十里。
《漢書》曰：漢軍追項羽至江東城，烏江亭長艤舟待之。
《元和郡縣志》曰：廬江郡，古廬子國也。春秋舒國之地。
《十道志》曰：戰國時，其地屬楚。秦置三十六郡，屬九江郡。漢爲合肥縣。
《左傳·魯僖公四年》曰：徐人取舒，杜預注云：舒國，今廬江舒縣也。
《尚書·仲虺》：成湯放桀於南巢。
《魏志》曰：青龍元年，滿寵爲揚州都督，請於合肥城西三十里置新城，表曰：「合肥城南臨江湖，北達壽春，賊攻圍之，得據水爲勢。官兵救之，當先破賊大輩，然後圍乃得解。賊往甚易，兵救甚難。今城西三十里有奇險可依，立城據守，此所謂引賊平地而掎其歸路也。」詔從之。
《廬江記》曰：人物語音，風土明茂，皆勝淮左諸郡。
《漢志》曰：廬江郡，故淮南。文帝十六年，別爲國，領縣十二。
又曰：龍舒，屬廬江郡。應劭曰：群舒邑也。
又曰：居巢，屬廬江。應劭曰：《春秋》：「楚人圍巢。」巢。國也。
《左傳·昭二十五年》曰：楚子使熊相謀郭巢。〈爲巢築城郭也。〉
《郡國志》曰：濡須水，出自巢湖，謂之馬尾溝。
《十道志》曰：慎縣，本漢浚遒縣。
《漢志》曰：浚遒，屬九江郡。〈浚音峻，遒音抽反。〉
《釋例》曰：舒有五名，舒庸、舒龍、舒州、舒鳩、舒城，其實一也。
《左傳·定二年》曰：吳子使舒鳩民誘楚人。
《元和郡縣志》曰：舒州，桐安郡。《禹貢》揚州之域。春秋時皖國也。
《十道志》曰：春秋時爲楚東鄙。戰國時屬楚。秦置三十六郡，爲江夏郡。
《史記》曰：皖，姓，咎繇之後也。春秋時楚滅之。
《漢志》曰：皖，屬廬江郡。
《續漢書·郡國志》曰：廬江郡，自舒縣徙居皖。
《魏志》曰：正始二年，孫權遣諸葛恪屯皖城，以伺邊隙。
《吳志》曰：曹公遣朱光爲廬江太守，屯皖，大開稻田。呂蒙上言曰：「皖地肥美，若一收熟，彼衆必增，加是數歲，操態見矣，宜早除之。」於是親征皖，破之。
《宋書·州郡志》曰：晉安帝於舊皖城置懷寧縣。
《圖經》曰：桐城，春秋時桐國也。亦漢樅陽縣也。
《左傳·定二年》曰：桐叛楚。〈桐，小國也。廬江舒縣有桐鄉。〉
《漢書·武帝紀》曰：元封五年，南巡狩，自尋陽浮江，射蛟江中，獲之。舳艫千里，薄樅陽而出，作《盛唐樅陽之歌》。
《十道志》曰：蘄州，蘄陽郡。《禹貢》揚州之域。春秋及戰國時幷屬楚。秦置三十六郡，屬九江郡。漢蘄春縣之地。
《漢志》曰：蘄春，屬江夏郡。
《史記》曰：始皇十六年，滅楚，虜王負芻於蘄。
《地名記》曰：蘄春以水隈多蘄菜，因以爲名。
《晉書》曰：武帝以宣太后諱春，改爲蘄陽。
《吳志》曰：魏使廬江謝寄爲蘄春郡典農，呂蒙襲破之。
又《賀齊傳》曰：初，晉宗爲浠口將，以衆叛如魏，還爲蘄春太守，圖襲安樂，取其保質。權以爲恥，因軍初罷，六月盛夏，出其不意，詔齊督麋芳、鮮于丹等襲蘄春，生虜宗。吳復置蘄春郡。
《十道志》曰：申州，義陽郡。《禹貢》荊州之域。春秋時申國之地。秦爲南陽郡地。漢置平氏縣，屬荊州。漢武封北地尉衛止爲義陽侯。魏文帝分南陽立義陽郡。宋文元嘉末於義陽立司州。周武帝爲申州。
《輿地誌》曰：義陽有三關之險。《十道志》曰：三關謂平靖關，〈長老云：此關因山爲障，不營壕隍，故名平靖。〉其一也；武陽、黃峴二關，在安州應山縣界。
《十道志》曰：光州，弋陽郡。《禹貢》揚州之域。春秋時弦子國。秦置三十六郡，屬九江郡。漢爲西陽縣。
《左傳·僖五年》曰：楚人滅弦，弦子奔黃。〈弦在弋陽穀太縣。〉
《漢志》曰：西陽，屬江夏郡。
又曰：�太，屬江夏。故弦子國。〈音汰，又徒系反。〉
《圖經》曰：定城縣，春秋黃子國也。
《十三州志》曰：定城，置在古黃子國南十二里。
《十道志》曰：定城，本漢弋陽縣。
《漢志》曰：弋陽，侯國。屬汝南郡。弋山在西北。故黃國，今黃城縣也。
《十道志》曰：固始縣，本寢丘，孫叔敖所封之邑也。
又曰：殷城縣，本漢期思縣也。
《漢志》曰：期思，屬汝南郡。故蔣國也。
《左氏傳》曰：凡蔣，周公之裔也。
《十道志》曰：安州，安陸郡。春秋雲阝子之國，�夢之澤在焉。後楚滅雲阝，封鬥辛爲鄖公，則其地也。戰國時屬楚。秦幷天下，爲南郡城。漢爲安陸縣。宋武置安陸郡。唐武德四年，爲安州。
《十道志》曰：黃州，齊安郡。《禹貢》荊州之域。戰國時屬楚。秦爲南郡地。漢爲西陵縣。高齊置衡州。隋開皇三年，爲黃州。
又曰：麻城、黃陂縣，本漢西陵縣也。
《十道志》曰：沔州，漢陽郡。《禹貢》荊州之域。春秋鄖國之地。戰國時屬楚。秦幷天下，爲南郡地。漢爲安陸縣地。晉立沌陽縣，屬江夏郡。唐武德四年，置沔州。
《尚書·禹貢》曰：逾於沔。〈漢上曰沔。〉
《三國志》曰：魏初定荊州，沌陽以爲重鎮。
《晉書》曰：永嘉六年，王敦表陶侃爲荊州刺史，鎮沔陽。
《宋書·州郡志》曰：晉於臨嶂山置沌陽縣。
《荊州記》曰：臨嶂山南峰謂之烏林峰，亦謂赤壁。
《吳志》曰：曹公臨荊州，孫權遣周瑜、程普爲左右督，領萬人，與劉備俱進，遇於赤壁。
《永初山川記》曰：沔口，古以爲滄浪水，屈原遇漁父處。
