
《晉書》曰︰熊遠字孝文。遷御史中丞，中宗每嘆其公忠，謂遠曰︰「卿在朝政正色，不茹柔吐剛，忠亮至勁，可謂王臣。」
又曰︰庾峻字山甫，爲御史中丞，優而不克。
又曰︰周處字子隱，爲御史中丞，奏征虜將軍石崇、大將軍梁王彤等，正繩直筆，權豪震肅。
又曰︰劉暾〈他昆切。〉字長升，兼中丞，奏免尚書僕射等十餘人，朝廷嘉之，遂以即真。
謝靈運《晉書》曰︰漢官，尚書爲中台，御史爲憲台，謁者爲外台，是爲三台。自漢罷御史大夫而憲台猶置，以丞爲台主，中丞是也。
《晉中興書》曰︰王恬字元愉，〈音俞。〉爲御史中丞，值海西公廢，太宗即位，未解嚴，大司馬桓溫屯中堂，夜吹警角。恬奏劾溫大不敬，請理罪。明日，溫見奏事嘆曰︰「此兒乃敢彈我，真可畏也。」
又曰︰熊遠遷御史中丞，尚書郎盧綝入直，逢尚書刀協於大司馬門外。協醉，使綝避之。綝以當直不肯回，協令人牽綝墮馬，至協乘馬而後釋。遠奏請免協官。詔令白衣領職。
又曰︰劉瑀〈音雨。〉遷御史中丞。瑀氣尚人，爲憲司，甚得志。彈蕭惠開雲︰「非才，非望，非勛，非地。」彈王僧遠雲︰「蔭藉高華，人品冗末。」朝士莫不畏其筆端。
又曰︰蕭惠開拜御史中丞。世祖與劉季之詔曰︰「今以蕭惠開爲憲司，冀當稱職。但往一服。額已自殊。有所震及。」在任百寮畏憚之。八年入爲侍中，詔曰︰「惠開前任憲，奉法繩，不阿權戚，朕甚嘉之，可更授御史中丞。」
又曰︰鄭鮮之遷御史中丞，明憲直繩，甚得直司之體。外甥毅權重當時，朝廷莫不歸附。鮮之盡心，高祖獨不屈意，毅甚恨焉。」
又曰︰「荀伯子爲御史中丞，蒞職勤恪，有匪躬之稱。立朝正色，內外憚之。凡所奏劾，莫不深相呵毀，或延及祖宗，其言切直。又頗雜嘲戲，故世人以此非之。
《齊書》曰︰王僧處遷御史中丞，甲族由來多不居憲職，王氏分枝居烏衣者位宦微減。僧處爲此官，乃曰︰「此是烏衣諸郎坐處，我亦可試爲耳！」
又曰︰江淹爲御史中丞，明帝作相謂淹曰︰「君昔在尚書中，非公事不妄行，在官寬猛能折衷，今爲南司，足以震肅百寮也。」曰︰「今日之事，可謂當官而行，更恐不足仰稱明旨耳！」於是彈中書令謝朏、〈音斐。〉司徒左長史王糸青、〈音茜。〉護軍長史庾弘遠，幷以託疾不預山陵公事。又奏收前益州刺史劉悛、梁州刺史陰智伯幷贓貨巨萬，輒收付廷尉。臨海太守沈昭略、永嘉太守庾曇又諸郡二千石，幷大縣官長多被劾，內外肅然。明帝謂曰︰「自宋已來不復有嚴明中丞，君今日可謂近世獨步。」
《梁書》曰︰樂藹遷御史中丞。初，藹發江陵，無故於舡得八車輻，如中丞健步避道者。至是果遷焉。
又曰︰王僧孺兼御史中丞。僧儒幼貧，其母鬻紗布以自業，攜僧儒至市，道遇中丞鹵簿驅迫墜溝中。及是拜日引騶清道，悲感不自勝，頃之即真。
《後魏書》曰︰李彪爲中尉，號爲嚴酷。以奸款難得，乃爲木手擊其脅腋，氣絕而後屬者時有。汾州叛胡，得其凶渠，皆鞭而殺之。及彪之病也，體上瘡潰，痛毒備極。
又曰︰李彪遷御史中尉。彪爲高祖所寵，性又剛直，遂多所彈糾，遠近畏之，豪右屏氣。高祖嘗呼爲李生，又從容謂群臣曰︰「吾之有李生，猶漢之有汲黯。」
《北齊書》曰︰齊王高澄用崔暹爲御史中尉，宋游道爲尚書左丞，謂之曰︰「卿一人處南台，一人處北省，當使天下肅然。」
又曰︰琅邪王儼，字仁威，武成第三子，累爲御史中丞。魏氏舊制，中丞出，清道，與皇太子分路行，王公皆徑住車去牛，頓車於地，以待中丞過，其或違遲，則赤棒棒之。自都鄴後，此儀寢絕。武成欲雄寵儼，乃使一依舊制。初，從北宮出，將上宮丞，凡京畿步騎，領軍之官屬，中丞之威儀，司徒之鹵簿，莫不畢備。時儼總領四職，帝與胡後在華林園東門外張幕，隔青紗步障觀之。遣中使驟馬趣仗，不得入，自言奉敕，赤棒應聲碎其鞍，馬驚人墜。帝大笑，以爲善。更敕令駐車，傳語良久，觀者傾京邑。
《陳書》曰︰徐陵除散騎常侍、御史中丞。時安成王爲司空，以帝弟之尊，勢傾朝野。直兵鮑僧叡假王威權，抑塞辭訟，大臣莫敢言者。陵聞之，乃爲奏彈，導從南台官屬，引奏案而入。世祖見陵服章嚴肅，若不可犯，爲斂容正色坐。陵進讀奉狀時，安成王殿上侍立，仰視世祖，流汗失色。陵遣殿中御史引王下殿，遂劾免侍中、中書監。自此朝廷肅然。
《隋書》曰︰後魏延昌中，王顯有寵於宣武，御史中丞請革選御史，此後踵其事，每一殿中更置御史。自開皇后，始自吏部選用，依舊直入禁中。
《唐書官品志》曰︰中丞一人，掌督司百僚。皇太子已下，其在營門行，行馬內違法者，皆糾彈之。雖在馬外而監司不糾，亦得奏之。專道而行，逢尚書丞、郎，亦得停駐。
又曰︰張易之縱恣益橫，嘗私引相工李引泰占吉凶，言涉不順。御史丞宋璟〈音冏。〉請窮究其狀，武太后曰︰「易之等已上聞。」璟曰︰「謀反大逆，無容首免。易之等分外承恩，臣知言出禍從，然義激於心，雖死不恨。」太后不悅。內史姚璹〈音軌。〉恐忤旨，遽宣敕令出。璟曰︰「天顔咫尺，親奉德音，不煩宰相擅宣王命。」太后意解，及收易之等就獄，尋詔原之，命就宅謝罪。璟拒而不見，曰︰「公事當公言之，若私見，法無私也。」
又曰︰御史中丞姚庭筠奏稱︰「律令格式，懸之象魏，奉而行之，事無不理。比見諸司寮寀，不能遵守章程，事無大小，皆悉聞奏。臣聞爲君者任臣，爲臣者奉法，故云汝爲君目，將司明也。則知萬機務綜，不可遍覽也。所以設官分職者，委任責成，百工惟時，以成垂拱之化。比者，或修一水窗，或伐一枯木，幷皆上聞。旒扆取斷宸衷，豈代天理物，至公之道也。自今已後，若緣軍國大事及牒式無文者，任奏取進旨。自餘據章程合行者，各令准法處分。其故生疑滯致有稽失者，請令御史隨事糾彈。」上從之。
又曰︰盧奕，懷慎之少子也。與兄奐〈音喚。〉齊名，天寶十一年爲御史中丞。始懷慎及奐幷爲此官，父子三人爲中丞，清節不易，時人美之。
又曰︰齊映爲御史中丞，從德宗幸梁州，每遇險，映嘗執轡，會上馬驚，跳奔益甚。上懼傷映，令舍轡，映堅執，久之乃止。問其故，對曰︰「馬奔踶，〈音弟。〉不過傷臣；如舍之，或犯清塵。雖臣萬死，何以塞責？」上嘉嘆無己。
又曰︰御史中丞武元衡奏︰「貞元二年御史中丞竇參所奏，凡諸使兼憲官者，除元帥、都統、節度、觀察、都團練、防禦等使，餘幷在本官之位。其後蘇弁、〈音卞。〉於䪹〈音顧。〉以度支郎中兼御史中丞，鄧求以易州刺史兼御史大夫，皆奉進旨，令在同類之上。伏以前後異同，遵守不一，臣謹議伏請，自今常參官兼御史大夫中丞者，惟檢校省官，立在本品同類之上。」從之。
又曰︰元和中御史中丞王播奏︰「監察御史，舊例在任二十五月轉准具員，不加，今請仍舊。殿中侍御史，舊例在任十三月轉准具員，加至十八月，今請減至十五月。侍御史，舊例在任六月轉准具員，加十三月，今請減至十月。」從之。
又曰︰文宗開成初，中丞狄兼謨謝官，上曰︰「御史中丞，朝廷紀綱，一台理則朝廷理，朝廷理則天下理。無曠厥職。」兼謩奏曰︰「凡天下有礙法不得中道事，臣盡得以彈奏。」上曰︰「大抵以顧望畏忌爲心者，自失職業。卿梁公之後，將嗣家聲，不可不留意。」
又曰︰文宗謂宰臣曰︰「丁居晦作中丞何如？」因悉數大臣而品第之，嘆曰︰「宋申錫堪任此官，惜哉！」
又曰︰牛僧孺可爲大夫，宰臣鄭覃曰︰「頃爲中丞，未嘗搏擊，恐無風望。」上曰︰「不然，鸞鳳與鷹隼事異。」
又曰︰居晦作此官，朕曾以時諺謂杜甫、李白輩爲四絕問。居晦曰︰「此非君上要知之事。」常以此記得居晦，今所以擢爲中丞。
又曰︰會昌元年，中書門下奏︰「御史中丞爲大夫之貳，緣大夫秩崇，官不常置，中丞常爲憲台之長。今寺監、少卿、少監、司業、少尹幷爲寺置之貳，皆爲四品。中丞，官名至重，見秩未崇，望升爲從四品。」從之。
又曰︰薛存誠爲給事中。瓊林庫使奏召工徒太廣，存誠以爲此者奸人竄名以避征徭，不可許。咸陽尉袁儋〈都甘切。〉與軍鎮相競，軍人無理，遂肆侵誣，儋反受罰。二敕繼至，存誠皆執之。上聞甚悅，命中使嘉勞。由是選拜御史中丞。
又曰︰孔緯爲御史中丞。緯器志方雅，嫉惡如仇。既總憲綱，中外不繩而自肅。
又曰︰盧坦爲御史中丞，裴均爲僕射，左班逾位請退之，均不受。坦曰︰「姚南仲爲僕射，例如此。」均曰︰「南仲何人？」坦曰︰「南仲是守正而不交權幸者。」尋罷爲右庶子，時人歸咎於均。
《三國典略》曰︰梁張綰，字孝卿，雍州刺吏績之弟也。梁主策其百事，綰對闕其六，乃號爲百六公。常爲御史中丞，兄績爲僕射。元日朝會，及百司就列，兄弟幷導騶兩途，前世未有，時人榮之。
崔鴻《十六國春秋前錄》曰︰段凱驍勇善射，好讀書，爲御史中丞，明筆直繩，無所阿避，號曰老虎。
《傅咸集》︰奏曰︰司隸中丞得糾太子而不得糾尚書。臣所未譬，朝廷無亦易之。梅陶自敘曰︰「余居丞，曾以法鞭皇太子傅，親友莫不致諫。余笑而應之。堂高由陛下，太子所以崇於上，由吾奉王者法，吾豈枉道曲媚？後皇太子特見延清，賜以請宴禮之，如師。」袁淑《謝中丞章》曰︰「竊惟此職，昭贊實預損益，必須廉明威正。刺骨窮文，使權家勛族不敢藉強而侮物；戚門右姓不得稱雄以掩衆。昔傅咸臥治，僚辟戢懼；孫寶移疾，卿尹皆怠。」
《漢書》曰︰宣皇帝元鳳中，路溫舒上書宜尚德緩刑，帝深采覽之。季秋後讞，〈讞，魚列反，又音巘。〉時帝幸宣室齊宮而決事，命侍御史二人持書，遂置持書御史。
《通典》曰︰御史中丞，舊持書御史也。〈國諱改焉，後歷代皆同。〉
《風俗通》曰︰頃者，廷尉多墻面而苟充茲位，持書侍御史不復平議讞，當糾紛，豈一事哉！里語曰︰「縣官漫漫，冤死者半。」
《後漢書》曰︰蔡邕以侍御史轉持書御史，遷尚書，三日之間，周遷三台。
《續後漢書·百官志》曰︰持書御史，秩百石，掌選明法律者爲之。天子疑獄，以法律讞是非，糾六品已下。桓帝以後不治獄，充位而已。
《魏志》曰︰王觀字偉台，東郡亶丘人也。明帝幸許昌，召觀爲治〈音持，下同。〉書侍御史，典行台獄。時多倉卒喜怒，而觀不阿音順旨。
《晉書》曰︰杜預爲鎮南，入辭，口啓陳壽才史通博，宜補黃散也。〈黃，黃門待郎。散，散騎常待。〉上曰︰「壽可作治書否？」預對曰︰「惟在聖詔。」即手詔用之。
又曰︰太始四年置黃沙獄、持書御史一人，秩與中丞同，掌詔獄及廷尉不當，皆理之。
《梁書》曰︰謝幾卿，天監初除征虜，鄱陽王記室，尚書三公侍郎，尋爲治書侍御史。舊郎官轉爲此職者，世謂爲南奔。幾卿頗失志，多陳疾，台事略不復理。徙爲散騎侍郎。
《後魏書》曰︰高道悅拜治書御史，正己當官，亡憚強禦，奏舉任城王王澄等免官。高祖詔褒美之。
《隋書》曰︰柳彧遷治書侍御史。於時刺史多任武將，類不稱職。彧上表曰︰「方今天下太平，四海清謐，共治百姓，須任其才。昔漢光武一代明哲，超自布衣，備知情僞，與二十八將，披荊棘，定天下，及功成之後，無所職任。伏見詔書以上柱國和幹子爲杞州刺史，其人年垂八十，鐘鳴漏盡。前任趙州，暗於職務，政由群小，賄賂公行，百姓籲嗟，歌謠滿道。乃雲︰老禾不早殺，餘種穢良田。古人乃雲︰耕當問奴，織當問婢。此言各有所能也。幹子弓馬武用，是其所長，治民蒞職，非其所解。至尊思治，無忘興寢，如謂優老尚年，自可厚賜金帛，若令刺舉，所損殊大。臣死而後已，敢不竭誠！」上善之，幹子竟免。
又曰︰梁毗爲持書御史。時京師饑，上令禁酒，劉昉使妾任〈任，縱也。〉屋當爐酤酒，毗劾奏昉曰︰「臣聞處貴則戒之以奢，持滿則守之以約。昉既位列郡公，秩高庶尹，縻爵稍久，厚祿已淹，正當戒滿歸盈，監斯止足。何乃規曲櫱之潤，競錐刀之末，身昵酒徒，家爲逋藪？若不糾繩，何以肅厲！」有詔不治，昉鬱鬱不得志。
又曰︰柳彧爲治書御史，右僕射楊素當塗顯貴，百寮懾憚，無敢忤者。嘗以少譴，敕送南台。素恃貴，坐彧床。彧從外來，見素如此，於階下端笏整容，謂素曰︰「奉敕治公之罪。」素遽下，彧據案而坐，立素於廷，辨詰事狀。素由是銜之。
《唐書》曰︰孫伏伽初以三事上諫，高祖大悅，擢拜治書侍御史，兼賜帛三百匹。時軍國多事，賦斂繁重，伏伽屢奏請改革舊政，高祖幷納之，因謂裴寂曰︰「隋末無道，上下相蒙，主則驕矜，臣惟諂佞，上不聞過，下不盡忠，使社稷傾危，身死匹夫之手。朕撥亂反正，志在安人，平亂任武臣，官方委文吏，庶得各展器能，以匡不逮。此每虛心接待，冀聞讜言。然惟李綱差盡忠款，孫伏伽可謂誠直，餘人猶踵弊風，俯首而已，豈朕所望哉？」
江總《贈孔中丞詩》曰︰我行五嶺表，辭鄉二十年，聞鸚欲動詠，披霧即依然。疇昔同寮き，今隨年代改。借問藏書處，惟君故人在。故人名宦高，清簡肅權豪。誰知懷九嘆，徒然泣二毛。
傅咸《御史中丞箴敘》曰︰百官之箴，以箴王闕。餘承先君之蹤，竊位憲台，懼有忝累垂翼之責，且造斯箴以自勖勵。不雲自箴，而雲御史中丞箴者，凡爲御史中丞，欲通以箴之也。詞曰︰「煌煌天文，衆星是環。爰立執法，其輝有煥。執憲之綱，秉國之憲。鷹揚虎視，肅清違慢。騫騫匪躬，是曰王臣。既直其道，奚顧其身？身之不顧，孰有弗震？邦國若否，惟仲山甫是明。焉用彼相，莫扶其傾。淮南構逆，實憚汲生。赫赫有國，可無忠貞！憂責有在，繩亦必直。良農耘穢，勿使能植。無禮是逐，安惜翅翼？喏爾庶寮，各敬乃職。無爲罰先，無怙厥力。怨及朋友，無慚於色。得之天子，內省有恧。〈音匿，慚也。〉是用作箴，惟以自敕。」
