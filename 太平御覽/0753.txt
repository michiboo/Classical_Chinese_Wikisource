
《左傳》曰：寧喜許納衛獻公，太叔文子曰：「今寧子視君不如弈棋；弈者舉棋弗定，不勝其偶，而況置君弗定乎？〈弈，圍棋也。〉九世之卿族，一舉而滅之，可哀也哉！」
《魏志》曰：王粲觀人圍棋，局壞，〈壞，謂白黑既亂。〉粲復為之。棋者不信，以袍蓋局，便更以他局為之，用相比校，不誤一道。
《魏氏秦秋》曰：孔融被誅，二子棋而不起。左右曰：「爾父見報，不起何也？」二子曰：「安有巢毀而卵不破者乎？」
《蜀志》曰：費禕與來敏圍棋，於時羽檄交馳，人馬擐甲，嚴駕已訖。而禕留意對戲，色無厭倦。禕至，敵遂退。
《吳志》曰：孫權太子和常言：「當世士人，宜講修朮學，習射御，以周世務，而但交遊博弈，以妨事業，非進取之謂也。」後群僚侍宴，言及博弈，以為妨事費日，而無益於用，勞精損思，終無所紀，非所以進德修業、積累功緒也。人情猶不能無嬉娛，嬉娛之好，亦在飲宴琴書射御之間，何必博弈可以為欣？乃命侍坐者八人，各著論以矯之。於是中庶子韋曜退而奏論，和以示賓客。時蔡款好弈，故以諷之。
《吳錄》曰：嚴武，字子卿。圍棋莫與為輩，謂之八絕。
《晉書》曰：王質入山斫木，見二童圍棋，坐觀之。及起，斧柯已爛矣。
又曰：賈謐嘗與太子弈棋，爭道。成都王穎在坐，正色曰：「皇太子，國之儲君，賈謐何得無禮也！」
又曰：苻堅率眾號百萬，次於淮淝，京師震恐，加謝安徵討大都督。兄子玄入問計，安夷然無懼色，答曰：「已別有旨。」既而寂然，玄不敢復言。及令張玄重請，安遂命駕出墅，親朋畢集，方與玄圍棋賭別墅。安常棋劣於玄，是日玄懼，便為敵手，而又不勝。安顧謂其甥羊曇曰：「以墅乞汝。」
又曰：王導與其子悅弈棋，爭道。導笑曰：「相與有瓜葛，那得為爾耶？」又曰：祖納為軍諮祭酒。納好弈棋，王隱謂之曰：「禹惜寸陰，不聞數棋。」對曰：「我以忘憂耳！」
鄧粲《晉記》曰：阮籍母死，與人圍棋如故。對者求止，籍不肯，留決勝焉。《晉中興書》曰：王恬，字敬豫，與濟陽江霖俱善弈棋，為中興第一。
又曰：陶侃在荊州，見佐吏博弈戲具，投之於江，曰：「圍棋者，堯、舜以教愚子；博者，商紂所造。諸君並懷國器，何以為此？」
《晉起居注》曰：鎮東司馬顏延之，坐圍棋免官。
沈約《宋書》曰：羊玄保為黃門侍郎，善弈棋，棋品第三。太祖亦好，玄保數蒙引見。與太祖賭郡，戲勝，得補宣城太守。
又曰：徐羨之沉密寡言，不以憂喜見色。頗工弈棋，當世以此推之。
又曰：謝弘微性無慍色。末年與人圍棋，西南有棋死勢。有人曰：「南風急，或覆舟。」人悟，救之。弘大怒，投局於地。識者知其莫年。
《齊書》曰：能棋人琅琊王抗為第一品，吳郡褚思莊、會稽夏赤松第二品。赤思速，善於斗棋。宋文帝世，與羊玄保戲，因制局圖，還於帝前覆之。太祖使思莊與王抗官賭，自食時至日暮，一局始竟。上倦遣還省，至五更方決。抗睡於局後，思莊達曉不寐。世或以思莊品第致高，緣其用思深久，人不能對也。
又曰：武帝好圍棋，棋甚拙，去格七八道，物議共欺為第三品。與第一品王抗圍棋，依品賭戲，抗每饒借之，曰：「皇帝飛棋，臣抗不能斷。」帝終不覺，以為信然，好之愈篤。
又曰：武陵王曄，少年時，貧無棋局。乃破荻為片，縱橫以為棋局，指點行勢，遂至名品。
《燕書》曰：羅騰，字叔龍，工圍棋，究盡其妙，獨步當時。俄而右北平樂抄少攜出，與齊焉。
《後魏書》曰：甄琛舉秀才，入都積歲，頗以弈棋棄日，至乃通夜不止。有蒼頭者，常令秉燭，或時睡，即大加責杖，如此非一。奴後不勝楚痛，乃白琛曰：「郎君辭父母，仕官京師，若為讀書執燭，不敢暫非；乃以圍棋，日夜不息，豈是向京之意？而肆加杖罰，不亦非理乎？」琛惕然慚感，遂從許赤虎假書研習，聞見益優。
《陳書》曰：梁武帝詔校定棋品，到溉、朱異已下並集。陸瓊時年八歲，於客覆局，由是京師號曰神童。
《唐書》曰：順宗朝，罷翰林陰陽、星卜、醫相、射覆、棋弈諸待詔三十二人。初，王叔文以棋待詔，既用事，惡其與已儕類相亂，故罷之。
《江表傳》曰：呂范討山越還，白事於孫策，從容獨與圍棋，因論軍旅。
《西京雜記》曰：杜夫子善弈棋，為天下第一。或譏其費日，夫子曰：「精其理者，足以大裨聖教。」
又曰：戚夫人侍兒賈佩蘭，後出為扶風人段儒妻，說在宮內時，常以八月四日出雕房，北戶竹下圍棋，勝者終年有福，負者終年疹病，取絲縷就北辰祈求延命，乃免。
《述異記》曰：朱道珍常為孱陵令，南陽劉廓為荊州參軍，每與圍棋，日夜相就，局子略無暫輟。道珍以宋元徽三年六月亡。至九月，廓坐齋中，忽見一人以書授廓，云：「朱孱陵書。」廓開書看，是道珍手跡，云：「每思棋聚，非意致闊，方有來緣，想能近領。」廓讀書畢，失信所在。〈失其書信。〉寢疾，尋亡。
《孟子》曰：弈秋，通國之善弈者也。使奕秋誨二人弈，其一人專心致志，惟弈秋之為聽；一人雖聽之，一心以為有鴻鵠將至，思援弓繳而射之。雖與之俱學，弗若之矣。
《抱朴子》曰：葛洪體鈍性駑，素寡玩好。見人博戲，曾不目ツ，至今不知棋局幾道。
又曰：善圍棋者，世謂之棋聖。故嚴子卿、馬綏明有棋聖之名也。
《淮南子》曰：行一棋不足以見智，彈一弦不足以見悲。
《尹文子》曰：以智力求者，喻如弈棋：進退取與，攻劫放舍，在我者也。
《陳留志》曰：阮簡，字茂弘，為開封令。縣有劫賊，外白之甚數。簡方圍棋長嘯，吏雲「劫急」，簡曰：「局上劫亦甚急！」其高率如此。
揚子《法言》曰：圍棋擊劫，反目胲形，亦皆自然也。
《博物志》曰：堯造圍棋，丹朱善之。
《新語》曰：世言圍棋，或言兵法之類。上者張置疏遠，多得道而勝；中者務相遮絕，爭便求利；下者守邊隅，趨作。〈古買反，線間方田也。〉猶薛公之言黥布反也，上計取吳楚廣地，中計塞成皋遮要爭利，下計據長江以臨越，守邊隅趨作者也。
《俗說》曰：羊玄保作吏部郎，數被召見。後有傳詔來，始入門，其兒靈孫年十許歲，見傳詔，語其父云：「兒知也，正當圍棋耳。」
《語林》曰：王中郎以圍棋是坐隱，亦以圍棋為手談。
又曰：王武子與武帝圍棋，孫皓在側。武子問孫：「歸命何以好剝人麵皮？」皓曰：「見無禮於君者，則剝之。」乃舉棋局下，故譏之。
又曰：豫章太守顧劭，是丞相雍之子，在郡卒，時雍方盛集僚屬圍棋，外信至，而無兒書，雖神意不變，而心料有故。賓客既散，方嘆曰：「已無延州之遺累，寧有喪明之責耶？」於是豁情散哀，顏色自若。
《方言》曰：圍棋者，自關東齊魯之間謂之弈。
班固《弈指》曰：北方之人謂棋為弈。弘而說之，舉其大略，義亦同矣。局必方正，象地則也；道必正直，體明德也。其有黃黑，陰陽分也；駢羅列布，效天文也。四象既陳，行之在人，蓋王政也。法則臧否，為仁由己，道之正也。
《夢書》曰：夢圍棋者，欲斗也。
魏王粲《圍棋賦序》曰：清靈體道，稽謨玄神，圍棋是也。
魏應㻛《弈勢》曰：蓋棋弈之制，所由來尚矣。駱驛雨集，魚鱗雁峙，奮維闔翼。固衛邊鄙，寇動北疊，備在南尾。
晉劉恢《圍棋賦序》曰：司空從事中郎庾仲初，性好圍棋，終不達棋旨。言文則觸類而至，對局則冥然而窮。何所解如彼之易，所礙如此之難哉？
《禮記》曰：投壺之禮，主人奉矢，司射奉中，使人執壺。〈壺，射之類也。〉主人請曰：「某有枉矢哨壺，〈哨，且醮切，不正貌。〉請以樂賓。」賓曰：「子有旨酒嘉肴，既受賜矣；又重以樂，敢辭。」主人曰：「枉矢哨壺，不足辭也，敢固以請。」賓曰：「某既賜矣，又重以樂，敢固辭。」主人曰：「枉矢哨壺，不足辭也，敢固以請。」賓曰：「某固辭不得命，敢不敬從？」〈不得命，不以命見許。〉賓再拜，受，〈賓再拜受矢也。〉主人般還曰：「辟。」主人阼階上，拜送，〈拜送，送矢也。〉賓般還曰：「辟。」已拜受矢，進即兩楹間，退反位，揖賓就筵。司射進度壺。間以二矢半，反位。設中東西，執八算興。〈設中亦賓也。八算於中橫委，其餘於中西執算而立，以請賓俟投。〉請賓曰：「順投為入，比投不釋，勝飲不勝者。正爵既行，請為勝者立馬，一馬從二馬。三馬既立，請慶多馬。」請主人亦如之。〈請猶告也。順投，矢本入也。比投，不舍也。勝飲不勝，言以能養不能也。〉
《禮記》曰：壺頸修七寸，腹修五寸，口徑二寸半，容斗五升。壺中實小豆焉，為其矢之躍而出也。壺去席二矢半。矢以柘若棘，毋去其皮。〈取其堅且重也。或言去其皮節也。〉
《左傳》曰：晉侯以齊宴，中行穆子相。晉侯先。穆子曰：「有酒如濰，有肉如坻。寡君中此，為諸侯師。」中之。齊侯舉矢曰：「有酒如澠，有肉如陵。寡人中此，與君代興。」
《東觀漢記》曰：祭遵薨，范淑上疏曰：「遵為將軍，取土皆用朮。對酒設樂，必雅歌投壺。」
《魏略》曰：邯鄲淳，字元淑。作《投壺賦》千餘言奏之，文帝以為工，賜帛十匹。
又曰：游楚好投壺自娛。
《晉書》曰：石崇有妓，善投壺，隔屏風投之。
《王弼別傳》曰：弼性和理，樂游宴，解音律，善投壺。
《崔宴傳》曰：投壺者，皆以多算飲少籌。
《西京雜記》曰：武帝時，郭舍人善投壺，以竹為矢，不用棘也。古之投壺，取中而不求還，故實小豆，惡其矢躍而出也。郭舍人則激矢令還，一矢百餘反。語之為驍，言如博之堅，於輩中為驍傑。每為武帝投壺，輒賜金帛。
《獻帝春秋》曰：袁紹聞魏郡兵反，與黑山賊等數萬人共覆鄴城，殺郡守。坐中家在鄴者，憂怖失色，或起而啼泣。紹觀督引滿投壺，言笑容旨自若。
《晉陽秋》曰：王胡之善於投壺，言手熟閉目。
《神異絕經》曰：東荒山中有大石室，東王公居焉。與一玉女投壺，沒有入不出者，天為之笑。〈張華曰：天笑者，開口流光。〉
《藝經》曰：投壺法，十二籌，以象十二月之數。
《投壺變》曰：謂之投壺者，取名〈他由切。〉藪。漸而轉易，鑄金代焉。逮之於後，人事生矣。壺底去一尺，其下筍以龍玄。〈玄，月中蝦蟆，隨其生死也，猶日狗龍蛇之類。〉運之以キ〈平表切。〉蝦〈謂龍下キ螭也。〉燕尾。〈燕識候而歸人，來去有恆。投而歸人，自數之極也。〉矢十二，〈數之極也。〉長二尺八寸。〈法於尚矣，古用柘棘。〉古者投壺，擊鼓而節，帶劍十二，〈入礻僉頰二帶，謂之帶劍。〉倚十八，〈倚，並左右如狼尾狀。〉狼壺二十，〈令矢圓轉西於壺口。〉劍驕七十。〈入帶劍還如後也。〉三百六十籌得一馬，〈言三百六十歲功成也。馬，謂之近黨同得勝也。〉三馬成都。
魏王粲《棋賦》曰：夫注心銳念，自求諸身，投壺是也。
晉傅玄《投壺賦序》曰：投壺者，所以矯懈而正心也。
晉李尤《壺籌銘》曰：投壺籌禮，揖敘先後。通風月數，分為王部。
