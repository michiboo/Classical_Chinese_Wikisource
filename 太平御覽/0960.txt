
《廣志》曰：雞棲子，皂莢也。
《宋書》曰：明帝憎婦人妬。劉休妻王氏妬，帝聞之，賜休妾，勑王氏二十杖，令休於宅後開小店，使王氏親賣掃箒、皂莢，以此辱之。
《齊書》曰：明帝每用皂莢授餘濼〈曆洛二音〉與左右，曰：「此猶堪明日用。」
又曰：王儉素恨虞玩之，東歸，儉不出送，朝廷無祖餞者。玩之卒後，員外孔皚詣儉，求會稽五官。儉方盥，投皂角於地，曰：「卿鄉俗惡，虞玩之至死煩人！」
《三國典略》曰：梁元初，甘露降荊州皂莢樹。
《陳書》曰：梁末，童謠云：「不見馬上郎，只見黃塵起。黃塵污人衣，皂莢相料理。」及王僧辯平，群臣奏高祖曰：「王僧辯本乘巳馬擊侯景，馬上郎，王字也；黃塵，陳也。世不解皂莢之義。及陳滅於隋，隋氏姓楊，楊者，羊也，說者以江東人謂羖羊角為皂莢。」
《神仙傳》曰：劉綱受老君道，成，上大皂莢樹，飛去入雲。
又曰：雲仙翁斬皂莢樹，以杯承之，皆是好酒。
《洛陽宮殿簿》曰：建始殿前，槐及皂莢二十株。
《扶南傳》曰：安息國出酢皂莢，可食，味最美。
《幽明錄》曰：曲阿虞晚所居宅內，有一皂莢樹，大十餘圍，高十餘丈，枝條扶踈，蔭覆數家，諸鳥依其上。晚令奴斫上枝因墮殆死，空中有罵詈者，言：「晚！汝何意伐我家居？」更以瓦石推擲，大小並委頓。如此一年，漸消滅。
《范子計然》曰：皂莢出三輔，上價一枚一錢。
葛洪《治溺死方》曰：擣皂莢，裹以綿，內死人下部，中水出即活。
《本草經》曰：辛夷，一名辛引，一名侯桃，一名房木。
《神農本草》曰：辛夷，生漢中魏興涼州川谷中。其樹似杜仲，樹高一丈餘，子似冬桃而小。
《楚辭》曰：飲菌若之朝露兮，構桂木而為室。〈所飲食潔清，所處芬香。〉雜橘柚以為囿兮，列辛夷與椒楨。
又曰：乘赤豹兮從文貍，辛夷車兮結桂旗。
《洞林》曰：郭璞避難至新息，有人以茱萸令璞射之。璞曰：「子如小鈴含玄珠，構支言之是茱萸。」
《說文》曰：椒，似茱萸，出淮南楊州，有茱萸樹。
《風土記》曰：茱萸，椒也。九月九日成熟，色赤可採。世俗亦以此日折茱萸。費長房云：「以插頭髻，雲避惡。」
《異苑》曰：庾紹為東郡令，宗協與紹中表，旦服茱萸酒，忽見紹來，仍求酒，執酒杯還置，云：「茱萸氣。」協云：「惡之耶？」紹云：「上官皆畏，況我乎？」
《雜五行書》曰：舍東種楊、茱萸各三株，增年益壽，除患害。
《蜀都賦》曰：其圃則有蒟蒻、茱萸。
曹植《樂府歌》曰：茱萸自有芳，不若桂與蘭。
《毛詩·鶴鳴》曰：樂彼之園，爰有樹檀，其下維榖。〈榖，惡木也。〉
《詩義疏》曰：幽州謂之榖桑，或曰楮桑，荊、楊、交、廣謂之榖。今江南績其皮以為布，又搗以為紙，長數丈，潔白，光澤甚好。葉初生，可以為茹。
《說文》曰：榖，楮也。裴淵《廣州記》曰：蠻夷取㯏皮，熟搥為楬裹髻布，鋪以擬氊。
《錢塘記》曰：靈隱山，四布似蓮花，中央生榖樹，甚高大。
《韓子》曰：宋人有為其君以象為楮葉者，三年而成，亂之楮葉中，而不可別也。
《吳氏本草》曰：榖木皮治喉閉痺，一名楮。
《魏王花木志》曰：南方記楮子如梅實，二月花色，仍連實，七八月熟。土人鹽藏之，味辛。出交趾。
〈音鳥〉
《爾雅》曰：寓木，宛童也。〈郭璞曰：寄生樹也。一名蔦。〉
《漢書》曰：武帝使東方朔射覆，郭舍人曰：「朔中，榜臣百，不中，賜臣帛。」乃覆樹上寄生。朔曰：「寠藪也。」舍人曰：「朔果不中！」朔曰：「生肉為膾，乾肉為脯，著樹為寄生，盆下為寠藪。」上令榜舍人。
《古今注》曰：欲蠲人以憂，則贈以丹棘。丹棘，一名忘憂。欲蠲人之忿，則贈以青裳。青裳，一名合歡，能忘忿。枝葉繁弱，牙相交結，每一風來，輙自相解，不相牽綴。嵇康種之舍前。
《本草經》曰：合歡味甜平，生川谷，安五臟，和心氣，令人歡樂無憂，久服輕身明目，生益州。
仲長統《昌言》曰：漢安帝時，有異物生長樂宮東廡柏樹，永巷南閨合歡樹，議者以為芝草也，群臣皆賀受賜。
《晉宮閣名》曰：華林園，合歡四株。
《神農本草》曰：合歡生豫州河內川谷，其樹似狗骨樹。
嵇康《養生論》曰：萱草忘憂，合歡蠲忿。
《湘州記》曰：益陽縣西，山多銀木。
《晉宮閣名》曰：華林園，白銀八株。
《交州記》曰：{木尤}，赤色，堪作舩作牀。
《遊名山志》曰：樓石山多章{木尤}，皆為三四五圍。
鄧德明《南康記》曰：南康縣瞢〈忘鄧切。〉永極源，去郡並九百，地多章𣏞樹。
《蜀志》曰：興古南漢縣有桄榔樹，峯頭生葉有麵，大者收麵乃至百斛。〈《華陽國志》同。〉
《吳錄》曰：交趾南海縣出桄榔，中有米屑為麵。
《臨海異物志》曰：桄榔木，外皮有毛，似栟櫚而散生，作䋏〈音昨〉綆，漬之不腐。其木剛，作鈠、釤、鋤，利如鐵，中石更利。唯中焦榔致敗耳。皮中有似擣稻米{米片}，又似麥麵，中作麵餌。
《廣志》曰：桄榔，樹大四五圍，長五六丈，洪直，旁無枝條。其顛生葉，似椶葉。斫其木，肥堅難傷，入數寸，得麵。
《慱物志》曰：蜀中有樹名桄榔，皮裏出屑如麵，用作餅食之，謂之桄榔麵。
《魏王花木志》曰：桄榔出興古國者，樹高七八丈。其大者，一樹出麵百斛。交趾又有樹，其皮有光屑，取之乾擣，以水淋之如麵，可作餅餌。
《嶺表錄異》曰：桄榔樹，枝葉並蕃茂，與棗檳榔等樹小異。然葉下有鬚，如麄馬尾。廣人採之，以織巾子。其鬚尤宜鹹水浸漬，即麄脹而肕，故人以此縛舶，不用釘線。木性如竹，紫黑色，有文理而堅。工人解之，以制慱奕局。此樹皮中有屑如麵，可為餅食之。
《水經》曰：漢興縣溪中多生卬竹、桄榔樹，樹出緜，而夷人資以自給。
〈音湘〉
《吳錄·地理志》曰：交趾望縣有欀木，其皮中有如白米屑者，乾之，水淋之似麵，可作餅。郡內皆有之。
左思《吳都賦》曰：文欀貞橿。
《蜀志》曰：莎樹，大四五圍，長五六丈。峯頭生葉出麵，一樹出一石，正白，而味似桄榔。
《南中八郡志》曰：莎樹，大四五圍，長十餘丈。樹皮能出麵，大者百斛，色黃。鳩民部落而就食之。
《廣志》曰：莎樹多枝葉，葉兩邊行列，若飛鳥翼。其面色白。樹收麵不過一斛。擣篩乃如麵，不則如磨屑。為飯滑軟。
《吳錄·地理志》曰：交趾定安縣有木緜樹，高大，實如酒杯。中有緜，如蠶之緜。又可作布，名曰緤，一名毛布。
《廣州記》曰：枝似桐枝，葉似胡桃而稍大，出交、廣二州。
《羅浮山記》曰：木緜，正月則花，大如芙蓉。花落結子，方生緜與葉耳。子內有緜，甚白，蠶成則熟，南人以為縕絮。
《廣志》曰：木緜樹，赤華，為房甚繁，偪側相比，為緜甚軟。出交州永昌。
《爾雅》曰：杭，魚毒也。〈郭璞曰：杭 木，子似栗，生南方。皮厚，汁赤，中藏卵菓。〉
《臨海異物志》曰：杭味如楮。
《廣志》曰：原木，漬其汁，消殺眾生，生南。
《爾雅》曰：魄，榽〈音奚〉橀〈音醯〉也。〈魄，大木，細葉，似檀，今江東多有之。〉
《廣雅》曰：青檀，似奚橀。語曰：「齊人斫檀，奚榽先殫。」
〈音速卜〉
《爾雅》曰：樕樸，心也。〈郭璞曰：槲樕別名。〉
〈檴，呼化切〉
《說文》曰：狗杶也。
《說文》曰：欒，木也，似木蘭。從木欒聲。
《吳錄》曰：南朱桐縣有文木，材堅黑，如水牛角，作馬鞭。
《山海經》曰：符愚之山文木，其實如棗。
《南方草木狀》曰：文木樹，高七八丈，其色正黑，如水牛角，作馬鞭，日南有之。
裴淵《廣州記》曰：韶，葉似栗，赤色，子大如栗，有棘刺。破其皮，內白豬肪，著核不離。味甜酢，核如荔枝。
左思《吳都賦》曰：平仲、君遷。〈平仲實如銀，君遷子如瓠。〉
劉欣期《交州記》曰：君遷樹，子如馬乳。
《魏王花木志》曰：君遷，細似甘蕉，子如馬乳。
《吳錄·地理志》曰：廣州有木名古度，不華而實。
裴淵《廣州記》曰：古度，葉如栗，無花。枝柯皮中生子，子似櫨而酢，煑以為粽。數日不煮，化作飛蟻。
《吳都賦》曰：松梓古度。
《爾雅》曰：援柜柳。〈郭璞曰：櫃，似柳，皮可煑作飲也。〉
《唐書》曰：貞觀中，隋婆登國遣使朝獻。其國在林邑南，海行二月。東與訶陵，西與迷黎車接，北鄰大海。風俗與訶陵同。種稻，每月一熟。亦有文字，書之貝多葉。
杜寶《大業拾遺錄》曰：洛陽翊津橋，通翻經道場東街。其道場有婆羅門僧，及身毒僧十餘人，新翻諸經。其所翻經本從外國來，用貝多樹葉書，書即今胡書體。貝多葉，長一尺五六寸，闊五寸許，葉形似琵琶而厚大，橫作行書，隨經多少，縫綴其一邊，怗怗然。
顧徽《廣州記》曰：貝多似枇杷，而有光澤耀日。枝柯去地四五丈，作懸根，生地便大如本株形。一樹亦可有數十根，如本形。花白，子不中食。種於精舍浮圖前。
《嵩高山記》曰：嵩高寺中有思惟樹，即貝多也。如來坐貝多下思惟，因以為名焉。
《魏王花木志》曰：思惟樹，漢時有道人自西域持貝多子，植於嵩之西峰下，後極高大。有四樹，樹一年三花。
《孫卿子》曰：西方有木，名射干，莖長四寸。生於高山之崖，臨百仞之淵。木非長也，所立高也。君子居必擇鄉，遊必就士。
《楚辭》曰：掘荃蕙與射干兮，芸藜藿與蘘荷。
《孫綽子》曰：北阜有木焉，名曰時好。
《異物志》曰：木有摩廚，生於斯調。〈摩廚，木名也，生於斯調州。〉厥汁肥潤，其澤如膏，馨香馥郁，可以煎熬。〈如脂膏，可以煎熬食物也。〉彼州之民，仰為嘉肴。〈《花木志》曰：煎熬食物，香美如華夏之人用油。〉
《異物志》曰：榕樹棲棲，長與少殊。〈少時緣木，後乃成樹，故為殊也。〉高出林表，廣蔭原丘。孰知初生，葛虆之儔？
《魏王花木志》曰：榕木初生少時，緣縛他樹，如外方扶芳藤形，不能自立根本。緣繞他木，傍作連結，有如羅網相絡然，後木理連合，鬱茂扶踈，高六七丈。
《嶺表錄異》曰：榕樹，桂廣容南府郭之內，多栽此樹。葉如冬青，秋冬不凋。枝條既繁，葉文蒙細，而根鬚繚繞，枝榦屈盤。上生嫩條，如藤垂下，漸漸及地。藤梢入土，便生根節。或一大榕樹，三五處有根者，又橫枝，著鄰樹，則連理。南人以為常，不為之瑞木。
徐衷《南方記》曰：夫漏樹，野生，三月華，五六月成子，如朮。有煑着豬肉雞鴨羹中，好可食，亦中鹽藏。
徐衷《南方記》曰：都桶樹，二月花仍連實，七月熟，如卵。
《魏王花木志》曰：南方草物狀，都桶樹，野生，二月花色，仍連着實，八九月熟。子如鴨卵，民取食之，其皮核滋味酢。出九真、交趾。
徐衷《南方記》曰：都咸樹，子大如指。取子及樹皮曝乾，作飲芳香。
袁山松《宜都山川記》曰：佷山有異木，人無見其朽者，其名曰千歲。葉似棗，色似桑，冬夏青，貞強，少節目。
《南越志》曰：廣州有大樹，可以御火，山北謂之慎火，或謂戎火。多種屋上，以防火。
伏琛《齊地記》曰：東武城東南有勝火木，方俗音曰挺子。其木經野火燒炭不滅，故東方朔謂為不灰之木。
左思《齊都賦》曰：勝火之木，衝水之草。
〈音泥〉
《林邑記》曰：播栘樹，柯節發根下垂，虛中森羅，望之似懸髮。
太平御覽卷第九百六十
