
《東觀漢記》曰：上將自擊彭寵，伏惠公諫曰：「臣聞文王享國五十，伐崇七年，而三分天下有二。至武王，四海乃賓。陛下承大亂之極，出入四年，中國未化，遠者不服，而遠征邊郡，四方聞之，莫不怪疑。願思之。」
又曰：郅惲爲上東城門侯。上嘗夜出，還，拒關，詔開門欲入，惲不納。上令從門間識面。惲遂不開。明日，惲上書曰：「昔文王不敢盤於游田，以萬民惟憂。而陛下遠獵山林，以夜繼晝，其如社稷宗廟何？誠小臣所竊憂也。」由是上特重之。
又曰：第五倫爲司空，奉公不撓，言事無所依違，諸子諫止，輒叱之。每上封自作草，不復示掾吏。或民奏記言便宜，便封上。
又曰：明帝時決獄多近於重，尚書陳寵上疏諫曰：「先王之政，賞不僭，刑不濫，與其不得已，寧僭，故古賢君君嘆相重式者，重刑之至也。
又曰：帝時伐匈奴，魯恭上疏諫曰：「竊見竇憲、耿秉，銜使奉命，暴師於外。陛下親勞，憂在軍役，誠欲以安定邊陲，爲民除害。臣思之，未見其便。數年以來，民食不足，國無積，盛春興，擾動天下，妨廢農時，以事夷狄，非所以垂意於中國，憫念民命也。」
又曰：日蝕，司徒丁鴻上疏曰：「臣聞《春秋》日蝕三十六，而弒君三十六，變不空生。夫帝王不宜以重器假人，觀古及漢傾危之禍，靡不由世位擅寵之家。伏見大將軍，刺史二千石初除謁辭，求通待報，雖奉璽書，受台敕，不敢去，至數十日。背公室，向私門，此乃上威損，下權盛。外附之臣，依託權門，諂諛以求容媚，宜誅之。」
又曰：竇憲爲車騎將軍，辟崔駰爲掾。憲府貴重，掾屬三十人，皆故刺史、二千石，惟駰以處士年少擢在其間。憲擅權驕恣，駰數諫之。及出征匈奴，道路愈多不法，駰爲主簿，前後奏記數十，指切長短。憲不能容，稍疏之，因察駰高弟，出爲岑長。駰自以遠去，不得意，遂不之官而歸，卒於家。
又曰：楊賜，字伯獻，代劉郃爲司徒，帝欲造畢圭靈昆苑，賜上疏諫曰：「竊聞使者幷規度城南民田，欲以爲苑。昔先王造囿，裁足以修三驅之禮，薪菜芻牧，皆悉往焉。先帝之制，左開鴻池，右作上林，不奢不約，以合禮中。狡カ規郊城之地，以爲苑圃，廣壞田園，廢居民，畜禽獸。殆非所謂保赤子之義。」
又曰：光和中，有虹霓晝降嘉德殿，上引楊賜等入金商門問以祥異。對曰：「按《春秋讖》曰：天投霓，恐海內亂。加四百之期，象見吉凶，聖人則之。今妾媵嬖人閹尹之徒，共專國朝，欺罔日月。而今縉紳之徒委伏畎畝，口誦堯、舜之言，身蹈絕俗之行，亡捐溝壑，不見逮及，冠履倒易，陵谷代處。」
又曰：白馬令李雲。桓帝誅大將軍梁冀，而中常侍單超等五人皆以誅冀功幷封列侯。又立掖庭民女亳氏爲皇后，數月間，後家封四人，賞賜巨萬。時地數震裂，衆災頻降。�素剛，憂國，乃露布上書，移三府，曰：「孔子曰：帝者，諦也。今官位錯亂，小人諂進，財貨公行，政令日損，是帝欲不諦乎？」帝得奏，震怒，下有司送�黃門北寺獄，死。
《魏志》曰：辛毗，字佐治，潁川人。帝踐祚，爲侍中。帝欲徙冀州士家十萬民實河南。時連蝗民饑，群司以爲不可，而帝意甚盛，毗與朝臣俱求見，帝知其欲諫，作色以見之，皆莫敢言。毗曰：「陛下徙士家，其計安出？」帝曰：「卿謂我徙之非耶？」毗曰：「誠以爲非也。」帝曰：「吾不與卿共議也。」毗曰：「陛下以臣不肖，置之左右，厠之謀議之官，安得不與臣議耶！臣所言非私也，乃社稷之慮也。」帝不答，起入內；毗隨而引其裾，帝遂奮衣而還，良久乃出，曰：「佐治，卿持我何太急耶？」毗曰：「今徙，既失民心，又無以食也。」帝遂徙其半。嘗從帝射雉，帝曰：「射雉樂哉！」毗曰：「於陛下甚樂，而於群下甚苦。」帝默然，爲之希出。
又曰：太祖討張魯，東還時有將軍許游擁部曲不附太祖，而有慢言，太祖怒，先欲討之。群臣多諫，太祖橫刀於膝，作色不聽。繆襲入，欲諫，太祖逆之曰：「吾計以定，卿勿復言。」襲曰：「若殿下計是耶？臣方助殿下成之；若殿下計非耶？雖成宜敗之。殿下逆臣，令勿言，何待下之不闡乎？」太祖曰：「許游慢吾，何言可致乎？」襲曰：「臣聞千石之弩，不爲鼷鼠發機；萬鈞之鐘，不以蓬橦起音，今區區之許游，何足以勞神哉！」太祖曰：「善。」遂厚撫游，游即歸服。
又曰：賈詡，字文和。文帝時爲五官將，而臨淄侯植才名方盛，有奪宗之議。文帝使人問詡自固之術，詡曰：「願將軍恢崇德度，躬素士之業，朝夕孜孜，不違子道。如此而已。」文帝從之，深自砥礪。太祖又當屏除左右問詡，詡默然不對。太祖曰：「與卿言而不答，何也？」詡曰：「思袁本初、劉景升父子也。」太祖大笑，於是太子遂定。
又曰：文帝頻出遊獵，或昏夜還宮。王朗上疏曰：「夫帝王將行，則設兵而後登輿，清道而後奉引。所以顯至尊，務戒慎也。近日車駕及昏而反，非萬乘之至慎也。」
又曰：文帝踐祚，以高柔爲治書侍御史。時人間數有誹謗妖言，帝疾之，有妖言輒殺，而賞告者。柔上疏曰：「宜除妖謗賞告之法。」帝乃下詔；「敢以誹謗相告者，以所告罪罪之。」於是遂絕。
又曰：太祖置校事盧洪、趙達等，使察群下，高柔諫曰：今置校事既非君上信下之指，又達等數以憎愛擅作威福，宜檢治之。「後奸利發，太祖殺之以謝於柔。
又曰：太祖征幷州，留崔琰傅文帝於鄴。太子仍出田獵，變服易乘，志存驅逐。琰書諫曰：「今邦國殄悴，惠康未洽，惟太子燔翳損衤昌，以塞衆望，不令老臣獲罪於天。」
又曰：高堂隆寢疾，口占上疏曰：「臣寢疾病，有增無損，常懼忠款不昭。臣常疾世主莫不思紹堯、舜，而蹈桀紂之跡，願陛下少垂省覽。」
又曰：明帝即位，辛毗爲廷尉。帝欲平北邙，令登臺觀，則見孟津。毗諫曰：「天地之性，高高下下，今而反之，既非其理。若九河湓溢，洪水爲害，而丘陵皆移，將何以禦之？」帝乃止。
又曰：明帝時，百姓雕匱，而役務方殷。衛凱上疏曰：「順止者，愛所由來；逆意者，惡所以至。故人臣皆爭順指，而避逆意。非破家爲國、殺身成君者，誰能犯顔色、觸忌諱、建一言、開一說哉！」
又曰：《荀傳》曰：「時曹公欲滅陶謙，乘勝欲取徐州，而後定呂布。諫曰：昔高祖保關中，光武據河內，深根固本，以制天下，進可以勝敵，退可以自守，雖師北身遁者數矣，而終復振成大業也。今將軍本以兗州首事，故能平定山東，此實天下之要地，而將軍之關河也。若不先定根本，將何以寄諸乎？宜且急收熟麥，以實軍資，呂布不足慮也。今舍此而東，未見其便，多留兵則不可勝敵，少留兵則不可固守，且呂布乘虛寇暴，震動人心，縱保數城，非已所有。」操乃從其言，遂破呂布，而平兗州。
《魏略》曰：蘇則爲侍中。文帝時，人多饑困，而軍數出，又兼治宮室；則又數面諫，由此，上頗不悅，其後，出以爲河東相。
又曰：時太祖欲征吳，而大雨霖，三軍多不願行。太祖知其然，恐外有諫者，教曰：「今孤戒嚴，未知所之，有諫者死。」賈逵受教，謂其同僚三主簿曰：「今實不可出，而教如此，不可不諫也。」乃建諫草以示三人，三人不獲已皆署名，入白事。太祖怒，收逵等。當送獄，教取造意者，逵即言「我造意」，遂走詣獄。獄吏以逵主簿也，不即著械。逵謂獄吏曰：「促械我。尊者且疑我在近職，求緩於卿，今將遣人來察我。」既而復職。
又曰：明帝徙長安鐘ね銅人，起土山寺。司徒軍議掾河東斷邪上書曰：「臣聞古之貞士，盡言於國，不避死亡，故周昌比高祖於桀紂，劉輔譬趙後於人婢。天生忠直，雖白刃沸湯，往而不顧者，誠爲時主愛惜天下也。建安已來，野戰死亡，或門單戶盡，雖有在者，遺孤老弱。若今宮室狹小，當大之，猶隨時不妨農務，況乃作無益之物，黃龍鳳皇、九龍承露盤，玉山淵池也。此皆聖明之所興，其功參倍於殿舍，三公、九卿、侍中、尚書，天下至德皆知非道而不敢言者，以陛下春秋方剛，心畏雷霆。臣今知言出必死，而臣自比於牛一毛，生既無益，死亦何損，發筆流涕，心與世辭。臣有八子，臣死之後，累陛下矣。」將奏，沐浴既通，帝曰：「斷邪不畏死耶！」主者奏收尋，有詔勿問。
《吳志》曰：張昭少子休，字叔嗣，從中庶子轉爲右弼都尉。孫權嘗游獵，逮暮乃歸。休上疏諫戒，權大善之，以示於昭。
又曰：孫權欲廢太子和，立亮，尚書僕射屈晃固諫不止。權大怒，牽晃入殿，杖一百。
又曰：孫權任信校事呂壹。壹性苛慘，用法深刻。太子登數諫，權不納。後壹奸罪髮露，權引咎責躬。
又曰：孫權既爲吳王，歡宴之末，自起行酒，虞翻伏地，陽醉不持。權去，翻起坐。權於是大怒，手劍欲擊之，侍坐者莫不惶遽，惟大司農劉基起抱權諫曰：「大王以三爵後殺善士，雖翻有罪，天下孰知之？」權曰：「曹孟德尚殺孔文舉，孤於虞翻何有哉？」基曰：「孟德輕害士人，天下非之。今大王躬行德義，欲與堯、舜比隆，何自喻於彼乎？」翻由是得免。權因敕左右：「自今酒後言殺，皆不得殺。」
又曰：張紘，字子綱，廣陵人。避難江東，委質於孫策。策遣�奉章詣許昌。曹公聞策薨，欲伐吳。�諫曰：「以爲乘人之喪，既非古義，若有不克，棄好成仇，不如厚禮。」曹公從之。�歸吳後爲長史。權率輕騎將赴敵，�諫曰：「兵者兇器，戰者危事。麾下多強暴之勇，三軍之衆，莫不寒心。」權納而止。
又曰：呂蒙時爲護軍，權將欲北取徐州，以廣其地。蒙諫曰：「不可。今曹操遠在河北，新破二袁，撫集幽、冀，未暇東顧。今徐州將守，惡足言也，往必克之。然地勢陸通，四面受敵，今日得之，明日還失，舉全吳之衆未足守也。不如取關羽，西據荊州，則利盡長江，此上流之勢，於國之便，十徐州也。則重關西門，國之固也。」權甚然之，興師，遂擒關羽而平荊州。
又曰：華，字永先，吳人。上疏諫皓曰：「臣聞之，主所求於民者二，民之所望於主者三。二謂求其吻己勞也，求其吻己死者也。三謂饑者能食之，勞者能息之，功者能賞之。今民以致其二事而主失其三，主二求已備，民之三望未報。今百工作無用之器，婦人爲綺靡之飾。且美貌者不待華彩以崇好，艶姿者不待文綺以致愛。若極粉黛，窮盛服，未必無醜婦；廢華彩、文綉，未必無美貌也。」皓終不納。後以懲譴免，數年而卒。
又曰：韋曜，字弘嗣，吳人。本名昭，避晉文諱改之。孫皓立，曜以直諫非一，漸見責怒。皓每饗宴，以七升爲限，雖不入口，幷澆灌取盡，曜遂見逼。皓輒以爲曜與華、薛瑩撰《吳書》，皓欲以父和作《帝紀》，曜以和不登帝位，宜作《傳》，曜遂被誅。
又曰：賀邵，字興伯。孫皓時爲中書令，領太子太傅。皓凶暴驕矜，邵上疏諫曰：「陛下近寵媚之臣，日聞順意之辭，海內悼心朝臣失圖。」書奏，皓深恨之，竟見殺。
《蜀志》曰：時天旱禁酒，釀者有刑。吏於人家索得釀具，欲令與作酒者同罰。簡雍從先主游，見一男子行道，謂先主：「彼人慾淫，何以不縛？」先主曰：「卿何以知之？」雍對曰：「彼有淫具，與欲釀者同。」先主大笑，而原欲釀者。雍之滑稽凡此類。
又曰：黃權，字公衡。州牧劉璋召爲主簿，時別駕張松建議，宜迎先主，伐張魯。權諫曰：「左將軍有驍名，今欲以部曲遇之，則不滿其心，欲以賓客禮等，則一國不容二君。客若有太山之安，則主有累卵之危。可但閑境，以待河清。」璋不聽。
又曰：張松說劉璋交通先主，璋從之，遣法正請先主。璋從事廣漢王累自倒懸於州門以諫，璋一無所納，敕所在供奉先主，先主入境如歸。
《晉書》曰：《何尚之傳》：時造玄武湖，上欲於湖中立方丈、蓬萊、瀛洲三神山，尚之固諫，乃止。時又造華林園，幷盛暑，欲興人工，尚之又諫，宜加休息。
又曰：續咸。僞趙石勒將遷都於鄴，咸固諫，勒怒曰：「不斬此老臣，朕宮不得遷也。」敕御史收之，中書令徐光表極諫，勒乃悟，停作。賜咸絹百匹。
又曰：孫嵩爲王彌長史。彌與石勒有隙，勒常惡之，乃請計於右侯張賓。賓曰：「英雄不幷立，宜早圖之。」勒於是開宴請彌，彌將行，嵩請諫曰：「石公卑甚言甘，不可信也，願公勿往，自守保固，恐有專囑壟孫峻之禍及耳！」彌曰：「石勒一竪子耳，奚能爲也？」不聽，遂入。酒酣遇害。
又曰：裴玄略事僞秦苻堅，爲僉部郎中。堅常以珠璣奇異，彌飾不可勝計，以朝群臣。玄略諫曰：「周卑宮室，慶垂八百；始皇窮極，嗣不及孫。此萬古所以傅載也。願陛下去之，以延洪祚，慶流萬代。」堅曰：「非卿忠，何以聞寡人之過。」悉命去之。
又曰：遊子遠仕劉曜。西羌羯叛亂，舉兵四十餘萬，三輔大震。曜甚患之，欲大興師伐之，子遠諫曰：「足下納臣愚計，不勞大軍，可一月而定矣。且羌夷之叛也，非有大度窺竊神器矣，但迫足下嚴刑峻網。今死者不可追，生者猶可安，莫若大赦，釋諸逆人。若失官者，悉還之，遽相撫育，聽其復業，與人更始。彼生路既開，人情豈有樂禍好亂者也。且小人聚居，必有他心，今無刑辟之懼，以恩信懷之，不降何待矣！縱酋長負罪而不下者，請假臣弱兵五千人，爲足下梟之，不勞大軍，此可定矣。今賊黨既盛，彌川被穀，若臨之以兵，恐非歲月而可殄也。此言其術也。」曜大悅，行其計，西方遂平。
王隱《晉書》曰：湣懷太子頗好游宴。洗馬江統等諫曰：「宜諮詢保傅，引見賓客，悉得接盡，有增博見益多聞。」
《晉中興書》曰：江逌爲侍中，時穆宗欲於後園修立池苑，逌諫以「強賊不滅，宜務軍備，當存儉約，以率群下」，上即納之也。
徐廣《晉記》曰：成帝有乳母，經憂艱苦，詔假其名號，顧和諫曰：「保母奉佑，聖躬不遺其勛，第舍供給，已爲隆厚，若假以名號，非令典也。書而不法，後嗣何觀？」帝乃止。
臧榮緒《晉書》曰：衛瓘，字伯玉，每議及經國，屢形幼稍色，晉祖恐大臣有諫。瓘嘗因宴飲，歡醉，手撫御床曰：「此坐可惜！」
《宋書》曰：世祖游幸無度，太后及六宮常乘副車在後，沈懷文與王景文每諫不宜亟出。後同從坐松樹下，風雨甚驟。景文曰：「卿可以言矣。」懷文曰：「獨言無從，理相與從之。」江知淵臥草側，亦謂言之爲善。俄而入召俱入雉場。懷文曰：「風雨如此，非聖躬所宜冒。」景文又曰：「懷文所啓宜從。」知淵未及言，上方注弩，作色曰：「卿欲效顔竣耶？何以恆知人事。」又曰：「顔竣小子，恨不得鞭其面！」
又曰：何尚之遷尚書右僕射，加散騎常侍。時上行幸，還多侵夜，尚之表諫曰：「萬乘宜重，尊不可輕，此聖心所鑒，豈假臣啓。輿駕比出，還多冒夜。伏願少採愚誠。」上優詔納之。
