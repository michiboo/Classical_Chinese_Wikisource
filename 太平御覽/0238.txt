
《史記》曰︰武帝伐匈奴以衛青爲大將軍，位在諸公上。公卿皆拜，惟汲黯獨揖。有言大將軍尊貴不宜爾，黯曰︰「大將軍有揖客，獨不貴耶？」青聞之，愈重黯。
《漢書》曰︰武帝以霍光爲大將軍，輔昭帝，田千秋爲丞相，及昭帝初即位，未任聽政事，一決大將軍光。千秋居相位，謹厚有重名。光謂千秋曰︰「始與君具受先帝遺詔，令光治內，君侯治外，宜有以教，督使光無負天下。」千秋曰︰「惟將軍留意，即天下幸甚。」終不肯有所言。
《後漢書》曰︰竇憲爲大將軍，威震天下，復出屯武威。會帝西祠園陵，詔憲與車駕會長安。及憲至，尚書以下議欲拜之，伏稱萬歲。韓棱正色曰︰「夫上交不諂，下交不黷，禮無爲人臣稱萬歲之制。」議者皆慚而止。
又曰︰詔鄧騭班師。朝廷以太后故，遣五官中郎將迎拜騭爲大將軍。軍到河南，使大鴻臚親迎，中常侍賫牛酒郊勞，王、主以下候望於道。既至，大會群臣，賜束帛焉。
應劭《漢官儀》曰︰和帝以竇憲爲大將軍，乃冠三公。
又曰︰梁冀爲大將軍，以三世姻媾援立之功，公卿希旨，上比周、霍，舉高第茂才，官屬皆倍餘府。
《魏志》曰︰文帝以孫權爲大將軍，吳王，加九錫。
又曰︰太傅司馬宣王奏免曹爽，皇太后詔召高文惠假節行大將軍事，據爽營。太傅謂之曰︰「君爲周勃矣。」
《後魏書》曰︰莫題有謀策，爲大將軍，平慕容麟，賜爵東宛侯。後太祖欲廣宮宇，規度平城四方數十里，將模鄴、洛、長安之制，運材數百萬，以題機巧，令監定焉。
陳思王《輔臣論》曰︰知慮深奧，淵然難測；恭以奉上，愛以接下；納言左右，爲帝喉舌︰曹大將軍也。
《魏志》曰︰王謙，爲大將軍何進長史。進以謙名公之胄，欲與爲婚，見其二子，使擇焉。謙弗許，以疾免。
臧榮緒《晉書》曰︰魯芝字世英。耽思墳籍，研精稽古，自三代之奧典，聖人之微言皆賅覽焉。大將軍曹爽輔政，高選賢明以爲官屬，延芝爲司馬。
《續漢書》曰︰李固字子堅，拜議郎，爲洛陽令，大將軍梁冀請爲從事中郎。
《晉書》曰︰鄭沖字文和，以儒雅爲業，簞食瓢飲，布衾袍，不以爲憂。大將軍曹爽以爲從事中郎。
又曰︰李喜，景帝輔政命喜爲大將軍從事中郎。喜到，引見，謂喜曰︰「昔先公辟君而不應，今孤命君而至，何也？」對曰︰「先公以禮見待，喜得以禮進退；明公以法見繩，喜畏法而至。」帝甚重之。
何法盛《晉中興書》曰︰郭舒，大將軍王敦以爲從事中郎。會敦討劉隗，切諫，敦大怒曰︰「人中間言卿痴，故炙卿眉頭，今疾復發耶！勿復語也。」舒曰︰「明公聽舒一言。舒聞古之狂也直，周昌、汲黯、朱雲皆不痴也。昔堯立誹謗之木，舜懸敢諫之鼓，公爲勝堯舜耶？而乃折舒使不得言！」敦默然也。
《竹林七賢傳》曰︰阮籍字嗣宗，爲太傅司馬宣王參軍，遷景王大將軍從事中郎。
《通典》曰︰從事中郎，漢末官也。陳陽爲大將軍，王鳳從事中郎是也。在主簿上，所掌與長史同。
華嶠《後漢書》曰︰崔駰字亭伯，辟大將軍竇憲府掾。憲新輔政，貴重掾三十人，皆故刺史二千石，惟駰以處士年少擢在其間。憲擅權驕恣，駰數諫之，出爲長岑長，不得意，不之官而歸。
華嶠《後漢書》曰︰馬融字季長，爲大將軍鄧騭舍人。
《晉陽秋》曰︰義興周延爲左率轉尚書，遷大將軍諮議參軍。
《漢書》曰︰元光二年，以中尉程不識爲車騎將軍，屯雁門。
應劭《漢官儀》曰︰帝以元舅馬防爲車騎將軍，銀印、青綬。
《吳志》曰︰孫壹奔魏，以壹爲車騎將軍，儀同三司，封吳侯，以故王芳貴人邢氏妻之。邢美色，妒忌，下不堪命，遂共殺壹及邢氏。
《蜀志》曰︰鄧芝字伯苗，義陽新野人。益州從事張裕善相，芝往從之，謂芝曰︰「君年過七十，位至大將軍，封侯。」爲車騎將軍，賞罰明，斷恤卒伍。身之衣食資仰於官，不苟素儉，然終不治私産，妻子不免饑寒，死之日家無餘財。
《後魏書》曰︰王衍字文舒，出爲散騎常侍、征東將軍、西兗州刺史。衍屆治未幾，屬爾朱仲遠稱兵內向，州既路沖，爲其攻逼。衍不能守，爲仲遠所擒，以其名望不害也，令騎牛從軍，久乃見釋。還洛，除車騎將軍。
《隋書》曰︰長孫覽，周武帝在藩，與覽親善，及即位，彌加禮焉，超拜車騎大將軍。每公卿上奏，必令省讀。覽有口辯，聲氣雄壯，凡所宣傳，百僚屬目。帝每嘉嘆之，覽初名善，帝謂之曰︰「朕以萬幾，委卿先覽。」遂賜名焉。
《漢書》曰︰武帝以霍去病爲嫖姚校尉，征匈奴，累有功，寵冠群臣，置驃騎將軍，秩與大將軍同。
又曰︰明帝即位，以東平王蒼爲驃騎輔政，開東閣延英雄。及蒼歸國，有驃騎時吏丁牧、周相，以蒼敬賢下士，不忍去之，遂爲王家大夫，數十年事祖及孫。帝聞，褒美。
又曰︰驃騎將軍，漢官也，長史、司馬各一人，金璋、紫綬，五時朝服，武冠，佩山玄玉。光武中興諸將皆稱大，後天下既定，武官悉省。
《東觀漢記》明帝詔曰︰東平王蒼，寬博有謀，可以托六尺之孤，臨大節而不可奪其名，以蒼爲驃騎將軍。
又曰︰張意拜驃騎將軍，討東甌，備水戰之具。一戰大破，所向無前。
又曰︰其將軍不常置，比公者又有驃騎將軍。建武二十年復置驃騎將軍，位次公，有長史一人。
《後漢書》曰︰劉隆爲驃騎將軍，行大司馬事。隆奉法自守，視事八歲，上將軍印綬，罷，賜養牛，上樽酒十斛。
應劭《漢官儀》曰︰漢興，置驃騎將軍，位次丞相。
《隋書》曰︰崔彭轉驃騎，恆典宿衛。性謹密，在省闥二十餘年，每當上在仗，危坐終日，未嘗有怠惰之容，上甚嘉之。上每謂彭曰︰「卿當上日，我寢處自安。」又嘗曰︰「卿弓馬固以絕人，頗知學不？」彭曰︰「臣少愛《周禮》《尚書》，每於休沐之暇，不敢廢也。」上曰︰「試爲我言之。」彭因說君臣戒慎之義，上稱善。
韋昭《辨釋名》曰︰驃騎將軍、車騎將軍，秩比三公。辨雲︰此二將軍，秩本二千石。
《世說》曰︰何驃騎弟第五以高情遜避，而驃騎令仕，對曰︰「然第五之稱，何必減之驃騎！」
陳思王《輔臣論》曰︰魁傑雄特，秉心平直；威嚴足憚，風行草靡；戎昭果毅，折衝厭難者︰司馬驃騎。
梁·簡文帝《讓驃騎揚州刺史表》曰︰常願侯服就列，希同特進之班；角巾還第，不競龍驤之貴。而天澤無涯，名器總集。竊以驃騎之官，既爲上將；神州之重，實號中土。故以彈壓六戎，冠冕九牧。豈止司隸絳節，金吾緹騎！況復任總皇畿，位重連率；何則驃騎之號，曆選爲重。元狩之中始自去病，永平之建特授劉蒼。齊獻爲公主所申，吳漢因群臣之舉。
《漢書》曰︰李廣爲驍騎將軍，後出雁門擊匈奴。匈奴生得廣，廣時傷，陽死，睨傍胡兒善馬，暫騰而上，南馳得脫。廣亡失多，當斬，贖爲庶人。
《東觀漢記》曰︰光武以劉桓爲驍騎將軍，攻中山。
又曰︰建武九年，以劉喜爲驍騎將軍，攻涿郡。
華嶠《後漢書》曰︰馬成字君遷，拜驍騎將軍，北屯常山。積數年，上以其勤勞，征歸京師，邊民多上書請之，上復以成鎮撫之。
《魏志》曰︰任城威王彰，字子文。性勇而須黃，爲驍騎將軍。北出塞，爲寇所要，彰獨與麾下數百騎突虜，王聞之曰︰「我黃須兒定可用也。」
又曰︰董卓立獻帝，表太祖爲驍騎將軍，欲與計事。太祖乃變姓名，間行東歸。
《齊書》曰︰江學攵爲侍中，轉都官尚書，領驍騎將軍。王晏啓武帝曰︰「江學攵今重登禮閣，兼寄六軍，慈渥所覃，實有優忝。但語其事任，殆同閑輩。天旨既欲升其名位，愚謂以侍中領驍騎，望實清顯，有殊納言。」上曰︰「學攵常啓吾，爲其鼻中惡。今既以何胤、王瑩還門下，故有此回換耳。」
《漢書》曰︰文帝至渭橋，群臣奉天子法駕，迎代邸。皇帝即日夕入未央宮，夜拜宋昌爲衛將軍，領南北軍。
又曰︰文帝三年，遣灌嬰擊匈奴，發中尉材官兵屬衛將軍，軍長安。
《晉書》曰︰虞潛字思奧，爲衛將軍，貌如不武，內實堅明。
《漢書》曰︰前、後、左、右將軍，皆周末官，秦因之，位亞上卿，金印、紫綬。
又曰︰武帝征西夷，有前、後、左、右將軍。宣元以後，雜錯更置，或爲前，或爲後，或爲左，或爲右，雖不出征，猶有其官，在諸卿上，爲國爪牙，所以揚示威靈於四遠，折衝萬人，如虎如羆。
又曰︰左、右、前、後將軍，皆周官也，秦漢因置以征四夷。後雖不征伐，其官常存。
又曰︰傅喜爲右將軍。傅太后與政，喜數諫，後不悅，上印綬，病在家。何武等上疏固請，乃拜前將軍。
《魏志》曰︰張遼字文遠，雁門馬邑人也。聶壹之後，以避冤變姓。少爲郡吏，武力過人。文帝即位轉前將軍。又黃初二年，遼至洛陽宮，文帝引遼，會建始殿，親問破吳意狀。帝嘆息顧左右曰︰「此亦古之劭虎也。」
《蜀志》曰︰先主爲漢中王，遣費詩拜關羽爲前將軍，羽聞黃忠爲後將軍，怒曰︰「大丈夫終不與老兵同列！」不肯拜受。詩謂羽曰︰「夫立王業者，所用非一。昔蕭、曹與高祖少小親舊，而陳、韓亡命後至，論其班列，韓最居上，未聞蕭、曹以爲怨也。今漢中王以一時之功，隆崇於漢叔，然意之輕重，寧當與君侯齊乎！王與君譬猶一體，同休等戚，禍福共之，愚謂君侯不宜計官號之高下、爵位之多少也。僕一介之使，銜命之臣，君侯不受拜，如是便還，但相謂惜此舉動，恐有後悔耳！」羽大感悟，即受拜。〈漢叔，黃忠字也。〉
《後魏書》曰︰谷楷，昌黎人，濮陽公渾曾孫也。稱有�局，遷前軍將軍。楷眇一目，而性甚嚴忍，時人號爲瞎虎。
《漢書》曰︰趙充國爲後將軍，西羌反，上命御史大夫邴吉問︰「誰可將者？」充國時年已七十餘，對曰︰「無逾於老臣者矣。」遣問焉，曰︰「將軍度羌虜何如，當用幾人？」充國曰︰「百聞不如一見。兵難逾度，〈逾，遠也。〉臣願馳至金城，圖上方略。然羌戎小夷，逆天背叛，滅亡不久，願陛下以屬老臣，勿以爲憂。」
《東觀漢記》曰︰郅彤字瑋君，信都人也，爲曲陽卒正。更始即位，上以大司馬平河北，至曲陽，彤舉城降，爲後大將軍。
《魏志》曰︰曹洪爲文帝所廢，明帝即位，拜後將軍。
《蜀志》曰︰黃忠字漢叔，先主爲漢中王，欲用忠爲後將軍，諸葛亮說先主曰︰「忠之名望，素非關、馬之倫，而今使令同列。馬、張在近，親見其功，尚可喻指，關羽遙聞之，恐必不悅，得無不可乎！」先主曰︰「吾當解之。」遂與羽等同位，賜爵關內侯。
《晉中興書》曰︰應詹字思遠，太興三年爲後軍將軍。
《晉起居注》曰︰太始八年，置後軍將軍，掌宿衛。
《漢書》曰︰公孫賀封南候，〈，音芳孝反。〉以左將軍出定襄，無功，失侯。
又曰︰辛慶忌，字子真，爲左將軍，爲國虎臣，匈奴、西域親附，敬其威信。
《東觀漢記》曰︰賈復字君文。治《尚書》，事舞陰李生，李生奇之，謂門人曰︰「賈生容貌志意如是，而勤於學，此將相之器。」征詣洛陽，拜左將軍。南擊赤眉、新城，轉西入關，擊盆子於澠池，破之。
《魏志》曰︰文帝即位，以李郃爲左將軍。詔郃與曹真討安定盧水胡及東羌。
《晉書·百官名臣》曰︰王濟字武子，起家中書郎，遷左軍將軍。
山濤《啓事》曰︰左將軍裴楷，通理有才義。
《漢書》曰︰常惠以明習外國事，勤勞數有功，爲右將軍。
又曰︰何武薦辛慶忌宜在爪牙，乃拜爲右將軍。
《魏志》曰︰徐晃字公明，爲右將軍，性儉約畏慎，爲將常遠斥候，嘆曰︰「古人患不遭明君，今我遇之，當以功自效。」
《蜀志》曰︰諸葛亮上疏曰︰「臣以弱才，叨竊非據，親秉旄鉞以厲三軍，不能訓章明法，臨事而懼，至有街亭違命之闕，箕穀不戒之失，咎皆在臣授任無方。臣明不知人，恤事多暗，《春秋》責帥，臣職是當。請自貶三等，以督厥咎。」於是以亮爲右將軍，行丞相事，所總統如前。
何法盛《晉中興書》曰︰郭默爲右軍將軍。默既遠人，樂爲邊將，不願內轉，謂劉胤曰︰「我能御胡而不用，更用虛名者；且右軍主禁兵，禁兵不妄出，有急方始配給，兵將無素，是謂棄之，安得不亂？」
又曰︰王羲之字逸少，導之從子也。幼訥於言，人未之知。年十三，嘗見周顗，異之。時重牛心炙，座客未啖，先割啖之羲之，於是聞名。及長，尤善草、隸書，爲今古冠絕。累遷爲右將軍。不樂京師，遂往會稽與謝安、孫綽等游處山陰。有道士養群鵝，羲之意甚悅。道士雲︰「爲寫《黃庭經》，當舉群相贈。」乃爲寫訖，籠鵝而去。
