
《水經注》曰：砥柱，山名也。禹治洪水，山陵當水者鑿之，故破山以通河，河水分流，包山而過，山見水中若柱然，故曰砥柱。
《搜神記》曰：齊景公渡於江沅之河，黿銜左驂沒之，衆皆驚惕，古冶子於是拔劍從之，邪行五里，逆之三里，至於砥柱之下，乃殺黿頭，右手挾左驂，燕躍鵠踴而出，仰天大呼，水爲之逆流三百步，觀者皆以爲河伯也。
《說文》曰：鳳鳥出東方君子之國，過崑崙，飲砥柱，濯羽弱水，暮宿風穴。
《說文》曰：邙，洛陽北土上邑也。
《十道志》曰：邙山在洛陽縣四十里。
《元和郡國志》曰：邙山是隴山之尾，一名平逢山，亦名郟山。
楊佺期《洛城記》曰：北山連嶺，修亙四百餘里，實古今東洛九原之地也。
又戴延之《西征記》云：邙山西匡東垣，亙阜相屬，其下有張母祠，即永嘉中，此母有神術，能愈病，故元帝渡江時，延聖火于丹陽，即此母也。今祠存焉。
《續漢書五行志》曰：靈帝時童謠曰：「侯非侯，王非王，千乘萬騎上北邙。」至中平六年，獻帝爲中常侍段珪等數人所執，公卿百官隨其後，到阿上乃得還。此非侯非王上北邙也。
《魏略》曰：魏文帝獵北邙上，時盛夏炎暑，行者或中暍，鮑勛切諫，遂因此伏法。
《魏志》曰：明帝即位，欲平北邙，令登臺以觀見孟津。廷尉辛毗諫曰：「天地之性，高高下下，今而反之，既非其理；加以損費人功，民不堪役。」帝乃止。
《河圖括地象》曰：熊耳山，地門也。其精上爲畢附耳星。
《史記》曰：齊桓公曰：寡人南伐至郡陵，登熊耳山以望江漢。
《東觀漢記》曰：赤眉初降，輦輸鎧甲兵弩，積與熊耳山等。
盛弘之《荊州記》曰：南鄭修縣北，有熊耳山，山東西各一峰傍竦，南北望之若熊耳。山多漆，下多棕，浮豪之水出焉，西流注於洛。又按《仙書》謂此山上有青丹之樹，得而服之成仙。
《西京雜記》曰：葉似江籬，而紅綠色。又有丹青樹，葉一青一赤，望之如綉，長安謂之丹青樹是也。
《山海經》曰：鼓鐘之山，帝台之所以觴百神者也。有草焉，方莖而黃華，圓葉而三成，其名曰烏酸，可以爲毒也。今名鐘山，在陸渾縣西南三十里。
《水經》曰：陸渾山，伊水出焉。今亦號方山。漢末隱士，潁川胡昭隱居此山。山中有石城，遠望之有金壇玉匱，皛然間出，尤好竹木泉石。時有野人居之，長生不死。春秋時，遷陸渾之戎，意其遺類。
《元和郡縣志》曰：二崤山在今澠池縣西北，一名嶺岑。《左傳》謂秦將襲晉，蹇叔哭送，謂收子骨所。後漢末建安中，曹公西討巴漢，惡其險而更開北山道路，多從之便。又有石銘云：「晉太康三年，弘農太守梁柳修復舊道。」
《西征記》曰：崤山上不得鳴鼓角，鳴則風雨總至。自東崤至西崤三十里，東崤長阪數里，峻阜絕澗，車不得方軌。西崤全是石阪十二里，險絕不異東崤。
《傳》曰：杞子自鄭使告於秦曰：「鄭人使我掌其北門之管，若潛師以來，國可得也。」穆公召孟明、西乞，白乙，使出師於東門之外。蹇叔之子與師，哭而送之曰：「晉人禦師必於崤，崤有二陵焉，其南陵夏後皋之墓也，北陵，文王之所避風雨也。必死是間，餘收爾骨焉。」
《漢書》曰：景帝三年，吳楚反，以周亞夫爲太尉擊吳楚。亞夫發至灞上，趙涉遮說亞夫曰：「吳王素宿懷輯死士久矣，此知將軍且行，必置間人於崤澠厄陋之間，將軍何不從此右去趨藍田，出武關，抵雒陽，間不過差一二日，直入武庫，擊金鳴鼓，諸侯聞之，以爲將軍從天而下也。」太尉如其計，至雒陽，使吏搜崤澠間，果得吳伏兵。
《三輔舊事》曰：鄧禹敗於潼關，後大破赤眉於崤。
《山海經》曰：青要山，實惟帝之密都。畛水出焉。有草黃華、赤實，服之美人色。注《水經》云：強山東阜，即騩山，有美棗焉。
《十道志》曰：青要山又名強山。
注《水經》曰：缺門山，山阜之不相接者一里，故得名。二壁爭高，升聳相亂是也。
《地裏志》曰：三塗山在陸渾縣南。《左傳》謂四岳、三塗，九州之險。或曰，三塗者，伊闕、大穀、轘轅三道是也。
《元和郡縣志》曰：女幾山，在福昌縣西南三十四里。
《山海經》曰：女幾山，上多玉，下多金，其獸即豹、麖、麝，禽多鷮、翟、鳩。
《十道志》曰：白馬山，注《水經》云：溪水出宜陽白馬山，山上有大石，厥狀似馬，故溪澗以物色受名焉。
《滑州白馬山開山圖》云：白馬群行山上，悲鳴則河決，馳走則山崩，謂此山也。
《西征記》云：山有神白馬，故名焉。
《十道志》曰：太陰山，《左傳》謂晉梁丙、張趯率戎伐潁。
又云：蠻子赤奔晉之陰地，且自雒以東至於陸渾，謂此山也。
阮籍《宜陽記》曰：金山之竹，堪爲笙管。
楊泉《物理論》云：宜陽金山竹爲律管，河內葭莩爲灰，可以調氣。
又注《水經》曰：金門溪，出金門山也。
又《戴氏西征記》曰：宜陽縣地名金門塢。
《十道志》曰：轘轅山，在緱氏東南。
《左傳》曰：欒盈過周，王使候出諸轘轅是也。按轘轅道十三曲，今置關焉。
又按薛綜注《東京賦》云：轘轅阪十二曲，道將去復還，故曰轘轅。
《洛陽記》曰：闕塞山在河南縣。《左傳》晉趙鞅納王，使汝寬守闕塞，伏虔謂「南山伊闕」是也。杜預注云：洛西南闕口也，俗名龍門是也。
《陽城記》曰：牧牛山，在陽城東八十里，下有九十六泉，即滄河之上源也，父老云：昔有一神駁身，自山而降，下飲泉竭，故以爲名。
《陽城記》曰：九山在縣南三十五里。《水經注》云：「相澗水，經九山東。」仲長子云：「昔有上者身游九山之上，施心不拘之鄉。」即此山也。山陰有九山廟碑，晉永康二年立。文曰「九山府君者，太華元子之稱也。」
《陽城記》曰：大嵬山在密縣東南五十里，即具茨之山。黃帝登具茨之山，升於供堤之上，受神芝圖於黃蓋童子，即此也。又名具茨山也。又有方山，一名浮戲山，汜水出焉。又有洧水，出密縣西南馬嶺山。
《春秋傳》曰：鄭大旱，使屠擊有事於桑山，斬其木，不雨。子産曰：「有事于山，藝山林也，〈藝，養護也。〉而斬其木，有罪大矣。」奪之官邑。
《山海經》曰：半石山，其上有草，生而秀，高丈餘，葉與花皆赤而不實，其名嘉榮，服者不遷喜怒。在緱氏南十五里。
《道書福地誌》曰：天心之山，方圓百里，形如城，四面有門，上有石墻，長十餘丈。山高穀深，多生微蘅，其草有風不偃，無風獨搖。天心山又名錫義山，在豐利縣東六十五里。
《山海經》曰：小徑山，器難之水出焉。舊傳器難之水即索水也。小徑山一曰嵩渚山，俗名周山，在滎陽縣三十五里。
《搜神記》曰：滎陽縣有蘭岩山，峭拔千丈，常有雙鵠不絕來往。
《神仙傳》曰：昔有夫婦隱此山數百年，化爲兩鵠。忽一旦一鵠爲人所害，其一鵠歲常哀鳴，至今響動岩谷，莫年歲。
《水經注》曰：碭縣分水，北有碭山，碭芒二縣之間，山澤深固，多懷神智。有仙者涓子、柱主，幷隱碭山得道。漢高隱之，呂後望氣知之，即於是處也。
《水經注》曰：雷澤西南十里許，有一小山，孤立峻上，亭亭嵥峙，謂之曆山。山北有小阜，南屬迤澤之東，北有陶墟，緣生言舜耕陶所在，墟阜聯屬，濱帶瓠河也。鄭玄云：曆山在河東，今有舜井。皇甫謐曰：或言今濟陰曆山是也，與雷澤相比。余謂鄭玄之言爲然。故揚雄《河東賦》曰：「登曆觀而遙望兮，聊浮濟河之岩。」今雷首曆觀曆山，西枕大河，校之圖緯，於事爲安。
《後漢書》曰：鄭玄漢末遭黃巾之難，客於徐州。今《孝經序》，鄭氏所作。其序云：「僕避於南城之山，棲遲岩石之下，念昔先人餘暇，述夫子之志而注《孝經》。」蓋康成胤之孫所作也。今西上可二里所，有石室焉，周回五丈。俗雲是康成注《孝經》處也。
楊曄《徐州記》曰：奚公山，奚仲造車之所。山上軌轍猶存。
《水經注》曰：嵇山，嵇氏故居也。嵇康本姓奚，會稽人也。先人自會稽遷於譙之銍縣，故爲嵇氏，取嵇字之上以爲姓，蓋志本也。
《十道志》曰：曹南山，《曹風詩》所謂「薈兮蔚兮，南山朝躋」是也。有汜水出焉，即《漢書》云：「高祖即位於汜水之陽」。今壇存焉。汜音泛。
《書禹貢》曰：嶧陽孤桐，泗濱浮磬。〈鄭玄注曰：嶧山今在下邳西葛嶧山也。〉
《詩》曰：奄有鳧嶧，遂荒徐宅。〈鳧嶧二山。〉
《爾雅》曰：魯國鄒縣有嶧山，絕石相積構，連屬而成山。
《史記·始皇本紀》曰：二十八年，始皇行郡縣，上鄒嶧山，立石，與魯諸博士議，刻石頌秦德。
《三代地理書》曰：秦始皇乘羊車，登嶧山。
《鄒氏記》曰：鄒山，古之嶧山也。孤桐之所植，邾文公之所卜。下山是鄒縣，本是邾國，魯穆公改鄒，山從邑變，故謂鄒山。嶧陽猶多桐樹。
《地理志》曰：嶧山在鄒縣北，繹邑之所依名也。山東西二十里，南北一十三里，高秀獨出，積石相臨，殆無壤。石間多孔穴，洞達相通，往往有如數間居處，其俗謂之嶧孔。遭亂，輒將居人入嶧，外寇雖衆，無所施害。永嘉中，太尉郤鑒將鄉曲逃此，胡賊攻守不能得。今山南有大嶧，名曰郤公嶧。山北有絕岩，秦始皇觀禮於魯，登於嶧山之上，命丞相李斯以大篆勒銘山嶺，名曰晝門。《詩》所謂「保有鳧嶧」者也。
戴延之《西征記》曰：焦氏山北有數山，漢司隸校尉魯恭，穿山得白蛇白兔，不葬，更葬山南，鑿而得金，故曰金鄉山。山形峻峭，冢前有石祠石廟，廟四壁皆青石隱起，自書契以來，忠臣孝子貞婦，及孔子弟子七十二人形像，像邊皆刻石記之，文字分明。又有石床長八尺，磨瑩鮮明，叩之聲聞甚遠。時太尉從事中郎傅珍之、諮議參軍周安、穆析敗石床，各取之，爲魯氏之後所訟，三人幷免官。
《史記》曰：始皇二十六年滅齊，遂登琅琊山，築層台於上。秦皇樂之，因留三月是也。
《郡國縣道記》云：琅琊台在故城東南十里，州東南一百七十里。臺上有始皇碑，碑上有六百字可識，餘多剝落。台側有四時祠，即齊地八祠之一。又雲臺上有神泉，人或污之，即立竭。
《水經注》曰：龜山在博縣一十五里。昔夫子傷政道之陵遲，故望山而懷操，故《琴操》有齊龜山操焉。山北即龜陰之田也。《春秋》定公十年，齊人來歸龜陰之田是也。
《水經注》曰：《鄒山記》云：徂徠山在梁甫、奉高、博三縣界，猶有美松，亦曰尤竦之山。
《漢書五行志》曰：哀帝時無鹽危山土自起覆草，如馳道狀。
又《漢書》曰：瓠山石轉立。〈晉灼曰：漢注作報山，山脅石一枚轉側起立，高九尺六寸，旁行一丈，廣四尺。〉東平王雲及後謁自之石所祭，治石象瓠山，立石束倍草幷祠之。三年，息夫躬告之。王自殺，後謁棄市，國除。
《水經注》曰：沂水出魯城東南，尼丘山西北。山即顔母所祈而生孔丘也。山東一十里，有顔母廟。防山南數里，孔子父葬處，《禮》所謂「防墓崩」者也。
《十道志》曰：羽潭，一名羽池。潭東有羽山。
《漢志》曰：東海郡祝其縣有羽山，殛鯀之所。
《郡國志》云：鍾離沫城有羽泉，殛鯀處。其水恆清，牛羊不飲。
《書》曰：殛鯀於羽山。
又曰：蒙羽其藝。
《左傳》曰：昭公二年，鄭子産聘於晉，平公有疾，韓宣子逆客，私焉。曰：「寡君寢疾於今三月矣。幷走群望，有加而無瘳。今夢黃熊入於寢門，其何厲鬼也？」對曰：「以君之明，子爲大政，其昔堯殛鯀於羽山，其神化爲黃熊，入於羽淵，實爲禹郊，三代祀之也。」韓子祀夏郊，平公乃間。
《傳》曰：齊師與晉戰於鞍，齊師敗績，晉逐之，三周華不注山。
《水經注》曰：華不注，虎牙桀立，孤峰特起，青崖發翠，同點黛焉。
《郡國志》曰：長白山，陳仲子夫妻隱處。
郭氏《述征記》云：長白山，能興雲雨。山西南有大湖山，二山幷有石室，敗赤漆船，上有記。皆謂之堯時物。
《三齊記略》曰：鄭玄刊注《詩》，常棲黌山。今山有古井不竭，猶生細草，葉形似韭，俗稱鄭公書帶。
《齊地記》曰：范蠡浮海出齊，變姓名，自號鴟夷子。間行止於陶山，因號陶朱公焉。後改曰鴟夷山，在今平陰縣東。
又曰：巫山，一名孝堂山。
《左傳》曰：齊侯登巫山以望晉師。即此山也。山上有石室，俗傳雲郭巨葬母之所，因名孝堂山焉。在平陰縣。
郭緣生《述征記》曰：魚山，一名五山，《瓠子歌》所謂也。魏熹平中，有神女智瓊降弦超室，後復遇此山陌上。
又《西征記》曰：魚山臨河，神女智瓊與弦超會所。魏陳思王曹植嘗登此山，有終焉之志，遂葬其西。亦其所封國也。魚山在東阿縣東北。
《漢書》曰：穀城山，昔張良受黃石公素書，雲山下黃石即吾也。穀城山一名黃石山，在東阿縣東北。
伏琛《齊記》曰：不其城南二十里，有大勞山、小勞山，在海側。
晏謀《齊記》曰：俗雲「太山自言高，不如東海勞」，即此也。
《高士傳》曰：老萊子隱於蒙山之陽，以葭爲蓋，蓬爲室，岐木爲床，耆艾爲席，衣縕飲水，墾山播植。楚王親至其門，方織畚。王去有間，其妻戴畚菜挾薪而至，問車馬跡之多。答曰：「楚王。」妻曰：「可食以酒肉者，可加以鞭捶；可授以官爵者，可隨以鈇鉞。先生受人官祿，爲人所制；妾不能爲人所制者。」妻乃畚菜而去也。
東蒙山，在蒙山之東，故曰東蒙。《論語》云：「昔者先王以爲東蒙主，是社稷之臣，何以伐爲？」
《郡國志》曰：東海郡有謝祿山。按《漢書》，王莽時，東海徐宣、謝祿等，擊王莽時田況，大破之，曾屯兵於此，因名謝祿山。在縣西一里。
《地理志》曰：懷仁縣有夾山。
《左傳》齊魯會於夾穀，即此也。在縣西四十里。
《地理志》曰：桃山即華萊山也。一名義珠山。山上有井，不可窺；窺者不盈歲輒死。
又云：山上有井，有鳥巢於井中。此鳥金喙黑色，見則大水。
《地理志》曰：吠狗山，宋武北伐南燕之時至此山，夜間犬吠，明日視之，惟見石狗。
