
《尚書》：咎繇曰：「都！在知人，在安民。」禹曰：「籲，咸若時，惟帝其難之！〈言堯亦以知人安民爲難，故曰籲。〉知人則哲，能官人。安民則惠，黎民懷之。」
《禮記》曰：趙文子與叔譽觀乎九原。文子曰：「死者如可作也，吾誰與歸？」叔譽曰：「其陽處父乎？」〈處父，字。文公之傅也。〉文子曰：「行幷廉植〈音特〉於晉國，不沒其身，其知不足稱也。」」其咎犯乎？」文子曰：「見利不顧其君，其仁不足稱也。〈幷專也，謂剛而專，爲狐射姑所殺。〉我則隨武子乎！利其君，不忘其身；謀其身，不遺其友。」晉人謂文子其中退然如不勝衣，其言吶吶然如不出諸其口。所舉於晉國，管庫之士七十有餘家，生不交利，死不屬其子焉。
《春秋·僖七年》曰：鄭殺申侯。初，申侯，申出也，〈姊妹之子日出。〉有寵於楚文王。文王將死，與之璧，使行，曰：「惟我知女，女專利而不厭，予取予求，不女疵瑕。〈從我取，從我求，我不以汝爲罪。〉後之人將求多於女，〈謂嗣君也，求多以禮義大望責之。〉女必不免。我死，女必速行。無適小國，將不女容焉。」〈政狹法峻。〉既葬，出奔鄭，又有寵於厲公。子文聞其死也，曰：「古人有言曰：知臣莫若君。弗可改也已。」
又曰：晉文公及曹，曹共公聞其駢脅，欲觀其裸。浴，薄〈薄，迫也。駢脅，合幹。〉而觀之。僖負羈之妻曰：「吾觀晉公子之從者，皆足以相國。若以相，〈若遂以爲傅相。〉夫子必反其國。反其國，必得志於諸侯。而誅無禮，曹其首也。子盍早自貳焉。」〈自貳，自別異於曹。〉乃饋盤飧，置璧焉。〈臣無竟外之交，故用盤藏璧餐中，不欲令人見也。〉公子受飧反璧。
又曰：秦伯伐晉，濟河焚舟，取王官。及郊，晉人不出，遂自茅津濟，封殽屍而還。遂霸西戎，用孟明也。君子是以知秦穆之爲君也，舉人之周也，與人之壹也。〈壹，無二心。〉孟明之臣也，其不解也，能懼思也；子桑之忠也，其知人也，能舉善也。〈子桑，公孫枝，舉孟明者。〉《詩》曰：「於以采繁，於沼於沚。於以用之，公侯之事。」秦穆有焉。〈《詩·國風》言：沼沚之繁，至薄猶采，以共公侯。以喻秦穆不遺小善。〉」夙夜匪懈，以事一人。」孟明有焉。〈《詩·大雅》善仲山甫也。一人，天子也。〉」詒厥孫謀，以燕翼子，」子桑有焉。〈詒，遺也。燕，安也。翼，成也。《詩·大雅》美武王能遺其子孫，善謀以安成子孫，言子桑有舉善之謀。〉
又曰：晉陽處父聘於衛，反過寧，寧嬴從之。及溫而還，其妻問之，嬴曰：「以剛。《商書》曰：'沈潛剛克，高明柔克。'夫子壹之，其不沒乎。〈陽子姓純剛。〉天爲剛德，猶不幹時，〈寒署相順。〉況在人乎？且華而不實，怨之所聚也，〈言過其行。〉犯而聚怨，不可以定身。餘恐不獲其利而離其難，是以去之。」〈爲六年，晉殺處父。〉
又曰：晉侯觀于軍府，見鍾儀，問之曰：「南冠而縶者，誰也？」有司對曰：「鄭人所獻楚囚也。」使稅之，〈稅，解也。〉召而吊之。再拜稽首。問其族，對曰：「伶人也。」〈伶人，樂官。〉公曰：「能樂乎？」對曰：「先父之職官也，敢有二事？」使與之琴，操南音。〈南音，楚聲。〉公曰：「君王何如？」對曰：「非小人之所得知也。」固問之，對曰：「其爲太子也，師保奉之，以朝於嬰齊而夕於側也。〈嬰齊，令尹子重；側，司馬子反。言其尊卿敬老。〉不知其他。」公語範文子，文子曰：「楚囚，君子也。言稱先職，不背本也。樂操土風，不忘舊也。稱太子，抑無私也。〈舍其近事而遠稱少子，以示性所自然明至誠。〉名其二卿，尊君也。〈尊晉君也。〉不背本，仁也。不忘舊，信也。無私，忠也。尊君，敏也。仁以接事，信以守之，忠以成之，敏以行之。事雖大，必濟。〈言有此四德必能成大事。〉君盍歸之，使合晉、楚之成。」公從之，重爲之禮，使歸求成。
又曰：子産始知然明，問爲政焉。對曰：「視民如子。見不仁者誅之，如鷹鸇之逐鳥雀也。」子産喜，以語子太叔，且曰：「他日吾見蔑之面而已，〈蔑，然明名。〉今吾見其心矣。」
又曰：韓宣子如齊納幣。見子雅。子雅召子旗，〈子旗，子雅之子。〉使見宣子。曰：「非保家之主也，不臣。」〈志氣亢。〉見子尾。子尾見強。〈強，子尾之子。〉宣子謂之如子旗。〈亦不臣。〉大夫多笑之。惟晏子信之，曰：「夫子，〈夫子，韓起。〉君子也。君子有信，其有以知之矣。」〈爲十年，齊欒施高強來奔。〉
《漢書》曰：薛宣爲丞相，而翟方進爲司直。宣知方進大儒，有宰相器，深結厚焉。後方進竟代爲丞相。
又曰：薛宣字貢君。初，宣察孝廉，琅琊太守趙貢，見宣異之。令妻子與相見，戒曰：「貢君至丞相，我兩子亦中丞相史。」宣爲相，除趙貢兩子爲史。
《東觀漢記》曰：上既破邯鄲，誅王郎，召鄧禹宿，夜語曰：「吾欲北發幽州突騎，諸將誰可使者？」禹曰：「吳漢可。其人勇鷙有知謀，諸將鮮能及者。」上於是以漢爲大將軍。漢遂斬幽州牧苗曾，上以禹爲知人。更始時，大司馬朱鮪在洛陽。上欲南定河內，問禹曰：「諸將誰可使守河內者？」禹曰：「寇恂文武備足，有牧民之才，河內富實，南迫雒陽，非寇恂莫可使也。」上拜寇恂爲河內太守。
又曰：朱勃，字叔陽，年十二能誦《詩》、《書》。候馬援兄，勃衣方領，能矩步，辭言閑雅。援才知書，見之自失。兄知其意，乃自酌酒慰援曰：「朱勃小器速成，知盡此耳，卒當從汝稟學。」及援爲將軍，封侯，而勃位不過縣令。
又曰：虞延，字子大，陳留人。孝明帝時，有新野功曹鄧寅，以外戚小侯每豫朝會，而容姿趨步，有出於衆。顯宗目之，顧左右曰：「朕之儀貌，豈若此人！」特賜輿馬之服。延以寅雖有容儀而無實行，未嘗加禮。拜郎中，遷玄武司馬。寅在職不服父喪，帝聞，乃嘆曰：「知人則哲，惟帝難之。信哉斯言！」以延爲明。
謝承《後漢書》曰：許邵，字子將，汝南平輿人。清論風行，高唱草偃，多所賞識。拔樊子昭於未聞，天下咸稱許郭。
袁山松《後漢書》曰：李膺子瓚，位至東平相。初，曹操微時，瓚異其才，將沒，謂子宣等曰：「世將亂矣，天下英雄無過曹操。張孟卓與吾善，袁本初汝外親，雖爾勿依，必歸曹氏。」諸子從之，幷免亂世矣。
又曰：南陽何顒，初見曹操嘆曰：「漢將亡，安天下者必此人也。」操以是嘉之。
《魏志》曰：武帝機警，有權數，時人莫知者，橋玄見而異焉。謂曰：「今天下將亂，安生民者，其在君乎！」太祖常感其智己，後經過玄墓，輒悵然致祭。
又曰：王粲，字仲宣，蔡邕見而奇之。時邕才學顯著，常車騎填巷，賓客盈座。聞粲在門，倒屣迎之。粲年既幼弱，容狀短小，一座皆驚。邕曰：「此王孫也，有異才，愧吾不如也。吾家書籍文章，盡當與之。」
又曰：陳群爲童兒時，祖實常異之曰：「此兒必興吾門。」群爲司空西曹屬。時有薦樂安王模、下邳周逵者，太祖辟之。還教以爲模、逵穢德，終必敗，太祖不聽。後模、逵皆坐奸宄誅，太祖以諭群。群薦廣陵陳喬、丹陽戴乾，太祖皆用之。後吳人叛，乾忠義死難，喬爲名臣。
又曰：楊駿，字季才。司馬宣王年十六七，與駿相遇，駿曰：「此非常人也。」同郡王象，少孤特，爲人僕隸，年十七八，使牧羊而私讀書，駿見美其人質，即贖象著家中，聘妻立屋，然後與別。駿自少及長，以人倫自任。
《魏略》曰：趙歧逃難，匿姓名，賣餅北海市。時安丘孫嵩，字賓石，游市見歧，察非常人，呼與共載。歧懼失色，嵩乃令騎屏行人，從容問曰：「視子非賣餅者，不有重怨，即亡命乎？北海孫賓石，闔門百口，勢能相濟。」歧素聞嵩名，即以實告之，遂與俱歸，藏歧復壁中。
孫盛《魏氏春秋》曰：嘉平玄年，右將軍夏侯霸本蜀人，問太傅之德，霸對曰：「彼自吻家，非人臣也。」問京師俊士，對曰：「有鍾會者，若管朝政，吳蜀之憂也。」
《蜀志》曰：先主年十五，母使學，與同宗劉德然、遼西公孫瓚俱事同郡盧植。德然父玄起，嘗資給先主，與德然等。起妻曰：「各自一家，何能常爾耶？」起曰：「吾宗中有此兒，非常人也。」
又曰：諸葛亮，字孔明，琅琊人，耕壟畝，好爲《梁父吟》。自比於管仲、樂毅，時人莫之許也。惟博陵崔州平、潁川徐庶與亮友善，謂爲信然。先主屯新野，庶見，先主器之，庶謂先主曰：「諸葛孔明，臥龍也，將軍豈願見之？」先主曰：「君與俱來。」庶曰：「此人可就見，不可屈致也。將軍宜枉駕顧之。」由是先主詣亮，凡三往，乃見。
又曰：龐統，字士玄，襄陽人。少時樸鈍，未有識者。潁川司馬徽清雅有知人鑒，統弱冠往見徽，徽採桑樹上，坐統桑下，共語自晝達夜。徽甚異之，稱統當爲南州士人冠冕，由是漸顯也。
《吳志》曰：顧邵，字孝則，雍長子也。年三十七，起家爲豫章太守，小吏姿質佳者，令獎就學，擇其先進，擢置左右職，舉善以教，風化大行。初，錢塘丁諝出於役伍，陽羨張秉生乎民庶，烏程吳粲、雲陽殷禮起乎微賤，邵皆拔而友之，諝至典軍中郎，秉至丹陽，禮至零陵令，粲至太子少保。
又曰：張溫，字惠恕。少修操，容貌瑰瑋，權聞之，以問公卿曰：「溫當今與誰爲比？」大司農劉基曰：「無可與爲輩。」顧雍曰：「溫當今無輩。」權曰：「如是，張允不死也。」徵到延見，文辭占對，觀者傾悚，權改容加禮。
又曰：張昭，字子布。爲人矜嚴忠謹，能識人。諸葛恪，字玄遜，年少之時，衆人奇其英才。昭言，終敗葛氏者，玄遜。
《吳書》曰：陶謙，字恭祖，年十四，獨帛幡乘竹馬而戲，邑中兒童皆隨之。蒼梧太守同縣甘公出，遇之於途，見其容貌異，住車與語，甚悅之，因許妻以女，甘夫人怒曰：「聞陶家兒遨戲無度，如何以女許之？」甘公曰：「彼有奇志，必大成。」遂與之，後爲徐州刺史。
王隱《晉書》曰：石苞少子崇，字季倫。苞臨終，預分諸子財物，獨不及崇，其母以爲言，苞曰：「此兒雖小，大自能得財也。」
又曰：魏舒，字陽玄，任城人。容貌樸實，少號遲鈍，人莫之知。惟叔父衡知其奇，每有賓客，己常勸使過舒，言吾兄子，非常人也。
虞預《晉書》曰：魏舒，少名遲鈍，惟太原王乂曰：「卿終當爲台輔。然亦不能令妻子免饑寒，吾當助卿營之。」常借給，舒受而不辭。
又曰：武陔，字玄夏，沛國竹邑人，父周，有顯名。陔及二弟韶、茂，皆總角見稱。時同郡劉公榮名人，嘗詣周過陔兄弟，與觀其舉動，便出語周曰：「君三子皆國士也。玄夏量最優，出輔佐之風，仕官可爲亞公。叔夏、季夏不減常伯、納言。」陔後果開府。
徐廣《晉書》曰：鄭齊純和有識。初，荀攸見齊曰：「鄭公業爲不亡矣。」時相國掾魏諷有盛名，同郡任覽謂齊曰：「諷奸雄，必以禍終，子宜絕之。」後諷果敗。司空王朗辟掾，委以求才，齊舉高陽許允、扶風魯芝、東萊王基，幷爲名臣。
又曰：魏謁者郭玄信出使，從弘農求禦，人遣石苞及鄧艾爲禦。行十餘里，玄信謂二人曰：「子幷當至將相。」既而苞爲縣吏到鄴，賣鐵於市，市長趙玄儒異之曰：「公輔才也。」遂與交。稍遷至弘農司馬，欲求縣吏，部郎許允謂苞曰：「君我輩人也。當相引置朝廷，何欲小縣乎？」苞還嘆，不意允之智己。
《晉書·陶侃傳》曰：樂廣欲會荊楊士人，武庫令黃慶進侃於廣。人或非之，慶曰：「此子終當遠到，復何疑也！」
又曰：王導，少有風鑒，識量清遠。年十四，陳留高士張公見而奇之，謂其從兄敦曰：「此兒容貌志氣，將相之器也。」
又《石苞傳》曰：趙玄儒有知人鑒，見苞異之，因與結交，嘆苞遠量，當至公輔。
又曰：陸雲幼時，吳尚書廣陵閔鴻見而奇之，曰：「此兒若非龍駒，當是鳳雛。」
又曰：劉裕爲布衣，衆未之識也。惟王謐獨奇貴之，嘗謂裕曰：「卿當爲一代英雄。」
《晉書》曰：庾翼，字稚恭，風儀俊偉，少有經綸大略。京兆杜乂、陳郡殷浩幷才名冠世，而翼弗之重也，每語人曰：「此輩宜束之高閣，候天下太平，然後議所任耳。」見桓溫總角之中，便期之以遠略，因言於成帝曰：「桓溫有英雄之才，願陛下勿以常輩畜之，宜委以方、邵之任，必有弘濟艱難之勛。」
又曰：謝安常疑劉牢之不可獨任，又知王味之不宜專城。牢之既亂終，而味之亦以貪敗，由是識者服其知人。
又《陶侃傳》曰：劉弘爲荊州刺史，將之官，辟侃爲南蠻長史，遣先向襄陽討賊張昌，破之。弘既至，謂侃曰：「吾昔爲羊公參軍，語其後當居此。今相觀察，必繼老夫矣。」
又曰：時豫章郎中令楊晫，陶侃州里人也。爲鄉論所歸。侃詣之，晫曰：「《易》稱貞固足以幹事，陶士行是也。」與同乘見中書郎顧榮，榮甚奇之。吏部郎溫雅謂晫曰：「奈何與小人共載？」晫曰：「此人非凡器也。」
