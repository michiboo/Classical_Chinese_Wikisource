《釋名》曰：雲猶云云眾盛也。
《說文》曰：雲，大澤之潤氣也。
又曰：雲，山川氣也，從雨，雲象回轉形也。〈(霠於金反，)〉雲覆日也。霃〈(音沉)〉，淹〈(於檢反。)〉雲久陰也。淒，雨雲起也。雨雲貌也。〈(《詩》云：有淹淒淒，興雨祁祁。)〉
《易》曰：雲行雨施，品物流行。
又曰：雲從龍，風從虎，聖人作而萬物睹。
又曰：召雲者龍。
又曰：雲上於天，需。
又曰：《坎》為雲。
又曰：密雲不雨，自我西郊。〈(密，靜也。雲靜止不加雨，喻紂恩澤不加於民也。不雨之災自其君也。西郊，亦謂文王也。)〉
《詩》曰：薈兮蔚兮，南山朝躋。注曰：「薈蔚，雲興貌；南山，曹南山；躋，升雲也。
又曰：上天同雲，雨雪紛紛。
又曰：英英白雲，露彼菅茅。〈(英英，白雲貌。露亦有雲，言天地之氣無微不著，無不覆養也。)〉
《禮》曰：天降時雨，山川出雲。
又曰：山林、川谷、丘陵。能出雲，為風雨。
《周禮》曰：保章氏以五色雲物，辨吉凶之祲祥。鄭氏注曰：「占視日旁雲氣，青為蟲，白為喪，赤為兵荒，黑為水，黃為豐。」
《傳》曰：凡分、至、啟、閉，必書雲物，為備故也。〈(分謂春秋分，至謂冬夏至，啟立春夏也，陽氣用事為名，閉立秋冬也，陰氣用事為閉。雲，五雲也，風氣日月星辰也。分至啟閉天地之大節，陰陽之分也。故遂登觀台望氣以審妖祥，變禍亂之氣，先見於八節，書其雲物之形，言其所致，務為之備也。)〉
又曰：魯哀公六年，有雲如眾赤鳥，夾日以飛，三日。楚使問周太史。太史曰：「其當王身乎？〈(日為君，妖氣守之，雲在楚，若上禍不及他國也。)〉若禜之，可移於令尹、司馬也。」王曰：「除心腹之疾，而置諸股肱，何益？」終不禜。孔子曰：「楚昭王知天道矣！不失國，宜哉！」
又曰：黃帝氏以雲紀官，故為雲師而雲名。〈(有景雲之瑞。)〉
《公羊傳》曰：觸石而出，膚寸而合，不崇朝而遍雨乎天下者，惟泰山雲爾。
《語》曰：不義而富且貴，於我如浮雲。
《易通卦驗》：冬至陽，雲出箕，如樹木之狀。小寒合凍蒼陽，雲出氐。大寒降雪黑陽，雲出心。立春青陽，雲出房，如積水。雨水黃陽，雲出亢。驚蟄赤陽，雲出翼。春分正陽，雲出張，如積白鵠。清明白陽，雲出奎。穀雨大陽，雲出張，如車蓋。立夏常陽，雲出觜，赤如珠。小滿上陽，雲出七星。芒種長陽，雲出維。夏至少陰，雲出如水波。小暑，雲五色出。大暑陰，雲出南赤北蒼。立秋濁陰，雲出如赤繒。處暑赤雲出。白露黃陰雲出。秋分白陰雲出。寒露正陰，雲出如冠纓。霜降大陰。雲出上如羊。下如磻石。立冬陰，雲出而黑。大雪陰，雪出而分。冬至日謹候，見雲送迎，從其鄉來，歲美民和。
《京房易飛候》曰：凡候雨，有黑雲如群羊，奔如飛鳥，五日必雨。
又曰：視四方常有大雲五色，其下賢人隱也。青雲潤澤蔽日，在西北，為舉賢良。黃雲如覆車，大豐也。
又曰：凡候雨，以晦朔弦望，有蒼黑雲、細雲如杼軸，蔽日月，五日必雨。
《尚書中候》曰：堯沉璧於河，白雲起，回風搖落。
又曰：周成王舉堯舜禮，沉璧於河，白雲起而青雲浮至，乃有蒼龍負圖臨河也。
《尚書大傳》曰：舜為賓客，禹為主人，百工相和而歌《卿雲》，於時八風循通，卿雲藂叢。註：言和氣應也。叢，或為簇。
又曰：五嶽皆觸石出雲，膚寸而合，不崇朝而雨。
又曰：舜時卿雲見，於時百工和歌，舜歌曰：「卿雲爛兮糾漫漫。」或以為出岫回薄而難名狀也。
《禮統》曰：雲者，運氣布恩普博也。
《禮鬥威儀》曰：人君乘水而王，其政和平，則景雲見也。
又曰：景，明也，言雲氣光明也。
又曰：周成王治平，觀於河，青雲浮於河也。
《春秋文耀鉤》曰：楚有蒼雲如霓，圍軫七蟠，中有荷斧之人向軫而蹲，於是楚唐史畫遺灰而雲滅。故曰：「唐史之策，上滅蒼雲。〈(宋均注曰：軫，楚分也。雲，水氣；灰，火氣。畫遺灰，故云滅。)〉
《春秋元命苞》曰：陰陽聚為雲。
《春秋說題辭》曰：雲之為言運也。觸石而起謂之雲，含陽而起以精運也。
《春秋合誠圖》曰：帝堯之母曰慶都，生而神異，常有黃雲覆上。
《春秋孔演圖》曰：舜之將興，黃雲升於堂。
又曰：湯將興，白雲入房。〈(白雲金精，入湯房也。)〉
《孝經援神契》曰：王者德至山陵，則景雲見。
又曰：天子孝則景雲見。
《史記》曰：若煙非煙，若雲非雲，鬱鬱紛紛，蕭索輪囷，是謂卿雲。卿雲，喜氣也。
又曰：高祖過沛，擊築自為歌曰：「大風起兮雲飛揚，威加海內兮歸故鄉，安得猛士兮守四方。」
又曰：范增云：「高祖之上有雲為龍虎之形，此天子氣也。
又曰：黃帝與蚩尤戰於涿鹿之野，常有五色雲氣，金枝玉葉止於帝上，有花葩〈(匹加反。)〉之象，因作華蓋。
《漢書·郊祀志》曰：武帝封泰山，夜有光，晝有白雲，起於封中。
又曰：封泰山後，雲氣成宮闕。
《漢書》曰：相如作《大人賦》，帝覽之，飄飄有淩雲之氣。
又曰：武帝迎汾陰鼎至甘泉宮，黃雲蓋其上。
又曰：宣帝祠甘泉，有頃，紫雲從西北來，散於殿前。
范曄《後漢書》曰：樊英隱於壺山之陽，曾有暴風從西方起，英謂學者曰：「成都市火甚盛。」因含水西向嗽之。時客有從蜀郡來者，雲是日大火，有黑雲卒從東方起，須臾大雨，火滅。
《魏志》曰：文帝生於沛國譙縣，上有雲氣青色而圓蓋，終日不解，望氣者以為至貴人之證，非人臣之氣。
《蜀志》曰：齊備為兒，戲於桑樹下，上有雲覆，童童如車蓋。
《晉書》曰：樂廣有風姿，衛瓘曰：「此人若披雲霧而睹青天。」
又曰：阮咸性曠達不拘，顏延年《五君詠》曰：「仲容青雲器。」
又曰：咸和元年，雲鬥，聲如暴風雨。
《宋書》曰：大明八年，宣太后陵前後數有光及五色雲，芳香四滿，又五彩雲在松上，如車蓋。
又曰：孝康建元二年二月乙未日上，有雲如錦文，光色潤澤。
又曰：世祖在江州起義，建牙軍，有紫雲二段落於身上。
《穆天子傳》曰：天子觴西王母於瑤池之上。王母為謠曰：「白雲在天，丘陵自出，道路悠遠，山川間之。」
《東方朔傳》曰：凡占，長吏東耕，當視天有黃雲來覆車，五穀大熟。青雲致兵，白雲致盜，烏雲多水，赤雲多火。
《長沙耆舊傳》曰：祝良為洛陽令，時大旱，告誡引罪，紫雲遝起。
《漢武帝內傳》曰：帝登尋真之台，齋戒到七月七日夜，忽見天西南如白雲起，直來趣宮，須臾，聞雲中簫鼓之聲，復半食頃，西王母至，乘紫雲之輦。臨發，雲氣勃鬱，盡為香氣。
《漢武故事》曰：上幸梁父祠地主，其日山上有白雲，又有呼萬歲聲，封禪之上肅然，白雲為蓋。
東方朔《十洲記》曰：天漢三年，月氏〈(音支)〉國獻神香。使者曰：「國有常占，東風入律，百旬不休，青雲幹呂，連月不散。意中國將有好道君，故搜奇蘊而貢神香也。
《西京雜記》曰：瑞雲曰慶雲，〈(雲五色曰慶。)〉曰景雲，或曰卿雲。雲外赤內青謂之矞雲〈(雲二色曰矞，亦瑞雲也。矞，以律反。)〉雨雲曰油雲，〈(《孟子》曰：油然作雲，霈然下雨。)〉雪雲曰同雲〈(《詩》云：上天同雲，雨雪雰雰。同雲謂雲陰竟天，同為一色。)〉雲師曰屏翳，〈(《呂氏春秋》曰：屏翳曰雨師。)〉雲將亦雲之師。〈(司馬彪注《莊子》云：雲將，雲之主帥。)〉
劉澄之《揚州記》曰：婁縣有馬鞍山，天將雨，輒有雲起，來映此山。山出雲應之，乃大雨。
《抱樸子·玉策記》曰：千歲之龜，五色具焉。浮於蓮葉之上，或在藂蓍之下，其上時有白雲。
《風土記》曰：烏程縣𪨨〈(音卞)〉山，望氣雲有黃氣、紫雲，大吳故改葬焉。
王子年《拾遺記》曰：崑崙山有九層，從上來一層有雲氣五色，從下望之，皆有城闕之象。
又曰：崑崙者，西方曰須彌山，九層。其第七層有景雲出，以映朝日。
又曰：爛石色紅似肺，燒之有香煙，聞數百里，煙氣升天則成香雲，香雲遍潤，則成香雨。
《搜神記》曰：薊子訓至洛，見公卿數十處，去後皆白雲起。
王韶之《始興記》曰：堯山長嶺，望之如雲。
張野《廬山記》曰：有白雲冠帶峰岩，呼為上帶。
《洞冥記》曰：吉雲之國，俗常以雲占吉凶，有吉事則滿室，五色照人，著草木，皆成五色露。
《莊子》曰：廣成子謂黃帝曰：「汝治天下，雲氣不待族而雨，草木不待黃而落，奚足語至道？」
又曰：華封人謂堯曰：「夫聖人鶉居而鷇飲，鳥行而無章。天下有道，與物皆昌。千歲厭世，去而上仙，乘彼白雲，至於帝鄉。」
《抱樸子》曰：俗有見遊雲西馳，而謂月之東行。
《孟子》曰：油然作雲，霈然下雨。
又曰：湯一征，自葛始。天下從之，人望之若大旱之望雲霓。
《淮南子》曰：周雲之巃，〈(力孔反。)〉嵸，〈(七孔反。)〉尞，〈(力交反。)〉摷，〈(士交反。)〉彭，〈(步光反)〉薄而為雨。〈(周雲，密也。尞摷彭薄，蘊積之貌。)〉
又曰：伯益作井，而龍登玄雲。〈(龍在黃泉下，恐害及，故云。)〉
又曰：山雲蒸，柱礎潤。
又曰：八極之雲，是雨天下。
《呂氏春秋》曰：山雲草莽，水雲魚鱗，旱雲煙火，雨雲水氣，無不比類其所生以示人。
又曰：至亂之化，君相賊，其雲狀有若犬馬。若白鵠車者。
《遁甲開山圖》曰：遼東有襄平山，多饒鬼目之菜，生而有神，虎、龍、蛇、大魚守之，雲氣覆之，食之令人不饑。〈(榮氏注曰：鬼目菜，形似魚，守之草，常有氣，如龍虎蛇魚之狀。)〉
《河圖帝通紀》曰：雲者，天地之本也。
《河圖始開》曰：黃泉之埃，上為黃雲；青泉之埃，上為青雲；赤泉之埃，上為赤雲；白泉之埃，上為白雲；玄泉之埃，上為玄雲。
《河圖括地象》曰：崑崙山出五色雲氣。
《兵書》曰：有雲如丹蛇，隨車後，大戰殺將。
又曰：韓雲如布，趙雲如牛，楚雲如日，宋雲如車，魯雲如馬，衛雲如犬，周雲如輪，秦雲如美人，魏雲如鼠，齊雲如絳衣，越雲如龍頭，蜀雲如囷。〈(言當處雲似之。)〉
又曰：雲如雄雉，或如雄雞，臨城，其城必降。
《魏武兵書節要》曰：孫子稱司雲氣，非雲，非煙，非霧，形似禽獸，客吉，主人忌。
車頻《秦書》曰：符堅時有黃雲五色，時以為瑞，賜民酺五日。
黃子發《相雨書》曰：四方有濯魚雲疾者，立雨；濯雨雲遲者，雨少難至江漢。雲疾者，即日雨。
《洛書》曰：蒼帝起，青雲扶日；赤帝起，赤雲扶日；黃帝起，黃雲扶日；白帝起，白雲扶日。
《軍國占候》曰：若王子曰：「有黑雲似一匹布者，其國兵起。」
《天文要集》曰：河有黑雲，狀似船，若一匹布維河，不出十日大雨。
又曰：北斗者，不欲雲覆之，有黑雲覆之，天大雨。
《地圖》曰：望石氣如浮雲，其珠玉之精也。
京房《風角要訣》曰：候雨法：有黑雲如一匹帛，日中即一日大雨，二匹為二日雨，三匹為三日雨。
《黃帝岐伯經》曰：岐伯乘絳雲之車，駕十二白鹿游於蓬萊之上。
徐幹《中論》曰：文王遇姜公於渭陽，灼然如披雲見白日。
孫氏《瑞應圖》曰：景雲者，太平之應也。一曰非氣非煙，五色氤氳，謂之慶雲。
《瑞應圖》曰：矞雲，瑞雲也。有狀外赤內黃。
《歸藏》曰：有白雲自蒼梧入大樑。
《論衡》曰：龍無雲雨，不能參天。
吳範《占候風氣秘訣》曰：有青雲，如雉兔臨城，營軍散走。
《山海經》曰：符陽之山，怪雲所出。
陸賈《新語》曰：邪臣之蔽賢，猶浮雲之障日月也。
宋玉《高唐賦·敘》曰：楚襄王與宋玉遊雲夢之台，望高唐之觀。上有雲氣，須臾之間，變化無窮，王問曰：「此何氣也。」玉曰：「朝雲也。昔者先王嘗游高唐，怠而晝寢，夢見婦人，曰：『妾巫山之女也，為高唐之客，聞君游高唐，願薦枕席。』王因幸之，去而辭曰：『妾在巫山之陽，高丘之岨，朝為行雲，莫為行雨，朝朝暮暮，陽臺之下。』旦朝視之，如言。故為立廟，號曰朝雲。」
孫卿《雲賦》曰：圓者中規，方者中矩。
又曰：託地而遊宇，反風而下雨。
《楚詞》曰：青雲衣兮白霓裳。
又曰：冠青雲之崔巍。
漢武帝《秋風辭》曰：秋風起兮白雲飛。
司馬相如《封禪頌》曰：自我天覆，雲之油油。雲行貌。
魏文帝詩曰：西北有浮雲，亭亭似車蓋。
應瑒詩曰：清朝浮四海，日暮歸故山。
張孟陽詩曰：流波戀舊浦，行雲思故山。
傅玄詩曰：浮雲合愁氣，悲風坐自歎。
又《玄歌》詩曰：青雲徘徊為我愁。
又曰：雲為車兮風為馬，玉為山兮蘭在野。雲無期兮風有止，思心多端誰能理？
陸機《雲賦》曰：望九畿以遠肆，明皇極而永舒。蔽陽光於暘谷，暗天文於帝居。齊濛荒於無極，等渾昧於太初。
又《浮雲賦》曰：若層台高觀，重樓疊閣；或如鐘首之鬱律，乍似塞門之寥廓。若靈園之列樹，攢寶耀之炳粲。金柯分，玉葉散，龍逸蛟起，熊厲虎戰，鸞翔鳳翥，鴻驚鶴奮。
成公綏《雲賦》曰：舒則彌綸覆四海，卷則消液入無形。狎獵鱗次，參差交錯。狀崔巍其不安，籲可畏而欲落。龍伸蠖屈，蜿蜒逶迤。連翩鳳飛，虎轉相隨。或繡文錦章，衣微要妙，綿邈淩虛，輕翔縹緲。
陶潛《歸去來》曰：雲無心而出岫，鳥倦飛而知還。
《關令尹喜內傳》曰：當喜在胎之始，其母夢絳霄流繞其身，有長人謂曰：「汝咽之。」既覺，口盈味，屋生雙光，若日，飛流滿堂。良久不知所在。
《抱樸子》曰：淩厲九霄。
《淮南子》曰：陰陽為騶，乘淩霄，與造化俱。
《廣雅》曰：赤霄，常霄，氣與造化俱。〈(許慎注曰：霄其霧。)〉
《雜字詁訓》曰：霄，摩天赤氣也。
《楚辭》曰：若王喬之乘雲，載赤雲而淩青霄
揚雄《甘泉賦》曰：騰青霄而軼浮景。
孫楚《鶴賦》曰：假使此鳥生自崑崙，長於丹穴，遨遊玄圃、縹霄之際。
左思《蜀都賦》曰：幹青霄而秀出，舒丹氣而為霞。
郭璞《遊仙詩》曰：尋仙萬餘日，今乃見子喬。振發載翠霞，解褐披絳霄。
《詩》曰：倬彼雲漢，昭回於天。〈(倬，明也。)〉
又曰：倬彼雲漢，為章於天。
《傳》曰：昭公四年，星孛及漢，水祥也。〈(賈逵解曰：天漢，水也。或曰天河。)〉
《爾雅》曰：析木謂之津，箕斗之間，漢津也。〈(郭璞注曰：津，漢津也。箕，龍尾，鬥，南斗，天漢之津梁。)〉
《大戴禮》曰：夏小正，秋七月，漢案戶。〈(漢，天河也。案戶，言直南北也。)〉
《孝經援神契》曰：河者，水之伯，上應天漢。
《史記·天官書》曰：漢者，金之散氣，其本曰水。漢，星多則多水，少則旱。〈(孟康曰：漢，河漢也。水生於金也。)〉
《漢書》曰：項羽封高帝為漢王。帝不悅。蕭何謀曰：「語曰天漢。其稱甚美，願大王王漢，撫其民，還定三秦，天下可圖也。」
《搜神記》曰：謝端少喪父母，為鄰人所養，年十七未婚。後感天漢中白水素女，潛為其炊，以備飲食。端後怪而潛候之，得見。言曰：「天哀忍汝孤貧恭順，使我相為守舍，今既見，便去。」留，不可。
《博物志》曰：舊說天河與海通。近世有居海者，年年八月有人浮查來，甚大，往反不失期。此人乃多齎糧，乘查去，忽忽不覺晝夜，奄至一處，有城郭居舍。望室中多見織婦。見一丈夫牽牛渚次飲之。牽牛人驚問此人何由至此，此人即問為何處，答曰：「君可詣蜀訪嚴君平，則知之。」此人還問嚴君平，君平曰：「此織女支機石也，某年某日有客星犯鬥牛，即此人到天河也。」
《抱樸子》曰：天河從北極分為兩頭，經於南極，其一經南井中過，其一經東井中過。河者，天之水也，隨天而轉入地下過。
張衡《靈憲》曰：水精為天漢。
《河圖括地象》曰：河精，上為天漢。
《三輔黃圖》曰：始皇都咸陽，端門四達，以則紫宮；渭水貫都，以象天河；橫橋南渡，以法牽牛。
《物理論》曰：星者，元氣之英，水之精也。氣發而升，精華上浮，宛轉隨流，名之曰天河，一曰雲漢，眾星出焉。
《集林》曰：昔有一人尋河源，見婦人浣紗以問之，曰：「此天河也。」乃與一石而歸。問嚴君平，雲此織女支機石也。
古詩曰：河漢清且淺，相去詎幾許。盈盈一水間，脈脈不得語。
傅玄《擬天問》曰：七月七日，牽牛織女時會天河。
唐宋之問《明河篇》曰：明河可望不可親，願得乘槎一問津，更將織女支機石，還訪成都賣卜人。
《釋名》曰：霞，白雲映日光而成赤色，假日之赤光而成也。故字從雨，遐聲。
《漢武內傳》曰：上元夫人謂西王母曰「阿瓊」，有六甲之術，用之可以游景雲之宮，登流霞之堂。
《十洲記》曰：崑崙山之上有瓊華之室，紫翠丹房，景雲燭日，朱霞九光。
王子年《拾遺》曰：燕昭王二年，海人乘霞舟，獻龍膏。
又曰：崑山第八層有五色霞。
《抱樸子》曰：咀六氣於丹霞。
《楚辭》曰：潄正陽而含朝霞。
《河圖》曰：崑崙山有五色水，赤水之氣上蒸為霞而赫然。
《論衡》曰：河東蒲阪項曼都好道學仙，去三年而反。家問其狀，都曰：「欲飲食，仙人輒飲我以流霞，每飲一杯，數日不饑。」
揚雄《甘泉賦》曰：吸青雲之流霞兮，飲若木之露英。
王延壽《魯靈光殿賦》曰：霞駁雲蔚，若陰若陽。
魏文帝辭曰：丹霞蔽日，彩虹垂天。
曹子建《洛神賦》曰：遠而望之，皎若太陽昇朝霞。
阮籍《清思賦》曰：厭白玉以為面，霏丹霞以為裳。
左思《蜀都賦》曰：舒丹氣而為霞。
陸機《列仙賦》曰：即絳闕於朝霞。
陸機《雲賦》曰：外聚紫霞。
郭璞《江賦》曰：撫淩波而鳧躍，吸翠霞而夭矯。
孫綽《天臺山賦》曰：赤城霞起以建標。
張孟陽詩曰：朝霞迎白日，丹氣臨暘穀。
郭璞《遊仙詩》曰：朝霞升東山，朝日何晃朗。
嵇含《悅晴詩》曰：朝霞炙瓊林，夕影映靈芝。
