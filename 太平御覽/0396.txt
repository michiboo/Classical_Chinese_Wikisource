
《大戴禮》曰：武王踐祚曰：「盥盤之銘，與其溺於水，寧溺於人。」不可救。
《禮記·檀弓上》曰：死而不吊者三：〈謂輕生忘孝。〉畏，〈人或時以非罪攻己，不有以說之死之者，孔子畏於匡是也。〉壓，〈行止危險之下。〉溺。〈不乘橋船。〉
又《緇衣》曰：子曰：「小人溺於水，君子溺於口，大人溺於人，皆在其所褻也。夫近於人而溺人，德易狎而難親也，易以溺人。」
《左傳·哀下》曰：越圍吳。晉趙孟使楚隆問吳王。王曰：「勾踐將生憂寡人，死之不得矣。」王曰：「溺人必笑，吾將有問也。史黯何以得爲君子？」對曰：「黯也，進不見惡，退無謗言。」王曰：「宜哉。」
《東觀漢記》曰：鄧訓字平叔。永平中，治滹沱石臼河，從都盧至羊腸倉，欲令通漩攏太原吏民苦轉遠，所經三百八十九隘，前後沒溺死者不可勝算。建初三年，拜訓謁者，使監領其事。更用驢輦，歲省億萬，計活徒士數千人。
《後漢書》曰：廉范西迎父喪至葭萌，載船觸石破沒，範抱持棺柩遂俱沉溺。衆傷其義，釒句求得之，僅免於死。
《魏志》曰：管輅族兄孝國，居在斥丘，輅往從之，與二客會。客去後，輅謂國曰：「此二人天庭及口耳之間同有凶氣，┆變俱起，雙魂無宅，流魄于海，骨歸於家，少許時幷當死也。」復數十日，二人飲酒醉，夜共載，牛驚下道入漳河中，皆即溺死也。
又曰：帝幸許昌，杜畿居守。受詔作禦樓船於陶河。試船，遇風沒。帝爲之流涕，詔曰：「昔冥勤其官而水死，稷勤百穀而山死，故尚書僕射杜畿於孟津試船，遂至覆沒，忠之至也，朕甚湣焉。」追贈太僕，謚曰戴侯。
《吳錄》曰：孫策《討黃祖表》曰：「臣討黃祖，斬首二萬餘級，其赴水溺死二萬餘口。船六十餘艘，財物山積。」
《唐書》曰：封德彝。隋開皇末，江南作亂，內史令楊素往征之，署爲行軍記室。泊船海曲。素夜召之，德彝墜於水中，人救免溺。乃易衣以見，竟寢不言。素後知，問其故。答曰：「私事也，所以不白。」素甚嗟異之。
《莊子》曰：至德者火弗能熱，水弗能溺，寒暑弗能害，禽獸弗能賊。
《孟子》曰：淳于髡曰：「嫂溺，則援之以手乎？」孟子曰：「嫂溺不援，是豺狼也。」
《呂氏春秋》曰：洧水大，有富人溺死。有人得富者屍，請贖而求金甚多。富人黨以告，鄧析曰：「但安之，必無買此者。」得屍者患其不贖，又告鄧析。鄧析曰：「但安之，必無人更賣。」
又曰：子路拯溺者。其人拜之以牛，子路受之。孔子曰：「魯人必拯溺矣。」
又曰：荊人慾襲宋，使人先表灌水。灌水瀑溢，荊人不知，循表而夜涉，溺死者千有餘人。
《淮南子》曰：與溺者金玉，不如與之一尋常之纏。
又曰：父溺，則攬父�而整之，非敢╂侮，以救死也。
《說苑》曰：梁相死，惠子欲之梁。渡河而遽墮水中。船人救之，曰：「居船楫之間而溺，無我則子死矣。子何能相梁乎？」惠子曰：「居廣艘長楫之間，則不如子。至安國家、全社稷，子之比我，濛濛如未視之駒。」
曹毗《神女杜蘭香傳》曰：神女姓杜，字蘭香。自雲家昔在青草湖，風溺，大小盡沒。香時年三歲，西王母接而養之於崑崙之山，於今千歲矣。
《異苑》曰：蜀郡張貞行船覆，溺死。貞婦黃因投江就之，積十四日，執夫手俱浮出。
又曰：河內荀儒字君林。乘冰省舅氏，陷河而死。兄倫求屍，積日不得。設祭冰側，箋與河伯。投箋一宿，岸側冰開，屍首執箋浮出，倫又箋謝。
又曰：潁川荀茂遠，景平中至南康，夜夢一人，頭有一角，爲遠筮曰：「君若至都，必得官。」問是何職。答曰：「官生於林。」於是而寤，未解所況，因復寐。又夢部伍至楊州水門，墜水而死。作棺既成，遠入中自試，恨小。即見殯瘞葬渚次。悵然驚覺，以告母兄。船至水門過，果落江而殞，喪儀一如其夢。
《幽明錄》曰：蔡廓作豫章郡。未發，大兒始迎婦在渚，次兒欲渡婦船，衣掛船頭，遂墮水，即沒。徐羨之作揚州，登敕兩岸，厚賞漁人及崑崙，共尋覓至二更，不得。婦哀泣之間，彷彿如夢，聞聲告之曰：「吾今在卿船下。」以告婢，婢曰之。令水工沒覓，果見坐在船下。初出水顔色如平生。
《三輔決錄》曰：文帝竇後名猗，清河觀津人也。父遭秦之亂，隱身漁釣，墜淵而卒。景帝即位，後登尊號，遣使者更填父所墜淵而築起大墳，觀津城南青山是也。
《益部耆舊傳》曰：孝女叔光雄者，犍爲人也。父泥和，永建初爲縣功曹，乘船墮水物故，屍喪不歸。號泣晝夜，心不圖存。所生男女二人幷數歲，雄乃各爲囊盛珠環以系兒，數爲決別之辭。家人每防閑之。後稍懈，因乘小船於父墮處慟哭，遂自投水死。弟賢，其夕夢雄告之：「卻後六日，當共父同出。」至期伺之，果與父相持江上，郡縣表上爲，雄立碑，圖像其形焉。
《博物志》曰：淡檯子羽渡水，子溺死。將葬之，滅明曰：「此命也，吾豈與螻蟻爲親戚，魚龜爲仇仇？」遂以葬之。
又曰：南郡宜城王子山，到太山從鮑子真學算。到魯，賦靈光釣攏歸渡湘水溺死，時年二十許。其弟子玉親見之。
《樂府解》曰：《公無渡河》朝鮮津卒霍里子高妻麗玉所作。子高晨起刺船，有一白首狂夫，被髮提壺，亂流而渡。其妻呼而止之，乃遂溺死。於是，援箜篌而歌曰：「公無渡河。」
《春秋曆命序洛書》曰：人皇出於提地之日，九男九兄弟相似，別長九國。
《家語》曰：孔子�鄭，與弟子相失，獨立東郭門。或謂子貢曰：「東門有一人焉，其形長九尺有六寸，河目而隆顙。其頭似堯，其項似皋陶，其肩似子産，而腰已下不及禹三寸。」
《孔叢子》曰：萇弘語周文公曰：「吾觀仲尼有聖人之表，其狀河目而隆顙，是黃帝之形也。修肱而龜背，其長九尺有六寸，是成湯之容體也。然言稱先王，躬履謙讓，洽聞強記，博物不群，抑亦聖人之興者也！」
《史記》曰：孔子既沒，弟子思慕。有若狀似孔子，相與共立爲師，如夫子時。
又曰：楚相孫叔敖臨死屬其子，貧困往見優孟。乃爲叔敖衣冠，振掌談語，歲餘像叔敖，王與左右不能別，欲以爲相。優孟曰：「孫叔敖盡忠爲楚令尹，死，其子負薪。楚相不足爲也。」王乃封敖子。
《漢書》曰：夏陽人，姓成名方遂。居湖，以卜筮爲事。有故太子舍人嘗從方遂卜，謂曰：「子狀貌甚似衛太子。」方遂心利其言，幾得以富貴，即詐自稱詣闕。廷尉建召鄉里識知者張宗祿等，方遂坐誣罔不道，要斬東市。
又曰：馮立字聖卿。遷西河上郡守。立居職公廉，治行略與兄野王相似，而多知有恩貸，好爲條教。吏民嘉美野王，與立相代爲太守，歌之曰：「大馮君，小馮君，兄弟繼踵相因循，聰明賢知惠吏民，政如魯、衛德化鈞，周公、康叔猶二君。」
《漢獻帝春秋》曰：孝靈皇帝王美人生皇子協。協生十餘日，何皇后妒殺美人。靈帝母永樂董太后攝養協，號曰董侯。董侯八歲，能讀詩書。
《魏志》曰：初，高勾麗王生能開目視，國人惡之。及長，果凶虐，數[B117]鈔。曾孫位生亦能開目視，國人惡之。勾麗呼相似爲位，以似其曾祖，故名曰位。
《晉書》曰：桓玄聞義軍起，憂懼曰：「何無忌劉牢之外甥，酷似其舅。共舉大事，何慮不成。」
又曰：蜀人王富作亂，郡縣討平之。初，諸葛孔明有盛德於蜀土，子瞻又身死王事，蜀人思之。爲瞻不死，故將謂王富曰：「君狀貌甚似諸葛亮，君因此思克復以霸巴蜀。」
《晉中興書》曰：王允之字淵猷，年在總角，從伯敦知之，謂爲似己，入則共寢。
檀道鸞《晉陽秋》曰：初，議以吳隱之爲黃門郎，而隱之貌似太宗，上不忍見，故攻焉。
《齊書》曰：謝弘微性嚴正，舉止必修禮度。時有蔡湛之者，及見謝安兄弟，謂人曰：「弘微貌類中郎，而性似文靖。」
《梁書》曰：王筠字玄禮，琅琊人。年十六，爲《芍藥賦》。沈約曰：「王郎非惟額似袁公，見人輒矜。王郎見人必誤笑，惟此條不能酷似耳。」袁粲即筠外祖也。
《唐書》曰：王孝傑，雍州新豐人。高宗末，西討吐蕃，戰於大非川，爲賊所獲。吐蕃贊普見孝傑垂泣曰：「貌類吾父！」厚加敬禮。
《孟子》曰：昔者，孔子歿，子夏、子游、子張以有若似聖人，欲以所事孔子事之，強曾子。曾子曰：「不可，江漢以濯之，秋陽以暴之，皓皓乎不可尚已。
劉昭《幼童傳》曰：漢孝昭帝諱弗陵，武帝少子也。年五六歲，壯大。武帝云：「類我。」甚奇之。
《江表傳》曰：孫皓夫人死，皓哀湣，葬於苑中。皓治喪於內，半年不出。國人見葬太奢麗，皆謂皓已死，所葬者是也。皓舅子何都顔狀似皓，雲都代立也。
《孔融別傳》曰：融爲太中大夫虎賁士。貌似蔡邕。每酒酣，輒引與同坐。曰：「雖無老成人，尚有典刑。」
《續搜神記》曰：吳興施續爲吳尋陽督，能言論。有門生亦有意理，常秉無鬼論。門生後渡江，忽有一單衣白合客來，因共言語，遂及鬼神。客辭屈，乃語曰：「僕便是鬼，何以雲無？受使來取君。」門生請乞酸苦，鬼問「有似君者不？」云：「施續下都督與僕相似。」鬼許之，便與俱歸。與都督對坐，鬼手中出一鐵鑿，可長尺餘，正自打之，放鑿便去。顧語門生慎勿道。俄而，都督雲頭痛。還所住，至食時便亡。
《說苑》曰：孔子之匡，簡子將殺陽虎。孔子似之，甲士以圍孔子之舍。子路怒，奮戟將下鬥。孔子止之，曰：「夫歌，予和汝。」子路歌，孔子和之，三終而甲罷。
《風俗通》曰：陳國張伯喈弟仲喈婦炊於灶下，至井上，謂喈曰：「我今日妝好不？」伯喈曰：「我伯喈也。」婦大慚愧。其夕時，伯喈到，更衣，婦復逐牽其背曰：「今旦大誤，謂伯喈爲卿。」答曰：「我故伯喈也。」蓋親密無過夫婦，然尚如此，況於初未相見而責先識之乎！
《世說》曰：桓豹奴是王混外甥，形似舅，桓甚諱之。宣武云：「不恆似時似耳，恆似則形，時似是神。」桓愈不悅。
又曰：魏黃初末，吳人發長沙王吳芮冢，容貌如故。吳卒發者見淮南吳綱曰：「君何類長沙王？」綱曰：「先祖也。」去綱近五百年。
《語林》曰：張衡死，蔡邕母始懷孕。此二子才貌甚相類。時人云：「邕是衡之後身。」
又曰：桓溫自以雄姿風氣，是司馬宣王、劉越石一輩器。有以叱王大將軍者，意大不平。征苻健還，於北方得一巧作老婢，乃是劉越石妓女。一見溫入，潸然而泣。溫問其故，答曰：「官家甚似劉司空。」溫大悅。即出外修整衣冠，又入，呼問：「我何處似司空？」緹答曰：「眼甚似，恨小。面甚似，恨薄。須甚似，恨赤。形甚似，恨短。聲甚似，恨雌。」宣武於是弛冠解帶，不覺忄昏然而睡。不怡者數日。
《說文》曰：偶，桐人也。
《尚書·說命》曰：高宗夢得說，使百工營求諸野，得諸傅岩。王庸作書以誥曰：「以台正於四方，台恐德弗類，茲故弗言，恭默思道，夢帝賚予良弼，其代予言。」乃審厥像，俾以形旁求於天下。〈孔安國注曰：審所夢之人刻其形象以旁求之，放於民間。〉說築傅岩之野，惟肖。〈傅氏之岩在虞、䝞之界，肖似所夢之形也。〉
《史記》曰：孟嘗君將入秦，賓客諫，不聽。蘇代謂曰：「今旦，代從外來，見木偶人與土偶人相與語。木偶人曰：「天雨，子將敗矣。」土偶人曰：「我生於土，敗即歸土。今天雨，流子而行，未知所止息也。今秦，虎狼國也，而君欲往，如有不得還，無乃爲土偶人所笑乎！」孟嘗君乃止。
《國語》曰：越滅吳，范蠡遂乘輕舟而浮於五湖，莫知其終極。越王命工以良金寫范蠡之狀，朝禮之。環會稽三百里，以爲范蠡地。
《春秋後語》曰：秦欲攻安邑，恐齊救之，則以宋委於齊曰：「宋王無道，爲木人以像寡人，射其面。寡人地絕兵遠，不能攻也。王苟能破宋，有之，寡人如自得之。」
《戰國策》曰：孟嘗君將入秦，蘇秦謂曰：「今臣經淄上，有土偶人與桃梗人相與語。桃梗謂土偶人曰：「子西岸土也，八月雨降，淄水至，則子殘矣。」曰：「吾殘則復西岸。子東園梗也，刻削爲人，淄水至則去，漂然將何所之矣。」孟嘗乃止。
《漢書》曰：匈奴畏郅都之威，刻木像都之狀，交弓射之，莫能中。
《魏志》曰：鮑信與太祖擊黃巾，信乃鬥死。太祖購求信喪不得，乃刻木如信形，祭而哭之。
《魏略》曰：時苗字德胄，鉅鹿人。少清白爲人，疾惡。出爲壽春令，令行風靡。揚州治在其縣，時蔣濟爲治中。苗以初至任，欲謁濟。濟素好酒，雲會其醉，不能見苗，苗怨恨，還刻木爲人，署曰：「酒徒蔣濟」。立之於壇，旦夕射之。
《江表傳》曰：孫權使朱俊往喻關羽，令降。羽乃作像人於城上而潛遁。
又曰：孫皓以張布女爲美人，棒殺之。後思其顔色，使工巧刻作美人形，恆置坐側。
《隋書》曰：柳誓字顧言，本河東人也。拜秘書監，封漢南縣公。帝退朝之後，命入閣，言宴諷讀，終日而罷，恩若朋友。帝猶恨不能夜召，於是，命匠刻木偶人，施機關，能坐起拜伏，似於誓。帝每在月下對酒，輒令宮人運之於坐，與相酬酢而爲歡笑。
《唐書》曰：丘行恭從太宗討王世充，會戰於邙山之上。太宗與諸騎相失，惟行恭獨從。尋有勁騎數人追及太宗，矢中御馬。行恭乃回騎射之，賊不敢復前。然後，下馬拔箭，以其所乘馬進太宗。貞觀中，有詔刻石爲人馬，以像行恭拔箭之狀，立於昭陵闕前。
又曰：侯君集滅高昌國，拜麯知盛爲左武衛將軍。及太宗崩，刊石像知盛之形，列於昭陵玄闕之下。
又曰：天寶中，天下州郡皆鑄銅爲玄宗真容，擬佛像之制。
又曰：天寶五年，於太清宮刻石爲李林甫、陳希烈像，侍於聖容之側。
《孝子傳》曰：丁蘭早孤，不識其母，乃刻木作母而事之。
車頻《秦書》曰：姚萇吻苻堅神像，戰求其利。軍中士衆出入幷驚恐，皆雲畏苻主像。萇嚴鼓斬之，以首送苻登。
《抱朴子》曰：張華作《博物志》曰：「黃帝仙去，其臣左徹者削木爲黃帝像，帥諸侯奉之。」亦見《汲冢書》。
