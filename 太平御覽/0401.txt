
《左傳·成公上》曰：聖人與衆同欲，是以濟事。
又成公下曰：春秋之稱，微而顯，志而晦，婉而成章，盡而不污，懲惡勤善，非聖人誰能修之。
又曰：諸侯將見子臧於王而立之。子臧辭曰：「聖達節〈聖人應天命，不拘掌禮。〉次守節，爲君非吾節也。雖不能聖，敢失守乎！」
又曰：惟聖人能內外無患。自非聖人，外寧必有內憂。〈驕亢則憂患生也。〉
又襄公三年曰：臧武仲如晉，雨，過禦叔。在邑將飲酒，〈禦叔魯禦邑大夫。〉曰：「焉用聖人！〈武仲多知，時人謂之聖。〉我將飲酒而已，雨行，何以聖爲？」
又昭公四曰：季武子問於申豐曰：「雹可禦乎？」對曰：「聖人在上，無雹，雖有，不爲災。」
又曰：《書》曰：「聖作則。」〈逸書則法也。〉
又曰：臧孫紇有言曰：「聖人有明德者，若不當世，其後必有達人。今其將在孔丘乎！」
又哀公下曰：聖人不煩卜筮，惠王其有焉。〈不疑故不卜也。〉
《禮記·樂記》曰：作者之謂聖，述者之謂明。明聖者，述作之謂也。
又《坊記》曰：聖人之制富貴也，使民富不足以驕，貧不至於約，貴不慊於上，故亂益亡。
又《中庸》曰：夫婦之愚，可以與知焉；及其至也，雖聖人亦有所不知焉。夫婦之不肖，可以能行焉；及其至也，雖聖人亦有所不能焉。
又曰：舜其大孝也與！德爲聖人，尊爲天子，富有四海之內。宗廟饗之，子孫保之。
又曰：誠者，天之道也；誠之者，人之道也。誠者不勉而中，不思而得，從容中道，聖人也。
又曰：大哉聖人之道！洋洋乎發育萬物，峻極於天。
《毛詩·狼跋》：美周公也。周公攝政，遠則四國流言，近則王不知。周大夫美其不失其聖也。〈不失其聖者，聞流言不惑，王不知不怨，終立其志，成周之王道，致太平，復成王之位。〉
又《節南山·巧言》曰：秩秩大猷，聖人莫之。
《周易·乾卦》曰：�從龍，風從虎，聖人作而萬物睹。
又曰：其惟聖人乎？知進退存亡而不失其正者，其惟聖人乎？
又《蒙卦》曰：蒙以養正，聖功也。
又《豫卦》曰：聖人以順動，則刑罰清而民服。
又《觀卦》曰：聖人以神道設教而天下服矣。
又《咸卦》曰：天地感而萬物化生，聖人感人心而天下和平。
又《恆卦》曰：聖人久於其道而天下化成。
又《鼎卦》曰：聖人亨以享上帝，而大亨以養聖賢。
又《繫辭》曰：《易》有聖人之道四焉；以言者尚其辭，以動者尚其變，以制器者尚其象，以卜筮者尚其占。夫《易》，聖人之所以極深而研幾也。惟深也，故能通天下之志；惟幾也，故能成天下之務；惟神也，故不疾而速，不行而至。子曰「《易》有聖人之道四焉」者，此之謂也。
又曰：備物致用，立成器以爲天下利，莫大乎聖人。是故天生神物，聖人則之；天地變化，聖人效之；天垂象，見吉凶，聖人象之；河出圖，洛出書，聖人則之。《易》有四象，所以示也。
又曰：天地之大德曰生，聖人之大寶曰位。
又曰：上古穴居而野處，後世聖人易之以宮室。上棟下宇，以待風雨，蓋取諸大壯。上古結繩而治，後世聖人易之以書契。百官以治，萬民以察，蓋取諸。
又曰：昔者，聖人之作《易》也，將以順性命之理。是以立天之道曰陰與陽，立地之道曰柔與剛，立人之道曰仁與義。
《尚書·伊訓》曰：敢有侮聖言，逆忠直，時謂亂風。〈狎悔聖人之言而不行，拒逆忠直之規而不納。〉
又《說命》曰：股肱惟人，良臣惟聖。〈手足具乃成人，有良臣乃成聖。〉
又《洪範》曰：睿作聖。〈於事無不通謂之聖。〉
又曰：聖時風若。〈君能通理則時風順之。〉
又《多方》曰：惟聖罔念作狂，惟狂克念作聖。〈惟聖人無念於善，則爲狂人；惟狂人能念於善，則爲聖人。〉
又《君陳》曰：凡人未見聖，若不克見。既見聖，亦不克由聖。
《論語·雍也》曰：子貢曰：「如有博施於民而能濟衆，何如？可謂仁乎？」子曰：「何事於仁，必也聖乎！堯舜其猶病諸！」
又《述而》曰：子曰：「聖人吾不得而見之矣！得見君子者，斯可矣。」
又曰：子曰：「若聖與仁，則吾豈敢？」〈孔子謙，不敢自名仁聖。〉
又《子罕》曰：太宰問於子貢曰：「夫子聖者與？何其多能也？」子貢曰：「固天縱之將聖，又多能也。」
又孔子曰：君子有三畏：畏天命，畏大人，畏聖人之言。小人不知天命而不畏也，狎大人，侮聖人之言。
又子貢曰：有始有卒者，其惟聖人乎？
《孝經》曰：非聖人者，無法。
《春秋潛潭巴》曰：里社鳴，此里有聖人，百姓歸之。〈社裡之居也，鳴則教令行。□教令則聖人能行之也。〉
《大戴禮》曰：哀公問曰：「何謂聖人？」孔子對曰：「所謂聖人者，知通於大道，應變而不泅攏配於天地，參於日月。」
又曰：聖人有國，則日月不食，星辰不孛。
《尚書考靈曜》曰：五百載，聖紀苻。〈五百，法天地之數也。王命長，故以爲五百載也。苻，圖書也。〉
又曰：四千五百六十歲，精及天數，握命人起，河出圖，聖受思。〈鄭玄注曰：「聖，謂堯也。天握命，人當起者，河乃出圖，堯受而思之，以受歷數也。〉
《尚書大傳》曰：聖人在位，其君子不誦無用之言，其工不作無用之器，其商不通無用之物。
又曰：聖人者，民之父母也。母能生之，能食之；父能教之，能誨之。聖王，曲備之者也，能生之，能食之，能教之，能誨之也。爲之城郭以居之，爲之宮室以處之，爲庠序之學以教誨之，爲之列地制畝以飲食之。故《書》曰：「作民父母以爲天下王。」此之謂也。
《韓詩外傳》曰：舜生於諸馮，遷於負夏，卒於鳴條，東夷之人也。文王生於歧周，卒於畢郢，西夷之人也。地之相去千有餘里，然得志而行乎中國，如合苻節，孔子曰：「先聖後聖，其揆一也。」
又曰：成王之時，有三苗貫桑而生，同爲一秀。比三年，果有越裳氏重九譯而至，獻白雉於周公，曰：「道路悠遠，山川幽深，故重譯而來朝。」周公辭曰：「吾子何以見賜也？」譯曰：「吾受命國之黃�曰：久矣！天之不迅風疾雨也，海之不波溢也，三年於茲矣。意者中國殆有聖人，盍往朝之。」
又曰：闢土殖�者，後稷也。決江疏河者，禹也。聽獄執中者，皋陶也。然而有聖名者，堯也。
《史記》曰：周西伯獵，遇太公於渭之陽。與語，大說，曰：「自吾先君太公曰：當有聖人�周，周以興。子真是耶！」
又曰：王子比干，直言諫紂。紂怒曰：「吾聞聖人之心有竅，信有諸乎？」
又曰：秦穆公謂內史廖曰：「吾聞鄰國有聖人，敵國之憂也。今由餘賢，寡人之患，將如奈何？」
又曰：唐舉相蔡澤，曰：「吾聞聖人不相，殆先生乎？」
《管子》曰：聖人若天，然無私覆；若地，然無私載。
《老子》曰：絕聖棄知，民利百倍。
又曰：聖人無常心，以百姓心爲心。
《莊子》曰：聖人之生也，天行；其死也，物化。靜而與陰同德，動而與陽同波。不爲福先，不爲禍始。
又曰：以德分人，謂之聖。
又曰：夫聖人鶉居而�〈苦候切。〉食，鳥行而無章。天下有道則與物皆昌，天下無道則修德就閑。
又曰：至人無己，神人無功，聖人無名。
又曰：夫川竭而穀虛，丘夷而淵實。聖人已死，則大盜不起。
《文子》曰：聖人同死生，愚人亦同死生。聖人之同死生，明於分理也；愚人之同死生，不知利害所在也。
又曰：聖人隨時而舉事，因資而立功。守清道，拘雌節，因循而變應，常後而不先。
又曰：聖人以仁義爲繩。中繩之謂君子，不中繩之謂小人。
《列子》曰：龍叔謂文摯曰：「吾有疾，子能已乎？」文摯即命龍叔背明而立，文摯向明而望之。既而曰：「嘻！吾見子之心矣。方寸之地虛矣！幾聖人也。子心六孔通流，一孔不達。今聖知爲病者，或由此乎？」
又曰：商太宰見孔子曰：「丘，聖者歟？」答曰：「丘非聖者。」「三皇聖者歟？」答曰：「三王善任知勇者，聖則丘弗知。」曰：「五帝聖者歟？」答曰：「五帝善任仁者，聖則丘弗知。」曰：「三皇聖者歟？」答曰：「三王善因時者，聖則丘不知，」曰：「然則孰者爲聖？」孔子曰：「西方聖者，不治而不亂，不言而自信，不化而自行，蕩蕩乎民無能名焉！」
又曰：庖犧、女媧、神農、夏後，蛇身、人面、牛首，此非人之狀，而有大聖之德。
《尸子》曰：聖人之身猶日也。夫日圜尺，光盈天地。聖人之身小，其所燭遠矣。聖人正己而四方治，故曰：「天地之大府」。
《慎子》曰：天有明而不憂人之暗，地有財而不憂人之貧，聖人有德而不憂人之危。
《範子》曰：聖人之變，如水隨形，形平則平，形險則險。
《隨巢子》曰：大聖之行，兼愛萬物，疏而不絕。賢則欣之，不肖則矜之。
《孫卿子》曰：神固之謂聖人。聖人者，道之管也。天下之道管此矣。
又曰：天下無二道，聖人無二心。神人無功，聖人無名。聖人者，天下利器也。
《商子》曰：聖人之制民也，如高下制水，如燥濕制火也。
《申子》曰：百世有聖人，猶隨踵而生。
《韓子》曰：伊尹爲宰，百里奚爲虜。此二人者，聖人也，然猶不能無役身而進。
《孟子》曰：子夏、子張、子游皆有聖人一體，冉有、伯牛、閔子、顔淵，具體而微。自生民以來，未有盛於孔子者也。
又曰：孔子登東山而小魯，登太山而小天下。故觀于海者難爲水，游於聖人之門者難爲言。
《鶡冠子》曰：聖人者，後天地而生，而知天地之始；先天地而亡，而知天地之終。
《孔叢子》曰：懸子問子思曰：「吾聞同聲者相求，同志者相好。子之先君見子産則兄事，而世謂子産仁愛，稱夫子聖人，是謂聖通事仁愛乎？未喻其人之孰先也？」子思曰：「昔季孫問言，游亦若子之言也。子游答曰：『以子産之仁愛譬夫子，其猶浸水之與膏雨。』康子曰：『子産死，鄭大夫舍佩，婦女舍珠填，巷哭三月，琴瑟不作；夫子之死，吾未之聞魯人之若是也。』子游曰：『夫浸水所及也則生，所不及則死，民皆知焉。膏雨之所生也，廣莫大焉。民之受賜也，普矣！莫識其由來者也。』」
《淮南子》曰：聖人不貴尺璧而重寸陰，時難得而易失。故聖人守清道而抱雌節。〈清，和靜也。雌，柔弱也。〉
又曰：聖人之道猶中衢樽耶！過者，斟酌多少，各得所宜。
又曰：惟聖人爲能知權。言而必信，期而必當，天下之高行也。
又曰：聖人若鏡，不將不迎。
又曰：文王知而好問，故聖。
又曰：孔子無黔突，墨子無暖席。是故聖人蒙恥辱以幹世主者，非貪祿慕位欲事天下之利，除萬民之害也。神農憔悴，堯瘦�瞿，〈其俱也。〉舜微黑，禹胼胝。由此觀之，憂勞百姓，亦甚矣！
又曰：古者，聖人勞形盡慮，爲民興利除害，焦天下之憂，而平海內之事。聖人之憂民也，如此其明矣。
《河圖》曰：黃帝曰：「凡人生一日，天帝賜算三萬六千，又賜紀二千。聖人得三萬六千七百二十，凡人得三萬六千。一紀主一歲，聖人加七百二十。
《呂氏春秋》曰：聖人之於事，似緩而急，〈緩謂無爲，急謂無功。〉似遲而速，待時也。
又曰：聖人南面而立，以愛利民爲心。號令未出而天下皆延頸舉踵矣，則精通乎民矣！
《家語》曰：所謂聖者，德合天地，睹者不識其鄰。
又曰：聖人能以天下爲一家，以中國爲一人者，非意之所爲也。必知其利，達於其患，然後乃爲之。
又曰：孔子在衛，冉求言於季孫曰：「國有聖人而不能用，欲以求治，是猶卻步而欲求及前人也。」
《神異經》曰：西南大荒中，有人身長一丈，腹九尺。踐龜蛇，戴朱鳥。左手馮青龍，右手馮白虎。知河海斗斛，識山石多少，知天下鳥獸言語，識士人所道，知百穀可食，識草木鹽苦，名曰聖。〈俗曰聖人。〉一名哲，〈俗曰睿哲。〉一名先，〈俗曰知先。〉一名通，〈俗曰通達。〉一名無不達。凡人見拜，令人神知。此人天下神聖也。
《六韜》曰：太公曰：「聖人守無窮之府，用無窮之財，而天下治。」
《說苑》曰：聖人之於百姓也，其猶赤子乎！饑者食之，寒者衣之，育之長之，惟恐其不至於大也。
楊方《五經鈎沉》曰：聖人之生，必資於陰陽。陰陽之理，即聖人所盡。但盡陰陽之理，則玄照之本自見。此謂不求自知而理盡自然者也。
揚子《法言》曰：或問：「孔子之時，諸侯有知孔子聖者歟？」曰：「知之。」「若知之，則曷爲不用？」曰：「不能。」曰：「知聖而不能用，可得聞乎？」曰：「用之，則棄其所習，逆其所從，強其所劣，損其所能。非天下之至聖，孰能用之！」
又曰：震風陵雨，然後知廈屋之爲��也。虐政虐世，然後知聖人之爲郛郭也。
又曰：聖人之言似於水火，測之而益深，窮之而益遠。火，用之而彌明，宿之而彌壯。
又曰：聖人之言遠如天，賢者之言近如地。
又曰：或曰：「聖人之道若天。天則常矣，奚聖人之多變也？」曰：「聖人固多變。子游、子夏得其書矣，未得所以書也；宰我、子貢得其言矣；未得其所以言也；顔淵、閔子得其行矣，未得其所以行也。聖人之書、言、行，天也，其少變乎？」
又曰：聖人虎別，其文炳也；〈如虎之別百獸，炳然殊異。〉君子豹別，其文蔚也；〈有蔚文章，次虎。〉辯人理別，其文萃也。
又曰：或問聖人表里。曰：「威儀文辭，表也；德行忠信，里也。」
《論衡》曰：上天之心在聖人之胸，其譴告在聖人之口。世無聖人，安得知天變動？
《風俗通》曰：聖者，聲也，通也。言其聞聲知情，通於天地，調暢萬物。
荀悅《申鑒》曰：聖不至聖，何以盡性？
《傅子》曰：聖人之道如天地，諸子之異如四時。四時相反，天地合而通之。
袁准《正書》曰：聖人之治也，若平地焉，聾盲跛蹇皆能履之。法若丘陵也，非有逸足不能超也。
又曰：聖惟知聖，惟賢知賢，信乎！
蔣子《萬機論》曰：聖不獨立，知不獨治。神武之主，亦須佐輔。
王衍論曰：聖人盡衆妙，體至當，故不求有所示而物自親之。
姚信《士偉》曰：聖人高不可極，深不可測，窮神知化，獨見先識。仁若春陽，信若影響。此所稟於天也。
又曰：神州何以專生聖人？聖人曾不産於絕域乎？推此論之，明神州者處乾坤之正，鍾日月之精，地形爽塏，源流清暢。其生民也，長短應數，儀狀端正，音聲得節，性理調良。
《圖墓書》曰：青鳥乃默，皆聖人也。記人生死所由。
《琴操》曰：孔子使顔淵執轡，到匡郭外。顔淵舉策指匡穿垣，曰：「往，與陽虎正從此入。」匡人聞其言，孔子既似陽虎，告匡君曰：「往者陽虎，今復來矣。」乃令桓圍孔子，數日不解。弟子皆有饑色。於是，孔子仰天而嘆曰：「君子固窮乎？」子路聞孔子之言，悲感，勃然大怒，張目奮劍，聲如鐘鼓。孔子曰：「由！來！今汝欲鬥名爲戮我於天下，爲汝悲歌而感之，汝皆和我。」由等惟惟。孔子乃引琴而歌，音曲甚哀。有暴風擊拒，軍士僵僕。於是，匡人乃知孔子聖人，瓦解而去。
