
《江夏圖經》曰：靜山，在縣東南一百一十里，其山回聳，無連接，曲澗清流，茂林高峻，可以息諸仁智，棲游羽客。故名靜山。
《江夏圖經》曰：在縣東九十里，其山無連接，西南俯臨大江，下有石磯，波濤迅急，商旅驚駭，故以爲名。
《江夏圖經》曰：在縣東九里，其山斷絕，無連接。舊傳雲，昔有仙人控黃鶴于山，故以爲名。故梁湘東王晉安寺碑雲，黃鶴從天而夜響是也。
《江夏圖經》曰：烽火山，在縣東北四十里。
《梁典》曰：梁武征齊，頓軍於此，舉烽火相應，故名烽火山。
《江夏圖經》曰：鶏翅山，在縣南八十里，昔有金鶏飛集於此，故名鶏翅山。
舊記云：金水有金鶏，從鶏翅山向南飛，産金於此水，故名金水。
《武昌記》曰：昔闔閭與伍子胥屯衆於此山爲城，故曰闔閭山。
《史記》曰：闔閭九年，子胥伐楚。
又《春秋》云：子胥將兵破楚，掘平王之墓，皆屯軍於此山。
《武昌記》曰：奉新縣有渚石臨水，高三十丈，上有字，彷彿似印，故曰印山。
《輿地誌》云：縣西有石臨水，高三十丈，有書字爲印山，即此是也。
《武昌記》曰：朔山，有竹長一十餘丈，圍數尺，常有聲，天將雨，此竹鳴焉。今無此竹。
《輿地記》曰：望夫山，上有望夫石，石上曾生蕪菁，遂以名山，上有石高三丈，形如女人，謂之望夫石。
又《記》云：武昌郡奉新縣北山上有望夫石，狀若人立者。今古相傳雲，昔有貞婦，其夫從役遠赴國難，攜弱子餞送於此山，既而立望其夫，乃化爲石，因以爲名焉。
《輿地誌》曰：江水入富池一百八十里，得奉新，上流三百里有城山，三面壁立，一面峻極，水是奉新大源。本名石城山，天寶五載改爲翠屏山。
《武昌記》曰：九宮山，西北陸路去州五百八十里，其山晉安王兄弟九人造九宮殿於此山，遂以爲名。
《武昌記》曰：天欲雨，其山有聲如吹角，以此爲名。
《武昌記》曰：鐘臺山，在縣東南一百里，上有桃花洞，洞側有李邕讀書之所，荒基遺址，石室花木猶在。上有一石台，臺上有一鐘，或時鳴響，遠近皆聞，故名鐘臺山。
《續搜神記》曰：晉武世，宣城人秦精常入武昌山采茗，遇一長毛人，長丈餘，引精至山曲，示以叢茗而後去。俄而復還，乃探懷中橘遺精；精怖，負茗而歸。
《江夏圖經》曰：樊山，西陸路去州一百七十三里，出紫石英。山東數十步有岡，岡上甚平敞，青松綠竹，常自蔚然。其下有溪，凜凜然，常有寒氣，故謂之寒溪。有蟠龍石，謝元輝詩云：「樊山開廣宴」是也。
又：干寶《搜神記》云：樊山若天旱，以火燒山即得大雨，今往往有驗。
《武昌記》曰：樊山，孫權常獵於下，見一姥，問獵得何物？答曰：「只獵得一豹。」曰：「何不竪其尾？」言訖，忽然不見。權於後立廟祀之。
《江夏風俗記》曰：西塞山，高一百六十丈，周回三十七里，峻崿橫江，危峰斷岸，長波所以東注，高浪爲之西翻。
袁宏《東征賦》云：沿西塞之峻崿是也。
又《江表傳》云：劉勛敗於彭澤，走入楚江，聞皖已沒，遂投西塞。
《江夏圖經》曰：白雉山，其山上有芙蓉峰，前有獅子嶺，後有金鶏石，西出金，南出銅礦，自晉、宋、梁、陳以來，常置立爐冶烹煉。
《江夏圖經》曰：鳳棲山，西北陸路去州二百二十五里。吳建興年中，鳳凰降此山，因以爲名。山有石鼓，鼓鳴則雨降。
《曆帝記》曰：神人山，吳建衡二年，有神人乘白鹿從此山，因爲名神人山。
《豫章圖經》曰：南昌山者，昔吳王濞鑄錢之山，時有夜光，遙望如火，以爲銅之精光。
《梁氏十道志》云：以豫章有銅山，山中有洪井，飛流懸注，其深無底是也。山有洪崖先生煉藥之井，亦號洪崖山，有石臼存焉。
《豫章圖經》曰：松門山者，以其山多松，遂以爲名。北臨大江及彭蠡湖，山上有石鏡，光明照人。謝靈運《入彭蠡湖口詩》云：「攀崖照石鏡，牽葉入松門」是也。
《九江記》曰：馬當山，高八十丈，周回四里，在古彭澤縣北一百二十里。其山橫枕大江，山象馬形，回風急擊，波浪涌沸，舟船上下，多懷憂恐。山際立馬當山廟以祠之。
《異苑》曰：釣磯山者，陶侃嘗釣於此山下，水中得織梭一枚，還掛壁上，後化成赤龍，從室而去。其山石上猶有侃跡存焉。
《郡國志》曰：江州鶏籠山，山上有石鶏，冠距如生。有道士李鎮住此山下，常賞玩之，鶏一旦自毀，鎮曰：「鶏既如此，吾其終乎！」果卒。
《郡國志》曰：江州五女山，始皇死，五女葬此山。天昏，每聞箏笛之聲。
《郡國志》曰：射的山者，古老相傳雲，上有玉在石壁內，南面遙望似有白處，曾有胡人來取，上山後遇風雨不果得。今遠望頗似射侯，故名射的焉。
《吳志》曰：天璽元年，鄱陽郡言曆陵山石有文理成字，巫言石印神有三郎，皓遣使以太牢祭，幷印綬拜三郎爲王。
又按江氏記云：曆陵有石印山，臨水高百丈，有七穿駢羅，穿中色黃赤相續，因謂之石印山。
《信州圖經》曰：龍虎山，在貴溪縣，二山相對，溪流其間，乃張天師得道之山。
《宋永初山川記》曰：商安縣西有羊山，山有燃石，黃白而理粗，以水灌之便熱若石灰，以鼎置之，烹煮可熟。
王孚《安成記》曰：萍鄉羅霄山，澤水所出，水傍出石乳。天旱，吏人禱之，因以大木長三四丈投井中，即雨。水懸湊井溢，輒令木湧出而雨止，蓋潛龍之穴也。以陽居陰，神精上通，故扣之而必有玄感，則《蜀都賦》雲「應鳴鼓而興雨」者也。
裴子野《宋略》曰：永嘉元年，鐘山因洪水有鐘從山流出，時人得之送上，驗銘，雲是秦時樂器，因以爲名。
又按《安成記》云：鐘山臨水阻峽，春夏則湍洑涌沸，噴上白沙如米，兩岸石上各九十餘里，以之候歲，若一岸偏饒，則其方豐穰，民以爲准。
《宜春圖經》曰：望鳳山，在州西北七十里，上有一峰，遠觀似鳳，以此爲名。
《宜春圖經》曰：昌山，在州東六十里，舊名傷山，周回連延一十八里，袁江流於其間，巨石枕崎潺激，舟人上下多傾覆，故名傷山。顧野王《輿地記》云：時人以傷爲非善征，乃改爲昌山。
《宜春記》曰：郡有石室山，山有數石室相連，高十餘丈，皆相似，素壁若雪，萬象森羅於其所，因以爲名。
《輿地誌》曰：贛縣黃唐山有石室，如數千間屋，上通天窗，下有方榻者，二石人巾櫛而坐，傍有小石室七所相通，悉有石人，室前時有車馬跡，春夏草不生，無諸毒蟲，林木繁茂，水石幽絕，蓋靈仙窟宅也。山下居人，每丙日輒聞山室有笳鼓簫樂之音。
鄧德明記云：有石子如彈丸，聚在山角，至丙日不復見，他日復有，其山獨立，高一千三百丈，相傳以石室呼爲黃唐廟，因以名焉。
《南康記》曰：儲潭山，俯臨清潭，有儲君廟，因以名焉。
《輿地誌》云：咸和二年，刺史朱偉所立，常有漁者釣於此潭，得金鎖，縈引舟中，向數百丈，忽一物隨鎖而來，其形如水牛，眼赤角白，及見人驚駭拽走，而漁以刀斷得數尺，不知其所由然也。
《南康記》曰：赤石山，大石連聳，燦若舒霞，山角多赤石，有玉房瓊室。耆舊相傳雲，宋元嘉年中，有人自稱安道士者，不知何許人，披服巾褐，棲於此山中數十年，忽失所在，其後有人時復見者。天寶六年，敕改爲玉房山。
《南康記》曰：螺亭山，有大石臨水，號曰螺亭。雲昔有貧女，暮宿於亭采螺，忽夜中見衆螺張口，亂啖其肉，貧女乃死。其伴因殯水傍，其冢化爲巨石，螺殼無數，號曰螺亭石山。
《輿地誌》曰：虔州上洛山，多木客，乃鬼類也。形似人，語亦如人，遙見分明，近則藏隱，能斫杉枋，聚於高峻之上，與人交市，以木易人刀斧。交關者前置物枋下，卻走避之，木客尋來取物，下枋與人，隨物多少，甚信直而不欺。有死者亦哭泣殯葬，嘗有山行人遇其葬，日出酒食以設人。山中有石墨可書。
《南康圖經》曰：空山，晉咸康五年，太守庾恪於西山麓中建立神廟，歷代祈雨，最有靈應。
按《郡國志》云：空山在郡南，山多林木果實食物，一郡皆資此山，雖名空山，其出物百倍於他山。
《南康記》曰：金鶏山，臨貢水，石色如霞，其傍有穴廣四尺，一石正當穴口如彈丸，嘗有金鶏出入此穴。晉義熙中，再三出見，有人挾彈放丸於穴口，化爲石，其鶏至今不見，因號曰金鶏穴。宋永初中，又見棲翔於此。
《南康記》曰：峽山，上時有夜光飛焰，遙見若火照燎於原，從峽溯流數十里，有石臨水，名曰蛟窟。天寶六載，敕改名夜光山。
《南康記》曰：梓潭山，有大梓樹，吳王令都尉肅武伐爲龍舟，槽斫成而牽引不動，占雲，須童男女數十人爲歌樂，乃當得。遂依其言，以童男女牽拽，槽沒於潭中，男女皆溺。其後天晴朗淨，彷彿若見人船焉，夜宿潭邊，或聞歌唱之聲，因號梓潭焉。
《南康記》曰：柴侯峽山，漢靈帝時，有劉叔喬避地於茲，死葬村側，自雲柴侯墓。晉末喪亂，有發其冢者，忽有大風雨，棺及松柏悉飛渡水，移上此峰，其棺乃化爲石，因是而名之。
《南康記》曰：官山者，天寶六年改名珠玉山。其山高峻，有善鳥香草，嘗有人於此山見大珠玉，相傳謂之官山。
《南康記》曰：君山，翠麗鮮明，遙望若台榭，名曰媧宮，亦曰女姥石山。山去盤固山五十里，上有玉台，方廣數十丈，上有自然石室形。風雨之後，景氣明靜，頗聞山有鼓吹之聲。
《南康記》曰：盤固山有石井，井側有大銅人常守之。按此石井五百年，水一湧起高數丈，銅人以手掩之，其水即止。其山盤紆峻嶒，因號爲盤固山焉。
《南康記》曰：歸美山，高數百丈，遠望嵯峨，靈闕騰空，故老謂之神闕。其山有水出焉。四面險峻，自然有石城，高數十丈，周回三百步。又有石峽，左右高五六十丈，勢若雙闕，其狀入雲。復有古石室，色如黃金，號爲金室。有鸀鳥形色鮮潔，自愛毛羽，其只者或鑒水，向影悲鳴自絕，方知孤鸞對鏡爲不虛矣。山頂有杉枋數百片，高危懸絕，非人力所及焉。
荀伯子《臨川記》曰：岩內有石人，坐磐石上，體有塵穢，則興風雨，洗訖晴日，遍體潔朗如玉瑩淨，民以爲准焉。
荀伯子《臨川記》曰：五章山，絕岩險峭，有蜜蜂依之爲房，其形如笠，采者皆懸磴數十丈，然後獲之。
荀伯子《臨川記》曰：麻山，或有登之者，望廬岳、彭蠡皆在其下，有黃連、厚樸恒生焉。又有楓樹及數千年者，如人形，眼鼻口全而無臂腳，入山往往見之，或斫之者，皆出血，人以籃冠其頭，明日看，輒失籃。俗名楓子鬼。其山竹木稠密如麻，因名麻山。天寶六年，職方奏改名豐材山焉。
《信州圖經》曰：鄧公山，在縣北，本名銀山，因鄧公遠爲鄧公場，儀鳳二年祭山，山頽陷焉。按《開山記》云：總章二年，邑人鄧遠經刺史豆盧公，陳開山之便，尋爲山陷，後人立鄧公廟焉。
《信州圖經》曰：明府山，在縣東。其山久晴不雨，山或自鳴，必有大雨；久雨不晴，欲晴自有煙霧蓋其頭。故老相傳，祈請有驗。
《信州圖經》曰：鶴嶺山，自貴溪縣界，崗阜鱗次，北入縣境，嶺上多松樹，有鶴窠，因得名爲鶴嶺山。
《鄱陽記》曰：石虹山，有石室，中有石砥，平如床，可容置數百人。傍列石鄣如屏風，篆書爲八十三字。有橫石跨水而渡，文彩青赤若虹霓，因名爲石虹山。
《豫章記》曰：按舊經雲，古老相傳，昔有洪崖先生居此山上，故以爲名。
又《列仙傳》云：洪崖山者，山之陽有洪唐寺，山中有洪崖壇，每亢旱禱此。
