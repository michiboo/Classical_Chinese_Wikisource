
《禮鬥威儀》曰：君乘土而王，其民長；君乘金而王，其民洪白長大。
《春秋演孔圖》曰：孔子長十尺，大九圍，坐如蹲龍，立如牽牛，就之如昴，望之如斗。
《周書》曰：丘陵之人專而長。
《史記》曰：胩子爲齊相，出，其禦之妻從門窺其夫。其夫爲相禦，擁大蓋，策駟馬，意氣陽陽，甚自得也。既而歸，其妻請去。夫問故，妻曰：「晏子長不滿六尺，身相國，名顯諸侯。今者妾觀其出，志念深矣，常有以自下者。今子長八尺，乃爲人僕禦，然子之意自以爲足，妾是以求去也。」其後夫自抑損。晏子怪而問之，以實對，薦以爲大夫。
《漢書》曰：東方朔上書曰：「臣朔少失父母，長養兄嫂。年十三學書，三冬文史足用。年二十二，長九尺三寸。」
又曰：車千秋長八尺餘，體貌甚麗，武帝見而悅之。
又曰：金日磾，父以不降見殺，與母閼氏、弟綸俱沒入官，輸黃門養馬。日磾長八尺二寸，容貌甚嚴，馬又肥好，上異而問之，以本狀對。上即日賜湯沐衣冠，拜爲馬監。
又曰：王商長八尺餘，身體洪大，容貌絕人。單于來朝，見商而拜。
又曰：王莽夙夜連率韓博士言：「有奇士，長一丈，大十圍，來至臣府，曰欲奮擊胡虜。自謂巨母霸，出於蓬萊東南，五城西北昭如海瀕，軺車不能載，三馬不能勝。即日以大車四馬，建虎旗，載霸詣闕。霸臥則枕鼓，以鐵著食，此皇天所以輔新室。」
又曰：朱雲字子游，魯人，少時通輕俠，借客報仇。長八尺餘，貌甚壯，以勇力聞。年四十，乃變節從博士白子友受《易》。
《東觀漢記》曰：馮勤字偉伯，魏郡人。曾祖父楊，宣帝時爲弘農太守，有八子，皆爲二千石，趙、魏間榮之，號「萬石」焉。兄弟形皆偉壯，惟勤祖偃長不滿七尺，常自謂短陋，恐子孫似之，乃爲子伉娶長妻，生勤，長八尺三寸。
又曰：賈逵長八尺二寸，京師爲之語曰：「問事不休賈長頭。」
華嶠《後漢書》曰：趙壹字玄淑，漢陽人，體貌魁梧，身長八尺，美鬚眉，望之甚偉。
范曄《後漢書》曰：虞延字子大，陳留人。延生，其上有物若一匹絹，遂上升天，占者以吻吉。及身長六尺六寸，腰帶十圍，力能扛鼎。
又曰：大將軍袁紹總兵冀州，遣使要鄭玄，大會賓客。玄最後至，乃延升上坐，身長八尺，飲酒一斛，秀眉明目，容儀溫偉。
又曰：郭林宗儀貌魁岸，身八尺，聲如鍾。
袁弘《漢紀》曰：長樂衛尉馬騰，其長八尺，身體洪大，面鼻雄異，而性賢厚，人多敬之。
《魏志》曰：許褚字仲康，長八尺餘，大十圍，容貌雄異，勇力絕人。
《晉書》曰：羊祜身長七尺三寸，美鬚眉，太原郭奕見之曰：「此今之顔子也。」
《晉書·載記》曰：劉曜子胤，風骨俊茂，爽朗卓然，身長八尺三寸Ｍ袖與身齊，多力善射、驍捷如風�，曜因以重之。
《三十國春秋》曰：燕徵其東萊太守王鸞。鸞身長九尺，腰帶十圍，貫甲跨馬，不據鞍由鐙。燕王德見而奇其魁偉，賜之食，一進一斛餘。德驚曰：「所啖如此，非耕而能飽？但才貌不凡，堪爲貴人，可以一縣試之。」由是拜逢陵長，甚有治績。
崔鴻《前秦錄》曰：鹿字處默，西平人也。身長八尺，腰帶十圍，清辯善論，雄武便弓馬，孝友貞亮，聲高一時。
車頻《秦書》曰：苻堅時有申香，長十尺以上，爲拂蓋郎。
裴景仁《秦書》曰：姚萇圍苻堅，遣僕射尹緯詣闕陳事。堅見緯貌魁梧，志氣秀傑，腰帶十圍，瑰偉異常，驚而問曰：「卿於朕世，何爲所作？」緯答曰：「尚書令史。」堅笑曰：「卿宰相才也。」
《宋書》曰：南郡王義宣爲荊州刺史，白晰美鬚眉，身長七尺五寸，腰帶十圍。
《齊書》曰：王茂先身長八尺，潔白美容儀。齊武帝布衣時，常見之，嘆曰：「王茂先年少堂堂如此，必爲公輔。」
又曰：劉善明，平原人也。長八尺九寸，質素，不好聲色。
《北齊書》曰：肅宗孝昭皇帝，諱演，字延安。聰敏有識度，深沉能斷，不可窺測。身長八尺，腰帶十圍，儀錶望風，迥然獨秀。
《周書》曰：庾信字子山，幼而俊邁，聰敏絕倫。博覽群書，尤喜《春秋左氏傳》。身長八尺，腰帶十圍，容止頽然，有過人者。
《三國典略》曰：寇俊歸老，不復朝覲，天王思與相見，乃令入朝。俊身長八尺，鬚髮皓然，容止端詳，音韻清朗。天王與之同席而坐，因訪洛陽故事，不覺屢爲前膝。
《唐書》曰：李義琰身長八尺，博學多識。高宗每有顧問，言皆切直。
《孟子》曰：曹文公弟曹交問曰：「聞文王七尺，湯九尺，今交九尺四寸，食粟而已，如何則可？」
《淮南子》曰：朱儒問天高於修人，曰：「吾不知。」曰：「子雖不知，猶近之於我也。」故凡問事，必於近之者。
《吳越春秋》曰：伍子胥見吳王僚，僚望其顔色，甚可畏，長一丈，大十圍，眉開一尺。王僚與語三日，辭無復者。胥知王好之，每入言，倍有勇壯之氣。
《帝王世紀》曰：季曆之妃生文王昌，身長十尺。
又曰：禹長九尺九寸，殷湯長九尺。
《涼州記》曰：呂光字世明，連結豪賢，好施待士，身長八尺四寸，目重瞳子，左肘生肉印。性沉重，質略寬大，有度量。時人莫之識，惟王猛布衣時異之，曰：「此非凡人。」
《司馬彪序傳》曰：朗祖父俊，字玄異，博學好古，侗儻有大度，長八尺三寸，腰十圍。儀狀魁岸，行與衆有異，鄉黨宗族，咸影附焉。
祖沖之《述異記》曰：苻健皇始四年，有長人見，身長五丈，語人張靖曰，今當太平。新平令以聞，健以妖妄召靖，系之。是月霖雨，河、渭泛溢，蒲阪津監登於河中流得大屐一隻，長九尺三寸。足跡稱屐，指長尺餘，文深七寸。
《瑣語》曰：齊景公伐宋，至曲陵，夢見大君子甚長而大，大下而小上，其言甚怒，好仰。晏子曰：「若是則盤庚也。夫盤庚之長九尺有餘，大下小上，白色而髯，其言好仰而聲上。」公曰：「是也。」「是怒君師，不如違之。」遂不伐宋也。
《世說》曰：滿寵、寵子偉、偉子奮，皆長八尺。
《河圖玉板》曰：從崑崙以北九萬里得龍伯國，人長三十丈，生萬八千歲而死。從崑崙以東得大秦國，人長十丈。從此以東十萬里得佻吐雕國，人長三丈五尺。從此以東千里得中秦，人長一丈。
《龍魚河圖》曰：天之東西南北極各有銅頭鐵額兵，長三千萬丈，三千億萬人。天之東西南北極各有金剛敢死力士，長三千萬丈，三千億萬人。天中有太平之都，有都甲食鬼鐵面兵，長三千萬丈，三千億萬人。
《尚書·洪範五行傳》曰：長狄之人，長蓋五丈餘也。
又曰：秦始皇時有大人身長五丈，足跡六尺。夷狄服，見於臨洮。天戒秦曰：勿大行夷狄之道，將受其禍雲。
《左傳·文下》曰：冬十月，敗狄於咸，獲長狄僑如。富父終甥�舂其喉，以戈殺之，埋其首於子駒之北門，以命宣伯。〈得臣，因名宣伯。曰僑如，以旌其功。〉
《公羊傳·文公》曰：長狄兄弟三人，一者之齊，王子城父殺之；一者之魯，叔孫得臣殺之。則未知其之晉者也。
《豰梁傳·文公》曰：魯文公十一年，叔孫得臣敗狄於咸，獲長狄也，兄弟三人，迭害中國，得臣善射，射中其目，身橫九畝，斷其首而載之，眉見於軾。
《春秋考異郵》曰：長狄兄弟三人，各長百尺。狄者陰氣，時中國衰，有夷狄萌。
《家語》曰：吳伐越，隳會稽，獲巨骨一節，專車載焉。吳子使來聘魯，以問孔子，孔子曰：「丘聞昔禹致群臣於會稽之山，防風氏後至，禹戮之，其骨節專車。」客曰：「防風何字也？」子曰：「汪罔之君，守封�之山，爲漆姓。在虞夏商爲汪罔氏，於周爲長翟氏，今曰大人。」客曰：「人之長極幾何？」子曰：「長者不過十丈，數之極也。」
《魏略》曰：天竺國人皆長一丈八尺，車鄰國男女皆長一丈八尺。
《魏志》曰：咸熙二年，襄武縣言有大人見，長三丈餘，跡長三尺六寸。白�，著黃單衣，戴黃巾，呼人王始語，雲今當太平。
《列子》曰：渤海之東有大壑焉，中有五山：一曰岱輿，二曰員嶠，三曰方壺，四曰瀛洲，五曰蓬萊。群聖居之，帝使巨鰲十五舉首而戴之，迭爲三番。龍伯之國有大人，一釣而連六鰲，合負而歸。於是，岱輿、員嶠二山沉於大海。帝馮怒，侵滅龍伯之國，使小。至伏羲、神農時，其國人猶長數十丈。
《淮南子》曰：東方之人長一丈。
《孫綽子》曰：海人與山客辯其方物，海人曰：「橫海有魚，額若華山之頂，一吸萬頃之波。」山客曰：「鄧林有木，圍三萬尋，直上千里，傍蔭數國。東極有大人，斬木爲策，短不可杖，釣魚爲鮮，不足充。」〈音逋〉
《山海經》曰：東海之外大荒之中有波谷山者，有大人之國，有大人之市，名曰大人堂。有一人蹲其上，張其兩臂。
《漢武故事》曰：公孫卿至東萊，雲見一人長五丈，自稱巨公，牽一黃犬、把一黃雀，欲謁天子，因忽不見。
《神異經》曰：東南有人焉，周行天下。其長七丈，腹圍如長，箕頭，〈箕頭，發煩亂也。〉不飲食。朝吞惡鬼三千，暮吞二百，但吞不咋。〈鋤各切。〉此人以鬼爲飯，以霧露爲漿，名天郭，一名食耶，〈吞食耶鬼。〉一名黃父。〈黃父，鬼俗人，依此名兩名之。〉
又曰：西北海外有一人焉，長二千里，兩腳中間相去千里，腹圍一千六百里，但飲天酒〈天酒，甘露也。〉五，不食五穀魚肉，忽有饑時，向天乃飽。好山海間，不犯百姓，不幹萬物，與天地同生，名無路之人，〈言無路者，高大不可爲路也。〉一名仁〈《禮》曰：仁也。〉一名信，〈與天地俱生而不沒曰信。〉一名神。
又曰：西南大荒中有人焉，長一丈，其腹圍九尺，踐龜蛇，戴朱鳥，左手憑青龍，右手憑白虎，知河海斗斛，識山石多少，知天下鳥獸言語，知百穀草木鹽苦，名曰聖，一名哲，一名先通，一名無不達。凡人見拜者，令人神知。
又曰：東南隅大荒之中有樸父焉。夫婦幷高千里，腹圍百輔，〈百輔，圍千里也。〉天初立時，使夫妻導開百川，懶不用意，謫其夫妻幷立東南，男露其勢，女彰其殺，氣息如人，不畏寒暑，不飲不食。須黃河清，當復更使其夫妻導百川。
《蜀王本紀》曰：秦襄王時，宕渠郡獻長人二十五丈六尺。
《括地圖》曰：大人國孕三十六年而生，生兒白首長丈。
《外國圖》曰：大秦國人長一丈五尺，猿臂長脅，好騎駱駝。
辛氏《三秦記》曰：敦煌西盡大秦，隔海，心無憂，遇善風不經二十日得渡；心憂，數年不得渡。該曰：心無憂患，不經二旬；心若憂患，遠離三春。士人賢直，男女皆長一丈，端正。國主風雨不和，則讓賢而治之。
郭子《橫洞冥記》曰：有攴提國人長三丈二尺，有三手，一手當胸，手足三指。
