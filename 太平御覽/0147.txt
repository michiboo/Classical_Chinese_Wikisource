
《左傳》曰：初，宋芮司徒生女子，〈芮司徒，宋大夫。〉赤而毛，棄諸堤下。恭姬之妾取以入，〈恭姬，宋伯姬也。〉名之曰棄。長而美。平公入夕，〈視夕也。平公，恭姬子也。〉恭姬與之食。公見棄也而視之，尤。〈右過也，意悅之，故視之過久。〉姬納諸禦，〈納之平公之禦。〉嬖，生佐，〈平公嬖棄而生佐，佐立爲宋元公。〉惡而婉。〈婉，順也，佐貌噁心順。〉太子痤美而很，〈太子貌美，戾而心很，很，戾不從教，〉合左師畏而惡之。〈合左師，向戍也。〉寺人惠墻伊戾爲太子內師而無寵。〈寺人，宋閹士惠墻皆發聲，實爲伊戾，名以公。寺人爲太子內師長，掌內官。〉秋，楚客聘於晉，過宋〈楚客過使。〉太子知之，請野饗之。公使往，伊戾請從之，公曰：「夫不惡女乎？」〈夫謂太子，伊戾無寵於太子。故曰：夫不惡汝。〉對曰：「小人之事君子也，惡之不敢遠，好之不敢近，敬以待命，敢有二心乎？有縱供其外，莫供其內。〈言我內師也。當爲內師供內使也。〉臣請往也。」遣之。至，則，用牲，加書，征之，〈以書爲之徵驗也。書，盟書。〉而騁〈騁，馳〉告公，曰：「太子將爲亂，既與楚客盟矣。」公曰：「爲我子，又何求？」對曰：「欲速。」〈速，疾也。欲疾代公得位，故與楚客謀，共弒公也。〉公使視之，則信有焉。〈有盟也。〉問諸夫人〈夫人，佐母棄也。〉與左師，則皆曰：「固聞之。〈固，久也，久聞太子欲爲亂。」〉公囚太子。太子曰：「唯佐也，能免我。」召而使請，曰：「日中不來，吾知死矣。」左師聞之，〈聞太子與佐期日中，〉聒而與之語。〈聒，ん也。欲使失期佐。〉過期，乃縊而死。〈《經書》宋公殺其世子痤平公，用伊戾之譖，聽夫人、左師之言，世子無罪而死，故稱宋公殺罪之也。〉佐爲太子。公徐聞其無罪也，乃烹伊戾。
又曰：許悼公瘧。〈許悼公，靈公之子。名買瘧寒疾也。〉五月戊辰，飲太子止之藥卒。〈《經書》夏五月戊辰，許世子弒其君，買止悼公子，襄太子也，公疾不瘳，止進藥。雖嘗，不由醫。〉太子奔晉。書曰：「弒其君。〈《禮》醫不三世不使。君有疾，飲藥臣先嘗之，親有疾飲藥子先嘗之，公疾未瘳而進藥雖嘗而不由醫而卒，故國罪之書弒告諸侯。」〉君子曰：「盡心力以事君，舍藥物可也。〈原止之無惡，藥物不害，醫無以加壽，命有終。故曰，舍藥物可也。一曰，罪止非也。刺無良史，物讀爲勿。止，實孝能盡心，事君舍藥，勿以罪之。」〉
又曰：楚平王卒，令尹子常欲立子西，〈子西，平王之長庶子宜申也。〉曰：「太子任弱，其母非嫡，〈太子任，昭王也，秦嬴也。〉太子建實娉之。子西長而好善。立長則順，建善則治。王順國治，可不務乎？」子西怒曰：「是亂國而惡君王也。〈謂夫人故太子建娉之廢而不立，是謂亂國追惡君王也。〉國有外援，〈外援，謂太子任，秦外孫。黷，易也。秦爲任外援，不可易。〉不可黷也；王有嫡嗣，不可亂也。敗親速仇，亂嗣不祥，我受其名。賂吾以天下，吾滋不從。楚國何爲？必殺令尹。」令尹懼，乃立昭王。
又曰：齊燕姬生子，不成而死。〈燕姬，齊景公嫡夫人。昭七年燕人所歸。不成，未冠。〉諸子鬻姒之子荼，荼嬖。〈諸子，諸公子。姒，景公妾也。淳于人所納女，荼安孺子。〉諸大夫恐其爲子也，言於公曰：「君之齒長矣，未有太子，若之何？〈爲子，爲太子也。荼少，故恐立之。言君年長，未有太子，一旦不諱，當若之何？欲令早立長也。」〉公曰：「二三子聞於憂虞，則有疾疹，亦姑謀樂，何憂於無君？〈言二三子聞於鄰國憂虞，則疾疾在其間，今無疾疹，何爲不自謀自樂，何憂無君乎？」〉公疾，使國惠子、高昭子立荼，〈國惠子，國景之子國憂也。高昭，高偃之子高張也。〉置群公子於萊。〈萊，齊東鄙邑，欲使遠齊。〉
《公羊傳》曰：子般卒。子卒雲子卒，此其稱子般卒何？〈何休注曰：據子赤不言子赤卒。〉君存稱世子，〈明當世父位爲君也。〉君薨稱子某，〈緣民臣之心，不可一日無君，故稱子某繼父也。名者屍柩尚存，以君前臣名。〉逾年稱公。
又曰：公孫慈如牟。公及齊侯、宋公、陳侯、衛侯、鄭伯、許男、曹伯會王世子於首戴。曷爲殊會王世子？世子貴也，世子猶世世子也。〈解，貴，意也。言當世父位儲君，副主不可以諸侯會之。爲文故殊之，使若諸侯爲世子所會也。自王者言之，居遠世子在三公下。禮喪服斬衰曰，公，士大夫之衆臣是也，自諸侯言之，世子尊於三公。此禮之威儀各有所施。言及者，因其文可得見汲汲也。世子所以會者，時桓公德衰，故上假王世子示以公義也。〉
《穀梁傳》曰：曹伯使世子射姑來朝。朝不言使，非正。〈庾信注曰：禮，諸侯之嫡誓於天子，攝其君則下其君一等，未誓則以玉帛繼子男，此謂會同急王命者也。至於相朝，非急會，今曹伯有疾不朝魯，未爲有缺，而使世子攝朝，言非禮之正。〉使世子伉諸侯之禮而來朝，曹伯失正矣。諸侯相見日朝，以待人父之道待人之子，以內爲失正矣。內失正，曹伯失正，〈言二者俱失之。〉世子可以已矣，則是放命也。〈放，違也。言世子違命而正，是當不義則爭之。〉
又曰：陳侯之弟招殺陳世子偃師。〈招，成公子。偃師，哀公子，所謂悼太子者也。哀公愛其世子，留托之招。哀公有疾，招殺太子偃師而立留。〉向曰陳公子招，今曰陳侯之弟招，何也？曰盡其親，所以惡招也。〈盡其親，謂招稱公子，又稱弟。招，先君之公子，今君之母弟也。〉兩下相殺，不志乎《春秋》；此其志，何也？世子者，惟君之貳也，〈貳，副。〉雲可以重之，存焉，志之也。諸侯之尊，弟兄不得以屬通。其弟雲者，親而殺之，惡也。〈惡哀公使招至放殺之。〉
《孝經》曰：昔者明王之以孝治天下，不敢遺小國之臣。而況於公侯伯子男乎！〈鄭玄注曰：古者諸侯五年一朝天子，使世子郊迎，芻米百車，以客禮待之，盡坐正殿，夜設庭燎；思與相見，問其勞苦也。〉
《孔子家語》曰：邾隱公既即位，將冠，使大夫因孟懿子問於孔子。孔子曰：「其禮如世子之冠，冠於阼階，所以著代；〈王肅注曰：主人之位以明。代、交也。〉醮於客位，加其成，〈冠於阼階，若不醴，則用酒，於客位敬而成之。戶西爲客也。〉三加彌尊；喻其志，〈喻其志，使彌知尊宜敬，戒加綢布，皮及爵弁。〉冠而字之，敬其名。雖天子之元子，猶士也，其禮不變，天下無生而貴者。」
又曰：孔子曰：古者王世子雖幼，其即位則尊爲人君，治成人之事者也，何冠之有？」孟懿子曰：「然則諸侯之冠異天子與？」〈怪天子無冠禮，而諸侯之冠如子之冠，問之也。〉孔子曰：「君薨而世子主喪，是亦冠已，君人無所殊。」〈諸侯亦人君，與天子無異。〉
《孔叢子》曰：穆公問於子思曰：「立太子有常乎？」答曰：「有之，在周公之典。」曰：「文王舍�而立次，微子舍孫而立弟，是何法也？」子思曰：「殷人質而尊，故立其弟。周人文而親其親，故立其子，亦各有禮也。文質不同，其禮則異。文王舍�立次，權也。」
《漢舊儀》：皇后、太子各食三十縣，曰湯沐邑。
《白虎通》曰：何以知天子之子稱世子？《春秋傳》曰：「王世子會於首止」是也。何以知天子之稱太子？《尚書》曰：「太子發升於舟」是也。《中候》曰：「廢考，立太子發」，明文王時稱太子也。或雲諸侯之子稱世子，則《春秋傳》云：「晉太子申生、鄭太子華、齊太子光」。由是觀之，周制太子、世子亦不定也。漢制，天子稱皇帝，其嫡嗣稱皇太子；諸侯王之嫡稱世子。後代咸因之。
又曰：太子夫人無謚者何本？婦人隨夫，太子無謚，其夫人不得有謚。《士冠經》曰：「天子之元子，猶士也，無謚。」知太子亦無謚。
又曰：天子太子、諸侯之世子皆以諸侯禮娶，與君同示，無再之義也。
又曰：天子之太子、諸侯之世子皆就於諸外者，尊師說，先王之道也。故《曲禮》曰：「聞有來學，無往教焉。」
《易》曰：匪我求童蒙，童蒙求我。
《記》曰：小學在公宮南之左，太學在郊。
又曰：太子、群後之太子，公、卿、大夫、元士之嫡子，皆造小學。小學，經藝之宮也。太學者，辟雍、鄉射之宮。
又曰：君在立太子者，所以防篡殺。齊臣子之亂君在者，《春秋》之義，殺太子與殺君同罪。《春秋》曰：「殺其君之子，奚其言君者，明與君同也。」君薨，夫人無子有遣腹，待其産而立之何？尊�重正也。《曾子問》云：立�以長不以賢，賢、不肖未可知也。《尚書》曰：「知人則哲，惟帝難之。」立子以貴不以長者，塞愛憎也。故《春秋公羊傳》曰：「立�以長不以賢，立子以貴不以長。」
《列女傳》曰：魯漆室女倚柱而嘯，鄰婦謂之曰：「何嘯之悲也？子欲嫁乎？吾爲子求偶。」女曰：「吾豈嫁哉！吾憂魯君老而太子少也。」鄰婦曰：「此乃魯大夫之憂也。且魯國雖有事，婦人何與？」女曰：「子知其一，不知其二也。昔者晉客舍吾家，系馬，馬佚馳，踐吾園葵，使我終歲不厭菜。鄰人女奔亡，借吾兄追之，溺流而死，令吾終身無兄。今魯君老，老必將悖；太子少，少必愚。愚悖之間，奸僞互起。夫魯國有事，禍及衆庶，婦人獨安所避之？」鄰婦謝曰：「子之慮非吾所及也。」居三年，魯果內亂，齊、楚攻之。男子戰鬥，婦女輸，不得休息。
《史記》曰：周厲王奔彘。太子靜匿召公之家，國人聞之，乃圍之。召公以其子代王太子，太子竟得脫。召公、周公二相行政，號曰共和。共和十四年，厲王死於彘。太子靜長於召公家，二相乃共立之爲王，是爲宣王。
又曰：幽王嬖愛褒姒，生子伯服。幽王廢後及太子，而以褒姒爲後，伯服爲太子。太史伯陽曰：「禍成矣，毋可奈何！」申侯怒，乃與犬戎共攻殺幽王麗山下，虜褒姒。於是諸侯共立故幽王太子宜咎，是爲平王。
《紀年》曰：幽王八年，立褒姒之子曰伯服，爲太子。
《史記·燕世家》曰：燕見秦且滅六國，秦兵臨易水，禍且至。太子丹陰養壯士二十人，使荊軻獻督亢地圖於秦王。秦覺，殺軻，使將軍王剪擊燕。二十九年，秦拔薊，燕王亡，徙居遼東，斬丹以獻秦。
《燕丹子》曰：太子丹質於秦，秦王遇之無禮，不得意，欲歸。秦王不聽，謬言令烏白頭，馬生角，乃可。丹仰天而嘆，烏即白頭，馬生角。秦不得已而遣之，爲機發之橋，欲陷丹。丹過之，橋爲不發。夜到關，丹爲鶏鳴，遂得逃歸。故怨於秦，欲報之，養勇士，無所不至。丹與其傅麯武書曰：「丹不肖，生於僻陋之國，長於不毛之地，未曾得睹君子雅訓。欲有所陳，幸垂覽之。丹聞丈夫之道義節，恥受辱以生也。貞正所羞之見，卻以虧其節。故有刎喉不顧，據鼎不過者。斯豈樂死而忘生哉，其心所守也。今秦王反戾天常，虎狼其行，遇丹無禮，諸侯最甚。每念之，痛入骨髓。計燕國之衆，不能敵之；曠年相守，力固不足。欲收天下勇士，集海內英雄，破國空藏以奉養之，重幣甘辭以市於秦。秦貪我賂而信我辭，則一劍之任，當千萬之師，須臾之間，可解丹萬世之恥。若其不然，令丹生無日於天地，死懷恨於九泉。必令諸侯無以爲嘆，易水之北，未知誰有。此蓋亦大夫恥也。謹遣書，願熟思之。」
《史記·呂後本紀》曰：呂太后，高祖微時妃也。生孝惠帝，爲人仁弱。高祖以爲不類我，常欲廢太子，立戚姬子如意，如意類我。幾代太子者數矣。賴大臣爭之，及用留侯策，太子得毋廢。
又《張良世家》曰：上欲廢太子，立戚夫人子趙王如意。大臣多諫爭，未能得堅決者也。呂後恐，不知所爲。人或謂呂後曰：「留侯善畫計策，上信用之。」呂後乃使建成侯呂澤幼留侯，曰：「君常爲上謀臣，今欲易太子，君安得高枕而臥乎？」留侯曰：「始上數在困急之中，幸用臣策。今天下安定，以愛欲易太子，此骨肉間，雖臣等百餘人，何益？」呂澤強要曰：「爲我畫計。」留侯曰：「此難以口舌爭也。顧上有不能致者，天下有四人。四人者年老矣，皆以爲上慢侮人，故逃匿山中，義不爲漢臣。然上高此四人。今公誠能無愛金玉璧帛，令太子爲書，卑辭安車，因使辯士請之。來以爲客，時時從入朝，令上見之，則必異而問之。上知此四人賢，則一助也。」於是呂後令呂澤奉太子書，卑辭厚禮，迎四人。四人至，客建成侯所。漢高十一年，黥布反，上病，欲使太子將，往擊之。四人相謂曰：「凡來者，將以存太子。太子將兵，事危矣。」乃說建成侯曰：「太子將兵，有功則位不益太子，無功還，則從此受禍矣。且太子所與俱將，皆嘗與上定天下驍將也，今使太子將之，此無異使羊將狼也，皆不肯爲盡力，其無功必矣。臣聞母愛者子抱，今戚夫人日夜侍御，趙王如意常抱居前，上曰終不使不肖子居愛子之上，明乎其代太子位必矣。君何不急請呂後承間爲上泣言：黥布，天下猛將也，善用兵，今諸將皆陛下故等夷，〈夷猶儕也。〉乃令太子將此屬，無異使羊將狼也，莫肯爲用，且使布聞之，則鼓行而西耳。〈晉灼曰：鼓行而西，言無所畏。〉上雖病，強載輜車，臥而護之，諸將不敢不盡力。上雖苦，爲妻子自強。」於是呂澤立夜見呂後，呂後承間爲上泣涕而言，如四人意。上曰：「吾惟竪子固不足遣，而公自行耳。」於是上自將兵而東，群臣居守，皆送至灞上。留侯病，自強起，至曲郵，見上曰：「臣宜從，病甚。楚人剽疾，願上無與楚人爭鋒。」因說上曰：「令太子爲將軍，監關中兵。」上曰：「子房雖疾，強臥而傅太子。」是時叔孫通爲太傅，留侯行少傅事。漢十二年，上擊破布歸，疾益甚，愈欲易太子。留後諫，不聽，因疾不視事。叔孫太傅稱說引古今，以死爭太子。上佯許之，猶欲易之。及宴，置酒，太子侍。四人者，從太子，年皆八十有餘，鬚眉皓白，衣冠甚偉。上怪之，問曰：「彼何爲者？」四人前對，各言名姓：東園公、角裏先生、綺裏季、夏黃公。上乃大驚，曰：「吾求公數歲，公避逃我，今公何自從吾兒游乎？」四人皆曰：「陛下輕士善駡，臣等義不爲辱，故恐，亡匿。竊聞太子爲人仁孝，恭敬愛士，天下莫不延頸欲爲太子死者，故臣等來耳。」上曰：「煩公幸卒調護〈如淳曰：調護，猶營護也。〉太子。」四人爲壽已畢，起去。上目送之，召戚夫人指示四人者曰：「我欲易之，彼四人輔之，羽翼已成，難動矣。呂後子真而主矣。」
《漢書·外戚傳》曰：孝景王皇后，武帝母也。入太子宮，太子幸愛之，生三女一男。男方在身時，王夫人夢日入其懷，以告太子。太子曰：「此貴徵也。」未生，文帝崩；景帝即位，王夫人生男。是時，薄皇后無子。後數歲，景帝立齊栗姬男爲太子，而王夫人男爲膠東王。長公主嫖有女，欲與太子爲妃，栗姬妒，而景帝諸美人皆因長公主見得貴幸，栗姬日怨怒，謝長主，長主不許。長主欲與王夫人，夫人許之。會薄皇后廢，長公主日譖栗姬。景帝嘗囑諸姬子，曰：「吾百歲後，善視之。」栗姬怒不肯聽，景帝心銜之而未發也。長公主日譽王夫人男之美，帝亦自賢之。又以曩者所夢日符，計未有所定。王夫人又陰使人趣大臣立栗姬爲皇后。大行奏事，文曰：「子以母貴，母以子貴。今太子母號宜爲皇后。」帝怒曰：「是乃所當言耶！」遂按誅大行，廢太子爲臨江王，栗姬愈恚，不得見，以憂死。卒立王夫人爲皇后，男爲太子。
《漢武故事》曰：武帝生猗蘭殿，四歲，立爲膠東王，七歲立爲太子。
《漢書》曰：衛皇后生戾太子據。元狩元年，立爲皇太子，年七歲矣。初，上年二十九乃得太子，甚喜，爲立〈張晏曰：者求子，《月令》曰：祀於高是。〉使東方朔、枚皋作祝。及壯，詔受《公羊春秋》，又從瑕丘江公受《穀梁》。及冠，就宮，上爲立博望苑，使通賓客，從其所好，故多以異端進者。元鼎四年，納史良娣，〈韋昭曰：良娣，官也。太子有妃，有良娣。有孺子，凡三等。〉産子男進，號曰史皇孫。〈張晏曰：皆以舅氏姓爲氏，以相別也。〉武帝末，衛後寵衰，江充用事。充與太子及衛氏有隙，恐上晏駕後爲太子所誅，會巫蠱事起，充因此爲奸。是時，上春秋高，意多所惡，以爲左右皆爲蠱道祝詛，窮治其事。充典治巫蠱，遂至太子宮掘蠱，得桐木人。太子召問少傅石德，德懼爲師傅幷誅，因謂太子曰：「奸臣如此，太子將不念秦扶蘇事耶？」太子急，乃收捕充，斬以聞。遂部賓客爲將率，與丞相劉屈犛等戰。太子兵敗，亡，不得。上怒甚，群下憂懼，不知所出。壺關三老茂上書云：「子弄父兵，罪當笞爾。」書奏，天子感寤。太子之亡也，東至湖，藏匿泉鳩裏，主人家貧，常賣屨以給太子。太子有故人在湖，聞其富贍，使人呼之而發覺。史圍捕太子，太子自度不得脫，即入室自經。後車千秋言太子之冤，遂擢千秋爲丞相，而族滅江充家。上憐太子無辜，乃作思子宮，爲歸來望思之台於湖。天下聞而悲之。宣帝即位，有司奉謚曰戾，置奉邑三百家。
又曰：孝元皇帝爲太子也，母曰哀許皇后。宣帝微時，生民間。年二歲，宣帝即位。八歲，立爲太子。壯大，柔仁好儒。見宣帝所用多文法吏，以刑名繩下，大臣楊惲、蓋寬饒等坐刺譏辭語爲罪而誅，嘗侍宴從容曰：「陛下持刑太深，宜用儒生。」帝作色曰：「漢家自有制度，本以霸王道雜之，奈何純任德教，害政乎！且俗儒不達時宜，好是古非今，使人眩於名實，不知所守，何足委任！」乃嘆曰：「亂我家者，太子也。」繇是疏太子而愛淮陽王，曰：「淮陽王明察好法，宜爲吾子。」而王母張婕妤尤幸。上有意欲用淮陽王代太子，然以少依許氏，俱從微起，故終不背焉。
又曰：孝宣王皇后，宣帝即位，召入後宮，稍進爲婕妤。霍皇后廢後，上憐許太子早失母，幾爲霍氏所害，於是乃選後宮素謹慎而無子者，遂立王婕妤爲皇后，令母養太子。
又曰：孝成皇帝，元帝太子也。母曰王皇后，元帝在太子家生甲觀畫堂，〈如淳曰：甲觀，觀名。畫堂，堂名三輔。《黃圖》云：太子宮有甲觀，又別處，不在未央宮中。〉爲世嫡皇孫。宣帝愛之，字曰太孫，常置左右。年三歲而宣帝崩，元帝即位，帝爲太子。壯好經書，寬博謹慎。初居桂宮，上常急召，太子出龍樓門，〈張晏曰：門樓上有銅龍，黃白鶴飛廉之爲名也。〉不敢絕道，〈應劭曰：馳道，天子道也。若今之中道，古甚重也。〉西至直城門，得絕乃度，還入作室門。上遲之，問其故，以狀對。上大悅，乃著令，令太子得絕馳道雲。其後幸酒、樂宴，〈晉灼曰：幸酒，好酒樂宴。〉上不以爲能。而定陶恭王有才藝，母傅昭儀又愛幸，上以故常有意欲以恭王爲嗣，賴侍中史丹護太子家，輔助有力，上亦以先帝尤愛太子，故得無廢。
又曰：孝哀皇帝，元帝庶孫，定陶恭王子也。嗣立爲王，好文辭法律。元延四年，入朝，盡從傅、相、中尉。時成帝少弟中山孝王亦來朝，獨從傅。上以問定陶王，對曰：「令，諸侯王朝，得從其國二千石。傅、相、中尉皆國二千石，故盡從之。」上令誦《詩》，通習能說。他日問中山王：「獨從傅，在何法令？」不能對。帝由此賢定陶王，數稱其材，爲加元服而遣之，時年十七矣。明年，徵立爲皇太子，謝曰：「臣幸得繼父守藩爲諸侯王，材質不足以假充太子宮。」
