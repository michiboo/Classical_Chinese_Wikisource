
《說文》曰：垣蔽曰墻。又曰：壁，垣也。
《爾雅》曰：墻謂之墉。
《廣雅》曰：墉，垣墻也。
《釋名》曰：墉，容也；所以蔽隱於形容也。壁，辟也；所以辟斷風寒也。墻，障也；所以自障蔽也。垣，援也；人所阻以爲援衛也。
《易》曰：公用射隼於高墉之上，獲之，無不利
《書》曰：既勤垣墉，惟其塗茨。
《尚書大傳》云：天子賁庸，諸侯疏杼。注曰：賁，大也；言大墻正道直也。疏，衰也；杼，亦墻也；亦衰殺其上，不得正直。
《詩》曰：百堵皆作。
又曰：築室百堵。
又曰：誰謂鼠無牙，何以穿我墉？
又曰：乘彼�危垣，以望復關。
又曰：《墻有茨》，衛人刺上也。公子頑通於君母，而不可道也。墻有茨，不可掃也。《箋》：墻，所以防非常也。
又曰：君子無易由言，耳屬�垣。由，用也，人將聽之。
又曰：將仲子兮，無逾我墻。
又曰：兄弟鬩於墻，外禦其務。〈務，侮也。〉
又曰：徹我墻屋，田卒萊。毀墻屋，不得農也。
《書序》：秦始皇滅先代典籍，焚書坑儒，天下學士逃難解散。我先人用藏其家書於屋壁。至魯恭王時，好治宮室，壞孔子舊宅以廣其居，於壁中得先人所藏古文虞、夏、商、周之書及《傳》、《論語》、《孝經》，皆科鬥文字。
又曰：峻宇雕墻。
《禮》曰：七月，坯墻垣。六月小署後五日，蟋蟀居壁。
《周禮》曰：墻厚三尺，崇之。注云：高卑爲率，足以相爲勝也。
《左傳》：叔孫曰：「人之有墻，以蔽惡也。墻之卻壞，誰之咎也？」註：咎在墻也。
又曰：巢牛隱於短垣以射吳子諸樊。
又曰：寺人披伐蒲，重耳逾垣而走，披斬其�。
又曰：晉靈公不君，厚斂以雕墻。
《論語》：叔孫武叔謂子貢曰：「仲尼豈賢於子乎？」對曰：「譬之宮墻，賜之墻及肩，窺見室家之好。夫子之墻數仞，不得其門而入，不見宗廟之美。」
又曰：糞土之墻不可圬也。
又曰：其猶正墻面而立也歟？
《史記》曰：孝景帝即位，晁錯爲內史，貴幸用事。門東出，不便，乃穿一門出太廟暖垣。丞相申屠嘉聞之，奏請誅錯。上愛之，曰：「錯所穿非真廟垣，乃外暖，且又我使爲之。」錯謝而出。嘉曰：「吾悔不先斬錯。」
又曰：司馬相如家成都，貧，家徒四壁立。
《漢書》曰：貫高等欲害高祖。置人於復壁中。
《後漢書》曰：逢萌與同郡徐房、平原李子幹、王君公相友善，幷曉達陰陽，懷德穢行。房與子�養徒各千人，君公遭亂獨不去，儈平自隱。〈儈，謂平會兩家買賣之事。〉時人語曰：「避世墻東王君公。」
又曰：史叔賓者，陳留人也。少有盛名。郭林宗見而告人曰：「墻高基下，雖得必失。」後果以論議阿枉毀名雲。
又曰：崔晏仕宦，歷位邊郡而愈貧薄，家徒四壁。卒，無以殯斂，光祿勛楊賜、太僕袁逢、少府段爲備棺槨葬具，大將軍袁隗樹碑頌。
又曰：杜安，字伯夷。少有志節，年十三入太學，號奇童。京師貴戚慕其名，或遺之書，安不發，悉壁藏之。及後捕案貴戚賓客，安開壁出書，印封如故，竟不罹患，時人貴之。位至巴郡太守。
《吳志》曰：呂蒙病，孫權時在江安，迎置內廄，治護萬方。欲數見顔色，又恐勞勤，常穿壁瞻之，見其少食則喜，不能則咄也。
《晉書·外國傳》：大秦國以琉璃爲墻壁。
《齊書》曰：劉，字子�敬。方軌正直。兄夜隔壁呼出，不答，方下床著衣立，行及簾外，然後應。問其故，曰：「向束帶未竟。」
又曰：徐孝嗣初在率府，晝臥齋北壁下，夢兩童子遽云：「移公床」，孝嗣驚起，行數步而壁崩。
《左傳》曰：正考父一命而傴，再命而僂，三命而俯，循墻而走，孰敢不軌！〈言人不敢以不軌之事侮之。〉
《家語》曰：孔子觀乎明堂，睹四門之墉有堯、舜、桀、紂之象，各有善惡之狀，興廢之誡焉。
《衡山記》曰：甘泉宮有石壁焉，禹所刻文在此。
《洞冥記》曰：元狩三年，帝復起淩霞觀，去地九十丈，累白玉爲壁，以八分篆寫羲皇以來迄周成王封禪之事。所謂事登壁間，蓋帝王之本績也。
《孟子》：知命者不立乎岩墻之下，恐頽也。
《淮南子》曰：舜作宮築墻始也。
《漢官儀》曰：省中皆胡粉塗壁，畫古烈士。
《新序》曰：諸侯墻有黑堊之色，無丹青之彩。
《神仙記》：白和事王君，王君語曰：「我暫往瀛州，汝於正北石室熟視北壁，當見文字，讀之得道矣。」三年，方見壁上有古人所刻《太清經》，讀之得仙。
《魏略》曰：趙岐避難青州市，孫嵩知岐避事，置岐於復壁中。
《西京雜記》云：匡衡鑿鄰家壁，偷光讀書。
宋玉《賦》云：東家美女登墻窺玉三年，玉猶未許。
焦贛《易林》曰：千仞之墻，禍不入門。
孟奧《北征記》曰：鄴城避雷室西南石溝北有華林墻，墻高九丈，方圓一里也。
《廣雅》曰：楹謂之柱。
《釋名》曰：柱，住也。楹，亭也。亭，亭然孤立也。
《周書》曰：文王在鎬召太子發曰：「吾栝柱而茅茨，爲民愛費也。」
《左傳》曰：叔孫豹指楹曰：「雖惡是，其可去乎？」
又曰：丹垣宮楹。
《豰梁傳》曰：丹桓宮楹。禮，天子丹，諸侯黝，大夫蒼，士︻。
《大戴禮》曰：周時德澤和洽，蒿茂以爲宮柱，名曰蒿宮。
《漢書·郊祀志》曰：武帝鑄柏梁銅柱。
又曰：成帝立趙皇后，劉輔諫曰：「朽木不可爲柱，卑人不可爲主。」
范曄《後漢書》曰：李膺拜司隸校尉。時張讓弟爲野王令，貪殘無道，至乃殺孕婦。聞膺厲威嚴，懼罪逃還京師，因匿兄讓第舍柱中。膺知其狀，率將吏往，破柱，付洛陽獄。受辭畢，即殺之。
《魏略》曰：大秦國以水精爲室柱。
《吳志》曰：孫堅爲董卓所攻，堅與數十騎馳圍而出。堅常著赤�幘，令親近將祖茂著之。卓騎爭逐茂，急，見一柱在草中，因脫幘著柱上。卓騎望見，圍繞數重，後覺是柱，乃去。
《晉書》曰：石季龍掘秦始皇冢，取其銅柱，鑄以爲器。
又曰：太始二年秋，營太廟，致荊山之材，采華山之石，鑄銅柱十二，塗以黃金，鏤以百物，綴以明珠。
曹嘉之《晉紀》曰：諸葛誕以氣勵稱。常倚柱讀書，雷震其柱，誕讀書自若。
《陳書》曰：初，梁侯景焚太極殿。及景平，至陳武帝議欲營之，獨闕一柱。至是有樟木大十八圍，長四丈五尺，流泊後渚。因得用之。
《漢武內傳》曰：上起神屋，鑄銅爲柱，金塗，大五圍。
《帝王世紀》曰：桀作金柱三千。
《列女傳》曰：紂作銅柱，以炭火然之，有罪者令抱其柱，輒墮炭中，妲己觀以爲笑。
《漢官典職》曰：德陽殿柱皆金刻鏤作，奇禽萬巧，間以丹青翡翠，竟柱構以水精，一柱三帶，韜以赤緹。
應劭《漢官》曰：開陽門始成，未有名。夜有一柱飛來樓上，後琅琊開陽縣上言：南門一柱飛去。光武使視，因刻記其年月，以名門焉。
《神異經》曰：崑崙山有銅柱，其高入天，所謂天柱也，圍三千里，周回如削。下有仙人府與天地同，休息男女名曰玉人，男即玉男，女即玉女，無爲配匹而仙道成也。
《三輔決錄》曰：長陵田鳳，字季宗。爲尚書郎。儀貌端正。入奏事，靈帝目送之，因題殿柱曰：「堂堂乎！張京兆田郎。」
伏滔《北征記》曰：廣陵，吳王濞所都。修大城，得柏柱三，皆柏心，蓋吳王濞門柱也。
華延雋《洛陽記》曰：太極殿有四金銅柱。
焦贛《易林·旅之鹹》曰：金梁鐵柱。
又曰：《家人之升》曰：「高樓無柱，顛僵不久，紂失人主，身死牧野。」
盛弘之《荊州記》曰：巴東城西有一柏柱孤植，大可數圍，高三丈餘。相傳是公孫述時樓柱，乃云：斫之血出，枯而不朽，歷代彌固，將恐有物憑焉。
《江陵記》曰：沔城內有赤湖客舍，襄陽大道經城中過。元嘉十年，連雨，城南門沮壞，得土中故楠柱，長一丈七尺。臨川康王取以爲大齋西北柱，初時色黑，一季後不復黑，計此千年。
《列子》曰：共工觸不周山，天柱折。
《晏子春秋》曰：晏子將死，鑿楹納書焉，謂妻曰：「楹記日也，子壯而示之。」
《燕丹子》曰：荊軻以匕首決秦王，入銅柱，火出。
《淮南子》曰：柱不可以刺齒，蓬不可以持屋。
《世說》曰：陸抗初拜司空，有人往索酒，便自起酌樑柱間，祝曰：「當今乏才，以爾爲柱石之任，莫傾人棟梁。」陸笑曰：「感卿良箴。」
《楚辭·天問》曰：八柱何當？東南何虧？
傅玄《正都賦》曰：錦墻雕柱。
劉良《七舉》曰：綠柱朱榱，青瑣壁�。
李尤《楹銘》曰：�強體正，雖重不移；上下相安，高而不危。
《世說·夏侯玄贊》曰：玄嘗倚柱作書，霹靂其柱，神色無變，作書如故。
俞益期箋曰：馬文淵昔立兩銅柱於林邑。岸北有遺兵十餘家，不反，居寧靈岸南對銅柱，悉姓爲馬，自爲婚姻，有二百戶。交州以流寓，號曰馬流。言語飲食，尚與華夏同。山川移易，銅柱今沒在海中，正賴此民以識故處。
《爾雅》曰：{亡木}廇謂之梁。〈郭璞注曰：屋大梁。〉
《吳越春秋》曰：夏禹廟以梅木爲梁。
焦貢《易林·旅之鹹》曰：金梁鐵柱，完全不腐。
《漢官典職》曰：德陽宮畫屋朱梁。
曹子建《七啓》曰：彤軒紫柱，文榱華梁。
《古歌》曰：本自南山松，今爲宮殿梁。
《西京賦》曰：ㄌ雄虹之長梁。
司馬相如《長門賦》曰：飾文杏以爲梁。
班固《西郊賦》曰：應瑰材而究奇，抗應龍之虹梁。
《楚詞》曰：玄玉之梁。
曹植詩：文榱華梁。
《爾雅》曰：棟謂之桴。〈郭璞注曰：屋�急也。〉
《廣雅》曰：�急，棟也。
《釋名》曰：�急，穩也，似桷也。或謂之望，高可望也。或謂之棟。棟，中也。屋脊曰甍。甍，蒙也；在上覆蒙屋也。
《易·大過卦》曰：棟橈，本末弱也。〈王弼注曰：初爲本，而上爲末。〉
《左傳·襄二十八年》曰：盧蒲癸刺慶舍，王何解其肩。猶援廟桷，動於甍。〈柱注曰屋棟。〉
又曰：子産謂子皮曰：「子於鄭國，棟也，棟折榱崩，僑將壓焉。」
《漢武帝故事》：上起神屋，甍附作金鳳，軒翥若飛，口銜流蘇，長十餘丈。
《神仙傳》曰：左慈與曹公飲，飲畢，以杯擲屋棟懸著，棟動搖，似飛鳥。
《淮南子》曰：郢人買屋棟而與之車轂，跪而度之，大雖可而長不足也。
《桓子新論》曰：王公大人則嘉得良師明輔，品庶凡民則樂畜仁賢哲士，皆國之柱棟而人之羽翼。
《楚辭·九歌》曰：桂棟兮蘭，新夷楣兮藥房。
郭璞《遊仙詩》曰：�生梁棟間。
傅玄《棟銘》曰：國有維輔，屋有棟梁。室之傾尚可柱也，心之傾不可輔也。
