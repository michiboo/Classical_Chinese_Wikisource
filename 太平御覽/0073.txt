
《說文》曰：橋，水梁也。榷，〈音角。〉水上橫木，所以渡者。亦曰約，〈音灼。〉今謂之略彴。東楚謂橋爲圯。
《詩》曰：維鵜〈音題。〉在梁，不濡其翼。
又曰：造舟維梁。
又曰：有狐綏綏，在彼淇梁。
《爾雅》曰：梁莫大於溴梁。郭璞注曰：梁即橋也。或曰：梁，石橋也。石杠〈音江。〉謂之猗，〈音寄。〉亦曰石橋也。
《史記》曰：張良曾間從容出遊下邳圯上，〈楚人謂橋爲圯。音怡。〉有老父衣褐至良所，直墮其履圯下，顧謂良曰：「孺子下取。」良下爲取履，因長跪履之，父足受，笑而去。
又曰：文帝行出中渭橋，有一人從橋下走，乘輿馬驚，使騎捕，屬之廷尉。張釋之治問。曰：「縣人來，〈如淳曰：長安縣人。〉聞蹕，匿橋下。久以爲行過，既出，見車騎，即走耳。」廷尉奏：犯蹕，當罰金。
又曰：西門豹發民鑿十二渠引河水灌民田，到漢世而長吏以爲十二渠絕馳道，相比近，不可。欲合渠水，且至馳道合三渠爲一橋。鄴人民父老不肯聽長吏，以爲西門君所爲，賢君之法式不可更也。長吏終聽置之。
《漢書》曰：薛廣德爲諫議大夫，上酎祭宗廟，出便門，欲禦樓船。廣德當乘輿，免冠頓首曰：「宜從橋。」詔曰：「大夫冠。」廣德曰：「陛下不聽臣，臣自刎。以血污車輪，陛下不得入廟矣。」上不悅。光祿大夫張猛進曰：「乘船危，就橋安。」上曰：「曉人不當如是耶？」乃從橋。
《東觀漢記》曰：班超討焉耆王廣，廣遣其左將比鞬友奉迎，超賜而遣，焉耆見有葦橋之險，廣乃絕橋，不欲令漢軍入國，超更從他道渡。
《魏略》曰：驢分國往大秦，渡河橋長二百四十里。
又曰：洛陽城西洛水浮橋三處三柱，三公象也。
《魏志》曰：鍾繇嘗與族父瑜至洛陽，道遇相者曰：「此童有貴相，然當厄水。」行未十里，渡橋馬驚，墮水幾死，而後至太傅。
又曰：景元四年伐蜀，鍾會領十餘萬衆，分從斜穀入，先遣牙將許儀在前治道，會在後行，而橋穿馬足陷，於是斬儀。
《蜀志》曰：先主爲曹公所追，張飛距後，據水斷橋，無敢近者。
《吳志》曰：淩統，字公續，從征合淝，爲右部都督，時權徹軍還，前部已發，魏將張遼等奄至津北，權使追還前兵，兵已遠，勢不相及也，統率親近三百人扶杆權出，敵已毀橋之兩板，策權馬過，統復還戰。
王隱《晉書》曰：杜預啓建河橋於富平津，衆論以爲殷周所都，經聖賢而不作者，必不可作故也。預曰：「昔造舟爲梁，則河橋之謂也。」遂作橋，成，上從百官臨會，舉杯勸預曰：「非君，此橋不立也。」預曰：「非陛下之明，臣亦不獲奉成聖制也。」衆咸稱善。
《後魏書》曰：崔亮爲雍州刺吏，城北渭水淺不通船，行人艱阻。會天大雨，山水暴至，浮出長木數百根，藉此爲用，橋遂成立，百姓利之，至今猶名崔公橋。
又曰：於栗磾〈音低。〉從太宗南臨孟津，謂栗磾曰：「可作橋乎？」磾曰：「杜預造橋遺事可想。」乃編次大船構橋於野阪，六軍既濟，太宗乃深嘆焉。
《北齊書》曰：張亮守河州，文帝於上流放火船，欲燒河橋。亮乃備小艇百餘，皆載長鎖，鎖頭施釘，火船將至，即馳小艇以釘之，引鎖向岸，火船不得及，橋全，亮之計也。
《唐書》曰：韋景駿，神龍中，累轉肥鄉令，縣北界漳水，連年泛溢，舊堤迫近水漕，雖修築不息，而漂流相繼。景駿審其地勢，拓南數里，因高築堤，暴水至，堤南以無患，水去，而堤北稱腴田。漳水舊有架柱長橋，每年修葺，駿又改造爲浮橋，自是無復水患，至今賴焉。
《戰國策》曰：豫讓欲爲智伯報仇，漆身吞炭，襄子當出，伏於橋下，至橋馬驚，曰：「是必豫讓也」，求之果是。
《述征記》曰：方興縣鬼橋，忽一夜聞人呼喚聲，車行雷駭，曉而石橋自成，家家牛皆喘息未定。
《齊地記》曰：秦始皇作石橋，欲渡海觀日出處。舊說始皇以術召石，石自行至，今皆東首隱軫似鞭撻瘢，形似馳逐。
《英雄記》曰：公孫瓚擊青州黃巾賊大破之，還屯廣宗。袁本初自往征瓚，合戰於界橋南二十里，紹將鞠義破瓚於界城橋，斬瓚。冀州刺史綱嚴又破瓚殿兵於橋上，即此梁也。
《尋陽記》曰：廬山上有三石樑，長數十丈，廣不盈尺，窈然無底。吳猛將弟子登山，過此梁，見一翁坐桂樹下，以玉杯承甘露漿與猛，又至一處，見數人，爲猛設玉膏。猛弟子竊一寶，欲以來示世人，梁即化如指，猛使還寶，其梁復如故。
《三輔故事》曰：漢丞相夏侯嬰墓，在飲馬橋東大道南，人謂之馬冢。
《三輔黃圖》曰：秦始皇幷天下，都咸陽，營殿：端門四達，以則紫宮；渭水貫都，以象天漢；橫橋南渡，以法牽牛。
《襄陽耆舊記》曰：木蘭橋，今之豬蘭橋是也。劉季和於此橋東大養豬，襄陽太守曰：「此豬屎臭，當易名豬蘭橋。」初如戲言，而百姓遂易其名。
《郡國志》曰：漳水，建武十一年，造紫陌浮橋於水上，有天井堰。魏文侯時，西門豹爲鄴令，沉巫處也。
又曰：通門內有皋橋，即漢皋伯通居此，橋以得名。梁鴻賃舂之所。
常璩《華陽國志》曰：李冰造七橋，上應七星。故光武謂吳漢曰：「安軍宜在七星橋間也。」
又曰：升遷橋，在成都縣北十里，即司馬相如題橋柱曰：「不乘駟馬高車，不復過此橋。」
又曰：萬里橋在成都縣南八十里，蜀使費禕使吳，諸葛亮送之於此。嘆曰：「萬里之路始於此橋。」因名萬里橋。
《地理志》曰：漳水出上黨鄴中，趙武帝於漳水造浮橋接紫陌，故號曰紫陌橋。
祖台之《志怪》曰：義興郡溪渚長橋下有蒼蛟，吞啖人，周處執劍橋側伺，久之遇出，於是懸自橋上投下蛟背而刺焉，蛟數創，流血丹溪，自郡渚至太湖句浦乃死。
《水經注》曰：上虞縣，亦名虞賓，舜避丹朱於此，故以名縣。百官從之，故縣北有百官橋。亦云禹與諸侯會，事訖因相虞樂，故曰上虞。二說不同，未詳孰是。
《國語》曰：天根見而水涸，水涸而成梁，故夏令曰，十月而成梁，不使民患涉也。
《紀年》曰：周穆王七年，大起師，東至於九江，架黿鼉以爲梁。
崔鴻《十六國春秋後燕錄》曰：慕容垂與劉牢之戰於五丈橋橋津，晉大敗。車騎將軍慕容德等引兵要牢之五丈橋，牢之馳馬跳五丈澗，會苻丕救至而免。
《孟子》曰：子産爲政，以其乘車濟人於溱洧。故孟子曰，可爲惠而不知爲政。
《抱朴子》曰：尾生與婦人期橋下，水至不去，以至溺死。雖有信，不如無也。
王充《論衡》曰：高麗國侍婢有氣如鶏子來下之有娠，生子名東明。東明善射，王恐其害國，欲殺之。東明走至淹水，以弓擊水，魚鱉爲梁，既度而魚鱉解散。
《諸葛亮集》曰：亮上事曰，臣先進孟琰據武功水東，司馬懿因水以二十日出騎萬人來攻琰營，臣作車橋，賊見橋垂成，便引兵退。
《吳錄》曰：句容縣，大皇時，使陳勛鑿開水道，立十二埭以通吳會諸郡，故船行不復由京口。
《晉中興書》曰：兗州既平，謝玄患水道險澀，糧運艱難，壅呂梁水，立七埭以利運漕。
又曰：謝安築埭於新城北，百姓賴之，故名召伯埭。
《述征記》曰：秦梁埭到召伯埭二十里，召伯埭至三救埭十五里，三枚埭到鏡梁埭十五里。
《晉書》曰：李矩與汝南太守袁孚率衆修洛陽千金堰，以利運漕。
《梁典》曰：天監十三年，魏降人王足陳計，求堰淮水以灌壽陽，引北方童謠曰：「荊山爲上格，浮山爲下格，潼沱爲激溝，幷灌鉅野澤。」武帝遂發徐楊築之，令太子右衛率康絇護堰，作役人及戰士二十萬於鍾離。南起浮山，北抵巉石，依岸以築土，合脊於中流。十四年四月，堰將合，淮水漂疾，輒復決潰。衆會之，或謂江淮之間多有蛟，能乘風雨，決壞崖岸，其性惡鐵。因是引東西二冶故鐵器，大則釜鬲，小則釒矍鋤數千萬斤，沉於堰所，仍不能合。乃伐樹爲井幹，填以巨石，加土其上，緣淮百里內，岡陵木石，無巨細必盡。負擔者肩皆穿，夏日疾疫，士死者相枕，蠅虻晝合。是冬又寒甚，淮泗盡凍，士死者十七八，至十五年四月，堰乃成，其長九里，下闊百四十丈，上廣四十五丈，高二十丈，軍人安堵，列居於上。其水清潔，俯視居人墳墓，瞭然皆在其下，其壽陽戍因移置八公山上，夾淮數百里，皆水之所淹。人謂絢曰：「四瀆天所以節宣其氣，不可久塞。」既而昏霧四日，霧解而堰決，殺萬人，其聲若雷，聞三百里，水中怪物隨流而下，或人頭魚身，龍形鳥首，殊類詭狀，不可勝名。今號其處爲荊山堰，今渦口東岸是。
《後周書》曰：賀蘭祥，太祖以涇渭溉灌之處，渠堰廢毀，乃命祥修造富平堰，開渠引水東注於洛，功用既畢，民獲其利。
《唐書》曰：張守珪爲都督，瓜州也地多沙磧，不宜稼穡，每年少雨，以雪水溉田，至是渠堰盡爲賊所毀，既地少林木，難爲修葺。守珪設祭祈禱，經宿而山水暴至，大漂材木塞澗而流，直至城下，守珪使取充堰，於是水道復舊。
《晉後略》曰：張方圍京邑，決千金堰水，溝渠枯涸，井多無泉。
《鄴中記》曰：當魏文侯時，西門豹爲鄴令，堰引漳水激鄴以富魏之河南，後史起爲鄴令，引鄣水十二渠灌溉於魏田數百頃，魏益豐實，後廢堰田荒。魏時更修通天幷堰，鄴城西南漳水十八里中細流東注，鄴城南二十里中作二十堰。
《語林》曰：陳協數日輒進阮步兵酒一壺，後晉文王修九龍堰，阮舉協，文王用之，掘地得古承水銅龍六枚，堰遂成也。
《魏郡圖經》曰：愜山，古堰也，今謂之愜山，即漢成帝時河決金堤，蓋於此運土以塞河，頗愜當時人心，故謂之愜山。在今魏縣西。
戴延之《西征記》曰：金瀍穀三水合處有千金堨，〈音曷〉即魏陳思王所立，引水東灌，民今賴之。又《九州要記》雲，洛陽千金堨傍有九龍祠存。又《地理書》曰，穀水出爲湖溝，置千金堰以堰之。
