
《尚書·君陳》曰：我聞曰：「至治馨香，感於神明；黍稷非馨，明德惟馨。」
又《槃庚》曰：若農不服田畝，罔有黍稷。
《尚書大傳》曰：夏昏火中，可以種黍。
《韓詩外傳·黍離》曰：彼黍離離，彼稷之苗。〈薛君注曰：詩人求己兄不得，憂不識物，視彼黍乃以為稷。〉
《毛詩》曰：《黍離》，閔宗周也。彼黍離離，彼稷之苗。行邁靡靡，中心搖搖。
又《甫田》曰：今適南畝，或秐或秄，黍稷薿薿。〈薿薿，盛皃也。〉
又《魚藻·黍苗》曰：芃芃黍苗，陰雨膏之。
《儀禮·婚禮》曰：贊設黍於醬東。
又《特牲饋食禮》曰：佐食，摶黍授祝，祝以授屍。
《禮記·月令》曰：仲夏之月，農乃登黍。
又《曲禮》曰：黍曰薌合。
又《內則》曰：羊宜黍，豕宜稷。
《左傳·昭公》曰：其藏冰也，黑牡秬黍，以享司寒。〈杜預注曰：黑牡，秬黍也。司寒，北方玄冥之神也，故物皆用黑。有事於冰，故祭其神以上黍。〉
《春秋佐助期》曰：黍神名亻舟倭蘭郝。
《春秋說題辭》曰：精移火轉生黍，夏出秋改。〈杜預注曰：雲春之夏，故移也。《農書》曰：黍之言暑也，必須暑改，得陰乃成也。〉黍者，縮也。故其立字，「禾」入「米」為「黍」為酒以扶老。〈為酒以序尊卑，且禾為柔物，亦宜養老也。〉
《爾雅》曰：秬，黑黍。{禾不}，一稃二米。〈郭璞注曰：{禾不}亦黑黍，但中興黍米異耳。漢和帝時，任城生黑黍，或三四實，一黍二米，得黍三斛八斗是也。〉
《史記·封禪書》曰：管仲說桓公曰：「古者封禪高阝上，黍所以為盛。」
《漢書》曰：冀州，民五男三女，畜宜牛、羊，穀宜黍、稷。
《後漢書》曰：承宮，遭天下喪亂，遂將諸生避地漢中。後與妻子之蒙陰山，肆力耕種禾黍。將熟，人有認之者，宮不與計，推之而去。由是顯名。
《晉書》曰：劉聰時，河東大蝗，惟不食黍、豆。靳准率部人收而埋之，哭聲聞於十餘里。後乃鑽土飛出，復食黍、豆、平陽飢甚。
崔鴻《十六國春秋·前秦錄》曰：符堅宴群臣於釣台，秘書侍郎趙整以堅頗好酒，因為《酒德》之歌，曰：「獲黍西秦，釆菱東齊。春封夏發，鼻納心迷。」
《隋書》曰：李士謙隱居，有牛犯其田者，士謙牽置涼處，飼之過於本主，望見盜刈其禾黍者，默而避之。其家僮嘗執盜粟者，士謙慰諭之曰：「窮困所致，義無相責。」遽令放之。
又曰：李士謙自以少孤，未嘗飲酒食肉，口無殺害之言。至於親賓來萃，輒陳樽俎，對之危坐，終日不倦。李氏宗黨豪盛，每至春、秋二社，必高會極歡，無不沉醉喧亂。嘗集士謙所，盛饌盈前，而先為設黍。謂群從曰：「孔子稱黍為五穀之長，荀卿亦云食先黍稷。古人所尚，容可違乎？」少長肅然，不敢弛惰。退而相謂曰：「既見君子，方覺吾徒之不德也！」士謙聞而自責曰：「何乃為人所疏，頓至於此？」
《唐書》曰：德宗以中和節，令文武百辟進農書，獻穜稑種。及是，百寮始進《兆人本業》三卷，司農獻粟及黍各一斗。
《韓子》曰：韓昭侯之時，黍種嘗貴甚。昭侯令人覆廩，廩使果竊黍種而糶之。
《山海經》曰：廣都之野，后稷葬焉，爰有膏黍、膏稷。
又曰：魚山，有人一目，是少昊子孫，食黍。
《韓子》曰：吳起攻秦小亭。倚一車轅北門外，令曰：「能徙此於南門外者，賜上田上宅。」及有徙者，賜如令。俄又置一石赤黍車門外，令曰：「能徙此於西門外者，賜如初。」民爭徙之。乃下令曰：「攻亭，能先登者，仕之大夫，賜之上田、上宅。」於是攻之，一朝而拔。
《淮南子》曰：冬三月，天子衣黑衣，乘玄駱，食黍與彘。〈黍、彘，水類，時宜也。〉
又曰：三代積德而王，齊桓繼絕而霸。故樹黍者無不獲稷，樹恩者無不報德。
又曰：渭水多力而宜黍。
《淮南萬畢術》曰：取麥門冬、赤黍漬以狐血，陰之。欲飲酒，取一丸置舌下。酒吞之，令人不醉。麥門冬、赤黍、薏苡為丸，令婦人不妒。
《白虎通》曰：清明風至，則黍、稷滋。閶闔風至，則種宿麥、黍。
《抱朴子》曰：張子和丹法：用鉛、硃砂、曾青水合封之，蒸之於赤黍米中也。
《紀年書》曰：惠成王八年，雨黍。
《國語》曰：子餘使公子賦《黍苗》。〈《黍苗》，《小雅》，其詩曰：芃芃黍苗，陰雨膏之。〉子餘曰：「重耳之仰君也，若黍苗之仰陰雨也。若君實庇蔭膏澤之，使能成嘉穀，薦在宗廟，君之力也。」〈在宗廟為祭主。〉
《家語》曰：孔子侍坐於哀公，賜之桃與黍焉。哀公請用之，孔子先食黍而後食桃，左右皆掩口而笑之。公曰：「黍者，所以雪桃，非為食也。」孔子對曰：「丘知之矣。然黍者，五穀之長，郊社宗廟以為上盛；果屬有六而桃為下，祭祀不用，不登郊廟。丘聞之：君子以賤雪貴，不以貴雪賤也。今以五穀之長，雪五果之下者，從上雪下也。臣以為妨於教，害於義，故不敢。」公曰：「善」。
《呂氏春秋》曰：得時之黍，芒莖而徼下，穗芒以長，摶釆而薄糠，舂之易，而食之不噮〈北縣切〉而香，如此者不餲〈音遏〉。先時者，大本而華，莖殺而不遂〈遂，長。〉葉高短穗；後時者，小莖而麻長，短穗而厚糠小米，今而不香。〈今，新也。〉
又曰：今以百金與摶黍以示兒子，兒子必取摶黍也；以和氏之璧與百金以示鄙人，鄙人必取百金矣。
又曰：飯之美者，南海之秬。〈秬，黑黍。〉
楊泉《物理論》曰：梁者，黍稷之總名。
崔寔《四民月令》曰：四月可種黍，謂之上時。
《汜勝之書》曰：黍者，暑也，種必侍暑。先夏至二十日，此時有雨。強土可種黍，畝三升。黍心未生，雨灌其心，心傷無實。凡種黍者，皆如禾，欲疏於禾。
《禰衡別傳》曰：十月，朝黃祖，在艨衝舟上，會設黍臛。衡年少在坐，黍臛至，先自飽食畢，摶以弄戲，其輕慢如此。
劉向《別錄》曰：傳言鄒衍在燕，有穀地，美而寒，不生五穀。鄒子居之，吹律而溫至，生黍，到今名黍穀焉。
《列女後傳》曰：東平衡農師太尉薨，農欲奔赴，無糧自致。妻願從行，行止紡績，庶以自資。行到聚亭，遇天霖雨，留獨孤母舍。母舍後有空園，農曰：「此園可以種黍。」從求分種之。獨孤母曰：「此久廢園，惟恐生力劣收不多耳，何分之有乎？」農遂與妻斬荊棘種之。黍將熟，獨孤母乃更曰：「黍當分。」農欲委去，妻曰：「不如收斂以遺之，安其意然後乃去。」農遂從之。後還，獨孤母以昔黍歸農，遂不肯取。
《說文》曰：秬，黑黍也。一稃二米，所以釀鬯也。黍，禾屬黏者，以大暑而種，故謂之黍。孔子曰：「黍可以為酒」。
《廣雅》曰：粢，黍也。黍穰謂之{禾列}〈音例〉。
崔豹《古今注》曰：宣帝元康四年，長安雨黑黍，粟如禾。和帝元興元年，黑黍穗一禾二實，或三四實，生任城，得粟三斛八斗，以薦宗廟。
《廣志》曰：有牛黍，有稻尾秀成赤黍，有馬革大黑黍，或雲秬黍；有溫屯黃黍，有嫗亡、燕頷之名。
《吳氏本草》曰：黍，神農甘，無毒。七月取，陰。益中補氣。
京房《易妖占》曰：天雨黍粟，大人出走。
《荊楚歲時記》曰：十月一日黍臛，俗謂之秦之歲首。未祥黍臛之義。今北人此日設麻羹豆飯，當為其始熟，嘗新耳。
《博物志》曰：地三年種蜀黍，其後七年多蛇。
范曄《後漢書》曰：烏丸國，其地宜稌。
《穆天子傳》曰：天子至赤烏，赤烏獻稌，麥百載。
《廣志》曰：有赤稌，有白、黑、青、黃、燕頷凡五種。
《呂氏春秋》曰：飯之美者，有陽山之稌。
《說文》曰：稌，糜也〈音麋〉。
崔豹《古今注》曰：糜，稌 也。
《禮記·曲禮》曰：祭宗廟之禮，粱曰薌箕。
又《郊特牲》曰：飯黍稷稻梁，白黍、黃粱。
《爾雅》曰：釁，赤苗；芑，白苗。〈郭璞注曰：釁，赤粱粟；芑，白粱粟，皆好穀也。犍，為含人曰：別味赤、白苗也。又曰：是伯夷所食首陽草也。〉
《廣雅》曰：藋粱，木稷也。
《續漢志》曰：桓帝之初，京都童謠曰：「城上烏，尾畢逋。公為吏，子為徒。一徒死，百乘車。車班班，入河間。河間奼女工數錢，以錢為室金為堂，石上慊慊舂黃粱。下有懸鼓，我欲擊之，丞相卿怒。」「城上烏」者，處高獨食，不與下共，謂人主多聚斂也。「公為吏，子為徒」者，言蠻夷叛逆，父既為軍吏，子弟又為卒徒往擊之也。「一徒死，百乘車」者，言前一人討胡既死矣，後又遣百乘車往也。「車班班」者，言乘輿班班，入河間迎靈帝也。「奼女工數錢」，言帝既立，其母永樂太后好聚金錢，以為堂室也。「石上慊慊」者，言太后雖積金錢，猶慊慊常苦不足，使人舂黃粱而食之也。「我欲擊之」者，言太后教帝使賣官授錢，天下忠篤之士怨望，欲擊鼓求見卿。「懸鼓」者，復怒而止我也。
《唐書》曰：涼州都督計欽明嘗出按部。有吐蕃數萬奄至城下，欽明拒戰久之，力屈被執。賊將欽明至靈州成下，欽明大呼曰：「賊中都無飲，城內有美醬。乞二升粱米，乞二升墨，乞一挺。」是時賊營中四面阻泥河，惟有一路得入。欽明詐乞此物，以喻城中，冀有簡兵練將，候夜掩襲。城中無晤其旨者，尋遇害。
《淮南子》曰：不能耕而欲黍粱，不能織而憙衣裳，無事而求其功，難矣！
又曰：珍怪奇味，人之所美也，而堯糲粱之飯、藜藿之羹；〈糲，粗也。〉文繡狐白，人所好也，而堯布衣掩形、鹿裘禦寒。
《國語》曰：欒伯請公族大夫。公曰：「夫膏粱之性難正。」
《呂氏春秋》曰：吳起為鄴令，民歌之曰：「終古斥鹵生稻粱。」
楊泉《物理論》曰：粱者，黍稷之總名也。
《神仙傳》曰：吳孫權時，有一人種粱在山中，患猿猴食之，聞介象有道，聊從乞辟猿猴法。象告之：「無他法也。汝明日往梁所，望見群猴方往時，便大喚，語之言：『以白介象君，使猿猴莫復來食粱。』」此人倉卒，直謂象欺弄之。明日視粱，遇群猴適欲下樹，試承象語語猴，即各還山去，遂便絕跡。
《廣志》曰：有具粱、解粱、遼東赤粱，魏武帝以為粥。
《本草》曰：白粱，味甘微寒，無毒，主除熱益氣。有襄陽竹根者最佳。黃粱，出青、冀。
《楚辭·招魂》曰：稻粱穱麥挐黃粱。〈挐，糅也。以黃粱和而糅，且香滑。〉
傅休弈《雉賦》曰：飲以華泉之水，食以玄山之粱。
左思《魏都賦》曰：雍丘之粱。
《魏書》曰：烏丸地宜東薔。〈東薔似蓬草，實如葵子，十二月熟也。〉
《廣志》曰：東薔色青黑，粒如葵子，幽、涼、並皆有之。
《西河語》曰：貸我東薔，償我田粱。
《上林賦》曰：東薔雕胡。
