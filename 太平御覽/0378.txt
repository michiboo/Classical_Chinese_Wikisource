
《左傳·襄上》曰：臧紇救鄫侵邾，敗於狐駘。〈臧紇，武仲也。鄫屬魯，故救之。狐駘，邾也。〉國人誦之曰：「我君小子，朱儒是使，朱儒朱儒，使我敗於邾。」〈襄公初弱，故曰小子；臧紇短小，故曰朱儒。〉
《家語》曰：高柴，齊人，字子羔，長不過六尺，狀貌甚惡，爲人篤孝，居魯見知。
《史記》曰：秦倡朱儒優旃。始皇時置酒，天雨，陛者寒，旃矜之。乃大呼曰：「汝雖長，尚雨立；我雖短，故幸休。」始皇乃使皆代。
《漢書》曰：嚴延年爲人短小精�，敏捷於事。雖子貢、冉有通於政事，不能繼也。
又曰：樓護爲人短小，精辯論議，常依名節，與穀永俱爲五侯上客。
又曰：東方朔待詔公車，奉祿薄，未得省見。久之，朔紿〈音迨。〉騶朱儒，〈師古曰：朱儒，短人也；騶，廄之禦騶也。〉曰：「上以若曹無益於縣官，耕田力作固不及人，臨衆處官不能治民，從軍擊虜不任兵事，無益於國用，徒索衣食，今欲盡殺若曹。」侏儒大恐，啼泣，朔教曰：「上即過，叩頭請罪。」居有頃，聞上過。朱儒皆號泣頓首，上問何爲，對曰：「東方朔言上欲盡誅臣等。」上知朔多端，召問：「何恐朱儒爲？」對曰：「臣朔生亦言，死亦言。」朱儒長三尺餘，奉一囊粟，錢二百四十。「朱儒飽欲死，臣朔饑欲死。」上大笑，因使待詔金馬門。
又曰：郭解爲人短小、恭儉，諸公以此重之。
又曰：蔡義爲丞相，時年八十餘，短小。常兩吏挾乃能行。
又曰：張蒼不滿五尺，蒼父八尺餘，蒼子復長八尺，及孫毅長六尺餘。
又曰：宣帝時渤海盜賊起，上以龔遂爲太守，召見。遂形貌短小，帝見，心內輕焉，及對，賜黃金乘傅去。
謝承《後漢書》曰：汝南周滂，字次彥。世祖到常山，問可治兵者誰，滂舅以滂對。世祖見滂短小，以爲不能將帥，滂對有詞理，拜潁川府丞。
《東觀漢記》曰：張重日南計吏，形容短小。明帝問云：「何郡小吏？」答曰：「臣日南計吏，非小吏也。」
袁弘《漢紀》曰：陰後短小，舉止時有失儀，左右掩口而笑。
《魏志》曰：樂進字文謙，容貌短小，膽烈，從高祖爲帳下吏。
《魏氏春秋》曰：魏武王姿貌短小，神明英徹。
《吳錄》曰：張蕃字仲輔，爲人短小，顧譚以短戲之曰：「朱儒朱儒有何德？令我思臼佃極。」
臧榮緒《晉書》曰：山濤子淳玄，�疾不仕。世祖聞其短小而聰敏，欲見之。濤面答：「淳玄自謂形容宜絕人事。」不肯受詔，論者奇之。
沈約《宋書》曰：王敬弘形狀短小而坐起端方。
劉《梁典》曰：徐ゼ起家太學博士，周舍舉曰：「臣外弟徐ゼ形質陋小，若不勝衣，不堪此選。」乃爲晉安王侍讀。
崔鴻《前涼錄》曰：宗醜字仲業，慷慨有大志，清素敦樸，不好華競，形狀短小，體有鱗甲，仕至西平太守。
《三國典略》曰：齊孟業有盛名。初，司州牧清河王岳聞業名，召爲法曹，見其容貌短小，笑而不言。及尋斷決之處，乃謂業曰：「卿決斷之明，可謂有過軀之用。」
《晏子春秋》曰：胩子短小，使楚，楚人爲小門而迎晏子。晏子曰：「使狗國者從狗門入，今臣使楚，不當狗門入。」王曰：「全齊無人耶？使子爲使。」晏子曰：「齊之臨淄，張袂成帷，揮汗成雨，何爲無人？使賢者使於賢國，使不肖者使於不肖之國，以嬰爲不肖，故使王耳。」
孫卿子《非相》曰：帝舜短，周公短，楚葉公子高微小短瘠，行若不勝衣，而定楚國。
《說苑》曰：齊遣淳于髡到楚，爲人短小，楚王甚薄之。謂曰：「齊無人而使子來，何長也？」對曰：「臣無所長。臣腰中七尺之劍欲斬無狀王。」王曰：「止，吾但戲子耳。」即與髡共飲酒。
《博物志》曰：齊桓公獵得一鳴鵠，宰之，嗉中得一人，長三寸三分，著白圭之袍，帶劍持車，駡詈瞋目。後又得一折齒，方圓三尺，問群臣曰：「天下有此及小兒否？」陳章答曰：「昔秦胡充，一舉渡海，與齊魯交戰，傷折版齒。昔李子敖於鳴鵠嗉中游，長三寸三分。」
《纂文》曰：漢光武時，潁川張仲師長二尺二寸。〈亦出王充《論衡》。〉
《古文瑣語》曰：齊景公伐宋，至曲陵，夢見有短丈夫賓於前。晏子曰：「君所夢何如哉？」公曰：」其賓者甚短，大上小下，其言甚怒，好俯。」晏子曰：「則如是伊尹也。伊尹甚大而短，大上小下，赤色而髯，其言好俯而下聲。」公曰：「是矣。」晏子曰：「是怒君師，不如違之。」遂不果伐宋。
《方言》曰：�矲〈蒲揩切〉，短也，江湘之會謂之�〈昨啓反〉。
又曰：癠，桂林之中謂短矲，東揚之間謂之俯。〈今俗呼小爲矲𥏪也。俯言俯視，因名雲。〉
《汝南先賢傳》曰：周舉字宣光，姿貌短陋，有晏子之風。
陸胤《廣州先賢傳》曰：徐徵字君外，爲人短小果敢。
劉彥明《敦煌實錄》曰：氵幾氵存字世震，博學，善屬文，爲人短小。弱冠，屢陳損益。
《續搜神記》曰：司徒蔡謨親親有王蒙者，單獨，常爲蔡公所收養。蒙長才及三尺，似爲無骨，登床輒令人抱上。
桓譚《新論》曰：諺云：朱攘披一節而長短可知。
《詩含神霧》曰：東北極有人長九寸。
《家語》曰：孔子曰：「焦僥氏長三尺，短之至也。」〈《國語》同。〉
《魏略·西域傳》曰：短人國在康居西，男女皆長三尺，衆甚多。
《康在長老傳》曰：常有商行迷惑失道而到此國，國中甚多珠，夜光明，商度此國去康居可萬餘里。
《魏志》曰：倭南有朱儒國人，其長三四尺，去女王國四千餘里。
《列子》曰：從中州以東三十萬里得僬僥國，人長一尺六寸。東北極有人名，人長九寸。
《山海經》曰：周饒國爲人短小，著冠帶。一曰焦僥國。〈郭璞曰：其人長三尺。〉
《漢武故事》曰：東郡送一短人，長七寸，衣冠具足，疑其山精。常令在案上行，召東方朔問，朔至，呼短人曰：「巨靈，汝何忽叛來？阿母還未？」短人不對，因指朔謂上曰：「王母種桃三千年，一作子，此兒不良，已三過偷之矣，遂失王母意，故被謫來此。」上大驚，始知朔非世中人。短人謂上曰：「王母使臣來告陛下求道之法，惟有清淨，不宜躁擾。」復五年，與帝會言，終不見。
《神異經》曰：西北荒中有小人焉，長一寸，圍如長，朱衣玄冠，乘軺車，導引有威儀。人遇其乘車，幷食之，其味辛楚，終不爲蟲豸所咋，幷識萬物名字，殺腹中三蟲。
又曰：西海之中有鵠國，男女皆長七寸，自然有禮，好經論、跪拜，壽三百歲，人行如飛，日千里。百物不敢犯之，惟畏鵠。鵠遇吞之，上壽三百歲，在鵠腹不死，而鵠一舉千里。〈張華注曰：此陳章對齊桓公云：「西海之外鵠國，男女皆七寸也。」〉
《廣志》曰：東方有人，長三尺，君長出行，導衛威儀，有若中國人。又有小人如螻古，手撮之，滿手得二十枚。
《外國圖》曰：焦僥國人長一尺六寸，迎風則偃，背風則伏，眉目具足，但野宿。一曰焦僥長三尺，其國草木夏死而冬生，去九疑三萬里。
王子年《拾遺記》曰：員嶠山有陀移國，人長三尺，壽萬歲。廣延之國，人長二尺。
郭璞《山海經圖贊》曰：焦僥極麼，〈門可反。〉人惟小，四體具足，眉目才了。
《說文》曰：肥，多肉也。腴，腹下肥也。
《禮記·禮運》曰：安之以樂而不達於順，猶食而弗肥也。四塘湃正，膚革充盈，人之肥也。
《左傳·哀下》曰：魯哀公至自越。郭重僕，孟武伯惡重，曰：「何肥也！」公曰：「是食言多矣，能無肥乎？」公與大夫始有惡。
《公羊傳·宣公》曰：楚莊王圍宋，子反乘堞而窺宋城，見華玄曰：「何如？」華玄曰：「易子而食，析骸而炊。」子反曰：「吾聞圍國者，鉗馬而秣之，使肥者應客，是何子之情也？」華玄曰：「吾聞君子見人之惡則矜之，小人見人之惡則幸之。吾見君之，是以情也。」
《家語》曰：弱土之人肥。
《漢書》曰：陳平少時家貧，好讀書，有田三十畝，獨與兄伯居。伯常耕，縱平游學。平爲人長大美色，人或謂平：「貧何食而肥若是？」其嫂疾平不親家産，曰：「亦食糠〈音紇，京師人謂粗爲紇頭也。〉耳。有叔如此，不如無有！」伯聞，逐其婦。
又曰：張蒼當斬，解衣伏質，長大肥白如瓠。王陵見而怪其美士，乃言於沛公，赦勿斬。
《東觀漢記》曰：梁鴻妻同郡孟氏女，狀醜而肥，力舉石臼，擇對不嫁，願得如鴻者，後因妻鴻。
謝承《後漢書》曰：梁國車成，字子威。兄恩都。爲赤眉賊所得，欲臠之。成叩頭曰：「兄瘦我肥，欲得代之。」賊感其義，俱放之。
《後漢書》曰：虞延字子大，陳留東昏人也。腰帶十圍，力能扛鼎。
又曰：東平王蒼，腰帶八圍，顯宗甚重之，詔曰：「日者問東平王處家何等最樂，言爲善最樂，其言甚大，副是腰腹矣。」
又曰：屍董卓於市。天時始熱，卓素充肥，脂流於地，守屍吏燃火置卓臍中，光明達曙。
《後漢典略》曰：馬騰字壽成，扶風茂陵人，馬援後也。長八尺餘，身體洪大，面鼻雄異而性賢厚，人多敬之。
《魏志》曰：司馬懿奏免曹爽。桓範逾城出，爲爽畫二策，爽不能用，範怒爽曰：「肥奴！曹子丹好人，生卿五六頭肉，今桓範隨卿滅門也。」
《晉書》曰：王戎子萬有美名，少而大肥，戎令食糠而肥愈甚，年十九卒。
《晉中興書》曰：兗州既有八伯之號，其後更置四伯：大鴻臚陳留江淵以能食爲�伯，豫章太守陳留史疇以大肥爲大伯，散騎侍郎高平張嶷以狡妄爲猾伯，盧陵太守羊曼以很戾爲瑣伯，蓋擬古之四凶。
《晉書》曰：孝武即位，桓溫入朝，拜高平陵，問左右殷涓形狀，答者言肥短，溫云：「向亦見在帝側。」
《後趙書》曰：王洛生，石勒欲挫其權豪。洛生在獄自刺腹，深五寸。洛生肥盛，不陷中，重以刀潰其腹，出胃而死。
《宋書》曰：前廢帝狂悖無道，誅害群公，忌憚諸父，幷聚之殿內，毆捶淩曳，無復人理。始興王休仁及太宗、山陽王休祐，形體幷肥壯，帝乃以竹籠盛而秤之，以太宗尤肥，號爲豬王。
又曰：沈昭略性狂俊，不事公卿，嘗至婁湖苑逢王景文子約，張目視之曰：「汝是王約也，何乃肥而痴？」約曰：「汝沈昭略耶，何乃瘦而狂？」昭略撫掌大笑曰：「瘦已勝肥，狂又勝痴。」
又曰：范曄長不滿七尺，肥黑，禿眉鬢。善彈琵琶，能爲新聲。
《梁書》曰：安陵王大春字仁經，少博涉書傅，性孝謹，體貌瑰偉，腰帶十圍。
《隋書》曰：王世續字闡熙，容貌魁岸，腰帶十圍，風神爽撥，有傑人之表。
《尸子》曰：閔子騫肥。子貢曰：「何肥也？」子騫曰：「吾出見其美車馬，則欲之；入聞先王之言，則又欲之。兩心相與戰，今先王之言勝，故肥。」
《韓子》曰：子夏見曾子曰：「何肥也？」對曰：「戰勝故肥。」曾子曰：「何謂也？」子夏曰：「吾入見先王之義則榮之，出見富貴又榮之，二者戰於胸臆，今先王之義勝，故肥。」
《淮南子》曰：繼子得食，肥而不澤，情不相往來也。適子懷幼舌，慈母喻於利，情相往來也。
《吳質別傳》：詔特進以下會質間，曹真肥，朱鑠�瞿，質召俳優使說肥、�瞿。真曰：「卿欲部曲將遇我耶？」遂爭而罷。
《諸葛恪別傳》曰：孫權常問恪：「何以自娛而更肥澤？」恪對曰：「臣聞富潤屋，德潤身。臣非敢自娛，修己而已。」
《異苑》曰：晉司隸校尉高平滿奮字武秋，豐肥，膚肉潰裂，每至暑夏，輒膏汗流溢。其有愛妾，夜取以燃照，炎灼發於屋表。奮大惡之，悉盛而埋之。暨永嘉之亂，爲胡賊所燒，皎若燭光。
《會稽典錄》曰：董孝治，勾章人。家貧，採薪供養，得甘果，奔走以獻母，母甚肥悅。鄰人家富有子，不孝，母甚瘦。不孝子疾孝治母肥，常苦辱之，孝治不報。及母終，負土成墳，鳥獸助其悲號。喪竟，殺不孝子置冢前以祭，詣獄自系，會赦得免。
《方言》曰：益、梁之間，凡諱其肥盛謂之欀。〈如掌切，肥貌也。〉
《博物志》曰：京邑有一人失名姓，食啖兼十許人，遂肥不能動。其父曾作遠方長吏，彼縣令故義共傅食之，一二年中，一鄉吻儉。
張顯誓曰：古諺云：堯舜至聖，身如脯臘；桀紂無道，肥膚三尺。
《語林》曰：孟業爲幽州，其人甚肥，或以爲千斤。武帝爲稱之難，其大臣乃作一大秤掛壁。業入見，武帝曰：「朕欲自秤有幾斤？」業答曰：「陛下欲稱臣耳，無煩復勞聖躬。」於是稱業，果得千斤。
《世說》曰：太祖父嵩在太山，太祖令太山太守應劭送家詣袞州。陶謙密遣數十騎掩捕嵩家。嵩俱，穿後垣先出，其妾肥不得出，逃於厠，與妾俱被害。
又曰：庾公造周伯仁，曰：「君何所欣悅而忽肥？」庾曰：「君復何所憂慘而忽瘠？」伯仁曰：「吾無所憂，直是清虛日來，滓穢日去。」
《物理論》曰：雲氣勝玄氣，其人肥而不壽。
《釋名》曰：省，瘦也。�瞿省，約少之言也。〈《說文》曰：贏，委也；瘠，瘦也。〉
《周禮·地官·司徒》曰：墳衍之人晰而瘠。〈下平衍也。〉
《左傳·襄二十一年》曰：楚子使子馮爲令尹。訪於申叔豫，豫曰：「國多寵而王弱，不可爲也。」遂以疾辭。方暑，闕地下冰〈大夫老疾受水。〉而床焉。重繭衣裘，〈《禮記》王藻曰：「纊爲璽、爲袍也。」〉鮮食而寢。楚子使醫視之，復曰：「瘠則甚矣！血氣未動。」乃使子南爲令尹。
《漢書》曰：張湯子安世女孫敬，爲霍氏外屬婦。霍氏反，當相坐，安世瘦�瞿，形幼燒色。宣帝赦敬，以慰其意。
《東觀漢記》曰：和熹鄧後自遭大憂，及新野君仍喪，諸兄嘗悲傷思慕，羸瘦骨立，不能自勝。
又曰：龐萌字明。兄爲赤眉所得，欲啖之，萌詣賊，叩頭言：「兄年老羸瘠，不如萌肥健，願代兄。」賊義而不啖。
謝承《後漢書》曰：楊彪見漢祚將移，遂稱腳攣，不復行，積十餘年。後子修爲曹操所殺，操見彪，問曰：「公何瘦甚？」對曰：「愧無日磾先見之明，猶懷老牛舐犢之愛。」操爲之改容。
《獻帝春秋》曰：司空攻呂布於下邳，呂布登西北白樓上，城陷，士擒以詣司空，布曰：「明公何瘦？」司空曰：「所以瘦，不早相得故耳。」〈司空，曹操也。〉
《三輔決錄注》曰：張氏得鈎，何氏得算，故三輔舊語曰：「何氏算，張氏鈎；何氏肥，張氏瘦。」言何氏有肥人輒貴，瘦人輒賤；張氏瘦者輒貴，肥者輒賤。故二族以鈎、算智吉凶，以肥瘦知貴賤。
《文子》曰：神農形悴，堯瘦，將欲利萬人也。
《韓子》曰：宓子賤治單父。有子見之曰：「何瘁也？」曰：「官事急，憂之，故�瞿。」有子曰：「昔舜鼓五弦之琴，歌《南風》之詩，而天下治。今單父細，治之而憂，治天下將奈何？故無術禦之，雖瘁�瞿，未有益也」。
《世說》曰：鄧竟陵免官，後赴山陵，過見大司馬桓公，問曰：「卿何以更瘦？」〈徐廣《晉記》曰：鄧遐勇力絕人，氣蓋當世，人方樊噲，爲桓溫參軍，數從征伐，爲冠軍將軍、竟陵太守。枋頭之役，溫既懷恥忽，目忌憚遐，因免遐官。〉遐曰：「有愧於叔達，不能不恨恨於破甑。」
《述異記》曰：甄法崇，永初中爲江陵令，在任嚴明。於時，南平僇士爲江安令，喪官。至其年末，崇在廳事上，忽見一人從門入云：「僇江安通法崇。」法崇知士已亡，因問：「卿貌何故瘦？」答曰：「我生時所行善，不補惡，今系苦役，窮劇理盡。」
魏明帝手詔曹植曰：「王顔色瘦弱，何意耶？腹中調和不？今者食幾許米？又啖肉多少？見王瘦，吾甚驚，宜當節水加餐。」答詔表曰：「近得賜禦食，拜表謝恩。尋奉手詔，湣臣瘦弱。奉詔之日，泣涕橫流。雖武、文二帝所以湣憐於臣，不復過於明詔。」
