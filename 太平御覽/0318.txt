
王隱《晉書》曰：祖約爲豫州刺史，胡騎至，攻城大戰。其日西風，兵火俱攻。賊以繩系鐵鈎摘挽城樓，樓柱拔壞，又作鐵鈎扌屬〈音〉城登梯得上，所挽樓城北角行墻三十步壞。約始大怖，使戴洋呼：「孫叔敖、伍子胥！卿若使胡奴得城，當持白酒寸脯著卿前；急令轉風卻賊，當上肥牛。」中後風轉下，晡，賊退，亦不知風偶自轉爲能感動。
《晉書》曰：趙王倫、孫秀爲義師所討，日蹙，乃與秀謀，或欲收餘卒出戰，或欲焚燒宮室，誅殺不附己者，或欲乘船東走入海。計未決，王與率營兵七百餘人，自南掖門入敕宮中，兵各守衛諸門，三部司馬爲應於內，與自往攻秀，秀閉中書南門，與放兵登墻燒屋。秀及左右遽走出，左衛將軍趙泉，斬秀等以徇。
又曰：劉裕率兵伐後秦姚泓，後魏遣將鵝青等步騎十萬屯河北，有數千騎緣河隨晉軍進止。時軍人緣河南岸，牽百丈，河流迅急，有漂渡北岸者，輒爲魏人所殺掠。遣軍才過岸，即退；軍還，復來。宋武乃遣白直隊王丁�午，〈音午〉率七百人，及車百乘，於河北岸上，去水百餘步，爲卻月陣，兩頭抱河，車置七仗士，事畢，使竪一白。〈乃吏切，羽毛飾。〉魏人見數百人步牽車上，不解其意，幷未動。宋武先命朱超石戒嚴二千人，白旣舉，超石馳往赴之，幷賫大弩百張，一車益二十人，設彭排轅上。魏人見營陣，乃進圍營，超石先以軟弓小箭射敵，敵以衆少兵弱，四面俱發，寅薄攻營。於是百弩俱發，又遣善射者叢箭射之，魏衆旣多，弩不能制。超石初行，別賫大槌幷千餘張槊，乃斷槊長四尺，以槌槌之，一槊輒洞貫三四人。魏衆不能當，一時奔潰。
《宋書》曰：晉義熙五年六月，僞燕主慕容超留羸老守廣固，使其廣寧王賀刺盧及公孫五樓悉力據臨朐。去城四十里，有臣夢水，超告五樓：「急據之。」比至，爲龍符所保，五樓乃退大軍，分四千兩車爲二翼，方軌徐行，車悉張幰，禦者執槊，以騎爲游軍。軍令嚴肅。比及臨朐，賊騎交至。帝命兗州刺史劉藩、荊州刺史劉道鄰等陷其陣。日向昃，戰猶酣，帝用參軍胡藩策襲克臨朐，賊乃大奔。超遁還廣固。獲其玉璽、豹尾、輦等送於都。景子克廣固大城，超固其小城。乃築長圍以守之，館穀於青土，停江淮轉輸。
又曰：朱修之隨右軍到彥之北，自河南回。循之留戍滑台，被魏將安頡攻之，圍，糧絕，將士熏鼠食之。循之被圍旣久，母常悲憂。忽一旦乳汁驚出，母號慟告家人曰：「我年老，非復有乳汁時，今如此，兒必沒矣。」魏果以其日克滑台，囚之。
又曰：宗越爲長水校尉。竟陵王誕據廣陵反，越領馬軍隸沈慶之攻誕。及城陷，孝武使悉殺城內男丁，越受旨行誅，躬臨其事，莫不先加捶楚，或有鞭其面者，欣然有所得，殺凡數千人。改封始安縣子。
《三國典略》曰：侯景收其餘衆步騎八百，南過小城，城人登埤詬之曰：「跛腳奴。」景怒，攻城，拔之，殺詬者而去。
又曰：周王思政固守潁川，高岳久圍不解。陳元康言於齊王澄曰：「公自匡輔朝政，未有殊功，雖敗侯景，本非外賊，潁城將陷，願公因而乘之，足以取威定業。」王從之。於是親至潁川，益發其衆，號曰：「決命夫」。更起土山，王坐於堰上。趙道德言於王曰：「箭頭有鐵，不避大王。」引王帶而下，箭集於王坐之所。
《梁書》曰：武帝自襄陽率兵東下，至郢州，攻未拔。蕭穎胄在江陵遣衛尉席闡文勞軍，因謂梁武曰：「今頓兵兩岸，不幷軍圍郢，定西陽、武昌，取江州，此機已失；莫若請救於魏；與北連和，猶爲上策。」梁武謂闡文曰：「漢口路通荊、雍，控引秦、梁，糧運資儲，聽此氣息，兵若進魯山，必阻河路，所謂扌益喉。若糧運不通，自然離散，何謂持久？鄧元起近欲以三千往定尋陽，彼若歡然悟機，一酈生亦足；脫拒王師，固非三千能下。西陽、武昌，取便得耳，得便應鎮守，守兩城不減萬人，糧儲稱足，卒無所出。脫東軍有上者，萬人攻一城，兩城勢不相救。若我分軍應援，首尾俱弱；如其不遣，孤城必陷。一城旣沒，諸城相次土崩，天下大事於是去矣。若郢州旣拔，席捲沿流，西陽、武昌，自然風靡，何遽分兵散衆，自貽其憂？且丈夫舉動，言靜天步；況擁七州之兵，以誅群竪，懸河注火，奚有不滅？豈容北面請救，以自示弱！彼未必能信，徒貽我醜聲。此之下計，何謂上策？」及拔郢城，向下城戍無不風靡，遂克建業。
崔鴻《十六國春秋》曰：前燕將慕容恪率兵討段龕於廣固，恪圍之。諸將勸恪宜急攻之。恪曰：「軍勢有宜緩以克敵，有宜急而取之。若彼我勢均，且須強援，虜腹背之患者，須急攻之以速大利。如其我強彼弱，外無寇援，力足制之者，當羈縻守之，以待其弊。兵法十圍五攻，此之謂也。龕恩結賊黨，衆未離心，今憑固天險，上下同心，攻守勢倍，軍之常法，若其促攻，不過數旬，克之必矣。但恐傷吾士衆，當持久以取耳。」乃築室返耕，嚴固圍壘，終克廣固。
又曰：燕將呂護據野王，陰通晉，事覺，燕將慕容恪等率衆討之。將軍傅顔言於恪曰：「護窮寇假合，王師旣臨，則上下喪氣，必士卒攝魂，敗亡之驗也。殿下前以廣固天險，守易攻難，爲長久之策。今賊形便不與往同，宜急攻之，以省千金之費。」恪曰：「護老賊，經變多矣。觀其爲備之道，未易卒圖。今圈之窮城，樵採路絕，內無蓄積，外無強援，不過十旬，其斃必矣，何必遽殘士卒之命，而趨一時之利哉！吾嚴圍壘，休養將卒，以重官美貨間而離之，事淹勢窮，其釁易動，我則未勞而寇已弊，此謂兵不血刃，坐以制勝也。」遂列長圍守之。凡經六月，而野王潰，護南奔於晉，悉降其衆。
《後魏書》曰：齊神武起義兵於河北，被爾朱兆、天光、度律、仲遠等四將同會鄴南，士馬精強，號二十萬，圍於鄴南韓陵山。時神武馬二千，步不滿三萬。兆等及圍不合，神武連系牛驢自塞之，於是將士死戰，四面奮擊，大破兆等。
又曰：燕鳳，字子章，代人也。少好學，博綜經史，明習陰陽讖緯。昭成以禮迎致之，鳳不應聘。命諸軍圍代城，人曰：「燕鳳不來，吾將屠汝。」代人懼，送鳳。昭成與語，大悅，待以賓禮。
《北史》曰：西魏將王思政守潁川郡城，東魏師十萬攻之，備盡攻擊之術，以潁水灌城陷之。思政知事不濟，率左右據土山，謂之曰：「吾受國任，遂辱王命，力屈道窮，計無所出。惟當效死，以謝朝恩。」因仰天大哭，左右皆號慟。思政向西再拜，便欲自剄。先是，齊文襄告城中人曰：「有生致王大將軍者，封侯，重賞。若大將軍身有損，親近左右，皆從大戮。」都督駱訓謂思政曰：「公常語訓等，但將我頭降，非但得富貴，亦是活一城人。今高襄旣有此語，公豈不哀城中士卒也！」固共止之，不得引決。齊文襄遣其散騎常侍趙彥深就土山執手申意。引見文襄，辭氣慷慨，涕泗交流，無屈撓之容。文襄以其忠於所事，禮遇甚厚。思政初入潁川，士卒八千人，及城陷之日，存者才三千人，遂無叛者。
《後周書》曰：武帝建德五年，東伐齊，六軍攻晉州城，帝屯於汾曲。齊王憲攻洪同、永安二城，幷拔之。是夜，虹見於晉州城上，首向南，尾入紫宮，長十餘丈。帝每日自汾曲赴城下親督戰，城下惶窘。庚午，齊行台左丞侯子欽出降。壬午，齊晉州刺史崔景嵩守城北面，夜密遣送款上，開府王軌率衆應之。未明，登城鼓譟，齊衆潰，遂克晉州，擒其城主，俘甲士八千人，送關中。
《隋書》曰：大業中，煬帝征天下驍果之士以伐遼左，沈光預焉。同類數萬人，皆出其下。光將詣行在所，賓客送至灞上者百餘騎。光�孚酒而誓曰：「是行也，若不能建功立名，當死於高麗，不復與諸君相見矣。」及從帝攻遼東，以沖梯擊城，竿長十五丈，光升其端，臨城與賊戰，短兵接，殺十數人。賊競擊之而墜，未及於地，適遇竿上有垂ㄌ，光接而復上。帝望見，壯異之，馳召與語，大悅，即日拜朝請大夫，賜寶刀良馬，恆致左右，親顧漸密。
又曰：陳棱，大業三年拜武賁郎將，後三歲，與朝議大夫張鎮周，發東陽兵萬餘人，自義安泛海擊琉求國。月餘而至。流求人初見船艦，以爲商旅，往往詣軍中貿易。棱率衆登岸，遣鎮周爲先鋒。其主歡斯渴刺兜遣兵拒戰，鎮周頻擊破之。棱進至低沒檀洞，其小王歡斯老模率兵拒戰，棱擊敗之，斬老模。其日霧雨晦瞑，將士皆懼，棱刑白馬以祭海神。旣而開霽，分爲五軍，趨其都邑。渴刺兜率衆數千逆拒，棱遣鎮周又先鋒擊走之。棱乘勝逐北，至其柵，渴兜背柵而陣。棱盡銳擊之，從晨至未，苦鬥不息。渴刺兜自以軍疲，引入柵。棱遂填墳塹，攻破其柵，斬渴刺兜，獲其子島槌，虜男女數千而歸。帝大悅，進棱位右光祿大夫，武賁如故。
《唐書》曰：武德初，宇文化及據聊城。淮安王神通進兵躡之，秘書丞征謂神通曰：「化及今據聊城，莘人爲其固守。若至莘，即宜攻取。但拔莘縣，聊城益懼，因而逼之，易同俯拾。須以攻具自隨，一足威敵，二不乏用。不然，兵至莘城，見無攻具，不下，如不能克莘，而還追化及，恐亦無功，則化及非旬月可獲。莘人阻我糧運，士及爲之外援，恐非計之善者。」神通不從，軍次莘，果不下而退敗。
又曰：武德中，李靖隨河間王孝恭討輔公祏，〈音石。〉賊一軍舟師三萬，頓於當塗，柵斷江口，傍江築城。又遣六軍二萬據當塗南路，亦造柵自固，幷蓄力養銳，以抗大軍。諸將皆云：「二軍幷是強兵，爲不戰之計，城柵旣固，率不可攻。請直指丹陽，掩其巢穴。若丹陽旣破，二軍可不戰而破。」靖曰：「公祏精銳，雖在水陸二軍，然其自統之兵，亦是勁勇。二軍城柵尚不可攻，公祏旣保石頭，豈應易拔？若我帥師至丹陽，留停旬日，進則石頭未平，退則歸路已絕，此便腹背受敵，恐非萬全之計。然此二軍皆是百戰餘賊，必不憚於野戰。今若攻其城柵，乃是出其不意，滅賊之機，惟在此舉。」靖乃率諸將水陸，俱苦戰，破之。二軍悉潰走。靖遂率輕兵先至丹陽，公祏餘衆雖多，不敢戰，擁兵東走，幷相次擒獲。
又曰：高祖率衆攻屈突通於河東，士卒登城南面者已千餘人。高祖在東原望之而不見，會暴雨至，鳴角止軍，由是不克。或勸遂攻之，高祖曰：「屈突通習兵而無勇，若決戰非其所長，嬰城難以必勝，此自守虜耳，不足爲虞。」遂收軍營於河渚。
又曰：薛萬均圍梁師都，突厥率衆來援。諸將見賊城險固，皆有憚色。萬均謂之曰：「城中無氣，鼓聲不徹，此見敗亡之候，平在旦夕。諸君勿以爲憂。」俄而師都見殺，城降。
又曰：天寶末，安祿山反，尚衡起義兵討祿山，以王棲曜爲牙旗將，下兗、鄆諸縣，軍威稍振。兼衙前總管，復下曹州。初，逆將邢起然乘城號令，棲曜曰：「彼可取也。」一箭殞之，城中氣懾，遂下。
又曰：馬燧自京還太原。初，田悅新代承嗣統兵，恐人不附已，詐示誠款，燧上疏明其必反，宜先備之。其年，悅果與淄青、恆冀通謀，自將兵五萬圍邢州，攻臨洛，築重城，內絕其外，以拒救兵。邢州將李洪、臨將張亻丕，皆堅守不拔。昭義軍數告急，乃詔燧將救臨。燧軍出崞口，兵未過險，乃遣人持書喻說，且示之好，悅謂燧畏之。十一月，師次邯鄲，悅遣使至，燧皆斬之以徇；遣兵擊破其支軍，射殺其將成炫之。悅自攻臨，遣大將楊朝先將兵萬餘，於臨南雙崗下東西列二柵以禦燧。燧乃率李抱眞、李晟進軍，營於二柵之中。其夜，東柵走歸悅。燧進軍營明山，取其棄柵以置輜重。悅謂將吏曰：「朝光守堅柵不下萬人，彼令燧等盡銳攻之，比數月不能下，殺傷必甚。吾此必破臨，賞勞軍士而與之戰，必勝之術也。」悅乃分恆州李惟岳救兵五千以助朝先。燧率軍攻朝先，田悅將萬餘人救之。燧乃令大將李自良、李奉國將兵合神策軍據雙崗禦之，令曰：「令悅得過，當斬爾！」燧令推火車以焚其柵，自晨及暮，急擊，大破之，拔其柵，斬朝先及大將盧子昌，斬首五千餘級，生虜八百餘人。居五日，進軍徑戰。燧自將銳兵扼其衝口，凡百餘合，士皆決死，悅兵大敗，斬首萬餘，生虜九百人，得�三十萬斛，器甲稱是。悅收兵夜走邢州。
《五代周史》：慕容彥超，漢祖即位授澶州節度史。檢校太尉杜重威叛於鄴下，以鄆州節度使高行周爲行營都部署，彥超爲副。兵至城下，二帥不協，杜重威之子婦即行周之息女也。行周用兵持重，彥超舉措輕躁。彥超欲速於攻城，行周以爲未可，彥超乃揚言稱行周以愛女之故惜賊而不攻，行周忿之。漢祖聞其事，懼有他變，以是親征。比及車駕至鄴，彥超數因事陵迫行周，行周不勝其憾。嘗一日至於行宮幕次泣告於執政，又自掬糞茹於口中，聲氣甚厲，聞於御坐。漢祖深知彥超之曲，遣近臣和解。行周亦召彥超於帳中責之，兼令首過於行周。行周稍解。時彥超獨排群議，累請攻城，漢祖信之，乃親督諸軍四面齊進，損傷者萬餘人，死者千餘人。衆議無不歸罪於彥超，自是不復敢言攻城矣。
《說苑》曰：田單爲齊上將，興師十餘萬，將以攻翟，往見魯仲連子，仲連子曰：「將軍之攻翟必不能下矣。」田將軍曰：「單以五里之城，十里之郭，復齊之國，何謂攻翟不能下也？」及攻翟，三月不下，齊之童兒謠曰：「大冠如箕，長劍拄頤，故翟不能下，累於吾兵。」於是田單恐駭，往見仲連子曰：「先生何以知單攻翟不能下也？」仲連子曰：「夫將軍即墨之時，坐則織簣，立則杖鍾，爲士卒倡，曰：恐宗廟亡矣！故將有死之心，無生之氣。今將軍東有掖邑之封，西有淄上之寶，黃金橫帶，馳乎淄澠之間，是以樂生而惡死也。」田單明日結髮，徑立於矢石之間，乃引桴而鼓之。翟人下之。
《淮南子》曰：趙簡子死未葬，中牟入齊。〈中牟自入於齊也。〉已葬五日，襄子起兵攻之，圍未合，而城自壞者十丈，襄子擊金而退之。〈軍法：鼓以進衆，鉦以退之。〉軍吏諫曰：「君誅中牟之罪而城自壞，是天助我，何故去之？」襄子曰：「吾聞之叔向曰：君子不乘人於利，不迫人於險。使之治城，城成而後攻之。」中牟聞其義，乃請降。
《古司馬兵法》曰：衆以合寡，爲遠裹而闕。〈合有交兵，衆者以寡合對追逐也，圍也。以衆擊寡，逐而圍之，聞其去道，無令死戰。〉敵若衆，則受裹。〈敵衆己寡，則依利道而受圍以堅衆心。分其四向而受敵，則衆以死爲生，故能沖逐四出，以克勝也。〉敵若寡若畏，則譬之開之。〈敵家少弱恐懼者，則開去道，無令爲窮寇，必死戰也。〉
《韓子》曰：世有三亡：以亂攻治者亡，以邪攻正者亡，以逆攻順者亡。清濟濁河足以爲限，長城巨防足以爲塞。
《管子》曰：善攻者料衆以攻，料食以攻，食料備以攻。備以衆攻衆，衆存不攻，以食攻食，食存不攻，以備攻備，備存不攻。
《列子》曰：楚攻宋，圍其城，民易子而食之，析骸而炊之，丁壯者皆乘城而戰者太半。
