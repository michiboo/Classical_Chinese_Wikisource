
《天仙品》曰：飛行雲中，神化輕舉，以爲天仙，亦云飛仙。
《神仙衆真戒經》曰：大方諸山，對會稽之東，上有天仙宮室，金玉雜爲棟宇。
《金根經》曰：天闕上有層樓玉台，主衆仙出入之所也。
《玉清刻石隱銘》曰：珮玉帝隱文者得，爲上仙。
《戒文經》曰：天西北有仙堂。差次職署則度名。著九宮五斗仙府。中天上有東西南北及中央也。皆有石城。應其方位。百官曹局。皆紀在中列紀。
《後聖列紀》曰：若鬥中有玄玉錄籍者，皆爲上仙。
《登真隱訣》曰：三清九宮，幷有僚屬，例左勝於右。其高總稱曰道君，次真人、真公、真卿。其中有御史玉郎諸小號，官位甚多也。女真則稱元君夫人，其名仙夫人之秩比仙公也。夫人亦隨仙之大小，男女皆取所治處，以爲署號，幷有左右。凡稱太上者，皆一宮之所尊。又有太清右仙公，蓬萊左仙公，太極仙侯，真伯仙監、仙郎、仙扶。
《皇民譜錄》曰：自三象明曜己來，至於累億劫會，天地成敗，非可勝載。數極唐堯，是爲小劫。丁亥之後，甲申之年，陽九百六之氣離合，壬辰之始，數有九周。至庚子之年，赤星見於東方，白彗見於月窟。唐堯之後四十六丁亥，是小劫之周；又五十五丁亥，至壬辰癸巳，是大劫之周也。六合冥一，二道盈虧，時運周劫，始轉一仙階。
《金根下經》曰：有學仙品日進敘退降簿錄，侍仙玉晨之典祀。
《集仙錄》曰：後漢南陽公主降駙馬都尉王咸。公主素尚至道，屬漢末亂離，謂咸曰：「但當自保，必可延生。若碌碌隨時，與世進退，恐不免乖離之苦，奔迫之患也。」咸黽勉世利，未從其言。公主遂入華陰山長往。咸入山追之，無見。忽於嶺上見朱履一雙，前取之，化爲石，謂其山爲公主峰。
又曰：張正禮，漢末在衡山學道，服黃精，授西城君虹景丹。患藥之難得，至廣州爲道士，遂得內外洞徹砂，兼修守一之法。仙去。
《真誥》曰：章震，南郡人，少學經晝，周幽王時人，而常嘆曰：「人生世間，日失一日，去生轉遠。」乃著道書百餘篇。精於五行，演其微妙，以養性治病爲旨。後入崆峒山仙去。
又曰：王遠字方平，東海人。舉孝廉，除郎中，累遷至中散大夫，博學，尤明天文圖讖河洛之要，逆知天下盛衰之期。漢桓帝詞位，聞之，連詔不出，使郡國逼載以至京師，但低頭閉口不答詔。乃題宮門板四百餘字，皆說方來。帝惡之，歸鄉里。同郡故太尉公陳耽爲方平駕道室，旦夕事之。方平在耽家四十餘年，後語耽雲︰「吾當去，明日日中發。」至明日，果卒。耽知仙去，曰：「先生舍我矣。」
又曰：嚴青，會稽人，家貧，常于山中作炭。忽有一人與青語，不知其異人也。臨別，以一卷書與青，曰：「汝得長生，故以相授，當以潔器盛之，置於高處。」青授之。後得其術，入霍山仙去。
又曰：張陵字輔漢，沛國豐人也。本大儒，晚學長生之道，得九鼎丹經。聞蜀中多名山，乃入鳴鵠山，著道書二十餘篇。仙去。
又曰：趙廣信，陽城人。魏末來渡江，入剡小白山中學道，授左慈玄中之道，幷徹視法。如此積年，周行郡國，或賣藥，人莫知也。多來都下市丹砂，作九華丹。仙去。
又曰：郭景世，晉初學道於廬江𤄵山中，授孟德然口訣，兼服胡麻玄丹，仙去矣。
又曰：趙伯威，東郡人也，少學於邯鄲張先生。晚在中嶽，授玉珮金璫經。道成，仙去。主仙籍，幷記學道者。
又曰：李方回，晉武帝時人也。學道在華山，授管成子蒸丹餌術法。又授蘇門周壽陵丹霞之法。五十年精心內視，仙去。
又曰：李修著書四十篇，名曰《道源》。其書曰：「弱能制強，陰能蔽陽。常若臨深履危，禦奔乘朽，長生之道也。」年四百歲，顔色不衰。後仙去。
劉向《列仙傳》曰：馬師皇者，黃帝馬師。後數有病，龍出於水治之。一旦仙去。
又曰：王子喬，周靈王太子晉也，好吹笙作鳳鳴。浮丘公接上嵩山，三十餘年仙去。
葛洪《神仙傳》曰：蘇仙公名林，字子玄，周武王時人也，家濮陽曲水。林少孤，以仁孝聞。貧，常自牧牛得道。母食思，仙公以匕著置器中，攜錢去即以至。母曰：「便縣有魚，去此百餘里，汝欺我哉！」仙公跪曰：「不妄。」明日舅至，雲昨見仙公便縣市。母方駭其神異。後仙去。有白鶴來上郡城東北樓，以爪畫樓板，似漆書，雲城郭是，卻蜀非。於今仙公故弟猶在。丁令威亦如此。
又曰：沈文泰者，九疑人，得紅泉神丹法，去土符還年之道，服之甚效。欲之崑崙，留息積年，以傳李文淵曰：「土符不去，服藥行道尾嫳也。」文淵遂授其秘要，後亦仙去。令以竹根汁煮丹及黃神去三屍法。
又曰：沈羲，吳郡人，學道於蜀，能治病救人，甚有恩德。後遇羽衣侍節人，以白玉版青玉丹書授羲，羲不能讀。須臾大霧，霧解，失其人。羲還，後仙去。
又曰：陳安世，京兆人，爲灌叔本傭，稟性慈仁。叔本好道，有二道人托爲書生，從叔本游，以觀試之。叔本不知其異人也，久而益怠。書生乃問安世曰：「爾好道否？」曰：「無緣知之。」曰：「審好道，明日早會道北大樹下。」安世承言，早往，無所見。曰：「書生詐我哉？」三期，安世輒早至，乃以藥授安世，後仙去。
又曰：吳睦，長安人，少爲縣吏，堂局枉克人。民訟之，睦逃去，入山林。饑累日，行至石室，遇孫先生，令學種黍及胡麻，掃除驅使。經四年，先生遂授其道，後服丹仙去。
又曰：董威輦，不知何許人，晉武帝末，在洛陽白社中，寢息土上。衣服藍縷，常吞一石子，經日不食。或市乞傭作，人或往觀之，亦不與言。時或著詩，莫知所終。
又曰：蕭史，秦繆公時人，善吹簫，能致孔雀白鵠。公女字弄玉，好之，以妻焉。遂教弄玉作鳳鳴，居十數年，鳳凰來止，公爲作鳳台，夫婦止其上，數年仙去。故秦人爲作鳳女祠雍宮，世有簫聲。
又曰：河上公，莫知姓名也。漢孝景時，結草於河上。帝讀老子經，莖㩳好其言，有所不解，聞公以問之。以素書二卷與帝曰：「讀此析疑，勿示於非人。」公後仙去。
又曰：黃子陽少知長生之道，隱博落山中九十餘年，但食桃，飲石泉。後逢司馬季主。季主以導仙八方與之，遂度世仙去。
又曰：王生，陽城人，居壺穀中，不知時。漢武帝登嵩山，東方朔等從，忽見一神人，長丈餘。帝禮而問之，曰：「其九疑山人也，聞中嶽有石菖蒲，一寸九節，食可長生，故來彩之。」忽失神人。帝遂彩服之。帝性熱煩悶不快，從官皆服，皆能遲久。惟王生聞神人教服，遂彩食之，仙去。
又曰：劉根字君安，京兆長安人。少明五經，漢武帝時人也。入嵩山石室峻絕之處。嘗曰：「上藥有九轉還丹，太一金液，次有雲母雄黃之屬，亦可長生。次乃草木之藥，能治病益氣。上可數百歲，下即全其所稟而己。必欲長生，即先定心志，除嗜欲，乃可授神方五色篇。」根後入鶏頭山，仙去。
又曰：陰長生，新野人，後漢陰皇后之屬籍也。少居富貴，不好榮利。知馬明生得度世之術，乃求尋之，遂相見，執禦者之禮事之，十餘年不懈。明生曰：「子真得道矣。」乃入青城山，授以太清神丹經，告別，後於平都山仙去。
《風俗通》曰：漢明帝時，尚書郎王喬爲葉令。月朔，常詣朝堂。明帝知其來而無車騎，密令太史候望。言其臨至時，常有雙鳧從東南飛來。使因見鳧，舉羅得一舄，使尚方識之，乃四年所賜尚書官履也。每朝，葉門下鼓不擊自鳴，聞於京師。後天上乃下一玉棺於廳前，喬曰：「天帝召我。」沐浴寢其中，蓋便上覆，葬於城東，土自成墳。百姓爲立祠，號葉君祠。
《三洞珠囊》曰：壺公謝元，曆陽人，賣藥於市，不二價，治病皆愈。語人曰：「服此藥，必吐某物，某日當愈。」事無不效。日收錢數萬，施市內貧乏饑凍者。費長房爲市令，知其人。後詣公，公攜長房去，授以治病之術，令還。壺公後仙去。戴公柏有太微黃書十餘卷，即壺公之師也。
又曰：樂子長，齊人也，少好道，到霍林山，服巨勝赤松散，方去仙。
又曰：衛叔卿，中山人，服雲母。子度世入山見父，叔卿語曰：「吾齊書室西北墉大柱下，有玉函，中有書，取而按合服之。」度世歸，果如言。餌五色雲母，仙去。
又曰：魏伯陽者，吳人也。好道不仕，封己養高，後入山，餌神丹，仙去。撰《參同契》，其說以周易爻象論作丹之意，而世不知神丹之事，多作陰陽注之，殊失其旨。
又曰：尹軌，字公度，太原人。博極群書，晚乃學道，常服黃精，年百餘歲，言天下盛衰安危吉凶，未嘗不效。入太和山，仙去。
又曰：東郭延年者，山陽人也。服靈飛散，能在暗室中夜書。又身生光，遠照小物，見其彩色。一旦，數十人乘虎豹來迎之，延年遂詣崑崙山，仙去。
又曰：王真，上黨人，七十九乃學道，徐行若飛，有兼人之力。壅椽節事真十餘年，真以蒸丹小餌法授之，容常不衰。鄉人計真之年，以四百餘歲。後登女幾山，仙去。
又曰：平中節，河東人，晉真羯胡亂華，遂隱蒼梧山，授宋君存心之道。積四十五年，精思不懈，體有真氣，後仙去。
又曰：葛玄善於奕幻，拙於用身。初在長山，近入蓋竹，亦能乘虎使鬼，但未得授職耳。常與謝稚堅、黃子陽、郭聲子相隨也。葛玄是抱朴子從祖，即鄭思遠之師也。時人莫測所處，傳言東海中仙人寄書，呼爲仙公。
又曰：魯妙典者，九疑山女道士也。生而好道，忽謂母曰：「人之上壽，所傳得者稀。喜樂悲哀，日以相害，況埋沒真性，混於流俗乎？」有道士過其門，授以《大洞黃庭經》謂曰：「所患人不能知，知不能修，修不能精，精不能久。不惟有玄科之責，亦將苦報無窮也。」妙典奉其言，入九疑山，累有魔試，介特不撓。山上一石盆中有泉，用之不竭。又有大鐵臼，不知何處來。今幷在山中石壇上，宛然有仙履跡，及古鏡一，廣三尺，古鐘一，形如偃月，在無爲觀中。妙典後仙去。
又曰：謝自然，女道士也，果州人。詞氣高異，其家在大方山下，頂有古象老君，其形自然。因拜禮，不願下山。母從之，乃遷居山頂。自此常誦《道德經》、《黃庭內篇》，於開元觀授紫虛寶錄，於金泉山居之。山有石壇，煙籮修竹。一十三年，晝夜不寐，兩膝上忽有印，似小於人間官印，四ヂ若朱，有古篆六字，粲如白玉。忽於金泉道場有雲氣遮匝，一川散漫彌久。仙去。其《金泉碑略》曰：天上有白玉堂，壁上列高仙、真仙之名，如人間壁記。時有朱書注其字下曰：降世爲某官某職。又自然所居堂東壁上書數字，皆道德之意，真跡有焉。
又曰：王奉仙，宣州當塗縣民家女也。得其道，嘗以忠孝正直之道，清淨儉約之言，修身密行之要訓於人，故遠近瞻仰，金玉委前，棄而不顧。後入洞庭山，無疾而化。有鶴異香之瑞，仙去。
