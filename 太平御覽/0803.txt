
《唐書》曰：高祖朝，曷婆那可汗獻大珠。上曰：「珠信為寶。朕所寶者赤心耳，何用珠為？」竟不受。
又曰：貞觀中，桂州都督李弘節以清慎聞。身歿之後，其家賣珠。上聞之，乃宣言於朝曰：「此人生時，宰相言其清白。今日既然，所舉者豈得無罪？必可理之，不可舍也！」魏徵諫曰：「陛下言此人不清，未見受財之所。聞其賣珠，將罪舉者，臣不知所謂。自聖朝已來，為國盡忠，清貞自守，終始不渝者，屈突通、張道源而已。通子三人來選，共有一匹羸馬，道源兒子不能存立，未見一言及之。今弘節為國立功，前後大蒙賞齎，居官終歿，不言貪賤。妻子賣珠，未為有罪。審其清者，無所存問；疑其濁者，傍罪舉人。雖疾惡情深，實以好善不篤。臣竊思度，未見其可，恐有識聞之，必生橫議。伏惟再思。」上撫掌曰：「造文不思，遂有此語，方知談不容易。」
又曰：婆利東有羅剎國，其人極陋，朱發黑身，獸牙鷹爪。時與林邑人作市，以夜而來，自掩其面。其國出火珠，狀如水精。日午時以珠承影，取艾依之即火出。
《管子》曰：桓公問管子曰：「昔者，周人有天下，諸侯賓復，名教通於天下，而奪於其下，何數也？」管子對曰：「君分壤而貢入，市朝衕流，黃金一篋也，江陽之珠一篋也。此謂以寡為多，以狹為廣。」
又曰：珠者，陰之陽也，故勝火。玉者，陽之陰也，故勝水。其化如神。故天下藏珠玉，諸侯藏金石。
又曰：以珠玉為幣。
又曰：玉起於禺山，珠起於赤野。
又曰：丹青在山，民知而取之；美珠在淵，民知而取之。〈丹青與珠，各有所用之寶，故雖在山泉，而人猶知而取之，況在於人，懷寶而不知乎？〉
《晏子春秋》曰：景公為履，黃金之綦，飾以銀，連以珠。
《列子》曰：子華之門徒，指河曲之隈，謂商丘開曰：「彼中有寶珠，泳可得也。」商丘開從如泳之，既出，果得珠。
《孫卿子》曰：在物莫明於珠玉。珠玉不睹，王公則不為寶。
又曰：昔衛靈公坐重華之台，侍御數百，隨珠照日，羅衣從風。仲叔御入諫，靈公下席再拜，曰：「寡人過矣！」
《莊子》曰：夫唾，大者如珠，小者如霧。
又曰：黃帝游於赤水之北，登於崑崙之丘，遺其玄珠。使知索之而弗得，使離朱索之而弗得。使罔象索之，乃得。
又曰：河上有貧窮待織蕭綃而食者。其子投淵，得千金之珠。謂其子曰：「取石來，鍛之！夫千金之珠，必在九重之淵，驪龍頷下。子能得珠者，遭其睡也；使驪龍悟，子尚奚有哉！」
又曰：修其道之謂備，不以物挫志之謂完。君子明於此，則韜乎其事，沛乎其為，萬物逝也。若然者，藏金於山，藏珠於川。
又曰：儒以《詩》《禮》發冢。大儒曰：「東方作矣，事之何若？」小儒曰：「未解裙襦，口中有珠。《詩》固有之曰：『青青之麥，生陵之陂。』生不布施，死何用含珠為？」
《鄒子》曰：珠生於南海，玉出於須彌，無足而至。
《墨子》曰：和氏之璧，夜光之珠，三棘六異，此諸侯所謂良寶。
《尸子》曰：水員折者有珠。
《韓侯》曰：隨侯之珠，不嬰以銀黃。其質至美，物不足以飾。
又曰：楚人賣珠於鄭者，為木蘭之櫝，薰以桂椒，綴以玫瑰，輯以翡翠。鄭人買其櫝，而還其珠。此可謂善賣櫝矣，未可謂善鬻珠也。
《淮南子》曰：曾城九重，有珠樹在其西。
又曰：美玉不雕，美珠不文，質有餘也。
又曰：明月之珠，不能無纇。
又曰：楚王亡其猿，而林木為之殘。〈楚莊王猿捷躁，依木而處，故殘林以求之也。〉宋王亡珠，而池中魚為之殫。
又曰：珠玉尊則天下爭，禮樂飾則純朴散。
又曰：禹填鴻水以為山，堙崑崙以為土。中立曾城九重，其高萬一千里，上有木禾〈禾長五丈五尺。〉。珠樹、玉樹、不死樹、沙棠、琅玕、綘樹，並在曾城，〈沙棠、琅玕，珠類也。〉玉璜在西北隅。
《任子》曰：丹淵之珠，沉於黃泥。
《牟子》曰：珠玉少而貴，凡屬多而賤。聖人七經而已，佛遂萬億言，恐煩而無當也。
《抱朴子》曰：識珍者必拾濁水之明珠，賞氣者必釆穢藪之芳蕙。
《穆天子傳》曰：北徵舍於珠澤。〈此澤出珠，故名也。〉珠澤之藪方四十里。
《山海經》曰：開明山北有珠樹。
又曰：三珠樹生赤水山。其為樹如柏，葉皆為珠。一曰，其狀若彗。〈如彗星狀。〉
又曰：鳥鼠衕穴之山，滋水出焉。西注於漢水，多如魚比之魚。是生珠玉。〈亦珠玉蚌類。〉
又曰：數曆之山，楚水出焉，其中多白珠。〈今蜀郡平澤出青珠。〉
《戰國策》曰：張丑為質於燕，王欲殺之。走出國境，境吏得丑。丑曰：「燕所為將殺我者，人有言我有寶珠也。王欲得之，我失已久矣，如燕不信。今子但欲致我，我且言子之奪我珠而吞之，燕王必且殺之，刳子之腹矣。吾要且死，子之腹亦且寸絕！」境吏恐而放之。
又曰：蘇秦說李兌不能聽，送秦以明月之珠、和氏之璧、黑貂之裘。
又曰：有人操隨侯之珠露野，無弓弩之衛必危。
《呂氏春秋》曰：宋桓司馬有寶珠，抵罪出亡。王使人問珠之所在，曰：「投之池中。」於是竭池而求之，魚得禍焉。
又曰：以隨侯之珠，彈千仞之雀，世必笑之。是何也？所用重，所要輕。
又曰：精氣之集也，阜於珠玉，與為精朗。
陸賈《新語》曰：聖人不用珠玉，而寶其身。
《漢武故事》曰：上起神屋，以白珠為簾，玳瑁為柙。
《東方朔記》曰：珠彈不如泥丸，各有所用也。
東方逆《神異經》曰：西北荒中，有二金闕。上有明月珠，徑三丈，光照千里。
《鹽鐵論》曰：珠璣出桂林，距漢萬餘里。
《說苑》曰：墨子謂滑釐曰：「今凶年，有欲與子隨侯之珠者，曰：『不得賣也，以為飾！』又欲與子一鍾粟者。得珠不得粟，不得珠得粟，子將何擇？」滑釐曰：「粟可取也。」
《新序》曰：秦使使者往觀楚子之寶器。楚王召子西而問焉，曰：「吾和氏之璧，隨侯之珠，可以示諸？」子西對：「不知。」召昭奚卹而問焉，昭奚卹對曰：「吾國之寶器，在賢臣；珠玉玩好之物，非寶之重者。」
《太玄經》曰：明珠彈於飛肉，其得不復！
《論衡》曰：天地之間，物氣相類實非者多。海外西南有珠樹焉，察之是珠，然非魚中之珠也。夫十日之日，猶珠樹也。珠樹非真珠，十日似日，非實日也。
又曰：隨侯以藥作珠，精曜如真。
又曰：人審知有富貴之命，則幽居俟之，不須勞形求索也。猶珠在山，不求貴價於人，人自貴之。命富之人，筋力自輕；命貴之人，才智自高。
《白虎通》曰：德至淵泉，即江出大貝，海出明珠。
《釋名》曰：王后首飾曰副。副，覆也，上有垂珠，步則搖也。
蔡邕《勸學》曰：明珠不瑩，焉發其光？寶玉不琢，不成圭璋。
《古今注》曰：章帝元和元年，明珠出館陶，大如李有明曜。三年，明月珠出豫章海昏，大如雞子，圍四寸八分。章和元年，鬱林大珠圍三寸。和帝永平十五年，鬱林降民得大珠，圍五寸，徑寸七分。
郭子橫《洞冥記》曰：帝起甘泉望風台，台上得白珠，如花一枝。帝以飾九華之蓋，望之若照月。
王子年《拾遺記》曰：黃帝之子名青陽，是曰少昊，一名摯。有白雲之瑞，號為白帝。有鳳銜明珠致於庭，少昊乃拾珠，懷之，使照服於天下。
又曰：燕昭王時，有黑鳥白頭，集王之所。銜洞光之珠，圓徑一尺。此珠色黑如漆，而懸室內，百神不能隱其精靈。
又曰：石季倫，所愛婢數十人。季倫嘗屑瀋水香如持拴，布象床上，使所愛者踐之，無跡則賜真珠百。若有跡者，即節其飲食，令體輕。故閨中相戲曰：「爾非細骨輕軀，那得百真珠？」〈，蒲罪切，珠貫之名也。〉
又曰：舜葬蒼梧之野，有鳥如雀，自丹州而來，吐五色之氣如雲，名曰憑宵。鳥時來蒼梧之野，銜者，沙珠積成壟阜，名曰珠丘。今蒼梧之外，釆藥時得青石，潔如珠，服之不死，帶者身輕。
又曰：瀛洲有鳥如鳳，身紺翼丹，名藏珠。每鳴翔而吐雜珠累斛。仙人常以其餘飾仙裳，輕而耀於日月也。
《西京雜記》曰：高祖斬白蛇，劍上有七彩珠、九華玉為飾，雜廁五色琉璃為匣。劍在室，光影猶照於水也。
又曰：漢諸陵寢皆以竹為簾，簾皆為水文龜鳳之像。昭陽殿織珠為簾，風至則鳴，如珂佩之聲。
《列仙傳》曰：朱仲者，會稽市販珠人也。高后時，募三寸珠，乃詣闕，上之。珠好過度，賜五百金。魯元公主私以七百金從仲求，仲獻四寸珠，送闕下既去。景帝時，復獻三寸珠數十枚，去，不知所之。
《列女傳》曰：珠崖令卒官，妻息送喪歸。漢法：內珠入關者死。妻棄其系臂珠。男年九歲，好而取之，置其母鏡奩中，母不知也。至關，吏搜索，得珠。
問：「誰當坐者？」前妻子初曰：「初當坐之。」繼母請吏曰：「幸無劾兒，誠不積也。妾當坐。」初又曰：「夫人哀初之孤，欲以活初耳。」因號泣，傍人莫不酸鼻隕涕。關吏執筆，不能就一字，乃曰：「母子有義如此，吾寧坐之？不忍加文，又且相讓，安知孰是？」乃棄珠而遣之。
《神仙傳》曰：麻姑欲見蔡經母及經弟婦。弟婦新產十數日，麻姑望見之，曰：「噫，且止勿前！」即求少許米，便以擲地。視米，墮地皆成珠。方平笑曰：「姑故年少，吾老矣，不喜復作此變化也。」
《列仙傳》曰：鄭交甫將往楚，道至漢皋台下，見二女佩兩珠，大如荊雞卵。交甫與之言曰：「欲子之佩。」二女解與之。既行返顧，二女不見，佩亦失矣。
《吳越春秋》曰：越王允常聘歐冶子造五劍。秦客薛燭善相劍，示之。燭曰：「雖傾城量珠玉，猶未可與也！」
又曰：伍員奔吳，至昭關。關吏欲執之，伍員曰：「上所以索我者，以我有美珠也。今執我，將言爾取之。」關吏因舍焉。
《邴原別傳》曰：原遠游學，詣安丘孫嵩。嵩辭曰：「君鄉里鄭君，知之乎？」原答曰：「然」。嵩曰：「鄭君學覽古今，學者之師模，君乃舍之，似不知也。而曰：『然』何？原曰：」故有登山而釆玉者，有入海而釆珠者，不知山之高、海之深哉？」
《博物志》曰：鮫人從水出，寓人家，積日賣絹。將去，從主人索一器，泣而成珠滿槃，以與主人。
又曰：五月五日，取青蛉頭，正中埋，皆成青珠。
王朗《雜事》曰：焦生乞恩辭，生未有婦，從烏桓贖李娥為妻，與耳中金璫一雙，珠四枚，璫二雙，珠三十雙，合中真珠一升。
盧《四王起事》曰：張方劫帝西遷。國家有寶物，詔石將軍載之。於是放軍人八千餘人，三日輦之，尚有缺角真珠百餘斛。
又曰：惠帝遷長安時，洛陽御府有大珠璫百餘斛。
《衛別傳》曰：驃騎王武子，君之舅也。常與君衕語，語人曰：「昨日與吾外甥並坐，ぁ若明珠之在我側，朗然來映人。
《搜神記》曰：吳王夫差女名玉。童子韓重有道朮，玉悅之，結氣死。葬於昌門之外。重至冢前哭祭，女見形，將重入冢。臨去，取徑寸明珠以送重。
又曰：隋侯行，見大蛇傷，救而治之。其後蛇銜珠以報之，徑盈寸，純白而夜光可燭堂，故曆世稱為隋珠焉。
又曰：澮參養母至孝。曾有玄鶴，為戎人所射，窮而歸。參收養療治，瘡愈放之。後鶴夜到門外，參秉燭視之，鶴雌雄雙至，各銜明月珠報參焉。
又曰：南海之外有鮫人，水居如魚，不廢緝績。其人能泣珠。
《幽明錄》曰：洛下有洞穴。婦欲殺夫，推下，經多時至底，仍得一穴。行數十里，見人皆長三丈，披羽衣。如此九處。最晚，所至告飢。長人指庭柏樹下有一羊，令跪捋羊。初捋，得一珠。後得，始令其啖之，即得療飢。復尋穴行，出交州，還洛。問張華，云：「九處地仙，名九館大夫。羊為痴龍。初一珠，食之，天地等壽。次者，延年。後者，充飢而已。」〈事具嵩山。〉
又曰：漢武帝幸河渚，聞弦歌之音，而有老公及年少數人出，皆長八九寸，為帝奏樂飲酒，樂。老公顧命洞穴之寶。一人受命，下沒川底，得一大珠，徑數寸，明耀絕世。上問東方朔，朔曰：「河底有穴，沉數百丈，中有赤蚌，生此珠也。」〈事具樂部。〉
又曰：王惇召王猛。猛至江口，入水中，命船人進船，至大電。見猛行水中，從東北還，逆船。弟子問其故，猛云：「水神數興波浪，賊害行旅。暫約勒，以真珠一握為信。」
《三秦記》曰：始皇冢中，以夜光珠為日月，殿懸明月珠，晝夜光明。
《三輔決錄》曰：昆明池中有神池，通白鹿原。人釣魚，綸絕而去。夢於漢武帝求去鈎。帝明日戲於池，見大魚銜索，帝曰：「豈夢所見耶？」取而放之。後三日，池邊得明珠一雙，帝曰：「豈魚之報報耶？」
沈懷遠《南越志》曰：珠有九品。大五分以上至一寸八分，分為八品。有光彩，一邊小平，似覆釜者，名璫珠。璫珠之次為走珠，走珠之次為滑珠，滑珠之次為累珠，累珠之次為官兩珠，官兩珠之次為稅珠，稅珠之次{艸公}符珠。
孫柔之《瑞應圖》曰：晉平公鼓琴，有玄鶴二八而下，銜明珠舞於庭。一鶴失珠，覓得而走。師曠掩口而笑。
《廣志》曰：莫難珠，其色黃，生東夷。又有明珠稱光，大徑寸，或圍二寸以上，出黃支。有至員珠，置平地，終日不得停。今上方名以甲乙為次第。石珠，鑄石為珠。
《廣志》曰：夫餘地美珠如酸棗。
又曰：班魚頭中，有白石如珠璣，出北海。
《梁四公記》曰：震澤中洞庭山南有洞穴，深百餘尺。旁行五十餘里至龍宮。傑公謂：「是東海龍王第七女掌龍王珠藏，小龍千戶衛護此珠。籠畏蠟，愛美玉及空青，而嗜燒燕。使通信，可得寶珠。」帝聞大喜，乃詔有能使者厚賞之。於是羅子春兄弟三人應募。帝敕百工，以于闐舒河中美玉，造小函二，以桐木灰發其光。求宣州空青，汰取其精者，用海魚膠調之，成二函，火堅之。龍腦香尋亦繼之。傑公曰：「以臘塗子春等身及衣佩石。」乃燒燕五百枚，入洞穴。至龍宮，守門小蛟聞蠟氣，俯伏不敢動。乃以燒燕百事賂之，令其通。以其上上者獻龍女，龍女食之，大喜。又上玉函青缶，具陳帝旨。洞中有龍，五千餘歲，能變化出入人間，善譯時俗之言。龍女知帝禮之，以大珠三、小珠七、雜珠一石，以報帝命。子春等乘龍載珠還國，食頃之間便至。龍去，而子春薦珍。帝大喜，喜得聘通靈異，獲天人之寶。以珠示傑公，公曰：「三珠，其一是天帝如意珠之下者，其二是驪龍珠之中者。七珠，二是蟲珠，五是海蚌珠，人間之上者。雜珠，是蚌蛤蛇鶴等珠，不如大珠之貴。」帝遍示百寮，朝廷咸謂傑公虛誕，莫不詰之。傑公曰：「如意珠之上者，夜光照四十餘里，中者十里，下者一里。光之所及，無風雨雷雹水火刀兵諸毒癘。驪珠九色，夜光百步，中者十步，下者一室。光之所及，無蛇虺蟲豸之毒。蟲珠七色，多赤，六足二目。目當其陷處，有臼如鐵蟻皋。蚌珠
五色，皆有夜光及數尺，無瑕者為上，有瑕者為下。蚌珠生於其腹，與月盈虧。蛇珠所致，隋侯、噲參即其事也。」又問蛇、鶴之辯，對曰：「使其自識。」帝命傑公記蛇、鶴二珠斗余，雜珠散於殿前，取大黃蛇、玄鶴各十數處，布珠中間。於是鶴銜其珠，鳴舞徘徊：蛇銜其珠，槃屈宛轉。群公觀者，莫不嘆服。帝復出如意、龍、蟲等珠，校光之遠近，七九之數，皆如傑公之言。
盛弘之《荊州記》曰：石蘊玉以潤其區，漢含珠而清其域。
闞駰《十三州志》曰：僧強疊國在天竺南，佛寺三千餘所。其地有神珠，非玉石，晝夜於國中光明於日。珠徑一尺五寸，其色正碧。
《南方草木狀》曰：凡釆珠，一旁小平，形似覆釜，第一。珠母肉玉白，人民以姜齏食之。
常璩《華陽國志》曰：廣陽縣，山出青珠。永昌郡博南縣有光珠穴，出光珠。珠有黃珠、白珠、青珠、碧珠。
徐衷《南方草物狀》曰：凡釆珠，常三月。用五牲祈禱。若祠祭有失，則風攪海水，或有大魚在蚌左右。自蚌珠，長二寸半，在漲海中。其一寸五分，其光色，一旁小平，形似覆釜，為第一。璫珠凡三品，其一寸三分，雖有光色，形不員正，為第二。滑珠，凡三品。
萬震《南州異物志》曰：合浦有民善游。釆珠兒年十餘便教入水求珠。官禁民釆珠，巧盜者蹲水底剖蚌，得好珠吞之而出。
裴氏《廣州記》曰：鯨鯢目即明月珠，故死不見有目精。
《林邑記》曰：黃被州上，戶口殷富，多明珠雜寶。
《語林》曰：王長史語林道人曰：「真長可謂金石滿堂。」林公以語孫興公。興公曰：「語不得耳。選擇正可得少碎珠耳！」
又曰：中朝有人詣王太尉，過王安豐大將軍。丞相在坐，因往別屋，見李寅平子。還，謂人曰：「今之行，觸目皆琳琅珠玉。」
又曰：王夷甫處眾中，如珠玉之在瓦石。
宋玉《風賦》曰：垂珠步搖，來排臣戶。
