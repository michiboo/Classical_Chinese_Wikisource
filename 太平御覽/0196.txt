
《風俗通》曰：苑，蘊也；言薪蒸所蘊積也。
又曰：囿者，畜魚鱉之處也。囿，猶有也。
《說文》曰：苑有園曰囿，一曰養禽獸曰囿。
《毛詩·文王·靈台》曰：王在靈囿，鹿攸伏。
《左傳·僖上》曰：齊侯與蔡姬乘舟於囿，蕩公，公懼變色，禁之不可。公怒，歸之未絕。蔡人嫁之。
又《成下》曰：十八年秋，築鹿囿，書，不時也。
又曰：冬，築郎囿。書，時也。季子欲速成，叔孫昭子曰：「焉用速成？其以剿民也。無囿猶可，無民其可得乎？」
又曰：鄭之有原圃，猶秦之有具囿。註：皆囿名也。
《毛萇詩注》曰：囿，所以養禽獸，天子百里，諸侯四十里。
《大戴禮》曰：正月，祭韭囿。
《周官》曰：囿人，掌囿游之獸禁。鄭玄注云：囿，游囿之離宮。小苑，游觀處也。禁者，其蕃衛也。囿游之獸，遊牧之獸也。
《史記》曰：漢二年，東略地，諸故秦苑囿園池，皆令民田之。
又《滑稽傳》曰：秦始皇欲大苑囿，東至函谷關，西至陳倉。優旃曰：「善。多縱禽獸於其中，寇從東方來，令獸觸之足矣。」始皇以故輟止。
又：蕭相國請曰：「上林中多空地，願令民得田苑中。」上大怒曰：「相國多受民財，乃爲民請吾苑。」乃下廷尉械繫。數日，王衛尉侍，曰：「便於民而請，真宰相事。陛下距楚數歲，陳豨黥布反，上自擊之，當是時，相國守關中，搖足則關已西非陛下有也。相國不此時爲利，今乃利賈人之金乎？陛下何疑？」於是使持節赦出何，徒跣謝。上曰：「休矣！相國爲民請吾苑，吾不許，我不過爲桀紂主，而相國爲賢相耳。」
《漢書》曰：武帝好微行，後南山下乃知帝微行數出也，然尚迫於太后，未敢遠出。丞相御史知旨，乃使右輔都尉僥循長楊以東，右內史發小民供待會。後乃私置更衣從宣曲以南一十二所，中休更衣，〈師古曰：宣曲，宮名，在昆明池西。〉投宿諸宮，長楊、五柞、倍楊、宣曲尤幸。於是上以爲道遠勞苦，又爲百姓所患，乃使太中大夫吾丘壽王待詔能用算者二人，舉籍阿城以南，以東，宜春以西，堤封頃畝，及其賈直，欲除以爲上林苑，屬之南山。又詔中尉、左右內史表屬縣草田欲以償。時東方朔在傍，進諫曰：「臣聞謙遜靜愨，天表之應，應之以福；驕溢靡麗，天表之應，應之以異。今陛下累郎台，恐其不高也；〈師古曰：郎者，堂下周屋也。〉弋獵之處，恐不廣也。如今不爲變，則三輔之地盡可以爲苑，何以勢、、杜乎！奢侈起制，天爲之變。上林雖小，臣尚以爲大也。夫南山，天下之阻也，南有江淮，北有河渭，其地從、隴以東，商、雒以西，厥壤肥饒。漢興，去三河之地，止霸産以西，都涇、渭之南，此所謂天下陸海之地，秦之所以虜西戎，兼山東者也。其山出玉、石、金、銀、銅、鐵、豫章、檀、柘，異類之物，不可勝原，〈師古曰：原，本也。言說不能盡其根本也。〉此百工所取給，萬民所足仰也。又有亢稻梨栗，桑麻竹箭之饒，土宜姜芋，水多蛙魚，貧者得以人給家足，無饑寒之憂，故酆、鎬之間號爲土膏，其賈畝一金。今規以爲苑，絕陂池水澤之利，而取民膏腴之地，上乏國家之用，下奪農桑之業，棄成功，就敗事，損耗五穀，是其不可一也。且盛荊棘之林，而長養麋鹿，廣狐兔之苑，大虎狼之墟；又壞人冢墓，發人室廬，令幼弱懷土而思，耆老泣涕而悲，是其不可二也。斥而營之，垣而囿之，騎馳東西，車騖南北，又有深溝大渠，夫一日之樂，不足以危無堤之輿，〈蘇林曰：堤，限也。輿，乘輿也。不敢斥天子，故言輿也。張晏曰：一日之樂，謂田獵也。無堤之輿，謂天子富貴無堤限也。〉是其不可三也。故務苑囿之大，恤農時，非所以強國富人也。夫殷作九市之宮而諸侯叛，〈應劭曰：紂於宮中設九市。〉靈王起章華之台而楚民散，秦興阿房之殿而天下亂。糞土愚臣，忘生觸死，逆盛意，犯隆指，罪當萬死，不勝大願，願陳《泰階六符》，〈孟康曰：泰階，三台也。每台而二星，凡六星，符，六星之符，驗也。應劭曰：黃帝泰階六符，經曰：泰階者，天之三階也。上階爲天子，中階爲諸侯、公卿、大夫，下階爲庶人。上階上星爲男主，下星爲女主；中階上星爲諸侯，三公；下星爲卿大夫；下階上星爲元士，下星爲庶人。三階平則陰陽和，風雨時，社稷神祗，威護其宜，天下大安，是謂太平。三階不平，則五神乏祀，日有蝕之，水潤不浸，稼穡不成，冬雷夏霜，百姓不寧，故治道傾，天子行暴令，好興兵甲，修宮室，廣苑囿，則上階爲之奄奄。疏，闊也，以孝武皆有此事，故朔爲陳之。〉以觀天變，不可不省。」是日因奏《泰階》之事，上乃拜朔爲太中大夫、給事中，賜黃金百斤。然遂起上林苑。
又曰：武初建元三年，微行始出，北至池陽，西至黃山，南獵長楊，東游宜春。〈皆宮觀名。〉八九月中，侍中、常侍、武騎及待詔隴西、北地良家子能騎射者期諸殿門，故有期門之號，自此始也。旦入山下馳射鹿豕狐兔，手格熊羆，馳騖禾稼亢稻之地，民皆號呼駡詈也。
又曰：宣帝神爵三年，起樂游苑。《三輔黃圖》雲在杜陵。
又曰：元始元年，罷安定呼池苑以爲安民縣。
又曰：枚乘說吳王曰：「漢上林離宮，積聚玩好，圈守禽獸，不如長洲之苑。游曲台，臨上路，不如朝夕之池。」
又曰：房太子既冠就宮，爲立博望苑，以通賓客。
范曄《後漢書》曰：永初六年春正月庚申，詔越置長利、高望、如昌三苑，又令益州置萬歲苑，犍爲置漢平苑。
又曰：延熹二年初，造昆陽苑，置丞尉。
又曰：安帝永初元年，以廣成游獵地假與貧民。廣成，苑名。在汝州。
又曰：靈帝光和三年，作圭靈昆苑。〈畢圭苑有二，東圭周一千五百步，中有魚梁台；西苑周三千三百步，在洛陽宣平門外。〉
又曰：靈帝光和五年，始制置圃囿，以宦者爲令。
又曰：楊賜爲少府光祿勛，代劉郃爲司徒，帝欲造畢圭靈琨之苑，賜上疏諫曰：「竊聞使者幷出，規度城南人田，欲以爲苑。昔先王造苑囿，裁足以修容三驅之禮，薪萊芻牧，皆悉往焉。先帝之制，左補鴻池，右作上林，〈鴻池在洛陽東，上林在西。〉不奢不約，以合禮中。今猥規郊城之地，以爲苑囿，壞沃衍，廢田園，驅居人，畜禽獸，殆非所謂若保赤子之義。今城外苑已有五六，〈陽嘉元年起西苑，延熹三年造顯陽苑，《洛陽宮殿名》有平樂苑、上林苑，桓帝延熹元年置鴻德苑。〉可以逞情意，順四時也，宜惟夏禹卑宮，太宗露臺之義，以慰下人之勞。」書奏，帝意欲止，以問侍中任芝、中常侍樂松等，曰：「昔文王之囿百里，人以爲小；齊宣七十里，人以爲大。今與百姓共之，無害於政也。」帝悅，遂令築苑。
《漢官典職》曰：宮內苑聚土爲山，十里九阪，種奇樹，育麋鹿�麂，鳥獸百種，激上河水，銅龍吐水，銅仙人銜杯，受水下注，天子乘輦，游獵苑中。
《漢舊儀》曰：上林苑中廣長三百里，置令、丞、左右尉，苑中養百獸。天子遇秋冬獵射苑中，取禽無數。其中離宮七十所，皆容千乘萬騎。
又曰：武帝時，使上林苑中官奴婢，及天下民貧資不滿五十萬徙置苑中，人日五錢，到元帝得七十億萬，以給軍擊西域。
《續漢書·獻帝紀》曰：昭寧元年，董卓住兵屯陽苑，使者就拜司空。
《續漢書·百官志》曰：上林苑令一人，六百石，主苑中禽獸。
《東觀漢記》曰：桓帝延熹元年，初置鴻德苑。
張《漢記》曰：梁冀多規苑囿，西至弘農，東至滎陽，南入魯陽，北到河淇，周旗十里。
《崔鴻十六國春秋·後趙錄》曰：趙王八年春正月，立桑梓苑於襄國。
又《後燕錄》曰：慕容熙築龍騰苑，廣袤十餘里，役徒二萬人。又起景靈山苑，內基廣五百步，峰高十七丈。又起逍遙宮、甘露殿，連房數百，觀門相交；鑿天河渠引入宮。
《晉宮閣名》曰：洛陽有洪德苑、靈昆苑、平樂苑。
《河南十二境簿》曰：河南縣有鹿子苑，洛陽城西有桑梓苑。
《孟子》曰：齊宣王問孟子曰：「文王之囿方七十里，有諸？何其大也？」孟子曰：「猶以爲小也。」王曰：「寡人囿方四十里，民以爲大，何也？」曰：「文王之囿，芻蕘、雉兔者往焉。與民同之，民以爲小，宜矣。王之囿，殺麋鹿者如殺人之罪，是以四十里爲於國中也。民以爲大，不亦宜乎！」
《呂氏春秋》曰：昔先王之爲苑囿園池，足觀望勞形而已矣，非好侈，節乎性也。
陶季直《京都記》曰：覆舟山，周回二十里，有林名白水苑。
又曰：建康縣北，吳朝爲桂林苑。
《南朝宮苑記》曰：樂游苑，在覆舟山，南北連山築台觀，苑內起正陽、林光等殿。
又曰：桂林苑，在落星山之陽。《吳都賦》雲「數軍實於桂林之苑」，即此也。
又曰：芳林苑，一名桃花園，本齊高帝舊宅，在廢東府城東邊秦淮大路北。齊王融作《曲水詩》序載「懷平浦乃卷芳林」，即此也。
又曰：南苑，在台城南鳳臺山。宋孝武以南苑地給張永，雲「且給三百年，期訖更啓」，即此也。
《渚宮故事》云：湘東王於子城中造湘東苑，穿地構山，長數百丈，植蓮蒲，緣岸雜以奇木。其上有通波閣跨水爲之。南有芙蓉堂，東有禊飲堂，堂後有隱士亭。北有正武堂，堂前有射堋、馬埒。其西有鄉射堂，堂安行堋，可得移動。東南有連理，太清初生此連理，當時以爲湘東踐祚之瑞。北有映月亭、修竹堂、臨水齋。前有高山，山有洞石，潛行宛委二百餘步；山上有陽谷樓，極高峻，遠近皆見；北有臨風亭、明月樓、顔之推雲「屢陪明月宴」，幷將軍扈義熙所造。
《三輔黃圖》曰：宮二、觀十四，在甘泉苑垣內。甘泉苑起仙人觀。
石虎《鄴中記》曰：鄴城西三里桑梓苑，有宮臨漳水，凡此諸宮皆夫人、侍婢。又幷有苑囿養獐鹿雉兔虎，數游宴其中。
《西京雜記》曰：廬陵王胥有勇力，恆於別囿學格熊羆，後遂能空手搏之。
又曰：樂游苑自生玫瑰樹，樹下多苜蓿。
又曰：文帝爲太子，立思賢苑以招賓。
又曰：梁孝王好宮室苑囿之樂，作曜華之宮，築兔園。園中有白室山，山上有膚寸石、落猿岩、棲龍岫。又有雁池，池間有鶴洲鳧渚。宮館相連，延亙數里；奇果異樹，瑰禽怪獸，靡不畢備。王與宮人賓客弋釣其中。
《韓子》曰：秦大饑，應侯請發五苑果棗栗以活民，王曰：「秦法，賞有功，誅有罪。今發五苑，是有功無功俱賞也。」
《禮稽命微》曰：外內之制，各得其所；四方之事，無有畜滯，則麒麟遊囿，六畜繁多，天苑有德星應。
《白虎通》曰：苑囿所以在東方何？苑囿，養萬物者也，東方所以生也。
《戰國策》曰：張儀說韓王曰：「大王不助秦，鴻台之宮，樂林之苑，非韓之有也。」
《拾遺記》曰：黃帝爲養龍之囿。
《洞冥記》曰：北及玄阪，雲空同七十萬里，日月不至，其地自明，有紫河萬里，流沫千丈，中有寒荷，霜下方香茂也。北有潰陽之山。有兔如鼠能飛，毛色光如漆，以腦和丹食則不死。帝使放兔於昭祥苑，苑在甘泉宮西，周千里，萬國獻異物，皆集此中。
《三輔黃圖》曰：甘泉苑起仙人觀，緣山谷行至雲陽，三百八十里，入右扶風，周回五百四十里。
《兩京記》曰：東宮有九殿。禁苑在宮城之北，苑中有四面監，分掌宮中種植及修緝，又置苑總監都統，幷屬司農寺。
又曰：東都苑，隋曰會通苑，又改爲芳華。
又曰：神都苑，周回一百二十六里，東面七十里，南面三十九里，西面五十里，北面二十四里。
司馬相如《封禪文》曰：般般之獸，樂我君囿。
