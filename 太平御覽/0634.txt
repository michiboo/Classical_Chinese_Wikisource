
《釋名》曰：急，及也，功之使相逮及也。
《漢書》曰：高祖常告歸之田。李斐注曰：「告，請也。言請休謁也。寧，安也。吉日告，凶日寧也。漢律：吏二千石有予告、有賜告。予告者，在官有功最，法所當得也。賜告者，病滿三月當免，天子優賜其告，使得印綬將官屬歸家理病。至成帝時，郡國二千石賜告不得歸家，自馮野王始也。漢律：吏五日得一下沐，言休息以洗沐也。」
又曰：汲黯多病，病且滿三月，上常賜告者數，終不愈。
又曰：馮野王爲琅琊太守。成帝時，王鳳輔政。京兆尹王章譏鳳專權，薦野王代鳳。上初納其言，而後誅章。於是野王懼不自安，遂病，滿三月，賜告，與妻子歸杜陵。大將軍鳳風〈音諷。〉御史中丞劾奏野王賜告養病而私自便。杜欽素高野王，奏記於鳳，爲野王言曰：「竊見令曰吏二千石告，過長安謁。〈如淳曰：謁者自白得告也。〉不分別予賜。〈予，予告也。賜，賜告也。〉今有司以爲予告得歸，賜告不得，是一律兩科，失省刑之意。夫三最予告，令也；〈在官連有三最，則得予告也。〉病滿三月賜告，詔恩也。令告則得，詔恩不得，失輕重之差。又二千石病，賜告得，有故事，不得去郡亡著令。」鳳不聽，竟免野王官。
謝承《後漢書》曰：許荊字子張。少喪父，養母孝順。家貧，爲吏無有舟車，休假常單步荷擔。上下清節，稱於鄉里。
又曰：范丹字史�，陳留人也。爲郡功曹，每休假，上下常單步策杖，同類以車牛與之，不取。
又曰：吳馮字子高。爲州郡吏，休假先存恤行喪孝子，次贍病，畢，拜覲鄉里耆老先進，然後到家。名昭遠近。
《後漢書》曰：光武皇帝紀告寧之典。
《魏志》曰：王思正始中爲大司農，年老目暗，又少信。時有吏父病篤，近在外舍，自白求假。思疑其不實，發教曰：「世有思婦病母者，豈此謂乎？」遂不與假。吏父明日死，思無恨意。其爲刻薄如此。
《魏志》曰：祝皓字子春，南陽平氏人也。志節抗烈，篤於仁義。爲吏歸休，周旋鄉里，吊死問疾，畢乃還家。
《晉起居注》曰：孝武太元元年，詔大臣疾病假滿三月，解職。
王隱《晉書》曰：王尼〈音夷〉字季孫。洛中貴盛名士王澄、胡母輔之等皆與尼交。時尼爲兵曹佐大將軍幕，澄等持羊酒詣軍門，吏疏名內，請入見大將軍。澄等旣入，語吏過王尼，炙羊飲酒訖而去，竟不見。將軍聞之，因與尼長假，遂得離兵。
《宋書》曰：王敬弘子恢之，爲秘書郎。恢之曾請假還，東定省，敬弘克日見之，至日輒不果。假日將盡，恢之乞求奉辭，敬弘呼前，旣至閣，復不見。
又曰：謝景仁憎弟述，嘗設饌請宋武帝，希命豫坐，而帝召述。述知景仁夙意，又慮帝命之，請急不從。帝馳遣呼述。頃至，乃歡。其見重如此。
又曰：謝靈運自以名輩應參時政，王曇首、王華名位素不逾之，幷見任遇，意不平，多稱疾不朝。直出郭遊行，或一百六七十里，經旬不歸，旣不表聞，又不請急。上不欲傷大臣，諷旨令自解。靈運表陳疾，賜假東歸。
又曰：庾炳之居選部，請急還家。尚書令史來諮事，一人善彈，一人工歌，留與宿。有司以違制奏焉。
又曰：伏�恆〈音亙〉自以名輩，素在始興內史何遠前。爲吏俱稱廉白。遠累見擢，�亙循階而已。意望不滿，多托居家，尋求假到東陽迎妹喪，因留會稽築宅，自表解職。詔以爲豫章內史，乃出拜。侍御史虞嚼奏曰：「風聞豫章內史伏�恆，去歲啓假，以迎妹喪爲辭，因停會稽不去，入東始貨宅賣車，以此而推，則是本無還意。�恆深懷誹怨，形於辭色，請以大不敬論。」有詔勿論，遂得就郡。
又曰：謝裕字景仁，晦從父也，爲左僕射。裕性矜嚴，居家守靜，每唾輒唾左右衣，事畢，即聽假一日浣濯。每唾，左右爭來受之。
徐爰《宋書》曰：申恬字道獻。少懷貞恪，志業介然。拜殿中將軍，禁省八載，不休急，時莫之比。
《齊書》曰：衡陽公諶，字彥孚，高帝絕服族子。武帝即位，除步兵校尉，領禦仗主，齋內兵仗委付之，心膂密事，皆便參掌。鬱林即位，深委信諶，每請急出宿，帝通夕不能寐，諶還乃安。
《梁書》曰：太清元年，大舉北侵。初，謀元帥，帝欲用蕭範。時朱異取急外還，聞之，遽入曰：「嗣王雄豪蓋世，得人死力。然所至殘暴非常，非吊人之。才。昔陛下登北顧亭以望，謂江右有異氣，今日之事，尤宜詳矣。」
《後魏書》：邢虬字神寶，爲光祿卿。虬母在鄉遇患，請假而歸。值秋水暴長，河梁斷絕，虬得一船而渡，船漏而不溢。時人異之。
《唐書》曰：張志寬，蒲州安邑人。隋末喪父，哀毀骨立，爲州里所稱。賊帥王君廓屢爲寇掠，聞其名，獨不犯其閭，鄰里賴之而免者百餘家。後爲里正，詣縣稱母疾，取急求歸。縣令問其狀，對曰：「母常有所苦，志寬亦所苦。向患心痛，知母有疾。」令怒曰：「妖妄之辭也。」系之於獄。馳驗其母，竟如所言。令異之，慰諭遣去。
《襄陽耆舊傳》曰：習溫長子宇爲執法郎，取急歸，賓從甚盛。溫怒，杖宇，責之曰：「吾聞生於亂世，貴而能貧，始可以後亡，況侈競乎？」
《文士傳》曰：顧榮兼侍中，安慰河北。以前後功封嘉興伯，求急還南。旣造江渚，欣然自得。
《風俗通》曰：濟北李登爲從事史，病，得假歸家，復移刺延。期後被召，登自嫌不甚羸瘦，謂雙生弟寧曰：「我兄弟相似，人不能別。汝類病者，代我至府。」寧曰：「府君大嚴，得無不可？」登曰：「我新吏耳，無能覺者。我自行見診必死。」寧便詣府。醫藥集診有驗。後爲人所言，事發覺，遂殺登。
《世說》曰：車武子爲侍中，與王東亭諸人期共游集。車早請急出，過詣王子敬。子敬於時宅在建陽門內道北，車求去。王問：「卿何以匆匆？」車答雲︰「與東亭諸人期共行。」王曰：「卿何以乃作此，不急行！」車遂不敢去，盡急還台。
又曰：顧長康作殷州，請假還東。爾時例不給。苦求之，乃得。
又曰：張敷爲宋台秘書郎，自彭城請假還東。於時相國府有一參軍督護，亦請假，武帝遣傳令語敷雲︰「可載之。」答曰：「臣性不雜。」遂不載。
《俗說》曰：張邀在彭城，請假當歸東。傅亮時爲宋台侍中，下舫中與張別。張不起，授兩手指著舫戶外。傅遂不執其手，熟視張面，雲︰「�且是梨中之不臧者。」便去。
陸機《思歸賦序》曰：餘牽役京室，去家四載，以元康六年冬取急歸。而羌虜作亂，王師外征，機興憤而成篇。
范寧《啓國子生假故事》曰：國學開建，彌歷年載。講誦之音靡聞，考課之績不著。良由道達之訓未弘，鑽仰之心弗至。陵替文源，宜見整正；謂應斷假，精加督勵。嚴其師訓，舉善黜違。
《衆官受假故事》曰：伏見內外衆官，陳假紛紜，煩黷無已。舊有急假，一月五急，一年之中六十日爲限，不問虛實，相率如此，誣罔視聽，煩穢官曹，舉世行之，不以爲非。急假之制，惟以父母妻子爲辭，而伯叔兄弟，制所不及。長偷薄之風，傷敦睦之化。臣謂宜去病解故之制一年，令賜衣。假日隨其所欲之，適任其取日多少。《假寧令》曰：諸內外官五月給田假，九月給受衣假，爲兩番，各十五日。田假若風土異宜，種收不等，通隨給之。
又曰：諸百官九品私家廟、除程給假五日；四時祭祀各給假四日。〈幷課主祭者。〉去任所三百里內亦給程。〈若在京都，除祭日，仍各依朝參。〉
又曰：諸文武官，若流外已上者，父母在，三年給定假三十日。其拜墓，五年一假十日，幷除程。若已經還家者，計還後給。其五品已上所司勘當於事，每闕者奏，不得輒自奏請。請冠，給假三日；五服內親冠，給假一日，幷不給程。
又曰：諸婚給假九日，除程。周親婚嫁五日，大功三日，小功已下一日，幷不給程。周已下無主者，百里內除程。諸本服周親已上，疾病危篤，遠行久別，及諸急難，幷量給假。
