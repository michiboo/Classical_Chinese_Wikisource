
《魏志》曰：鄧哀王沖，字蒼舒。少聰察岐嶷，生五六歲，智慧所及，有若成人之智。孫權曾致巨象，太祖欲知其斤重，訪之群下，咸莫能出其理。沖曰：「置象大舡之上，而刻其水痕所至，稱物以載之，則校可知矣。」太祖大悅。時軍國多事，用刑嚴重。太祖馬鞍在庫，而爲鼠所囓，庫吏懼必死，欲面縛首罪，猶懼不免。沖謂曰：「待三日，然後自歸。」沖於是以刃穿單衣，如鼠囓者，謬爲失意，貌有愁色。太祖問之，沖對曰：「世俗以爲鼠囓衣者，其主不吉。今單衣見囓，是以憂戚。」太祖曰：「此妄言耳，無所苦也。」俄而庫吏以囓鞍聞，太祖笑曰：「兒衣在側尚囓，況鞍懸柱乎？」一無所問。沖仁愛識達，皆此類也。太祖數對群臣稱述，有欲傳後意。年十三，病卒，太祖親爲請命。及亡，哀甚。文帝寬慰太祖，太祖曰：「此我之不幸，而汝曹之幸也。」
又曰：中山王袞，建安二十一年，封平鄉侯。少好學，年十餘歲能屬文。每讀書，文學左右常恐以精力爲病，數諫止之。然性所樂，不能廢也。
又曰：樂陵王茂，性傲狠，少無寵於太祖。及文帝世，又獨不王。太和元年，徙封聊城公，其年爲王。詔曰：「昔象之爲虐至甚，而舜猶侯之有庳。近漢氏淮南、阜陵，皆爲亂臣逆子而錫土。有虞建之於上古，文、明帝行之於前代，斯皆敦敘親親之厚義也。聊城公茂，少不閑禮教，長不務善道。先帝以爲古之立諸侯也，皆命賢者，故姬姓有未必侯者，是以獨不王茂。太皇太后數以爲言。如聞茂頃來少知悔昔之非。今封茂爲聊城王，以慰太皇太后下流下之念。」
又曰：任城威王彰，字子文。少善射御，膂力過人，手格猛獸，不避險阻。數從征伐，志意慷慨。太祖常抑之，曰：「汝不念讀書慕聖道，而好乘汗馬擊劍，此一夫之用，何足貴也！」或諫彰讀書，彰謂左右曰：「大丈夫一爲衛、霍，將十萬騎，馳沙漠，驅戎狄，立功建號耳，何能爲博士耶？」
又曰：陳思王植，字子建。年十餘歲，讀誦《詩》、《論》及辭賦數十萬言，善屬文。太祖嘗視其文，謂植曰：「汝倩人耳。」植跪曰：「言出爲論，下筆成章，顧當面試，奈何倩人？」時鄴銅雀臺新成，太祖悉將諸子登臺，使各爲賦。植援筆立成，可觀，太祖甚異之。性簡易，不治威儀，輿馬服飾，不尚華麗。每進見難問，應聲而對，特見寵愛。
《蜀志》曰：魯王永，字公初。永憎宦人黃皓，皓既信任用事，構永於後主，稍疏外永，至不得朝見者十餘年。
《吳書》曰：南陽王和，字子孝。被譴之長沙，行過蕪湖，有鵲巢於帆檣，故官僚聞之皆憂慘，以爲檣非久安之象。或言《鵲巢》之詩有「積行累功，以致爵位」之言，今王至德茂行，當復國，儻神靈以此告寤人意乎！
《吳志》曰：魯王霸，字子威，和同母弟也。和爲太子，霸爲魯王，寵愛崇特，與和無殊。頃之，和、霸不穆之聲聞於權耳，權禁斷往來，假以精學。
又曰：齊王奮，字子揚。居武昌。權薨，太傅諸葛恪不欲諸王處江濱兵馬之地，徙奮於豫章。奮怒，不從命，又數越法度。恪上箋諫曰：「帝王之尊，與天同位，是以家天下，臣父兄。大王宜上惟太伯順父之志，中念河間獻王、東海王強恭敬之節，下當存抑驕恣荒亂以爲警戒。」
《晉書》曰：安平獻王孚，世祖受禪，爲太宰。一門三世，同時十人封王，二人世子。父子位極人臣，子孫咸居大官，出則旌旗節鉞，入則貂蟬袞冕，自公族之寵未始有也。享年九十，然而夙夜滋恭，恆有履冰之懼。
又曰：安平王孚，武帝以孚明德屬尊，當宣化樹教，爲群後作則，遂備置官屬焉。又以孚內有親戚，外有交遊，惠下之費，而經用不豐，奉絹二千匹。及元會，詔孚輿車上殿，帝於階迎拜。既坐，帝親奉觴上壽，如家人禮。帝每拜，孚跪而止之。又給以雲母輦、青蓋車。孚雖見尊寵，不以爲榮，常有憂色。
又曰：安平獻王孚，性通和，以貞白自立，未嘗有怨於人。陳留殷武有名于海內，嘗罹罪譴，孚往省之，遂與同處分食，談者稱焉。
又曰：平原王榦，字子良，宣帝子。太始元年，封平原王，邑一千三百戶。四年，給鼓吹、駙馬二匹，使服侍中之服。幹不治國事，雖有爵祿，若不在身，所得俸秩，皆露積腐爛。齊王冏爲長沙王乂所殺，幹哭之哀，謂左右曰：「宗室轉衰，唯此兒最可，而復害之，從今殆矣！」
又曰：文帝崩，齊王攸率禮過哀，上以攸至孝毀甚。二年五月，文明皇太后親臨省攸，攸瘠塵墨，貌不可識，太后留攸慰撫，旬日還中。詔勉攸曰：「若萬一加以他疾，將復如何？宜遠慮深思，不可專守一意，以陷於不孝。若復不從往言，當遣人監守飲食。」
又曰：武帝子乂，字仕慶。封長沙王。性果厲，有威斷。初入洛，謂成都王曰：「天下，先帝之業，王宜維之。」時齊王冏已至，聞義言者皆憚之。
又曰：成都王穎，字章度，武帝子。拜屯騎校尉，加散騎常侍。形狀美而神明，少乃不知書。
又曰：梁孝王肜，宣帝子。拜大將軍，領西戎校尉。因大會，語王銓曰：「我從兄爲尚書令，不能啖大臠。」銓知肜求爲尚書令，答曰：「下邳王爲令，與天下共嚼啖大臠，故難公在此獨嚼。」肜曰：「長安大臠誰耶？」銓答：「盧播是。」肜曰：「是吾家吏，隱忍之耳。」銓曰：「天下皆王家吏，王法可不復行之耶？」
又曰：齊王攸好學不倦，借人書，皆爲治護。時迭有水旱，則出租秩，加賤以賑國人，須豐年乃收入本直。太康三年，詔：齊王攸當出方岳，遂撫其國，加都督青州，增封濟南郡，備物典策，設軒懸之樂、六佾之舞，賜黃鉞朝車乘輿之副。
《晉陽秋》曰：齊王冏輔政，士以牛酒郊勞，平原王幹獨賫百錢於懷賀之。
《晉中興書》曰：譙王丞鎮湘州，至武昌，釋軍備見王敦。敦因宴集，謂丞曰：「大王雅素佳士，非將御才也。」丞曰：「公未盡耳，安知鉛刀不能一割！」丞以敦欲測其情，故發此言。敦果謂錢鳳曰：「彼不知懼而學壯語，此之不武，何能爲。」聽丞之鎮。
又曰：武陵威王晞爲桓溫所收。忠敬王，少子也，被廢後。新安王遵初封新寧王，年十二，受拜流涕，哀感左右。將軍桓伊嘗造遵，遵恕門人曰：「何通桓氏？」門人曰：「桓伊與桓溫疏宗，相見無嫌。」遵曰：「我聞人姓木邊，便欲殺之，況諸桓乎！」由是少稱聰察。及長，輒凡退，無復名望。
《晉百官表》曰：王，古號也，夏、殷、周稱王，金璽龜鈕，纁朱綬，五時朝服，遠游冠，佩山玄玉。
沈約《宋書》曰：彭城王義康，性好吏職，銳意文案，糾剔是非。凡所陳奏，入無不可，方伯幷委義康授用，由是朝野輻輳，勢傾天下。義康亦自強不息，無有懈倦。
又曰：南郡王義宣爲荊州刺史。白雲，美鬚眉，長七尺五寸，腰帶十圍，多畜嬪媵，後房千餘，尼媼數百，男女四十人。崇飾綺麗，費用殷廣。
又曰：江夏王義恭，性嗜不恆，與時移變，自始至終，屢遷第宅。與人游款，意好亦多不終。而奢侈無度，不愛財寶。前廢帝狂悖無道，義恭、元景等謀欲廢立。永光元年八月，廢帝親率羽林兵於第害之，幷其四子，時年五十三。斷折義恭支體，分裂腸胃，挑取眼睛，以蜜漬之，謂之爲鬼目粽。
又曰：衡陽王義季爲荊州刺史。先是臨川王義慶在任，巴蜀亂擾，師旅應接，府庫空虛。義季躬行節儉，蓄財省用，數年間，還復充實。隊主續豐母老家貧，無以充養，遂斷不食肉。義季哀其志，給豐每月白米二斛、錢一千，幷制豐啖肉。義季素拙書，上聽使餘人書啓事，唯自署名而已。二十一年，徵爲都督南徐兗徐青冀幽六州諸軍事、南兗州刺史。登舟之日，帷帳器服，諸應隨刺史者，悉留之，荊楚以爲美談。
又曰：桂陽王休範進位司空。休範素凡訥，少知解，不爲諸兄所齒遇。太宗常指左右人謂王景文曰：「休範人才不及此，以我弟故，生使富貴。釋氏願生王家，良有以也。」
又曰：建平宣簡王宏，字休度，文帝第七子也。少而閑素，篤好文籍。太祖寵愛殊常，爲立第鶏籠山，盡山水之美。建平國，高他國一階。
又曰：晉平王休祐，貪淫，好財色。在荊州列所營財貨。以短錢一百賦民，田登，求白米一斛，皆令徹白，若折者，悉簡。糴此米升一百。至時又不受米，平米責錢。凡諸求，皆如此。
蕭子顯《齊書》曰：竟陵王子良，字乂英。少尚禮才好士，居不疑之地，傾意賓客，天下才學皆游集焉。
《後魏書》曰：河南王平原拜齊州刺史，善於懷撫，邊民歸附者千有餘家。時歲頻不登，齊民饑饉，平原以私米三千餘斛爲粥，以全民命。北州戍卒一千餘人，還者皆給路糧。百姓咸稱詠之。州民韓凝之等千餘人詣闕訟之，高祖覽而嘉嘆。
又曰：任城王澄，字道鏡。少好學。文明太后引見，誡勵之，顧謂中書令李沖曰：「此兒風神秀髮，德音閑婉，當爲宗室領袖。」後爲中書令，改授尚書。蕭頤使庾蓽來朝，蓽見澄音韻遒雅，風儀秀逸，謂主客郎張彝曰：「往魏任城以武見稱，今魏任城乃以文見美也。」
又曰：安定王休，少而聰慧，治斷有稱。車駕南伐，領大司馬。高祖親行軍，遇休以三盜人徇于軍，將斬之，有詔赦之。休執曰：「陛下新御六師，跋涉野次，軍行始爾，已有奸切，如其不斬，何以息盜，請必行刑，以肅奸匿。」詔曰：「大司馬執憲，誠應如是，但因緣會，朕聞王者之體，亦應有非常之澤，雖違軍法，可特原之。」休乃奉詔。高祖謂司徒馮誕曰：「大司馬嚴而秉法，諸君不可不慎。」於是六軍肅然。
又曰：永昌王健，姿貌魁壯，善弓馬，達兵法，所征戰常有大功。才藝比陳留桓王，而智略過人。
又曰：臨淮王彧，字文若。少有才學，時譽甚美。侍中崔光見彧，退而謂人曰：「黑頭三公，當此人也。」琅琊王誦，有名人也，見之未嘗不心醉忘疲。
又曰：東平王匡，字建扶。性耿介，有氣節。高祖器之，謂曰：「叔父必能儀刑社稷，匡輔朕躬，今可改名爲匡。」世宗即位，時茹皓始有寵，百寮微憚之。世宗曾于山陵還，詔匡陪乘，又命皓登車。皓褰裳將上，匡諫止，世宗推之令下。當時壯其忠謇。
又曰：廣陵王羽，字叔翻。少而聰慧，有斷獄之稱，領廷尉。高宗幸羽第，與諸弟言曰：「朕昨親受民訟，始知廣陵之明瞭。」咸陽王禧對曰：「臣年爲廣陵兄，明爲廣陵弟。」高祖曰：「我爲汝兄，汝爲羽昆，汝復何恨。」
又曰：彭城王勰，字産和。少而岐嶷，姿性不群。勰生而母潘氏卒。及有所知，啓求追服，文明太后不許，乃毀瘠三年，不參吉慶。高祖大奇之。敏而耽學，不舍晝夜，博綜經史，雅好屬文。從征沔北，破新野、南陽。高祖令勰爲露布，勰辭曰：「臣聞露布者，布於四海，露之耳目，必須威示天下。以臣小才，豈是大用。」高祖曰：「但可爲之。」及就，尤類帝文，有不見者，咸謂御筆。高祖曰：「汝所爲者，人謂吾制，非兄則弟，誰能辯之。」
《北史》《齊書》曰：安德王延宗，文襄第五子。母陳氏，廣寧王伎也。延宗幼爲文宣所養，年十二，猶騎置腹上，令溺已齊中。抱之曰：「可憐，止有此一個。」問欲作何王，對曰：「欲沖天王。」文宣問楊愔，愔曰：「天下無此郡名，願使安於德。」於是封安德焉。
《隋書》曰：楊雄，高祖族子也。初封清漳王。仁壽初，高祖曰：「清漳之名，未允聲望。」命職方進地圖，上指安德郡以示群臣曰：「此號足爲名德相稱。」於是改封安德王。
《唐書》曰：紀王慎爲貝州刺史。慎少好學，長於文吏，皇族中與齊王貞齊名，時人號爲紀、越。
賈誼《書》曰：高皇帝分天下以封有功之臣，反者如蝟毛而起，高皇帝以爲不可，是故去不義諸侯，空其國，擇良日，立諸子洛陽上東門之外，諸子畢王而天下乃安。
蔡邕《獨斷》曰：漢制皇子封爲王，其實諸侯也。周末諸侯，或稱王故以王號加之，總名諸侯，法律家皆曰列侯。天子大社，以五色土爲壇。皇子封爲王者，受天子太社之土，以所封之方色，東方受青，南方受赤，他以其方色。藉以白茅，歸國以立社稷，謂之茅土。
《史記》曰：趙王友以諸呂女爲後，弗愛，愛他姬。諸呂女妒怒，讒之太后，誣以罪。太后怒，以故召趙王。趙王至，置邸，不見，命衛士圍收之，弗與食。趙王餓，乃歌曰：「諸呂用事兮劉氏危，迫脅王侯兮強授我妃。我妃既妒兮誣我以惡，讒女亂國兮上曾不寤。」
《續漢書》曰：樂安陳夫人，孝質皇帝母也。家本魏郡，少以伎入孝王家，得幸，生質帝。梁冀欲專國權，令帝母不得至京都。又帝短祚，是以外家無他寵。帝拜夫人爲王妃。
范曄《後漢書》曰：董卓置弘農王於閣上，使郎中令李儒進鴆。王乃與妻唐姬及宮人別，坐者皆歔欷。王謂姬曰：「卿王者妃，勢不復爲吏民妻。自愛，從此長辭！」遂飲藥而死，時年十八。唐姬，潁川人也。王薨，歸鄉里。父欲嫁之，姬誓不許。及李傕破長安，遣兵抄關東，略得姬。傕因欲妻之，不聽，而終不自名。尚書賈詡知之，以狀白獻帝。帝聞感愴，乃下詔迎姬，置園中，使侍中持節拜爲弘農王妃。
《魏志》曰：中山恭王袞得病，詔遣太醫視疾。又遣太妃、沛王林幷就省疾。
又曰：彭城王據，建安十六年，封范陽侯。以環太妃彭城人，徙封彭城。
《吳志》曰：吳主孫權謝夫人，會稽山陰人也。父煚。權聘以爲妃，愛幸有寵。後權納姑孫徐氏，欲令謝下之，不肯，由是失志，早卒。
又曰：吳王孫權徐夫人，吳郡富春人也。祖父真，與權父堅相親，堅以妹妻真，生琨。琨生夫人，初適同郡陸尚。尚卒，權爲討虜將軍在吳，娉以爲妃，後母養子登。後權遷移，以夫人妒忌，廢處吳。積十餘年，尋卒。
臧榮緒《晉書》：賈充前妻李氏生二女荃、濬。禁錮解，荃等屢請充迎其母，而父不判。充當鎮關中，屯軍城西，爲供帳，受百官餞。荃、濬遂突出於坐中，叩頭流血，訴充幷陳說群客以母應還之意。荃是齊獻王之妃，衆賓皆驚起散出。充甚愧愕。
《晉中興書》曰：海西李皇后庾氏，字道憐，司空冰女也。初爲海西王妃，海西即位，拜爲皇后。泰和元年，崩，葬敬平陵。海西公夫人無子。
又曰：簡文皇后王氏，字蘭姬。後以冠族，太宗納焉。初爲會稽王妃，生子道生，爲世子。幷失太宗意，後及道生俱被幽廢，以憂薨。烈宗踐祚，追尊曰順皇后。
又曰：中宗母太妃夏侯氏，字光姬，一字銅鐶。太妃爲恭王妃，生中宗。王薨，中宗嗣立，稱王太妃。永嘉元年，薨，還葬琅琊。
又曰：元敬皇后虞氏，字孟母，濟陽外黃人。中宗之爲王，納後爲妃。永嘉六年，薨。
又曰：康獻皇后褚氏，字蒜，大傅裒之女也。後以名家，入爲琅琊王妃。生孝穆皇帝。
蕭子顯《齊書》曰：隋郡王子隆，字雲興。娶尚書令王儉女爲妃。上以子隆能屬文，謂儉曰：「我家東阿重出，實爲皇家蕃屏。」
《後魏書》曰：元匡爲太宗正卿、河南邑中正，奏「親王及始蕃、二王蕃妻悉有妃號，而三蕃已下皆謂妻，上不得同爲妃名，而下不如五品已上有命婦之號，竊以爲疑。」詔曰：「夫貴於朝，妻榮於室，婦人無定，升降從夫。三蕃既啓王封，妃名亦同等。妻者，齊也，理於紀齊，可從妃例。」自是三蕃王妻名號始定。
又曰：陽平王顯，詔曰：「顯所生親李，誕育懿胤，儀形蕃國，母緣子貴，義著《春秋》。可授陽平王太妃，以申典例。」
