
《唐書》曰：憲宗章武皇帝，諱純，順宗長子，母曰莊憲皇后。大曆十三年，生於長安之東宮內。六七歲時，德宗抱置膝上，問曰：「汝誰子，在吾懷？」對曰：「是第三天子。」德宗異之。貞元四年六月，封廣陵王。順宗即位之年四月，冊爲皇太子。八月乙巳，即皇帝位於宣政殿。先是，連月霖雨，是日晴霽，人情忻悅。丁未，始禦紫宸殿，對百寮。庚戌，詔曰：「朕以寡昧，纂丕洪業，永思理本，所寶惟賢。至如嘉禾神芝，奇禽異獸，蓋王化之虛美也。所以光武形於詔令，《春秋》不書祥瑞？朕誠德薄，思及前人。自今已後，所有祥瑞，但令準式，申報有司，不得上聞；其珍禽奇獸，亦宜停進。」冬十月壬申，貶中書侍郎、同中書門下平章事韋執誼爲崖州司馬，以交王叔文也。元和元年春正月景寅朔，皇帝率群臣於興慶宮，奉上太上皇尊號。丁卯，禦含元殿受朝賀。禮畢，禦丹鳳樓，大赦天下，改元。癸未，詔以太上皇舊恙愆和，親侍藥膳，權不聽政。以高崇文檢校工部尚書、充神策行營節度使。甲申，太上皇崩。乙酉，宰相杜佑攝冢宰。戊子，制曰：「劍南西川，疆界素定，藩鎮守備，各有區分。頃因元臣薨謝，鄰藩不睦，劉辟乃因虛構隙，以忿結仇，遂勞三軍，兼害百姓。朕志存含垢，務欲安人，遣使宣諭，委之旄鉞。如聞道路擁塞，未息干戈，輕肆攻圍，擬圖吞幷。爲君之體，義在勝殘，命將興師，蓋非獲已。宜令興元嚴礪、東川李康掎角應接，神策行營節度使高崇文、神策兵馬使李元奕率步騎之師，與東州、興元之師類會進討。」甲午，高崇文由斜谷路，李元奕由駱谷路，俱會於梓潼關。辛卯，群臣請聽政。戊戌，上謂宰臣曰：「前代帝王，或怠於聽政，或躬覽繁務，其道何如？」杜黃裳對曰：「帝王之務，在於修已簡易，擇賢委任，不宜怠肆安逸。然事有綱領小大，當務其遠者大者；至如簿書獄訟，百吏能否，本非人主所自任也。但擇人委任，責其成效，賞罰必信，誰不盡心。《傳》稱帝舜之德曰：夫何爲哉？恭已正南面而已！誠以能舉十六相，去四凶也。豈與勞神疲體自任耳目之主同年而語哉！但人主常勢，患在不能推誠；人臣之弊，患在不能自竭。由是上疑下詐，禮貌或虧，欲求致理，自然難致。苟無此弊，何患不至於理。」上稱善久之。五月辛卯，冊太上皇后王氏爲皇太后。九月辛亥，高崇文奏收成都，擒劉辟以獻。癸丑，以山人李渤爲左拾遺，征不至。二年春正月，上親朝獻太清宮，禦丹鳳樓，大赦天下。己酉，以戶部侍郎武元衡爲門下侍郎、同平章事，以中書舍人、翰林學士李吉甫爲中書侍郎、同平章事。二月庚午，司天造新曆成，詔題爲《元和觀象曆》。九月庚申，李錡據潤州反，殺判官王淡、大將趙琦。遂令蘇、常、湖、杭、睦五州戍將殺刺史，脩石頭故城，欲謀僭逆。癸酉，潤州大將張子良、李奉仙等執李錡以獻。十一月斬錡，詔削屬籍。十二月丙辰，上謂宰臣曰：「朕覽國書，見文皇帝行事，少有過差，諫臣論諍，往復數四。況朕之寡昧，涉道未明，今後事或未當，卿當每事十論，不可一二而已。」己卯，史官李吉甫撰《元和國計簿》，總計天下方鎮凡四十八，管州府二百九十五，縣一千四百五十三，戶二百四十四萬二百五十四，其鳳翔、鄜坊、邠寧、振武、涇原、銀夏、靈鹽、河東、易定、魏博、鎮冀、范陽、滄景、淮西、淄青十五道，凡七十一州，不申戶口。每歲賦入倚辦，止於浙江東西、宣歙、淮南、江西、鄂岳、福建、湖南等八道，合四十九州，一百四十四萬戶。比量天寶供稅之戶，則四分有一。天下兵戎仰給縣官者八十三萬餘人，比量天寶士馬，則三分加一，率以兩戶資一兵。其他水旱所損，征科發斂，又在常役之外。是歲，吐蕃、回紇、奚、契丹、渤海、牂柯、〈上音藏，下音哥。〉南詔幷朝貢。三年春正月癸巳，群臣上尊號曰睿聖文武皇帝。禦宣政殿受冊，禮畢，禦丹鳳樓，大赦天下。庚子，涇原段祐請修臨涇城，在涇州北九十里，扼犬戎之衝要，詔從之。四年秋七月，御製《前代君臣事跡》十四篇，書於六扇屏風。是月，出書屏以示宰臣。丁未，渭南暴水，壞廬舍二百餘戶口，溺死六百人，命府司賑給。八月，安南都護張丹奏破環王國三萬餘人，獲戰象、兵械，幷王子五十九人。十月，冊鄧王寧爲皇太子。癸巳，以冊儲，肆赦繫囚，死罪降從流已下遞減等。工部侍郎歸登、給事中呂元膺爲皇太子諸王侍讀。五年八月乙亥，上謂宰臣曰：「神仙之事信乎？」李藩對曰：「神仙之說，出於道家；道家所宗《老子》五千文爲本。《老子》指歸，與六經無異。前代好怪之流，假託老子爲神仙之說。故秦始皇遣方士載童女入海求仙藥，漢武帝嫁女與方士求不死藥，二主受惑，卒無所得。文皇帝服胡僧長生藥，遂致暴疾不救。古詩曰：服食求神仙，多爲藥所誤。誠哉是言也。君人者，但務求理，四海樂推，社稷延永，自然長年也。」上深然之。六年十一月乙丑，制以戶部侍郎李絳爲中書侍郎同平章事。十二月辛卯，皇太子寧薨，謚曰惠昭。七年五月，上謂宰臣曰：「卿言吳越去年水旱，昨有御史自江淮回，言不至爲災，人不甚困。」李絳對曰：「臣得兩浙、淮南狀，繼言歉旱。方隅授任，皆朝廷信重之臣。御史非良，或容希媚，此正當出奸佞之臣。況推誠之道，君人大本，任大臣以事，不可以小臣言間之。伏望明示御史姓名，正之典刑。」上曰：「卿言是也。朝廷大體，以恤人爲本，一方不稔，即宜賑救，濟其饑寒，況可疑之耶！向者不思而有此問，朕言過矣。」八年三月辛未，上以久旱，親于禁中祈雨，是夜，澍雨沾足。六月丙寅，京師大風雨，毀屋飄瓦，人多壓死。所在川暴漲，行人不通。辛丑，出宮人二百車，任從所適，以水災故也。九年十月甲子，制：「朕嗣膺寶位，於茲十年。每推至誠，以禦方夏，庶以仁化，臻於太和，宵衣旰食，意屬於此。今淮西一道，未達朝經，擅自繼襲，肆行寇掠。將士等迫於受制，非是本心。思去三面之羅，庶遵兩階之義。宜以山南東道節度使嚴綬兼充申、光、蔡等州招撫使。」十年正月，嚴綬帥師次蔡州界。己亥，制削奪吳元濟官爵。六月，鎮州節度使王承宗遣盜夜伏靜安坊，刺宰相武元衡，死之；刺御史中丞裴度，傷首而免。十二年五月，隨唐節度使李愬奏敗賊於吳房，獲賊將李佑。七月，以裴度守門下侍郎、同平章事，充彰義軍節度、申光蔡觀察處置等使，仍充淮西宣慰使。十月，李愬率師入蔡州，執吳元濟以獻，淮西平。十三年正月，禦含元殿受朝賀，禮畢，禦丹鳳樓，大赦天下。七月，詔削奪淄青節度使李師道官爵，仍令宣武、魏博、義成武寧、橫海等五鎮之師，分路進討。十二月，上謂宰相曰：「人臣事君，但力行善事，自致公望，何乃好樹朋黨？朕甚惡之！」裴度對曰：「君子小人，未有無徒者。君子之徒，同心同德；小人之徒，是朋是黨。」上曰：「他人之言，亦與卿等相似，豈易辨之哉？」度曰：「君子小人，觀其所行，當自區別矣。」上曰：「凡好事口說則易，躬行則難。卿等既言之，須行之，勿空口說。」度等謝曰：「陛下處分，可謂至矣，臣等敢不激勵。然天下之人，從陛下所行，不從陛下所言，臣等亦願陛下每言之則行之。」上頗忻納。十四年春正月，以東師宿野，不受朝賀。三月，上謂宰臣曰：「聽受之間，大是難事。推誠選任，所謂委寄，必合盡心；及至所行，臨事不無偏黨。朕臨御以來，歲月斯久，雖不明不敏，然漸見物情，每於行爲，務欲詳審。比令學士集前代昧政之事，爲《辯謗略》，每欲披閱，以爲鑒戒耳。」崔群對曰：「無情曲直，辯之至易；稍懷欺詐，審之實難。故孔子有衆好衆惡之論，浸潤膚受之說，蓋以曖昧難辯故也。若擇賢而任之，待之以誠，糾之以法，則人自歸公，孰敢行僞？陛下詳觀載籍，以廣聰明，實天下幸甚。」七月，群臣上尊號曰元和聖文神武法天應道皇帝。是日，禦宣政殿受冊，禦丹鳳樓，大赦天下。八月，上謂宰臣曰：「天下事重，不可一日曠廢，若遇連假不坐，有事即詣延英請對。」崔群以殘暑方甚，目同列將退。上止之曰：「數日一見卿等，時雖暑熱，朕不爲勞。」九月，上謂宰相曰：「朕讀《玄宗實錄》，見開元初，銳意求理，至十六年已後，稍似懈倦，開元末又不及中年，何也？」崔群對曰：「玄宗少曆民間，身經難，故即位之初，知人疾苦，躬勤庶政。加之姚崇、宋璟、蘇鍰、盧懷慎等守正之輔，孜孜獻納，故致治平。及後承平日久，安於逸樂，漸遠端士，而近小人。宇文融以聚斂媚上心，李林甫以奸邪惑上意，加之以國忠，故及於亂。願陛下以開元初爲法，以天寶末爲戒，即社稷無疆之福也。」時皇甫以訁舀刻欺蔽在相位，故群因奏以諷之。上服方士柳泌金丹藥，起居舍人裴鄰上表切諫，以「金石含酷烈之性，加燒煉則火毒難制。若金丹已成，且令方士自服一年，觀其效用，則進禦可也。」上怒，貶鄰爲江陵令。十五年春正月甲戌朔，上以餌金丹小不豫，罷元會。庚子夕，上崩於大明宮之中和殿，享年四十三。謚曰聖神章武孝皇帝，廟號憲宗，葬於景陵。
《唐書》曰：穆宗文惠皇帝，諱恆，憲宗第三子也。母曰懿安皇后郭氏。貞元十一年七月，生於大明宮之別殿。初名宥，封建安郡王。元和七年七月，冊爲皇太子，改名諱。十五年正月，憲宗崩。閏月丙午，即皇帝位於太極殿東序。戊申，上見群臣於紫宸門外。辛亥以蕭俯、段文昌爲中書侍郎、同平章事。上始禦延英對宰臣。二月丁丑，禦丹鳳樓，大赦天下。壬寅，敕舉賢良方正、直言極諫科目人，宜令中書門下尚書省四品已上於尚書省同試。三月壬子，召侍講學士韋處厚、路隨於太液亭講《毛詩·關雎》、《尚書·洪範》等篇。既罷，幷賜緋。九月辛丑，大合樂於魚藻宮，觀競渡。又召李愬、李光顔入朝，欲於重陽日宴群臣。拾遺李班等上疏諫云：「元朔未改，園陵尚新，雖易月之期，俯從人慾；而三年之制，猶服心喪。夫遏密弛禁，蓋爲齊人；合樂內庭，事將未可。」不聽。十月，鎮州王承元以所部四州請命以魏博節度等使，田弘正爲鎮州節度使，以承元爲滑州節度使。長慶元年正月己亥朔，上親薦獻太清宮、太廟。是日，法駕赴南郊。日抱珥，宰臣賀於前。辛丑，祀昊天上帝於圓丘，即日還宮，禦丹鳳樓，大赦天下。改元長慶。內外文武及致仕官三品已上賜爵一級，二月丙子，上觀雜樂於麟德殿，歡甚，謂給事中丁公著曰：「比聞外間公卿士庶時有歡宴，蓋時和民安，甚慰予心。」公著對曰：「誠有此事。然臣之愚見，風俗如此，亦不足嘉。百司庶務，漸恐勞煩聖慮。」上曰：「何至，於是？」對曰：「夫賓宴之禮，務達誠敬，不繼以淫。故詩人美樂且有儀，異屢舞，前代名士，良辰宴聚，或清談賦詩，投壺雅歌，雖以杯酌獻酬，不至於亂。國家自天寶以後，風俗奢靡，宴席以喧嘩沉湎爲樂，而居重位、秉大權者，優雜倨肆於公吏之間，曾無愧恥。公私相效，漸以成俗，由是物務多廢。獨聖心求理，安得不勞宸慮乎！陛下宜頒訓令，禁其過差，則天下幸甚。」時上荒於酒樂，公著因對諷之，頗深嘉納。三月，幽州劉總請分割地土，入朝，公卿皆疑，獨上推誠納之。以宣武節度使張弘靖爲幽州節度使，以總爲鄆州節度使。秋七月壬子，群臣上尊號曰文武孝德皇帝。上受冊於宣政殿，禮畢，禦丹鳳樓，大赦天下。甲寅，幽州監軍使奏：「軍亂，囚節度使張弘靖於別館，害判官韋雍、張宗元、崔仲卿、鄭塤。軍人取朱滔子洄爲留後。」洄自以年老，令軍人立其子克融爲留後。八月己巳，鎮州監軍宋惟澄奏：「軍亂，節度使田弘正幷家屬將佐三百餘口幷遇害。軍人推衙將王庭湊爲留後。」二年三月甲子，詔雪王庭湊，仍授鎮州大都督府長史，充成德軍節度等使。三軍將士，待之如初。仍令韓愈往彼宣諭。十月，詔：「江淮諸州旱損田苗頗多，所在米價不免踴貴，眷言疲瘵，須議優矜，宜委淮南、浙東、浙西、宣歙、江西、福建等道觀察使，各於當道有水旱處，取常平義倉斛斗，據時估減半價出糶，以惠貧民。」十一月庚午，命景王率禁軍百騎，侍從皇太后幸華清宮，又幸石瓮寺。癸酉，上幸華清宮迎皇太后，狩五驪山下，即日馳還，太后翌日方還。庚辰，上與內官擊鞠禁中，有內官欻然墜馬，如物所擊。上恐，罷鞠升殿，遽足不能履地，風眩就床。自是外不聞上起居者三日。十二月丁亥朔，詔五坊鷹隼幷解放，獵具幷毀之。庚寅，宰臣李逢吉率百僚至延英門請見，上不許。中外失色，與裴度等三上疏，請立皇太子。辛卯，上於紫宸殿見百官，李逢吉奏景王成長，請立爲皇太子，左僕射裴度又極言之。癸巳，詔立景王爲皇太子。丙午，上御宣政殿冊皇太子。受冊畢，百寮謁太子於東宮。三年正月丁巳，上以疾苦不受朝賀。是日大風，昏翳竟日。四年正月辛亥，上御正殿受朝如常儀。上餌金石之藥，處士張皋上疏切諫，上悅，召之，求皋不獲。辛未，上大漸，詔皇太子監國事。壬申，上崩於寢殿，時年三十。謚曰聖文惠孝皇帝，廟號穆宗。葬於光陵。
《唐書》曰：敬宗昭湣皇帝，諱湛，穆宗長子。母曰恭僖太后王氏。元和四年六月七日生於東內之別殿。長慶元年，封景王。二年立爲皇太子。四年正月，穆宗崩。皇太子即位，時年十六。二月辛巳朔，上服見群臣於紫宸門外。癸未，貶戶部侍郎李紳爲端州司馬。辛卯，敕沒掖庭宮人、先配內園宮人，幷宜放出，任其所適。己亥，冊大行皇帝皇太后爲太皇太后。三月，上御丹鳳樓，大赦天下。天下常貢之外不得進獻。六宅、十宅諸王女，宜令每年於選人中選擇降嫁。甲寅，始於延英對宰臣。甲子，故山南東道節度使牛元翼家屬悉爲王庭湊所害，上惜其冤橫，傷悼久之，仍嘆宰執非才，縱奸臣跋扈。翰林學士韋處厚奏曰：「理亂之本，非有他術，順人則理，違人則亂。陛下當食嘆惜，恨無蕭、曹，今有一裴度，尚不能用，此馮唐所以感悟漢文，雖有頗牧不能用也。」戊辰，群臣入閣，日高猶未坐，有不任立而踣者。諫議大夫李渤出次白宰相，俄而始坐。班退，左拾遺劉棲楚極諫，叩頭龍墀，血流，上爲之動容。景申，賊張韶等百餘人，至右銀台門，殺閽者，揮兵大呼，進至清思殿，登禦榻而食，攻弓箭庫。左神策軍兵馬使康藝全率兵入宮討平之。是日，上聞變，急幸左軍。丁酉，上還宮，群臣稱慶。諫議大夫李渤以上輕易致盜，言甚激切。五月，制以吏部侍郎李程、戶部侍郎竇易直，幷同中書門下平章事。十二月，回鶻、吐蕃、奚、契丹遣使朝貢。寶曆元年春正月辛亥，親祀昊天上帝於南郊。禮畢，禦丹鳳樓，大赦，改元。二月，桂管防禦觀察使李德裕獻《丹扆箴》六首，上深嘉之，命學士韋處厚優其答詔。四月，群臣上徽號曰文武大聖廣孝皇帝，禦宣政殿授冊。禮畢，禦丹鳳樓，大赦天下。七月甲申，拾遺李漢、舒元褒、薛延老於閣內記曰：「近日除授，往往不由中書進擬，多是內中宣出。臣恐紀綱寢壞，奸邪恣行，伏希詳察。」上然之。詔度支進銅三千斤、金箔十萬翻，脩清思院新殿及雲陽殿圖障。二年五月，幽州軍亂，殺其帥朱克融及男延齡，軍人立其第二子延嗣爲留後。辛巳，神策軍苑內古長安城中修漢未央宮，掘池獲白玉床，長六尺。六月，減放苑內役二千五百人。帝性好土木，自春至冬，興作相繼。庚申，鄆州進驢打球人石定寬等四人。辛酉，幸凝碧池，令兵士千餘人於池中取大魚送入新池。癸亥，以旱，命京城諸司疏理繫囚。帝好深夜自捕狐狸，宮中謂之「打夜狐」。十二月辛丑，帝夜獵還宮，與中官劉克明、田務澄、許文瑞打球，軍將蘇佐明、王嘉憲、石定寬等飲酒。帝方醉，入室更衣，殿上燭忽滅，劉克明等同謀害帝，即時殂於室內，時年十八。謚曰睿武昭湣孝皇帝，廟號敬宗。葬莊陵。
