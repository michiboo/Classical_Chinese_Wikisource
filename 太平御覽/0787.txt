
《隋書》曰：赤王國，扶南之別種也。在南海中，水行百餘日而達。所都土色赤，因以為號。東婆羅剌國，西婆羅婆國，南訶羅旦國，北巨大海，地方數千里。其王姓瞿曇氏，名利富多塞。不知有國近遠，稱其父釋王位，出家為道，傳位於利富多塞，在位十六年矣。有三妻，並鄰國王之女也。居僧祗城，有門三重，相去各百許步，每門圖畫仙人菩薩之像，懸金花鈴。毦婦女數十人，或奏樂，或捧金花。又飾四婦人，容飾如佛塔邊金剛力士之狀，夾門而立，門外者持兵杖，門內者執白拂。夾道垂素網綴花。王宮諸屋悉是重閣北戶，北面而坐，坐三重之榻，衣朝霞布，冠金花冠，垂雜寶瓔珞，四女子立侍左右，兵衛百餘人。王榻後作一龕，以金銀五香木雜鈿之，龕後懸一金光焰，夾榻又樹二金鏡，鏡前並陳金甕，甕前各有金香爐，當前置一金伏牛，牛前樹一寶蓋，蓋左右皆有寶扇，婆羅門等數百人東西重行相向而坐。其官有薩陀迦羅一人，陀拏達叉二人、加利密迦三人，共掌政事，俱羅末帝一人掌刑法。每城置那耶迦一人、缽帝十人。其俗皆穿耳剪發，無跪拜之禮。以香油塗身敬佛，尤重婆羅門。婦人作髻於項後。男女通以朝霞朝雲雜色布為衣，豪富之室恣意華靡，惟金鎖非王賜不得服用。每婚嫁擇吉日，女家先期五日作樂飲酒，父執女手以授婿，七日乃配焉。既娶則分財別居，惟幼子與父同居。父母兄弟死，則剃發素服，就水上搆竹為棚，棚內積薪，以屍置上，燒香建幡吹蠡擊鼓以送之，縱火焚薪，遂落於水。貴賤皆同，惟國王燒訖收灰，貯以金瓶，藏於廟屋。冬夏常溫，雨多霽少，種植無時，特宜稻穄、白豆、黑麻，自余物產多同交址。以甘蔗作酒，雜以紫瓜根，酒色黃赤，味亦香美，亦名椰漿為酒。
又曰：煬帝即位，募能通絕域者。大業三年，屯田主事常駿、虞部主事王君政等請使赤土。帝大悅，賜駿等帛各百匹，時服一襲，遣齎物五十段以賜赤土王。其年十月，駿等自南海郡乘舟晝夜二旬，每值便風，至焦石山而過東南，泊陵伽缽拔多洲，西與林邑相對，上有神祠焉。又南行至師子石，自是島嶼連接。又行二、三日，西望見狼牙須國之山。於是南達雞籠島，至於赤土之界。其王遣使婆羅門鳩摩羅以舶三十艘來迎，吹蠡擊鼓，以樂隨使，進金鎖以纜駿船，月余至其都。王遣其子那耶迦請與駿等禮見，先遣人送金槃貯香花，並鏡鑷金合二枚、貯香油金瓶八枚、貯香水白疊布四條，以擬供使者盥洗。將象二頭，持孔雀蓋，以迎使人。並致金花槃，以藉詔函。男女百人奏蠡、鼓，婆羅門二人導路。至王宮，宣詔訖，引駿等坐，奏天竺樂。事華，駿等還館。又遣人送食，以草葉為槃，其大方丈。後請駿等入宴，王前設兩床，床上並設草葉槃，方一丈五尺，上有黃、白、紫、赤四色之餅，牛、羊、魚、鱉、豬、玳瑁之肉百餘品。延駿升床，從者坐於地席，各以金鍾置酒，女樂迭奏，禮遺甚厚。尋遣那邪隨駿貢方物。既入海，見綠魚群飛水上。浮海上十餘日至林邑，東南並山而行，其海水闊千餘步，色黃、氣腥。舟行一日不絕，雲是大魚糞也。循海北岸，達於交址。至六年春，與那耶迦於弘農謁帝。帝大悅，賜物及官，賞各有差。
吳時，康泰為中郎，表上《扶南土俗》曰：拘利正東行，極崎頭海邊有居人，人皆有尾五、六寸，名蒲羅中國。其俗食人。
康泰《扶南土俗》曰：優鈸國者，在天竺之東南可五千里，國土熾盛，城郭、珍玩、謠俗與天竺同。
康泰《扶南土俗》曰：橫趺國在優鈸之東南，城郭饒樂不及優鈸也。
康泰《扶南土俗》曰：諸薄之東南有比攎洲，出錫，轉賣與外徼。
康泰《扶南土俗》曰：諸薄之東有馬五洲，出雞舌香，樹木多華少實。
康泰《扶南土俗》曰：諸薄之西北有薄嘆洲，土地出金，常以釆金為業，轉賣與諸賈人，易糧米雜物。
康泰《扶南土俗》曰：諸薄之西北有耽蘭之洲，出鐵。
康泰《扶南土俗》曰：諸轉薄之東北有巨跡洲，人民無田種芋，浮船海中，截大蚶螺杯往扶南。
康泰《扶南土俗》曰：濱郍專國出𩥄〈都田切。〉馬及金，俗民皆有衣被結髮也。
康泰《扶南土俗》曰：烏文國，昔混滇初，載賈人大舶所成此國。
康泰《扶南土俗》曰：斯調洲灣中有自然監，累如細石子。國人取之，一車輸王，余自入。
《南州異物志》曰：斯調，海中洲名也，在歌營東南可三千里。上有王國，城市街巷，土地沃美。
萬震《南方異物志》曰：斯調國，又有中洲焉。春夏生火，秋冬死。有木生於火中，秋冬枯死，以皮為布。
康泰《扶南土俗》曰：扶南之西南有林陽國，去扶南七千里。土地奉佛，有數千沙門，持戒六齊，曰魚肉不得入國。一日再市，朝市諸雜米、甘果、石密，暮市但貨香花。
《南州物異志》曰：林陽在扶南西七千餘里，地皆平博，民十餘萬家。男女行仁善，皆侍佛。
《晉起居注》曰：太熙元年正月，牟奴等國大小口十七萬九千餘人，各遣正、副使詣護東夷校尉何龕。上獻方物。
《晉起居注》曰：興寧元年閏月，蒲林王國新開通，前所奉表詣先帝，今遣到其國慰諭。
《宋元嘉起居注》曰：師子國王遣使奉獻，詔曰：「此《小乘經》甚少，彼國所有，皆可悉為寫送之。聞彼鄰多有師子，此所未睹，可悉致之。」
《法顯記》曰：師子國本無人，止有鬼神及龍居之。諸國商人來共市易，鬼神自現身，但出寶物，顯其時直，商人則依價值取物。諸國人聞其土樂，悉亦復來，於是遂成大國。和適，無冬夏之異，草木常茂，田種隨人，無有時節。
《宋元嘉起居注》曰：五年，天竺毗加梨國王月受遣使上表，並奉金剛指環一枚、剛印摩勒金環一枚、𣰅㲪一具、白旃檀六段、白赤鸚鵡各一頭、細疊兩張。
《南史》曰：干陁利國在南海洲上。其俗與林邑、扶南略同，出班布、古貝，檳榔特精，為諸國之極。宋孝武世，王釋婆羅那鄰陀遣長史竺留陀獻金銀寶器。梁天監元年，其王瞿曇修跋陀羅以四月八日夢一僧謂曰：「中國今有聖主，十年後佛法大興。汝若遣使，貢奉禮敬，則土地豐樂、商旅百倍。若不信我，則竟土不得自安。」初未之信，既而又夢此僧曰：「汝若信我，我當與汝往觀。」乃於夢中至中國，拜覲天子。既覺，心異之。陀羅本工畫，乃寫夢中所見武帝容資，飾以丹青。仍遣使並畫工，奉表獻玉槃等物。使人既至，摸寫帝形以還其國，比所畫則符同焉。因盛以寶函，日加禮敬。後跋陀死，子毗針耶跋摩立，遣長史毗員跋摩奉表獻金芙蓉、雜香藥等。
《南史》曰：狼牙修國在南海中，其界東西三十日、南北二十日行，北去廣州二萬四千里。土氣、物產與扶南略同。偏多棧沉婆律香。其俗男女皆袒而披發，以古貝為汗漫。其王及貴臣，乃加雲霞布覆胛，以金繩為絡帶，金環貫耳；女子則布，以纓絡繞身。其國累磚為城，重門樓閣。王出乘象，有幡旄旗鼓，罩白蓋，兵衛甚嚴。國人說，立國已四百餘年，後嗣衰弱，王族有賢者，國人歸向之。王聞，乃加囚執，其鎖無故自斷。王以為神，因不敢害，乃逐出境。遂奔天竺，天竺妻以長女。俄而狼牙王死，大臣迎還為王。二十餘年死，子婆伽達多立。天監十四年，遣使阿撤多奉表入貢。
《南史》曰：婆利國，在廣州東南海中洲上。去廣州二月日行。國界東西五十日行，南北二十日行，有一百三十六聚。土氣暑熱，如中國之盛夏。谷一歲再熟，草木常榮。海出文螺、紫貝。有石名坩貝，大硬。其國人披古貝如袍，及為都縵，乃用班絲者，以瓔絡繞身。頭著金長冠，高尺餘，形如牟，綴以七寶之飾，帶金裝劍。偏坐金高座，以金鐙支足。侍女皆為金花雜寶之飾，或持白毦拂及孔雀扇。王出，以象駕輿，輿以雜香為之，上施羽蓋、珠簾，導從吹螺擊鼓。自古來通中國。問其先及年數，不能記，自言白靜王夫人即其國女。天監十六年，遣使奉表獻金席等。普通三年，其王頻伽復遣使珠智獻白鸚鵡、青蟲、兜鍪、琉璃器、古貝、螺杯，雜色香數十種。
《隋書》曰：婆利國，自交址浮海，南過赤土、丹丹，乃至其國。國界東西四月行，南四十五日行。王姓剎利耶伽，名護濫那婆。官曰獨訶邪拏，次曰獨訶氏拏。國人善投輪刀，其大如鏡，中有竅，外鋒如鋸，遠以投人，無不中。其餘兵器與中國略同。俗類真臘，物產同於林邑。其殺人及盜，截其手，奸者鎖其足，期年而止。祭祀必以月晦，槃貯酒肴，浮之流水。每十一月，必設大祭。海出珊瑚。有鳥名舍利，解人語。大業十二年，遣使入貢，後遂絕。
《南史》曰：訶羅陀國，宋元嘉七年遣使奉表，曰：「伏承聖主重三寶，興立塔寺，周滿國界，今故遣使二人，表此微心。」
《宋元嘉起居注》曰：去年六月，闍婆洲河羅單國王毗沙跋摩遣使獻奉。
又曰：十一年，訶羅單國王屍梨毗遮耶獻銀漆槃等。
《南史》曰：訶羅單國都闍婆洲。元嘉七年，遣使獻金剛指環、赤鸚鵡鳥、天竺國白疊、古貝葉、婆國古貝等物。十年，河羅單國王毗沙跋摩奉表曰：「常勝天子陛下，諸佛世尊，常樂安穩，三達六通，為世間尊，是名如來，是故至誠五體敬禮。」其後與子所篡奪。十三年，又上表。二十六年，文帝詔曰：「河羅單國、婆皇、婆達三國，頻越遐海，款化納貢，遠誠宜甄，可並加除授。」乃遣使策命之。二十九年，又遣長史婆和沙彌獻方物。
《宋元嘉起居注》曰：二十六年，蒲黃國獻牛黃等物，又獻鬱金香等物。
《南史》曰：婆皇國，元嘉二十六年，國王舍利婆羅跋摩遣使獻方物四十一種，文帝策命之為婆皇國王。二十八年，復遣使貢獻。孝武孝建三年，又遣長史竺那婆智奉表獻方物，以那婆智為振威將軍。大明三年，獻赤、白鸚鵡。大明八年、明帝泰始二年、又遣使貢獻，明帝以其長史竺須羅遠、前長史振威將軍竺那婆智並為龍驤將軍。
《南史》曰：婆達國，元嘉二十六年，國王舍利不陵伽跋摩遣使獻方物，文帝策命之為婆達國王。二十六年、二十八年，復遣使獻方物。
《南史》曰：闍婆達國，元嘉中，國王師利婆達呵阿陀羅跋摩遣使奉表曰：「宋國大主大吉天子足下：教化一切種智，安穩天人師，降伏四魔，成等正覺，轉道法輪，度脫眾生。我雖在遠，亦沾靈潤。」
《宋起居注》曰：孝建二年七月二十日，槃槃國王遣長史竺伽藍婆奉獻金銀琉璃諸香藥等物。
《南史》曰：槃槃國，元嘉、孝建、大明中，並遣使貢獻。梁中大通元年、四年，其王遣使奉表，累送佛牙及畫塔、沉檀等香數十種。六年八月，復遣使送菩提國舍利及畫塔圖，並菩提樹葉、詹糖等香。
《梁書》曰：槃槃南海大洲中，北與林邑隔小海，自交州船行四十日至其國。王曰楊栗{羽是}，〈音翅。〉栗{羽是}父曰楊德武連，以上無得而紀。百姓多緣水而居，國無城，皆豎木為柵。王坐金龍床，每坐，諸大人皆兩手交抱肩而跪。及其國多有婆羅門，自天竺來就王乞財物，王甚重之。其大臣曰勃郎索濫，次曰崑崙帝也，次曰崑崙勃和，〈音胡臥切。〉次曰崑崙勃帝索甘且。其言「崑崙」、「古龍」聲相近，故或有謂為古龍者。其在外城者曰那延，猶中夏剌史、縣令。其矢多以石為釒旌，槊則以鐵為刃。有僧尼寺十所，僧尼讀佛經，皆食肉而飲酒。亦有道士寺一所，道士不飲食酒肉，讀阿修羅王經，其國不甚重之。俗皆呼僧為比丘，呼道士為貪。隋大業中，亦遣使朝貢。
《唐書》曰：槃槃國，在林邑西南海曲中，北與林邑隔小海。自交州船行四十四日乃至，其國，與狼牙修國為鄰。人皆學婆羅門，甚敬佛法。貞觀九年，遣使來貢方物。
《宋起居注》曰：孝建二年八月二日，斤陀利國王釋陀羅降陀遣長史竹留陀及多奉表獻方物。
