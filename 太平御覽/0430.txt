
《釋名》曰：信，申也。相申束，使不相違也。
《易·中孚》卦曰：信及豚魚。〈豚魚，喻卜民也。〉
又《乾·文言》曰：君子忠信所以進德也。
《韓詩外傳》曰：受命之主，正其衣冠而立儼然，人望而信之。其次聞言而信，次見其行而信。既聞其言，既見其行，衆皆不信，民之下也。
又曰：孟子少時，東家嘗殺豬。孟子問其母曰：「東家豬何爲？」其母曰：「欲啖汝。」母悔失言，曰：「吾懷是子，席不正不坐，割不正不食，胎教之也。今適有知而欺之，是教之不信。」乃買東家豬肉以食之，明不欺也。
《禮記·儒行》曰：儒有不寶金玉，而忠信以爲寶。
又曰：忠信以吻甲冑。
《左傳·僖中》曰：晉侯圍原，命三日之糧。原不降，命去之。諜出，曰：「原將降矣。」軍吏曰：「請待之。」公曰：「信，國之寶也，民之所庇也，得原失信，何以庇民？所亡滋多。」退一舍而原降。〈《呂氏春秋》云：七日期，原不下，去之也。明年復伐，與土期，必得而反原，聞之乃下。衛人曰：「文公信至矣。」乃歸之。故曰：「改原得衛。」《新序》云：溫人聞之而降，故曰：「伐原得溫。」〉
又《僖下》曰：王子虎盟諸侯於王庭，要言曰：「皆獎王室，無相害也。」君子謂是盟也信。
《公羊傳》曰：莊公會齊侯，盟於柯，莊公將會，曹子進曰：「君之意何如？」莊公曰：「寡人之生則不若死。」〈自傷與齊侯仇不能復也。〉曹子曰：「然則君請當其君，臣請當其臣。」莊公曰：「諾！」於是會莊公，升壇，曹子手劍而從之。管子進，曰：「君何求？」曹子曰：「城壞壓境，〈齊數取魯邑以渝信。〉君不圖歟？〈君爲齊桓公也，不當許侵魯地太甚。〉願請汶陽之田。」管仲顧曰：「君許諾。」桓公曰：「諾。」曹子請盟已，曹子摽劍而去之。要盟可犯，而桓公不欺；曹氏可仇，而桓公不怨。桓公之信，著乎天下，自柯之盟始也。
又《僖公》曰：晉獻公死，奚齊立。里克謂荀息曰：「君殺正廢長而立幼，如之何？願與子慮之。」荀息曰：「君嘗訊臣，臣對曰：使死者反生，生者不愧乎其言，則可請信矣。」里克知其不可與謀，退殺奚齊。荀息立卓子，里克殺卓子，荀息死之。荀息可謂不食其言矣。
《論語·學而》曰：信近於義，言可復也。〈復，覆也。言語之信可反覆。〉
又《顔淵》曰：子貢問政。子曰：「足食，足兵，民信之矣。」子貢曰：「必不得已而去，於斯三者何先！」曰：「去兵。」曰：「必不得已而去，於斯二者何先？」曰：「去食。自古皆有死，民無信不立。」〈言民所□急者信也〉。
《爾雅》曰：西至日入，所爲太蒙，太蒙之人信。
《史記》蘇秦說燕王曰：尾生與女子期於梁下，女子不來，水至不去，抱樑柱而死。
又曰：楚莊王圍宋，五月不解，宋城中急無食。華玄乃夜私見楚將子反，告莊王。王問曰：「城中何如？」曰：「析骸而炊，易子而食。」王曰：「誠哉是言！我軍亦有三日糧。」以其信故，遂罷兵去。
又曰：季札之初使北，過徐君，徐君好季札劍，口弗敢言。季札心知之。爲使上國，未獻。還至徐，徐君已死，於是乃解其寶劍，系君家樹而去。從者曰：「徐君已死，尚誰與乎？」季子曰：「不然。始吾心已許之，豈以死背吾心！」
《漢書》曰：季布楚人，以任俠爲名，以重然諾聞。楚人爲之諺曰：「得黃金百斤，不如季布一諾。」
《東觀漢記》曰：郭伋在幷州行部到美稷，有童兒數百，騎竹馬迎拜，問」使君可當還？」伋計日告之。既還，先期一日，乃止乎野亭，須期而入。
又曰：任延除細陽令，每至歲時伏臘，輒休遣繫囚徒，各使歸家，幷感其恩德，應期而還。有囚於家被病，自載詣獄，既至而死，延率掾吏殯於門外，百姓悅之。
范曄《後漢書》曰：範式，字巨卿，山陽金卿人也。少游太學，爲諸生，與汝南張劭爲友。劭字玄伯。二人幷告歸鄉里。式謂劭曰：「後二年當還，將過拜尊親，見孺子焉。」乃共剋期。後期方至，玄伯具以白母，請設饌以俟之。母曰：「二年之別，千里結言，爾何信之審也？」對曰：「巨卿信士，必不乖違。」母曰：「若然，當爲爾醖酒。」至其日，巨卿果到，升堂拜母，盡歡而別。
又曰：高湖及銅馬餘衆降光武。封其渠帥爲列侯，降者猶不自安。光武知其意，令各歸營勒兵，乃自乘輕騎案行部陳，降者相語曰：「蕭王推赤心置人腹中，得不投死乎哉！」
《吳曆》曰：太史慈，字子義。於神亭戰敗，爲孫策所執。策素聞其名，即解縛請見，諮問進取之術。慈曰：「州軍新破，士卒離心，欲出宣恩安集，恐不合尊意。」策長跪答曰：「誠本心所望也。明日日中，望君來還。」諸將皆疑，策曰：「太史子義，青州名士，以信義爲先，終不欺策。」明日大會諸將，豫設酒食，立竿視影，日中而慈果至。
《晉陽秋》曰：陸抗、羊祜，推信禮之好。抗嘗遺祜酒，祜飲之不疑。抗有疾，祜饋之藥，抗亦推心服之。
《唐書》曰：蕭至忠，年少時與友人期於路隅，會風雪凍冽，諸人皆奔避就宇下，至忠曰：「寧有與人期而求安失信乎？」獨不去，衆咸嘆服。
《鬻子》曰：上下相親謂之和，不求而得謂之信。
《子思》曰：同言而信，信宰稍前；同令而化，化在令外。聖人在上，民遷如化。
《列子》曰：子華有寵於晉，不仕而居三卿之右。禾生、子伯，范氏之上客也。出行坰外，宿于田叟商丘開之舍。中夜，禾生、子伯二人相與言子華之名勢，能使存者亡，亡者存；富者貧，貧者富。商丘開先窘於饑寒，潛於牖聽之。因之子華，子華之門徒皆世族也。見商丘開年老力弱，面目犁黑，狎侮欺紿，無所不爲。遂與商丘開俱乘高臺，於衆中漫言曰：「有能自投下者賞百金。」衆皆競應。商丘開以爲信然，遂先投之，形若飛鳥，揚於地，肌骨無傷。因復指河曲之隈曰：「波中有寶珠，泳可得也。」商丘開復從而泳之，既出，果獲珠焉。衆始同疑，俄而范氏之藏失火。子華曰：「若能入火取錦者，從所得多少賞焉。」商丘開往無難色，入火往還，埃不漫，身不焦。范氏之徒乃謝之曰：「吾不知子之有道而紿子，吾不知子之有神而辱子。敢問其道。」商丘開曰：「吾亡道。雖吾之心，亦不知其所以。然有一於此，試與子言之。曩子二客之宿吾舍也，聞譽范氏子之勢，能使存者亡，亡者存；富者貧，貧者富。吾誠之無二心，故遠而來。及來，以子黨之言皆實也，惟恐誠之不至，行之不及，不知形體之所措，利害之所著也，心一而已。物無迕者，如斯已矣。今昉知子黨之紿我，我內藏猜慮，外矜觀聽，追幸昔日之不焦溺也，怛然內熱，惕然震悸矣。水火豈復可近哉？」自此之後，范氏門徒路遇乞兒馬醫，弗敢辱也，必下車而揖之。宰我聞之，以告仲尼。仲尼曰：「汝不知乎？夫至信也，動天地，感鬼神，橫六合，<而無>我逆，豈但履危險，入火水而已哉？」
《孫卿子》曰：君者治之源也，源清則流長。在上有信，小民不待探籌投鈎。
《莊子》曰：夫交邇則相靡以信，交遠則忠之以言。
《慎子》曰：折券契，屬苻節，賢不肖用之。〈券契不爲人信，人自用之。〉
《韓子》曰：魏文侯與虞人期獵。明日天疾風，左右止文侯。文侯曰：「不可以疾風故失信。」遂犯風而往。〈《戰國策》同。〉
又曰：齊索讒鼎於魯，以其僞往齊，曰：「使樂正子來，將聽！」魯君謂樂正子，樂正子曰：「君胡不以真往？」曰：「我愛之。」答曰：「臣亦愛臣之信。」
又曰：吳起示其妻以組曰：「子爲我織，組合，如是組。」妻織，組異善，吳起曰；」非詔也，使衣之而歸。」妻往請之。起曰：「家無虛言。」
《呂氏春秋》曰：吳起治西河，欲諭其信於民，乃置表於南門之外，令於邑中曰：「有能僨此表者，仕長大夫。」民相謂曰：「此必不信。」有一人曰：「試往！」僨表，還來謁之。吳起見而仕大夫。又復立表令於邑中如前。邑人守門爭表。
又曰：晉文公伐原示信。明年復伐之，與士期必得原然後返，原人聞之乃下。衛人聞之，以信爲至矣，乃歸晉。故曰：「攻原得衛」者，此之謂也。始文公非不欲原也，不信得之，不若勿得，必誠以得之，歸之者非獨衛也，文公可謂知求矣。
又曰：人主必信。信之爲政大矣。信立則虛言可以賞矣。虛言可以賞，則六合之內皆吻己府。天行不信，不能成歲；地行不信，草木不大。春風不信，其華不盛；夏暑不信，其土不肥；秋雨不信，其穀不堅；冬寒不信，其地不閉。天地之大，四時之化，而猶不能以不信成物也。又況乎人事？君不信，則百姓誹謗，社稷不寧；處官不信，則少不畏長，貴賤相輕；賞罰不信，則民易犯法，不可使令；交友不信，則離散鬱怨，不能相親；百工不信，則器械苦僞，丹漆不真。夫可與爲始，可與爲終，可與尊通，可與卑窮者，其惟信乎！信而又信，重襲於身，乃通於天。以此君人，則膏雨甘露降，寒暑四時當矣。
又曰：齊桓公伐魯，魯人不敢戰，去魯國五十里而封之，魯請比關內侯以聽，桓公許之。曹劌謂莊公請從，於是明日將盟，莊公與劌皆懷劍至於壇上。曰：「魯國去境數百，今去境五十，亦無生矣。均其死也，戮於君前。」管仲、鮑叔進，曹劌案劍當兩陛下間曰：「君將改圖，毋或進者。」莊公曰：「封於汶則可，不則請死。」管仲曰：「以地衛君，非以君衛地，君其許之。」乃遂封汶南，與之盟。歸而欲勿予。管仲曰：「不可。人將劫君而不知，不可謂知；臨難而不能勿聽，不可謂勇；許之而不予，不可謂信。不知不勇不信，有此三者，不可以立功名。予之，雖亡地亦得信也。以四百里之地見信於天下，君猶得也。」莊公，仇也；曹劌，賊也。信於仇賊，又況於非仇賊者乎？夫九合而之合，一匡而之聽，乃從此生矣。
《賈誼書》曰：禹與士民同務，故不臣言，其信諭矣。
《淮南子》曰：管子以小辱成大榮，蘇秦以百誕成一信。
又曰：胡人彈骨，〈胡人盟約，置酒人頭骨中，飲以相誼。〉越人嚙臂，中國唼盟，所由各異，其於信一也。
《說苑》曰：魏太子謂經侯曰：「主信目忠，此魏國之寶也。」
《列女傳》曰：魯之母師者，九子之寡母也。臘日祠畢，悉召諸子謂曰：「婦人之義，非有大故，不出夫家。然吾父母家多幼稚，歲時禮不理，吾從汝謁往監之。」〈謁，請也。監，視也。〉諸子皆稽首惟諾。又召諸婦曰：「婦人有三從之義，無專制之行，少繫於父母，長繫於夫，老繫於子。今諸子許我視私家，願與少子俱以備婦人出入之制，諸婦其慎房戶之守，吾夕而反。」於是使少子僕歸辦家事，天陰還，失早，至閭外而止，待夕而入。魯大夫從臺上見而怪之，召而問之曰：「母從北來，至閭外而止，良久乃入，吾不知其故，是以召母也。」對曰：「妾不幸早失夫，獨與九子處，臘日從諸子謁歸，視私家與諸婦孺子，期夕而反。妾恐其酺醵醉飽，〈酺醵，合聚飲酒也。〉人情所有也。妾反失早，故止閭外，盡期而入。」大夫美之，言於穆公，穆公賜母尊號，曰母師。使朝謁夫人，夫人諸姬皆師之。
《會稽典錄》曰：卓恕，字公行，上虞人。恕爲人篤信，言不宿諾。與人期約，雖遭暴風疾雨，雷電冰雪，無不必至。嘗從建業還家，辭太傅諸葛恪，恪曰：「何當復來？」恕對曰：「某日當復親牿攏」至是日，恪欲爲主人停不飲食，以須恕至。時賓客會者，皆以爲會稽建業相去千餘里，道江湖風波，難必豈得如期。須臾，恕至。一座盡驚。
《諸葛亮別傳》曰：魏明帝自征蜀，幸長安，遣宣帝督張郃諸軍，勁卒三十餘萬，潛軍密向劍閣。亮有戰士十萬，十二更下，在者八萬。時魏軍始陳，番兵適交，亮參佐咸以敵衆強多，非力所制宜權停下兵，以幷聲勢。亮曰：「吾聞用武行師，以大信爲本，得原失信，古人所惜；去者束裝以待期，妻子鶴望以計日。」皆敕速遣。於是去者感悅，願留一戰，住者憤勇，咸思致命。臨戰之日，莫不拔刃爭先，以一當十，殺張郃，卻宣帝，一戰大克，此之由也。
《王苻論》曰：夫十步之間，必有茂草；十室之邑，必有忠信。
《易·頤卦》曰：君子以慎言語，節飲食。
《尚書·堯典》曰：慎徽五典，五典克從。
《毛詩·蕩·抑》曰：敬慎威儀，惟民之則。
《周禮·地官·大司徒》曰：以賢制爵，則民慎德。
《禮記·中庸》曰：君子戒慎乎其所不睹，恐懼乎其所不聞。蓋君子慎其獨也。
又《儒行》曰：敬慎者，仁之地也。
又《太學》曰：敬慎者，仁之地也。
又《太學》曰：有國者不可以不慎，辟則爲天下僇矣。是故君子先慎乎德。
《論語·學而》曰：慎終追遠，民德歸厚矣。
又《爲政》曰：多聞闕疑，慎言其餘，則寡尤。〈尤過。〉多見闕殆，慎行其餘，則寡悔。
又《述而》曰：子之所慎：齋、戰、疾。
又《公冶長》曰：季文子三思而後行。
《孝經》曰：在上不驕，高而不危，制節謹度，滿而不溢。高而不危，所以長守貴也；滿而不溢，所以長守富也。
《家語》曰：孔子入後稷廟，左前有金人焉。三緘其口，而銘其背曰：「我古之慎言人也。戒之哉，無多言！多言多敗。無多事，多事多患。安樂必戒，無所行悔。」
《漢書》曰：成帝爲太子，寬博謹慎。上嘗急召，太子晨→樓門，不敢絕馳道，西至直城門，得絕乃度。
又曰：石建爲太僕奏事，奏事下，建讀之，驚恐，曰：「書馬者與尾而五，〈服虔曰：作馬字典下者五，建上事誤作四。〉今乃四，不足一，獲譴死矣！」弟慶爲太僕，禦出，上問：「車中幾馬？」慶以策數馬畢，舉手曰：「六馬。」
又曰：金日磾自在左右，目不忤視者數十年。賜出宮女，不敢近。上欲內其女後宮，不肯應。其篤慎如此。
又曰：霍光入禁闥，小心謹慎，未嘗有過。
又曰：張安世職典樞機，以謹慎周密自著。
又曰：孔光，性周密謹慎。時有所言，輒削稿，沐日歸休，兄弟妻子燕語，終不及朝廷政事。或問光：「溫室省中樹皆何木也？」光默不應，更答以他語，其不泄如此。
《東觀漢記》曰：陳寵，字昭公，沛人。爲尚書。寵性純淑，周密重慎，時所表薦，輒自手書，人莫得知。常言人臣之義，苦不畏慎。自在樞機，謝遣門人，不復教授，絕知友之路。
又曰；樊楚，字文高，爲尚書郎，每當直事，常晨駐馬待漏。雖在閑署，冠劍不解於身。每齊祠，恐失時，乃張燈俯伏。
又曰：陰識，字次伯，爲執金吾，居位數十年，與賓客語，不及國家，其重慎如此。
又曰：蔡倫，字敬仲，爲中常侍，有才學，盡忠重慎，每至休下，輒閉門絕賓客，曝體田野。
又曰：樊弘，字靡卿，拜光祿大夫，位特進。弘爲人謙慎，每當朝會，先到，俯伏待事，時至乃起。上聞之，敕騶臨朝乃告，勿令豫到。
又曰：杜安，字伯夷，貴戚慕其名，或遺其書，安不發，悉壁藏之。後捕貴戚賓客，安開壁出書，而封如故，由是不罹其患。
又曰：張純，字伯仁，爲虎賁中郎將，純素重慎周密，時上封事，輒削去草。
《後漢書》曰：馬援在交趾，還書誡兄子曰：「龐伯高敦厚周密，吾愛之重之，願爾曹效之。」
又曰：馬光，字叔山，爲衛尉卿。上以光周密謹慎，特親異之。
又曰：皇甫嵩，爲人愛慎勤書，前後上表陳諫有補益者五百餘事，皆手書毀草，不宣於外。
《吳志》曰：闞澤，字德潤，山陰人也。性謙恭篤慎，人有非短，口未嘗及，容貌似不足者。
王隱《晉書》曰：李康嘗答司馬文王問，因以吻家誡曰：「昔侍於先帝時，有三長史俱見臨，辭出。上曰：爲官長當慎、當勤、當清。修此三者，何患不治乎？上問臣曰：必不得已，於斯三者何先？吾對曰：慎乃爲先。夫清者不必慎，慎必自清。上曰：卿言得之矣。」
《晉書》曰：羊祜多所進達，而人不知所由。或謂祜慎密太過者，祜曰：「是何言歟！夫入則造膝，出則詭辭，君臣不密之誡，吾惟懼其不及。不能舉賢取異，豈得不愧知人之難哉！且拜爵公朝，謝恩私門，吾所不取。」
《晉起居注》曰；太康四年制曰：選曹銓管人才，宜得恪謹寡慾，柳華崇本、尚書朱整周慎敬讓以自居，是其人也。
《後魏書》曰：庾岳，代人也。置相州，即拜岳爲刺史。公廉平當，百姓稱之。鄴舊有園池，時果初熟，丞吏送之，岳不受，曰：「果未進禦，吾何得先食？」其謹慎如此。
《北齊書》曰：封隆之，字祖裔，渤海蓚人也。性寬和，有度量。義旗始建，首參經略，奇謀妙策，密以啓聞，上書削稿，罕聞於外。高祖嘉其忠謹，每多從之。
《隋書》曰：高潁，字昭玄，渤海蓚人也。少明敏，尤善詞令，所出奇策密謀，及損益時政，皆世無知者。
又曰：李德林，字公輔，博陵平安人也。從入官已後，即典機務，甚密慎，常雲古人不言溫樹，何足稱也。
《唐書》曰：溫彥博自掌知機務，即杜絕賓客，國之利害，知無不言。太宗嘉之，及薨，謂侍臣曰：「彥博以憂國之故，勞精竭神，我見其不逮，已二年矣，恨不縱其閑逸，致大生靈。」
又曰：陸玄方在官清謹，再爲宰相，則天將有遷除，每先以訪之，必密封以進，未嘗露其私恩。臨終，取前後草奏，悉命焚之，且曰：「吾陰德於人多矣，其後庶幾福不衰矣。」又有書一匣，常自緘封，家人莫有見者。及卒，視之，乃前後敕書。其慎密如此。
又曰：楊再思在位累載，屈節希旨，無所規弼，然慎畏，木嘗忤物。或謂再思曰：「公名高位重，何爲屈折如此？」再思曰：「世路艱難，直者受禍，苟不如此，何以全身哉。」
又曰：高郢，性恭慎廉潔，罕與人交遊，守官奉法勤恪，掌誥累年，家無制草。或謂曰：「前輩皆留制集，公焚之，何也？」曰：「王言不可存私家。」時人重其慎密。
《太公金匱》曰：黃帝曰：「予之居上搖搖，恐夕不至朝。」
《尸子》曰：言美則響美，言惡則響惡，身長則影長，身短則影短。名者響也，行者影也，是故慎而言將有和之，慎而行將有隨之。
《淮南子》曰：君子之居民上也，若以腐索御馬，恐失民意，若履薄冰，蛟在其下。
又曰：若行獨梁，不爲無人，不兢其容。
殷康《明慎》曰：奔車之上無仲尼，覆舟之下無伯夷，益言慎也。
魏《任嘏別傳》曰：嘏字紹先，樂安博昌人也。文帝時爲黃門侍郎，每納忠言，輒手書壞本，自在禁省，歸書不封。帝嘉其淑慎。
