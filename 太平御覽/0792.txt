
《易》曰：高宗伐鬼方，三年克之。〈鬼方，西羌也。〉
《書》曰：西戎即敘。〈羨禹功也。〉
《詩》曰：在其板屋，亂我心曲。〈西戎板屋也。〉
又曰：自彼氐、羌，莫敢不來王。
《爾雅》曰：西至於國。〈極遠之國。〉
又曰：西至日所入為太蒙，〈即蒙也。〉太蒙之人信。
《禮》曰：西方曰戎，被髮衣皮，有不粒食者矣。
《傳》曰：辛有適伊川，見被髮而祭於野，曰：「不及百年，此其戎乎？其禮先亡矣！」
又曰：秦、晉遷陸渾之戎於伊川。
《漢書》曰：西域以孝武時始通，本三十六國，其後稍分至五十餘，皆在匈奴之西、烏孫之南。南北有大山，中央者河，東西六千餘里，南北千餘里。東則接漢，限以玉門、陽關，西則限以蔥領。
《漢書》曰：出陽關，自近者始，曰婼羌，〈婼，音而遮切。〉婼羌國王號去胡來王。〈言去離胡戎來附漢也。〉
又曰：漢武帝徵和中，貳師將軍李廣利以軍降匈奴，帝既悔於徵伐，而搜粟都尉桑弘羊與丞相御史奏言：「故輪台以東捷枝、渠梨皆故國，〈輪台、渠梨，地名，今在交河北庭界。〉地廣饒水草，有溉田五千頃以上，處溫和，田美，可益通溝渠，種五穀，與中國同時熟。田一歲，有積谷。募人壯健有累重敢徙者詣田所，〈累重，謂妻子家屬也。〉就畜積為本業，墾溉田，稍築列亭連域西，以威西國。」帝深陳既往之悔，乃下詔曰：「前有司奏，欲益人賦三十助邊用，是重困老弱孤獨也。」由是不復出軍，而封丞相車千秋為富民侯，以明休息，思富養人也。
《後漢書》曰：西羌之本，出自三苗，蓋羌姓之別。其國近南嶽，及舜流四凶，徙之三危，河關之西南羌地是也。濱於賜支，至於河首，綿地千里。賜支者，《禹貢》所謂「析支」者也。南接蜀、漢。所居無常，依隨水草。地少五穀，以產牧為業。其俗，人民氏族無定，或以父名母姓為種號，三二世後，相與婚姻。父沒則妻後母。兄亡則納嫠嫂，〈寡嫂曰嫠。〉故國無鰥寡，種類繁熾。不立君臣，無相長一。強則分種為角酋豪，弱則為附落。更相抄暴，以力為雄。殺人償死，無他禁令。其兵長在山谷，短於平地，不能持久，而果於觸突。以戰死為吉利，病終為不祥。甚耐寒苦，同之禽獸。雖婦人產子，亦不避風雪。性堅固勇猛，得西方金行之氣焉。王政修則賓服，德教失則寇亂。
又曰：昔夏后氏太康失國，四夷背叛。及後相即位，乃徵畎夷，七年然後來賓。
又曰：武乙暴虐，犬戎寇邊。周古公逾梁山，而避於岐下。及子季曆，遂伐西落鬼戎。
又曰：文王為西伯，西有昆夷之患，北有獫狁之難。遂攘戎狄，西戎之國莫不賓服。
又曰：穆王時，戎狄不貢。王乃西徵犬戎，獲其五王，又得四白鹿、四白狼。王遂遷戎於太原。
又曰：平王之末，自隴山以東，及乎伊、洛，往往有戎。於是渭有狄䝠、〈䝠音苑。〉わ冀之戎，涇北有義渠之戎，洛川有大荔之戎，渭南有驪戎，伊、洛間有楊拒、泉皋之戎，潁川以西有蠻氏之戎。
又曰：晉文公欲修霸業，乃賂戎狄通道，以扶王室。秦穆公得戎人由余，遂霸西戎，開地千里。
又曰：陸渾之戎叛晉，晉令荀吳滅之。楚執蠻氏，而盡囚其民。
又曰：周貞王八年，秦厲公滅大荔，取其地。趙亦滅代戎，代戎即地戎也。韓魏復共稍並伊洛陰戎，滅之，其遺脫者皆逃奔，西逾隴。自是中國無戎寇。
《後漢書》曰：武帝時，西域內屬有三十六國。漢為置使者校尉領護之，宣帝改曰都護。元帝又置戊巳校尉，屯田於車師。〈《漢官儀》曰：戊巳，中央鎮覆四方也。〉哀平間，自相分割為五十五國。
又曰：建武中，西羌皆遣使求內屬，願請都護。世祖以天下初定，未遑外事，訖不許之。
又曰：明帝命將北徵匈奴，取伊吾盧地，置宜禾都尉以屯田，遂通西域，于闐諸國皆遣子入侍。
又曰：建初元年春，酒泉太守段彭大破車師於交河城，章帝不欲疲弊中國以事夷狄，乃迎還戊巳校尉，不復遣都護。二年，復罷屯田。
又曰：和帝永元三年，班超遂定西域。因以超為都護，治龜玆。復置戊巳校尉，領兵五千人治車師。
又曰：六年，班超復擊破焉耆，於是五十餘國悉納質內屬。其條支、安息諸國，至於海濱四萬里外，皆重譯貢獻。
又曰：九年，班超掾甘英窮臨西海而還，皆前世所不至，《山經》所未詳，莫不備其風土，傳其珍怪焉。於是遠國蒙奇、兜勒，皆來歸服。
班固《西戎論》曰：孝武之代，圖制匈奴，患其兼從西國，結黨南羌，〈從，音子容反。〉乃表河西，列四郡，開玉門，通西域，以斷匈奴右臂，隔絕南羌、月氏，單于失援，由是遠遁，而幕南無王庭。因文、景玄默養人，天下豐富，財力有餘，士馬強盛，故能賭犀布、玳瑁，則建朱崖七郡；惑〈音矩。〉醬、竹杖，則開牂柯、越；聞天馬蒲陶，則通大宛、安息。自是之後，萬里相奉，師旅之費，不可勝計。至於用度不足，乃榷酒酤，鹽鐵，鑄曰金，皮幣，算至車船，租及六畜，人力屈，財用竭，因之以凶年，群盜並起，是以末年遂棄輪台之地，而下哀痛之詔，豈非仁聖之所悔哉？且西域近有龍堆，遠則蔥嶺，身熱頭痛，懸度之厄，淮南、杜欽、揚雄之論，皆以為此天地所以界別區域，絕外內也。
《書》云：「西戎即序。」禹就而序之，非止威服，致其貢物也。
魏徵《西戎論》曰：自古開遠夷、通絕域，必因宏改之主，皆起好事之臣。張騫鑿空於前，班超投筆於後，或結之重寶，或攝之利劍，投軀萬死之地，以立一朝之功。皆由主尚來遠之名，臣徇輕生之節，是知上之所好，下必有甚焉者也。煬帝規摹宏侈，掩吞漢外。裴矩方進西域圖記，以蕩其心。故萬乘親出玉門關，置伊吾、且末郡，而關右暨於流沙，騷然無聊生矣。古哲王之制，方五千里，務安諸夏，不事要荒。豈威不能加，德不能被？蓋不以四夷勞中國，不以無用害有用也。是以秦戍五嶺，漢事三邊，或道堇相繼，或戶口減半；隋室恃其強盛，亦狼狽於青海。此皆一人失其道，故億兆罹其毒也。
《說文》曰：羌，西婼羌戎牧羊人，從人牧羊。
《漢書》曰：出陽關，自近者始，曰婼羌，國王號去胡來王。去陽關千八百里，去長安六千三百里。西接且末。隨畜逐水草，不田作，仰鄯善、且末谷。山有鐵，自作兵甲，有弓矛，服刀劍。〈劉德曰：服刀，拍髀也。師古曰：指音貊，髀音俾，又音陛。〉
《漢書》：鄯善國，本名樓蘭，王治泥城。〈音鳥。〉輔國侯、卻胡侯、鄯善都尉、擊車師都尉、左右且渠、擊車師君各一人，譯長二人。
又曰：鄯善地沙鹵，少田，寄田仰谷旁國。國出玉，多葭葦、檉柳、胡桐、白草。〈孟康曰：白草，草之白者也。胡桐，似桑而多曲。師古曰：胡桐淚可以汗金銀，今工匠皆用之。〉民隨畜牧逐水草，有驢馬，多橐佗。〈師古曰：佗，古他字也。〉
又曰：武帝遣從票侯趙破奴將屬國騎及郡兵數萬擊姑師，虜樓蘭王，破姑師。於是漢列亭鄣至玉門矣。
又曰：樓蘭國最在東垂，近漢，當白龍堆，乏水草。常主發導，負水擔糧，送迎漢使。
又曰：元鳳四年，大將軍霍光白遣平樂監傅介子往刺其王。介子輕將勇敢士，齎金幣，楊言以賜外國為名。既至樓蘭，詐其王欲賜之。王喜，與介子飲，醉，將其王屏語，壯士二人從後刺殺之，貴人、左右皆散走。介子告諭以「王負漢罪，天子遣我誅王，當更立王弟尉屠耆在漢者。漢兵方至，毋敢動，自令滅國矣！」介子遂斬王嘗歸首，〈嘗歸者，其王名也。〉馳傳詣闕，懸首北闕下。封介子為義陽侯。乃立尉屠耆為王，更名其國為鄯善，為刻印章。賜以宮女為夫人，備車騎輜重，丞相、將軍、百官送至橫門外，〈橫音光。〉祖而遣之。
《北史》曰：鄯善城方一里，地多沙鹵，少水草。北即白龍堆路。後魏孝文太和四年，遣其弟素延耆入侍。
《漢書》曰：于闐國王治西域，去長安九千六百七十里。于闐之西，水皆西流注海，其東流注鹽澤，河源出焉。多玉石。〈玉石，玉之璞也。〉
《後漢書》曰：于闐去洛陽萬一千七百里。建武末，莎車王賢強盛，攻並于闐，徙其王俞林為驪歸王。明帝永平中，于闐將休莫霸及莎車自立為于闐王，休莫霸死，兄子廣德立。後遂滅莎車，其國轉盛。
《北史》曰：于闐國在蔥嶺之北二百餘里，所都城方八、九里。城東三十里有首拔河，中出玉石。土宜五穀並桑麻，山多美玉，有好馬駝騾。其刑法，殺人者死也。
又曰：于闐俗重佛法，寺塔僧尼甚眾，王尤信尚，每設齋日，必親自灑掃、饋食焉。城南五十里有贊摩寺，即昔羅漢比丘盧旃為其王造覆甕浮圖之所，石上有辟支佛跣處，雙跡猶存。西有比摩寺，雲是老子化胡成佛之所。
又曰：于闐城東二十里，有大水北流，號樹枝水，即黃河也。
又曰：後魏文獻末，蠕蠕寇于闐。于闐患之，遣使素目伽上表求救。帝詔以遐阻不行。
又曰：後周武帝建德三年，其王遣使獻名馬。隋大業中，頻遣朝貢。其王姓王，字早示門，練錦帽，金鼠冠，妻戴金花。其王發不令人見，俗言若見王發，其年必儉。
《梁書》曰：武帝天監十三年，王遣使獻娑羅婆步鄣。十八年，又獻琉璃罌。
《唐書》曰：其國出美玉。王姓尉遲，名屋密。貞觀六年，遣使獻玉帶。太宗優詔答之。
《後漢書》曰：大秦國，一名黎鞬，在海西，地方數千里。以石為城郭，列置郵亭，堊之。
又曰：民俗力田蠶桑，皆髡頭而衣文繡，乘輜軿白蓋小車，出入擊鼓，建旌旗幡幟。
又曰：王宮室皆以水精為柱，食器亦然。
又曰：其人民皆長大平正，有類中國，故謂之大秦國。多金銀奇寶，有夜光璧、明月珠、駭雞犀、珊瑚、虎魄、琉璃、琅玕，織成金縷罽、雜色綾，作黃金塗、火浣布。
又曰：合會諸香，煎其汁，以為蘇合。以金銀為錢。銀錢十當金錢一。
又曰：桓帝延熹九年，大秦王安惇遣使自日南徼外獻象牙、犀角、玳瑁，始一通焉。
又曰：其國無盜賊，而道多猛獸師子，遮害行旅。不百餘人齎兵器，輒為所食。又有飛橋數百里，可渡海。
《魏略》曰：其國中山出九色次玉石，一曰青，二曰赤，三曰黃，四曰白，五曰黑，六曰綠，七曰紫，八曰紅，九曰紺。多神龜、朱鬣馬、玄熊；赤、白、黑、黃、青、綠、紺、縹、紅、紫十種琉璃。
《通典》曰：國之西南漲海中，可七、八百里行，到珊瑚淵，水底有槃石，珊瑚生其上。大秦人常乘大舶，載鐵網，令水工先沒入，視之可下網，乃下。初生白。而漸漸似菌生茅中，曆歲許，出網目間變作黃色，枝條交錯，高極三、四尺，大者圍尺餘，三年色乃赤好。後沒視之，知可釆，便以鐵鈔發其根，乃以索系網，使人於舶上絞車舉出。還國咦理載，恣意所作。若失時不舉便蠹敗。
《北史》曰：龜玆國，在尉犁西北，白山之南一百七十里。王姓白，即後涼呂光所立白震之後。其王頭系彩帶，垂之於後，坐金師子床。
又曰：出細氈，饒銅、鐵、鉛、麋皮、氍毹、沙鹽、綠雌黃、胡粉、安息香等。
又曰：其國北大山中，有如膏者流出成川，行數里入地，狀如醍醐。服之，發齒已落者，能令更生；癘人服之皆愈。
《唐書》曰：龜玆有城郭，男女皆剪發，垂與頂齊。惟王不剪發，以錦蒙頂，著錦袍、金寶帶，坐金師子床。有良馬、封牛，饒葡萄酒。又曰：貞觀四年，遣使來獻馬。太宗賜以璽書，撫慰甚厚。自此朝貢不絕。
又曰：貞觀二十年，太宗遣左驍衛大將軍阿史那杜爾、安西都護郭孝恪，率五將軍，發鐵勒十三部兵，以伐龜玆。禽其王，及大將羯獵顛等，並破其大城五所，虜男女數萬口，勒石紀功而旋。俘其王訶黎布失畢，及那利羯獵顛等，獻於社廟。尋以訶黎布失畢為左武翊衛中郎將，那利以下授官各有差。
又曰：先是，太宗既破龜玆，移置安西都護府於其國城，以郭孝恪為都護，兼統于闐、疏勒、碎葉，謂之四鎮。高宗嗣位，不欲廣地勞人，復命有司棄龜玆等四鎮，移安西，依舊西州。
又曰：長壽元年，武威軍總管王孝傑、阿史那忠節大破吐蕃，克復龜玆、于闐等四鎮。自此復於龜玆置安西都護府，用漢兵三萬人以鎮之。則天時有田楊名，中宗時有郭元振，開元初則張孝嵩、杜暹等為安西都護，皆有政績，為夷人所伏。
《後漢書》曰：天竺國，一名身毒，在月氏東南數千里，卑溼暑熱。其國臨大水，乘象而戰，修浮圖道，不殺伐，遂以成俗。出象、犀、玳瑁、金、銀、諸香、石密、黑鹽等。
又曰：明帝夢見金人，長大，項有光明。以問群臣，或曰：「西方有神，名曰佛，其形長丈六尺，而黃金色。」帝於是遣使天竺，問佛道法，遂行於中國，圖畫形象焉。
《南史》曰：梁天監初，王來貢獻。王有螺髻於頂，余剪之。穿耳垂璫。俗多徒跣，衣重白色。有文字，或善天文、算曆之朮。其人皆學《悉曇章》，書於貝多樹葉以記事。
《北史》曰：天竺國，去代三萬一千五百里。有伏丑城，周匝十里。城中出摩尼珠、珊瑚。城東三百里有拔賴城，城中出黃金、白真檀、赤檀、石蜜。
《唐書》曰：中天竺，其都城周回七十餘里，北臨禪連河。雲昔有婆羅門領徒千人肄業於樹下，樹神降之，遂為夫婦，宮室自然而立，僮僕甚盛，於是使役百神，築城以統之，經日而就。此後有阿育王，頗行苛政，置炮烙之刑，謂之地獄。今城中見有跡焉。
又曰：武德中，其國大亂，其嗣王尸羅逸多練兵聚眾，所向無敵，象不解鞍，人不釋甲，居六載，而四天竺之君皆北面以臣之，威勢遠振，政刑甚肅。貞觀十五年，尸羅逸多自稱摩伽陀王，遣使朝貢。太宗降璽書慰問，尸羅逸多大驚，問諸國人曰：「自古曾有摩訶振且使人至吾國乎？」皆曰：「未之有也！」乃膜拜而受詔書，因遣使朝貢。太宗以其地遠，禮之甚厚。復遣衛尉丞李義表報使，尸羅逸多遣大臣郊迎，傾都邑以縱觀，焚香夾道。逸多率其臣下東面拜受敕書，復遣使獻大珠及鬱金香、菩提樹。
又曰：貞觀十年，沙門玄奘至其國，將梵本經論六百餘部而歸。先是，遣右率府長史王玄策往使天竺，其四天竺王咸遣使朝貢。會中天竺王尸羅逸多死，國中大亂，其弟阿羅那順篡立，乃盡發胡兵以拒玄策。玄策戰不敵，乃拔身宵遁，走至吐蕃，發精銳一千二百人，並婆羅國七千餘騎，以從玄策，與副使蔣師仁率二國兵進至中天竺國城，連戰三日，大破之，斬首三千餘級，赴水溺死者且萬人。阿羅那順棄城而遁，師仁進兵擒獲之，虜男女萬二千人、牛馬三萬餘頭匹。於是天竺震懼。俘阿羅那順以歸。二十二年至京師，太宗大悅，命有司告宗廟。因謂群臣曰：「夫人耳目玩於聲色，口鼻耽於臭味，此乃敗德之源。若婆羅門不劫掠我使人，豈為俘虜邪？昔中山以貪寶取弊，蜀侯以金牛致滅，莫不由之。」拜玄策朝散大夫。是時就其國，得方士那羅邇婆寐，自言壽二百歲，雲有長生之朮。太宗深加禮待，館之於金飈門內，造延年之藥，令兵部尚書崔惇禮監主之。發使天下釆諸奇藥，藥成，竟服不效，後放還本國。
又曰：開元八年，南天竺國遣使獻五色能言鸚鵡。
《異物志》曰：天竺，大國也，方三萬里，佛道所在。其國王治城郭，宮殿皆雕文刻鏤，鍾鼓音樂，跳丸躍劍。
《通典》曰：後魏宣武時，南天竺國遣使獻駿馬，雲其國出師子𧳰；〈𧳰，胡昆切。〉有火齊，如雲母，而色紫，列之則薄如蟬翼，積之則如紗縠之重沓；有金剛，似紫石英，百煉不銷，可以攻玉。
