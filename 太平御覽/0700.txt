
《釋名》曰：簾，廉也，自障蔽為廉恥也。
《聲類》曰：簾，戶蔽也。
《通俗文》曰：戶幃曰簾。
揚雄《方言》曰：宋魏陳楚謂之曲，或謂之麴。自關以西謂之箔。南楚謂之蓬薄。
《漢書》曰：周勃以織薄曲為業。〈蘇林曰：薄一名曲也。〉
又曰：嚴君平筮卜成都市，日得百錢，則閉肆下簾而授《老子》。
《梁書》曰：夏侯亶性節儉，不事華侈。晚頗好音樂，有妓妾十數人，無被服姿容。每有客，常隔簾奏，時謂簾曰「夏侯妓衣」。
《齊書》曰：沈麟士字雲禎，有高尚之心。居貧，織簾誦書，號為織簾先生。
又曰：柳世隆善卜別龜甲，價至萬。永明初，世隆曰：「永明九年我亡，後三年丘山崩，齊亦於此季矣。」屏卻庶典簽，李黨取筆及高齒屐，題簾箔旌曰：「永明十一年。」因流涕謂黨曰：「汝當見，吾不見也。」
《唐書》曰：張嘉貞，蒲州猗氏人也。弱冠應五經舉，拜平鄉尉，坐事免歸。侍御史張循憲為河東彩訪史，薦嘉貞「材堪憲官」，請以己之官秩授之。則天召見，垂簾與之言。嘉貞奏曰：「以臣草菜而得入謁九重，是欽簇一遇也。咫尺之間，如隔雲霧，竟不睹日月，恐君臣之道有所未盡。」則天遽令卷簾與語，大悅，擢拜監察御史。
又曰：王鍔為淮南作法，軍中無一棄物，至故簾亦令收之，他日付舡坊以為篸箬。〈上作含切，下而灼切。〉他皆如此。
《莊子》曰：河上有家貧窮，緯蕭以為業。〈司馬彪注曰：蕭，蒿也。織葦蒿為薄簾也。〉
又曰：張毅者，高門懸薄，無不奏也。
《漢武故事》曰：甲帳居神，以白珠為簾箔，玳瑁押之，象牙為篾。
《洞冥記》曰：漢武元鼎元年，甘泉宮起招仙靈ト，編翠羽麟毫以為簾。
《西京雜記》曰：漢諸陵寢皆以竹為簾，簾皆為水文及龍鳳象。
又曰：昭陽殿織珠為簾，風至，聲如珩珮。
《拾遺記》曰：石虎於太武殿前起樓，高十丈，結珠為簾，垂五色玉珮，至鏗鏘和鳴。
《晉東宮故事》曰：簾箔皆以青布緣純。
《三秦記》曰：明光宮在漸台西，以金玉珠璣為簾箔。《涼州記》曰：呂纂時，胡人發張駿冢，得白珠簿簾。
《汝南先賢傳》曰：范滂被收，曰：「願得一幡一薄，埋於首陽山，上不負皇天，下不愧夷齊。」
謝綽《拾遺》曰：戴明寶曆朝寵幸，家累千金。大兒嬌淫，為五色珠簾，明寶不能禁之。
崔實《政論》曰：珠璣玩飾，匿若懷袖，文繡蔽於帷簾。
《夢書》曰：夢簾、屏風，蔽匿一身也。
《唐國史補》曰：尚書李廙有清德，其妻劉晏妹也。晏嘗造廙，見其門簾甚弊，乃暗度廣狹，以粗竹織成，不加緣飾。將以贈廙，三攜至門，不敢發言而去。
《說文》曰：在旁曰帷。
《釋名》曰：帷，圍也，以自障圍也。
《禮記·曲禮》曰：帷簿之外不趨。
又曰：弊帷不棄，為埋馬也。
又曰：路馬死，埋之以帷。
《周禮·春官下》曰：掌舍掌王之會同之舍帷、宮設、旌門。〈謂王行晝止，有所展肆。若食息，張帳為宮，樹旌表門。〉
《左傳》曰：齊歸公孫敖之喪，為孟氏且國故也。〈為惠叔毀請且國之之族，故聽其歸殯而書之。〉葬視共仲，〈制如慶父，皆以罪降。〉聲己不視帷堂而哭。〈聲己，惠叔母，怨教從莒女，故帷堂。〉
又曰：公孫歸父以襄仲之立也有寵，欲去三桓，以張公室。與公謀而聘於晉，欲以晉人去之。冬，公薨，季子言於朝曰：「使我煞嫡立庶以失大援者，仲也夫！」遂逐東門氏。〈襄仲居東門。〉子家還，及笙。〈子家歸父。〉壇帷復命於介。〈除地為壇而偵場。介，副也，使副反命於君。〉
又曰：閭丘嬰以帷縛〈音篆〉其妻而載之，與申鮮虞乘而出。〈仁子，在公倍臣也。〉鮮虞推而下之〈下嬰妻也〉，曰：「君昏不能匡，危不能救，死不能死，而知匿其暱。〈匿，藏也。暱，親也。〉其誰納之？」
又曰：公孟有事於蓋獲之門外。齊子氏帷於門外，而伏甲焉。
《禮記》曰：士喪，君使人弔，撤帷，主人迎弔於寢門外。
《史記》曰：孔子見衛夫人，夫人在絺帷中而拜。
又曰：蘇秦說齊宣王曰：「臨菑之眾，連衽成帷。」
又曰：高祖曰：「運籌帷幄之中，決勝千里之外，子房功也。」
又曰：文帝幃帳不得文繡。
又曰：董仲舒為博士，下帷講誦。弟子以次相授，或莫見其面，三年不窺舍園。
《漢書》曰：秦起咸陽而至西壅，離宮三百，帷帳不移而具。
又曰：成都侯王商弟內大池以行舡，立羽蓋，張周帷。
又曰：東方朔上疏云：「文帝集上書囊為殿帷。」
《後漢書》曰：更始委於趙萌，日夜與婦人飲宴後庭，群臣欲言事。輒醉不能見。時不得己，令侍中坐帷內與語。諸將識非更始聲，出皆怨曰：「成敗未可知，遽自縱放若此。」
華嶠《後漢書》曰：班始尚陰成公主。公主，順帝之姑，貴驕淫亂。與所嬖居帷中，而始入，使伏床下。
袁弘《漢記》曰：獻帝出長安，李催來追。董承懼射之，以被為帳幔。
又曰：賈宗為冀州刺史，垂帷而行。及至州，曰：「刺史當遠視廣聽，反垂帷以自掩蔽。」拇庶褰帷。
《東觀漢記》曰：張奐字然明，使匈奴中郎將。時休屠各及朔方烏丸並反，燒度遼將軍門，煙火相望，兵眾大恐，各欲亡走。奐安坐車中，與弟子講書自若。
《魏志》曰：司馬景王奏太后廢齊王芳，曰：」帝於陵雲台曲室中施帷，見九親婦女。」
《吳志》曰：孫峻欲誅諸葛恪，置酒，伏兵於帷中。
《晉書》曰：穆帝立，年始二歲。皇太后褚氏設白紗帷於太極前殿，抱帝臨軒。
《晉陽春秋》曰：武帝令曰：「殿前織成帷不須施也。」
《宋書》曰：袁粲每經傅昭戶，輒嘆曰：「經其戶，寂若無人；披其帷，其人斯在。豈非名賢乎？」
《齊書》曰：毛惠素為少府卿，性孝。母服除後，更修母所住處幃屏。每月朝十五，向帷悲泣，旁人為之感傷。終身如此。
《呂氏春秋》曰：伍子胥將欲見吳王而不得。客有言之於王子光者，王子光見而惡其貌，客以告。子胥曰：「此易改也，願令王子光居於堂上，重帷而見其衣。」王子光許之。子胥說之，半，王子光舉帷搏其手而與之坐。
《淮南子》曰：先針而後縷，可以成帷；先縷而後針，不可以成衣。
《漢武帝內傳》曰：七月七日，宮掖之內張雲錦之帷，然九光之燈，候西王母至也。王母以紫錦為帷。
《神仙傳》曰：淮南王見八公。至，足下及履，迎之。登思仙之喜，張綺羅之帷。
《西京雜記》曰：趙飛燕為皇后，其弟上遺金錯繡帷。
《拾遺記》曰：漢安帝好微行於郊間，或露起帷宮千間，皆用錦罽文繡。
《風俗通》曰：俗說帷帳車不可作衣，令人病癘。
《東宮舊事》曰：太子納妃，有青布碧里梁下幃一，紺絹、青布窗戶幃各一。
《夢書》曰：夢見帷帳，憂陰事。
《離騷》曰：紐薛荔而為帷。
《楚詞》曰：翡翠幬，飾高堂。
張衡《南都賦》曰：暮春之禊，元己之辰。朱帷連綱，曜野映雲。
左太沖《吳都賦》曰：藹藹翠帷，裊裊素女。
潘岳《寡婦賦》曰：入空室兮望靈座，帷飄飄兮燈熒熒。
庚闡《楊都賦》曰：皇帝乃坐路寢，御組帷。
阮籍詩曰：簿帷鑒明月，清風吹我衿。
《爾雅》曰：以覆帳謂之幄。
《說文》曰：幄，木帳也。
《三禮圖》曰：在上曰帟，四旁及上曰帷，上下四旁悉周曰幄。幄，大帷也。
《書》曰：成王疾大漸，出綴衣於庭。〈孔安國曰：綴衣，幄帳。〉
《周禮·天官》曰：幕人掌帷幕幄帟。〈皆以布為之，四合象室宮曰幄，至所居幄也。〉
《左傳》曰：楚子伐鄭，諸侯還救鄭。晉侯使張骼輔躒致楚師，求御於鄭。鄭人卜宛射犬，吉。二子在幄，坐射犬於外。
又曰：子產、子太叔相鄭伯以會。子產以幄幕九張行；子太叔以四十，既而悔之，每舍損焉，及會亦如之。
又曰：衛侯為虎幄於籍圃。〈以籍田之圃，幄幕以虎獸為飾也。〉
《漢書》曰：元後未央宮置酒，內者令為傅太后偵嘗，坐於太皇后旁。王莽案行，責內者令曰：「定陶太后藩妾，何得與至尊並，撤去更設坐。」傅太后聞之，大怒，不肯會。
《漢官儀》曰：祭天紫壇，有紺幄帳。
《西京雜記》曰：成帝設雲帳、 雲幄、雲幕於甘泉紫殿，世謂為三雲殿。
《拾遺錄》曰：燕昭三年，廣延之國獻善舞者二人，王處以丹綃華幄。
《物論理》曰：漢末黃門張讓、段珪等於靈帝幄後相對泣，帝驚問：「尚復幾時哉？」於是大收諸黨。
劉植《魯都賦》曰：緹幄彌津，丹帷覆洲。
《廣雅》曰：幕，帳也。
《釋名》曰：幕，絡也，在里之稱也。
《說文》曰：帷在上曰幕，蒙之覆案食亦曰幕。
《周禮·天官下》曰：幕人掌帷，幕，幄，帟，綬之事。〈在旁曰幄，在上曰幕。〉
又曰：國君過市刑人赦，夫人過市。罰一幕，世子過市罰一帟，命夫過市罰一蓋，命婦過市罰一帷。〈謂諸侯及夫人世子過其國市，大夫內子過其都之市者，人之所交利而行刑之處，君子無故不游觀之，若游觀之則施惠。〉
《儀禮》曰：國君與卿圖事，管人布幕寢門外。
《左傳》曰：楚子元伐鄭，楚師臆鬏。諜告曰：「楚幕有烏。」乃止。〈諜，間也。鄭所使間候伺楚也。幕，帳也。〉
又曰：吳季札來聘，過衛，夜宿於戚，〈戚，子孫邑也。〉聞鐘聲。季子曰：「異哉，夫子之在此，猶燕之巢於幕上，而又何樂乎？」文子聞之，終身不聽琴瑟。
又曰：晉人執季孫意如，以幕蒙之。
《漢書》曰：衛青徵匈奴，大克。武帝就拜大將軍於幕下府中，因號「幕府」。
《東觀漢記》曰：明德馬皇后既處椒房，太官上飯，重加幕覆，輒撒去。
《晉書》曰：郗超字嘉賓。桓公與謝安論大事，令超臥帳內聽之，風動帳開。安笑曰：「郗生可謂之幕入賓。」
《宋書》曰：劉穆之孫瑀仕官甚不得意。至江陵，與顏峻書曰：「朱循之三世叛兵，一旦居荊州青油幕下，作謝宣明面。」
《唐書》曰：餌蕪為監察御史，往磧西覆屯。藩人齎金以遺，暹固辭不授。左蛹涸「不可逆其情」，乃授而埋之幕下。既去，乃移牒令取之。
黃石公《三略》曰：軍幕未設，將不言熱，此謂之禮將。
《說苑》曰：胩子謂景公曰：「合疏縷之緯以成幕。」
《兵書》曰：將軍帳幕無故動，敵人散走。
魚豢《典略》曰：孔子反衛，見夫人在錦帷中。孔子北面稽首，夫人自帷中再拜，環珮之聲璆璆然。
王子年《拾遺記》曰：漢成帝好微行，於太液池旁起宵游宮，鋪黑緹幕，器服皆尚黑色。
《漢武內傳》曰：李夫人既死，帝思之。命工人作夫人形狀，置於輕紗幕中，宛然如生。帝大悅。
《楚辭》曰：離榭修幕，侍君之間。
潘安仁《籍田賦》曰：青壇蔚其岳立，翠幕黯似雲布。
張景《洛陽禊賦》曰：停與蕙渚，息駕蘭田。朱幔虹野，翠幕霓連。
劉楨詩曰：明月照緹幕，華燭散炎暉。
《釋名》曰：小幕曰帟，張在上弈帟然也。
《周禮》曰：幕人掌帷帟。凡聖，王則張帟三重，諸侯再重，聊大夫不重。
又《掌次》曰：師田則設重帟。
《禮》曰：君於土，有賜帟。
