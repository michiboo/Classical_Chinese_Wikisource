
《唐書》：竇抗，母隋文帝萬安公主。抗在隋以帝甥甚見崇寵。文帝幸其第，命抗及公主酣宴，如家人之禮也。
又曰：隋煬帝至雁門，爲突厥所圍，蕭瑀進謀曰：「臣聞始畢托校獵至此，義成公主初不知其有違背之心。且在蕃夷俗，可賀敦知兵馬事。昔漢高祖解平城圍，乃是閼氏之力。況義成以帝女爲妻，必恃大國之援。若發一單使以告義成，假使無益，事亦無損。」煬帝從之，發使詣可賀敦諭旨。俄而突厥解圍而去，於後獲其諜人，云：義成公主遣使告急於始畢，稱北方有警，由是突厥解圍，蓋義成公主之助也。
又曰：凡公主封，有以國名者，息阝國、代國、霍國是也；有以郡名者，平陽、宣陽、東陽是也；有以美名者，太平、樂安、長寧是也。唯玄宗之女，皆以美名名之。
又曰：高祖平陽公主起義兵。公主於縣莊散家資，招引山中亡命，得數百人，以應高祖。略地至��、武功、始平，皆下間之。每申明法令，禁兵士無得侵掠，故遠近奔赴者甚衆，得兵七萬人。公主遣使以聞，使者至，高祖大悅。及義軍渡河，公主引精兵萬餘與太宗會於渭北，與其駙馬柴紹各置幕府，營中號爲娘子軍。京城平，封爲平陽公主，以獨有功，每賞賜異於他主。及薨，謚曰昭。
又曰：竇誕，竇抗第三子也。尚高祖女襄陽公主。竇氏自武德至今，再爲外戚，尚主者八人，女爲王妃六人，唐世貴盛，莫與爲比。
又曰：房玄齡之子遺愛，尚高陽公主。玄齡病，上表諫征遼。太宗見表，謂玄齡子婦高陽公主曰：「此人危悵如此，尚能憂我國家。」
又曰：房遺愛尚太宗女高陽公主，拜駙馬都尉。初，主有寵於太宗，遺愛既驕恣，謀黜遺直而奪其封爵。水徽中，誣告遺直無禮於己。高宗令長孫無忌鞫其事，因得公主與遺愛謀反之狀。遺愛伏誅，公主賜自盡。
又曰：杜如晦之子荷，以功臣子尚城陽公主，賜爵襄陽郡公，授尚乘奉禦。貞觀中，與太子承乾謀反，坐斬。
又曰：高士廉子以履行尚太宗女東陽公主，拜駙馬都尉。遭父艱，居喪以孝聞。太宗手詔敦諭曰：「古人立孝，毀不滅身。聞卿絕粒，殊乖大禮，幸抑摧裂之情，割傷生之累。」俄起爲衛尉卿。
又曰：蕭瑀子銳，尚太宗襄城公主。公主雅有禮度，太宗每令諸公主，凡厥所爲，皆視其楷則。又令所司別爲營第，公主辭曰：「婦人事舅姑如事父母，若居處不同，則定省多闕。」再三固讓，乃止。
又曰：王適子敬直，尚南平公主。禮有婦見舅姑之儀，自近代公主出降，此禮皆廢。�曰：「今主上欽明，動循法制。吾受公主謁見，豈爲身榮，所以成國家之美耳。」遂與其妻就位而坐，令公主親執笄，行盥饋之道，禮成而退。是後公主下降有舅姑者，皆備婦禮，自�始也。
又曰：貞觀中，長樂公主出降，太宗以皇后所生，敕有司資送倍於永嘉長公主。秘書監魏徵諫曰：「不可。昔漢明帝欲封其子，雲我子豈得與先帝子等，可半楚淮陽。前史以爲美談。天子姊妹爲長公主，天子之女爲公主，既加長字，即是有所尊崇。或可情有淺深，無容禮有逾越。」上然其言。
又曰：太平公主，高宗少女。以則天所生，特承恩寵。初，永隆年降駙馬薛紹。紹，垂拱中被誣告與諸王連謀誅死，則天乃殺武攸暨之妻以配主焉。公主豐碩，方額廣頤，多權略，則天以爲類己，每預謀議。神龍年，誅張易之有謀，進號鎮國太平公主，賞賜不可勝紀。二年，置公主府。時中宗韋後、上宮昭容用事，皆以爲智謀不及公主，甚憚之。公主日益豪橫。唐隆元年，玄宗清內難，公主又預其謀，令男崇簡從之，與玄宗尊立睿宗。公主頻著大勛，益尊重，加實封五千戶，通前一萬戶。每入奏事，坐語移日，所言皆聽，軍國大政，事必參決。如不朝謁，即宰臣就第，議其可否。公主由是驕恣，田園遍於近甸，貸殖流於江淮。公主懼玄宗英武，乃連結將相，專謀異計。時宰相七人，五出公主門。光天二年，玄宗漸危逼，乃勒兵誅其黨蕭至忠等。公主遁入山寺，數日方出，賜死於家。籍其家，財貨山積，珍奇寶物，侔於禦府。
又曰：唐隆元年，敕：「公主置府，近有敕總停，太平公主有崇保社稷功，其鎮國太平公主府即宜依舊。」酸棗縣袁楚客奏記於中書令魏元忠曰：「女有內，男有外，男女有別，剛柔分矣。中外斯隔，陰陽著矣。豈可相濫哉！然而幕府者，丈夫之職，非婦人之事。今諸公主幷開府建僚，崇置官秩，若以女處男職，所謂長陰而抑陽也。而望陰陽不僭，風雨不爽，其可得乎！竊謂非致遠之計，乖久安之策。《書》曰：『事不師古，以克永世，匪說攸聞。』此之謂也，君侯不正，誰正之哉？」
又曰：安樂公主，韋後所生。初，中宗遷於房州，欲及州境，生於路次。性惠敏，容質秀絕。中宗、韋後愛寵日深，恣其所欲，奏請無不允許。恃寵驕縱，權傾天下，自王侯宰相以下，除拜多出其門。所營第宅幷造安樂佛寺，擬於宮掖。城西造定昆池於莊，延袤數里。出降之時，以皇后仗發於宮中，中宗與韋後禦安福門觀之。及韋庶人敗，與駙馬武延秀皆斬之。追貶爲悖逆庶人。
又曰：武延秀，承嗣之第子也。時武崇訓爲安樂公主婿，即延秀之從父兄也，數引至主第。延秀久陷蕃中，解突厥語，常於主第唱突厥歌，作胡旋舞，有姿媚，主甚喜。及崇訓死，延秀得幸，尚主。拜席日，授太常卿、兼右衛將軍、駙馬都尉。
又曰：大中二年，以起居郎、駙馬都尉鄭顥尚萬壽公主，詔曰：「女人之德，雅合慎修，嚴奉舅姑，夙夜勤事，此婦之節也。先王制禮，貴賤同遵。既已下嫁臣僚，儀則須依古典，萬壽公主婦禮宜依士庶。」
又曰：弘化公主，宗室女。貞觀十三年，降吐谷渾慕容諸葛鉢。
又曰：文成公主，宗室女。貞觀十五年，封降於吐蕃贊普弄贊，命禮部尚書、江夏王道宗送之。弄贊親迎於河源，見主人，子婿之禮甚謹。嘆大國服飾禮儀之美，俯仰有愧沮之色，謂所親曰：「我祖父未有通婚大國者，今我得尚大唐公主。當築一城，以誇示後世。」仍遣酋豪子弟，請入國學以習《詩》、《書》，從之。
又曰：貞元三年，遣回紇使合厥將軍歸其國。初，合厥將其君命，請婚於我，上許以咸安公主嫁之，命公主見合闕於麟德殿，且命賫公主畫圖就示可汗，以馬價絹五萬匹還之，許其互市而去。以殿中監、嗣王湛然爲送咸安公主使，仍兼婚禮使。四年，回紇公主兼使者至自本蕃，上御延喜門，禁婦人及車輿觀者。時回紇可汗喜於和親，其禮甚恭，乃上言曰：「昔爲兄弟，今即子婿。子婿，半子也。彼猶父，此猶子，父若患於西戎，子當遣兵除之。」
又曰：太和公主，長慶元年封爲公主，冊爲回紇可敦，出降愛登裏邏骨沒密施合毗伽保義可汗。初，保義可汗既立，遣使求婚，遂封第九妹爲永安公主，將以降嫁。其年，保義可汗卒，冊九姓回鶻爲崇德可汗。五月，遣使迎請所許嫁公主，朝廷封第五妹爲太和公主以降今回紇焉。雖狄人固請永安而終不許，故命中書舍人王起就鴻臚寺以宣喻焉。
《列仙傳》曰：朱仲，會稽市販珠人。高後募三寸珠，乃詣闕上之，珠好過度，賜五百金。魯元公主私以七百金從仲求珠，獻四寸之珠。
又曰：蕭史善吹簫，教秦穆公女作鳳聲。公爲作鳳台，令夫妻止其上。一旦，皆隨鳳飛去。
《荀氏家傳》曰：荀羨，字令則。年十五，擬國婚之選，君不欲連姻帝室，乃遠遁長沙。監司追尋不獲已，遂尚尋陽公主。
《世說》曰：桓武平蜀，以李勢女爲妾，有寵，嘗著齋後。溫尚南康長公主，主始不知之，既聞，乃伺溫不在，率數十婢拔白刃往李所，故欲斫之。見李梳頭，發垂委地，姿貌端麗，乃徐下地結髮，斂手向主曰：「國破家亡，以至今日，若能見殺，實猶生之年。」神色正，辭氣悽惋，主於是擲刀，前抱之曰：「阿姊，我見汝不能不憐，何況老奴！」遂善遇之。
《風俗通》曰：列侯尚公主，國人尚公主，以妻制夫，陽屈於陰爾。
《漢武帝集柏梁詩》曰：左九嬪作《萬年公主誄》曰：「赫赫京師，河洛所經。陰精發曜，降茲淑靈。篤生公主，誕膺休禎。秀出紫雲敫，日輝月明。紅顔鬚髮，金質玉形。」
《漢書》曰：駙馬都尉，掌駙馬。〈駙馬，非正駕車皆爲副馬。一曰：附，近也，疾也。〉
又《百官公卿表》曰：漢武元鼎二年，置三都尉，駙馬、奉車，掌禦乘輿；車騎都尉，掌羽林從騎。幷無員，或以侍中、常侍、卿尹、校尉左遷爲之。
《漢舊儀》曰：駙馬都尉，掌騎從，武帝置，秩比二千石
《蜀志》曰：諸葛瞻，字思遠。建興十二年，亮出武功，與兄瑾書曰：「瞻已今年八歲，聰惠可愛，嫌其早成，恐不爲重器耳。」十七，尚公主，拜駙馬都尉。
《宋書》曰：江籞，字叔文。母宋文帝女淮陽公主。幼以戚屬召見，孝武謂謝莊曰：「此小兒方當爲名器。」少有美譽，尚孝武女臨江公主，拜駙馬都尉。爲丹陽丞時，袁粲爲尹，見，嘆曰：「風流不墜，正在江郎。」數與宴賞，留連日夜。
《齊書》曰：王暕，字思晦。年數歲而風神警拔，有成人之度。時祖儉作宰相，賓客盈門，見暕，曰：「公才公望，復在此矣。」弱冠，選尚淮南長公主，拜駙馬都尉。
《梁書》曰：袁樞博學，明悉舊典。初，陳武帝長女永嗣公主先適陳留太守錢蕆，生子，主及幷卒於梁時。武帝受命，唯主追封。至是將葬，尚書請議加蕆駙馬都尉，幷贈官。樞議曰：「昔王姬下嫁，必�諸侯。同姓爲主，聞於《公羊》之說；車服不系，顯於詩人之篇。漢氏初興，列侯尚主，自斯以後，降嬪素族。駙馬都尉，置由漢武，或以假諸功臣，或以加於戚屬。是以魏曹植表駙馬、奉車取爲一號。《齊職儀》曰：『凡尚公主，必拜駙馬都尉，魏、晉以來，因爲瞻准。』蓋以王姬之重，庶姓之輕，若不加其等級，寧可合巹而，所以假駙馬之位，乃配於皇女也。今公主早薨，伉儷已絕，既無禮數致疑，何須駙馬之授，案杜預尚晉宣帝第二女，晉武踐祚而主已亡，泰始中，追贈公主，元凱無復駙馬之號。梁文帝女新安穆公主早薨，天監初，王氏無追拜之事。遠近二例，足以校明，無勞此授。宜追贈亭侯。」時以議爲當。
《後魏書》曰：陸昕之風望端雅，尚獻文女常山公主，拜駙馬都尉。
又曰：馮誕，字子正。與高祖同歲，幼侍書學，特蒙親待。尚高祖妹安樂公主，拜駙馬都尉。高祖寵誕，同輿而載，同按而食，同席而坐。
又曰：宿石，高宗時爲中散。嘗從獵，高祖親欲射虎，石叩馬而諫，引高宗至原上。後虎騰躍殺人。詔曰：「石爲忠臣，而控馬切諫，免虎之害。後有犯罪，宥而勿治。」尚上谷公主，拜駙馬都尉。
又曰：萬安國，代人。父振，尚高陽公主，拜駙馬都尉，遷散騎常侍、馮翊公。安國少明敏，有姿貌。以國甥復尚河南公主，拜駙馬都尉，遷散騎常侍。顯祖特親寵之，與同臥起，爲立第宅，賞賜至鉅萬，超拜大司馬、大將軍，封安成王。
《唐書》曰：文宗儉素，召駙馬都尉韋處仁入見，巾夾羅巾以進，上謂曰：「本慕卿門戶清素，故俯從選尚。如此巾服，從他諸戚爲之，卿不須爲也。」
又《官品志》曰：駙馬、奉車、車騎三都尉，幷無員，駙馬以加尚公主者，無班秩。
《語林》曰：何晏，字平叔。以主婿拜駙馬都尉。美姿儀，帝每疑其傅粉，後夏月賜以湯餅，大汗出，以朱衣自拭之，尤皎然。
