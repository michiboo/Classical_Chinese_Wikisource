
《左傳》曰：衛人伐齊，公子遂如楚乞師。〈公子遂，魯卿。〉
又曰：東門襄仲、臧文如楚乞師。〈襄仲居東門，故以爲氏。臧文爲襄仲副使，故不書。〉
又曰：夏公使如楚乞師，以伐齊。〈公不事齊，與晉盟，故懼而乞師於楚。〉
又曰：晉侯使荀來乞師。
又曰：十三年，晉侯使郗錡來乞師，將事不敬。〈將事，敬君命也。〉孟獻子曰：「郤氏亡乎？禮，身之�也；敬，身之階也。郤子無階，且先君之嗣卿，受命以求師，將社稷是衛，而惰棄君命也，不亡何爲？」〈郤錡，郤克子，故曰嗣卿。爲十七年春殺郤錡傳也。〉
又曰：晉侯使士魴來乞師。
又曰：郤如衛，遂如齊，皆乞師焉。欒來乞師，孟獻子曰：「晉有勝矣。」〈卑讓有禮，故知其將勝楚矣。〉
又曰：秋，齊侯聞將有晉師，使陳無宇從啓強如楚，辭且乞師。〈辭有晉師，未得相見也。〉
《穀梁傳》曰：師出不必反，戰不必勝，故言乞也。
《戰國策》曰：楚圍雍氏，韓使求於秦，秦師不下。ゾ令靳尚使謂秦王曰：「今韓已病矣。秦師不下，唇竭齒寒，願大王熟計之。」宣太后召尚曰：「妾事先王也，先王以髀加妾身，妾困弗支也。盡身妾上而弗重也，何也？以其少有利焉。夫救韓日費千金，獨不使妾少有利耶。」靳尚歸。韓襄王賂於太后，復使張翠至。甘茂曰：「韓急。」翠曰：「未也。」茂曰：「先生言不急可乎？」翠曰：「韓急則圻而入楚矣，臣安敢來？」茂曰：「先生勿復言也。」乃言於秦王曰：「今雍氏圍而秦兵不下，是無韓也。楚韓爲一，魏不敢不聽，是楚以三國謀秦也。」秦王乃下師於ゾ以救韓。
《後漢書》曰：曹操與袁紹相持於官渡，紹遣人求救，劉表許之而不至，亦不援曹操，且欲觀天下之變。從事中郎南陽韓嵩、別駕劉先說表曰：「今豪傑幷起，兩雄相持，天下之重在於將軍。將軍若欲有爲，起乘其弊，可也。」
《春秋後齊語》曰：秦攻趙長平，齊楚救之。趙人無食，請粟於齊，齊欲勿與。周子曰：「不如與之，以退秦兵；不與，則秦兵不卻。是秦之計中，而齊楚之計過也。且趙之於齊楚，捍蔽也，猶齒之於唇，唇亡則齒寒。今日亡趙，明日患及齊楚。是故趙之務宜若奉漏瓮沃ㄡ釜也。夫救趙，高義也。卻秦兵，顯名也。義救亡國，威卻強秦之兵，不務爲此而務愛粟，爲國計者，過矣。」齊王不聽，秦破趙於長平。遂圍邯鄲焉。
又《韓語》曰：襄王十二年，楚圍雍氏，韓令使者求救於秦。冠蓋相望，秦師不出。使靳尚如秦謂秦王曰：「韓之於秦，居爲隱蔽，出爲雁行，今韓病矣。秦師不出，唇亡齒寒，願大王計之也。」
《史記》曰：趙平原君使者冠蓋相屬，讓信陵君以請救。曰：「勝所以結爲婚姻者，以公子高義。今縱輕勝，獨不憐公子之姊耶？」公子說：「王不可。」乃將車騎欲與趙俱死。行過夷門，見侯嬴坐而去。公子曰：「侯生無一言半辭送我哉？」乃復見之。生曰：「知公子之必來！」乃謂曰：「嬴聞晉鄙之兵符常在王臥內，而如姬最幸。可爲如姬復父之仇，求其虎符，奪晉鄙軍，此五霸之伐也。然恐鄙有所疑，臣客朱亥可與俱行。」至軍，亥以四十斤鐵椎殺晉鄙，引兵救趙卻秦軍。趙王再拜曰：「自古賢人未有及公子！」公子懼，不歸。趙以五城封之。
《魏志》曰：太祖征張綉，荀攸言於太祖曰：「綉與劉表相恃爲強，然綉以遠軍仰食於表，表不能供，勢必離。不如緩軍以待之。若急之，其勢必相救。」太祖不從，遂進軍至襄。綉戰急，表果救之，軍不利。太祖謂攸曰：「不用君言，至是矣。」
《魏略》曰：曹洪爲太祖族弟。興平末，太祖嘗與洪出，爲寇劫失馬，追者在後，洪下馬與太祖。太祖辭曰：「各自急。」洪言曰：「天下諸將可無洪，不可無君也。」太祖乃乘之，遂相扶佐得濟。〈《魏志》曰：太祖爲卓敗，失馬。〉
《晉書》曰：桓宣屯馬頭山，爲祖煥、桓撫所攻，求援於廬江太守毛寶。宣遣子戎重請，寶即隨戎赴之。未至，而賊已與宣戰。寶軍緣兵少器仗濫惡，大爲煥、撫所破。寶中箭，貫髀、徹鞍，使人蹋鞍拔箭，血流滿靴。去船所百餘里，望星而行。到，先哭戰亡將士，洗瘡訖，夜還救宣。寶至宣營而煥、撫亦退。
又曰：淮南妖賊張昌，旬月之間，衆三萬皆絳績，科頭，攢面以毛。王歆上言：「妖賊張昌、劉尼稱神聖，犬羊萬計，絳頭毛面挑刀走戟，其鋒不可當。請諸軍以助。」
《三十六國春秋》曰：姚襄南至滎陽，與高昌李曆戰於麻田，馬中流矢死。弟萇下馬授襄曰：「汝何以自免？」萇曰：「但令兄濟此，竪子何敢害萇？」會救至，俱不死。
《北史》曰：齊蘭陵武王長恭一名孝瓘，文襄第四子。累遷幷州刺史。突厥入晉陽，長恭盡力擊之。芒山之敗，長恭爲中軍，五百騎再入周軍，遂至金墉之下，被圍甚急。城上人不識長恭，免胄示之面，乃下弩手殺之，於是大捷。武士共歌謠之，爲《蘭陵王入陣曲》是也。
《後魏書》曰：齊將陳伯之進逼壽春沿淮爲寇。時司徒彭城王勰、廣陵侯衍同鎮壽春，以九江初附，人情未洽，兼台援不至，深以爲憂。詔遣傅永爲統軍，領汝陰之兵三千人援。永總勒士卒，水陸俱下，而淮水口伯之防甚固，永去二千餘里，牽船上汝南岸，以水牛挽之，直南趨淮下船便渡。適上岸賊軍追及，會時已夜，永乃潛進。時曉，達壽春城下。勰、衍聞外有軍，共上門樓觀望，然不意永至，永免胄，乃信之，遂引永上。勰謂永曰：「北望已久，恐洛陽難復再見，不意卿能至也。」勰令永引軍入城。永曰：「執兵被甲，固敵是求，若如教旨，便共殿下同被圍守，豈是救援之意？」遂孤軍城外與勰幷勢，以擊伯之，頻有克捷。
又曰：辛淵私署涼王李駿騎將軍。暠子欽亦厚遇之。欽與沮渠蒙遜戰於蓼泉，軍敗失馬。淵以所乘馬授欽，而身死於難，以義烈見稱西土。
又曰：裴駿值賊作亂於關中，汾陰人薛永宗聚衆應之。殘破諸縣，來襲聞喜。縣中先無兵杖，人情駭動，縣令憂惶，計無所出。駿在家聞之，便率厲鄉豪曰：「在禮，君父危，臣子致命。府君今爲賊所逼，是吾等徇節之秋，諸君可不勉乎？」諸豪皆奮激請行。駿乃簡騎驍勇數百人奔赴。賊聞救至，引兵退走。刺史嘉之以狀表聞。玄世祖親討蓋吳，引見駿，駿陳敘事宜甚玄機理。世祖大悅，顧謂崔浩曰：「裴駿有當世才，是且忠義可嘉。」補中書博士。浩亦深器駿，目爲三河領袖。轉中書侍郎。
《後周書》曰：蕭詧。大統十五年，乃遣使稱藩，請爲附庸。太祖令丞相東閣祭酒營權使焉。詧大悅。是歲梁元帝令柳仲禮率衆進圖襄陽，詧懼，乃遣其妻王氏及世子寮爲質以請救。太祖又令榮權報命，仍遣開府楊忠率兵援之。十六年，楊忠擒仲禮，平漢東，詧乃獲安。
又曰：李賢時，有賊師達符顯圍逼州城，晝夜攻戰，屢被摧衄。賢間赴雍州，詣天光請援。天光許之，賢乃返。而賊營壘四合，無因入城。候日向夕，乃僞負薪與賊樵採者俱得至城下，城中垂布引之，賊衆方覺，乃弓弩亂髮，射之不中，遂得入城。告以大軍將至，賊聞之，便即散走。
又曰：邵惠公顥，太祖長兄。德皇帝娶樂浪王氏爲德皇后，生顥及連次。太祖德皇帝與衛可孤戰於武川，臨陣墜馬，顥奔救，擊殺數十人，賊衆披靡，德皇帝乃得上馬引去。俄而，賊追騎大至，顥遂戰歿。保定初，追贈太師，尋追封邵公。
又曰：太祖率輕騎追侯景於河上。景等北據河橋、南屬邙山爲陣，與諸軍合戰。太祖馬中流矢，驚逸，遂失之。因此軍中擾亂。都督李穆下馬援太祖，軍以復振。於是大捷，斬高敖曹及其儀同李猛。
《隋書》曰：張須陀爲齊郡丞，賊裴長才、石子河等衆二萬奄至城下，縱兵大掠。須陀未暇集兵，親率五騎與賊競赴之，圍百餘重，身中數瘡，勇氣彌厲。會城中兵至，賊稍卻。須陀督軍復戰，長才敗走。後數旬，賊帥秦君弘、郭方預等合軍圍北海，兵鋒甚銳，須陀謂官屬曰：「賊自恃強，謂我不能救，吾今速去，破之必矣。」於是簡精兵倍道而進，賊果無備，擊，大破之，斬數萬級，獲輜重三千兩。
《唐書》曰：李晟兼左金吾大將軍、涇原四鎮都知兵馬使幷總游兵。無何，節度使馬璘與吐蕃戰於監倉，兵敗。晟率所部橫擊之，拔出於亂兵，以功封合川郡王。忌晟威名，又遇之不以禮，令朝京師。代宗知之，留宿衛。上即位，吐蕃寇劍南，時節度使崔寧在京師，三川皆恐。詔晟將神策兵五百救援。晟乃逾漏天攻拔飛越，廓清肅寧三城，絕大渡河。獲虜首千餘級，虜乃引去。因留成都，數月而還。
又曰：裴度征蔡州，計築赫連城於池口。未畢役，度領師及賓從往觀之。導騎將及城門，左右曰：「五溝賊至。」言未畢，賊以突來，哮呼爭進，城震壞者十餘板，注弩挺刃，勢將及度。賴李光顔決戰於前以卻之。時光顔先慮其來，使田希以二百騎伏於溝中。出賊不意，交擊之，方得入城。希又先扼其溝中歸路，賊多棄騎越溝，相牽墮壓而死者千餘人。是日非光顔救，度幾陷。
又曰：辛讜性慷慨，重然諾，專務賑人之急。年五十，不求苟進，有濟時匡難之志。咸通十年，龐勛亂徐、泗，時杜慆守泗州。賊以郡當江淮要害，極力攻之。時兩淮郡國皆陷，獨慆守臨淮。久之，援軍雖集，賊未解圍。時讜寓居廣陵，乃仗劍拏小艇趨泗口，貫賊柵入城見慆。慆素聞有義而不相面，喜讜至，握手謝曰：「判官李延樞方話子爲人，何遽至也？吾無憂矣！」時賊三面攻城，王師結壘於洪源驛，相顧不前。讜夜以小舟穿賊壘至洪源驛，見監軍郭厚本，論泗州危急，且宜速救，厚本然之。淮南都將王公弁謂厚本曰：「賊車衆我寡，無宜輕舉，當俟可行。」讜坐中拔劍瞋目謂公弁曰：「賊百道攻城，陷在旦夕。公等奉詔赴援，而逗留不進，心欲何爲？不惟有我負國恩，丈夫氣義亦宜感發，假如臨淮陷賊，淮南即是寇場，公何獨存耶？」即欲揮刃向公弁，厚本持之。讜望泗州大哭者經日，帳下爲之流涕。厚本義其心，選甲士三百隨讜入泗州。夜半斬賊柵，大呼由水門而入，賊軍大駭。旣知援兵入城，賊乃退舍，人心遂固。浙西觀察使杜審權遣大將翟行約率軍三千赴援，屯蓮塘驛。慆欲遣人勞之，將吏皆憚其行。讜曰：「杜相公以大夫宗盟，急難相赴，安得令使者無言而還。」即賫慆書幣犒其使。淮南大將李湘率師五千來援，受賊詐降，敗於淮口。湘與郭厚本皆爲賊所執，自是無援。賊幷兵急攻，以鐵索斷淮流，梯衡�合，凡周七月，晝夜不息。乘城之士，不遑寢寐，面目瘡生，軍儲漸少，分食稀粥。賴讜犯難仗義求救於淮北諸軍。旣而，馬舉以大軍至，賊解圍而去。讜無子，猶子山僧、元老等寄在廣陵，每出城則書二侄名謂慆曰：「志之，得嗣爲幸。」慆益感之。賊平。授讜泗州團練判官、侍御史。
繁欽《丘雋碑》曰：故右扶風都尉主簿，有丘雋者，從都尉討叛胡，官兵敗績，卒伍奔散，都尉臨陣墜馬，雋於是下馬援甲，以身禦寇，遂致死戰場。都尉乘雋馬得免。
《左傳》曰：鄭將公子歸生伐宋，戰於大棘，宋師敗績。宋將狂狡輅鄭人，鄭人入於井，〈輅，迎也。五駕切。〉倒戟而出，獲狂狡。君子曰：「失禮，違命，宜其擒也。」戎昭果毅以聽之謂禮，〈聽，謂常在放聞，身著於心，想聞其政令。〉殺敵爲果，致果爲毅。
《�梁》曰：宋華元帥師及鄭公子歸生，戰於大棘，宋師敗績，獲宋華元。獲者，不與之辭也。
《史記》曰：漢六年，人有告楚王韓信反，高帝以陳平計，發使告諸侯會陳，僞游�夢，實欲襲信。信不知，謁高祖於陳。上令武士縛信，載後車。信曰：「狡兔死，良狗烹。天下已定，我固當烹。」遂械繫信至洛陽，赦信罪，以爲淮陰侯。
《後漢書》曰：龜茲王攻破疏勒，殺其王而立龜茲人兜題爲疏勒王。明年春，班超從間道至疏勒，去兜題所居盤橐城九十里，逆遣吏田慮光往降之。敕慮曰：「兜題本非疏勒種，國人必不用命，若不即降，便可執之。」慮旣到，兜題見慮輕弱，殊無降意。慮因其無備，遂前劫縛兜題。左右出其不意，皆驚而立定。慮馳報超，超即赴之，悉召疏勒將吏說以龜茲無道之狀，因立其故王兄子忠爲王。〈《續漢書》曰：求得故王兄子榆勒立之，更名曰忠也。〉國人大悅。
《蜀志》曰：先主入益州，還攻劉璋。張飛等泝流而上，分定郡縣，破璋將巴郡嚴顔，先獲顔。飛呵顔曰：「大軍至，何以不降而敢拒戰？」顔曰：「卿等無狀，侵奪我州，我州有斷頭將軍，無降將軍也。」飛怒，令斫頭。顔曰：「斫頭便斫，何爲怒耶？」飛壯而釋之，引爲賓客。
《晉書·載記》曰：慕容將乘海討慕容仁，群下咸諫以海道危阻，宜從陸路。曰：「舊海水無淩，自仁反以來，凍合者三矣。昔漢光武因滹沱之水，以濟大業，天其或者欲吾乘此而克之乎？吾計決矣！有沮謀者，斬！」乃率三軍從昌黎踐淩而進。仁不虞之至也，軍去平郭七里，候騎乃告，仁狼狽出戰，爲所擒。殺仁而還。
又曰：王淩遣督護王昌等率疾陸眷及弟文鴦、從弟末杯攻石勒於襄國。勒敗還壘，末杯追入壘門，爲勒所獲。勒質末杯遣使求和於疾陸眷，疾陸眷將許之，文鴦諫曰：「受命討勒，寧以末杯一人故縱成擒之寇，旣失淩意，且有後憂，必不可許。」疾陸眷不聽，以鎧馬二百五十匹，金銀各一簏贖末杯，勒歸之。
《呂氏春秋》曰：湯以良車七十乘，必死士六十人，戊子戰於郕，遂擒推移大犧。〈桀多力，能推移大犧，因以爲號。〉
