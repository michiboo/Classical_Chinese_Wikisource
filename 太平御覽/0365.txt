
《說文》曰：面，顔前也。從{一自}，〈音首。〉象人面形。𩔃，〈音於願切。〉面不正也。頢，〈音括〉短面也。頷，〈音胡感切。〉面黃也。䫱，〈音刀丁切。〉面瘦淺顬顬也。赧，面慙赤也。
《可圖》曰：蒼帝方面，赤帝圓面，白帝廣面，黑帝深面。
《周易·革卦》曰：上六：君子豹變，小人革面。
《禮記·內則》曰：女子出門，必擁蔽其面。
《左傳·僖三十三年》曰：晉侯敗狄於箕。先軫免胄入狄師，死焉。狄人歸其玄，面如生。〈言其有異於人。〉
又《襄三十一》曰：鄭子産曰：「人心之不同也，如其面焉。吾豈敢謂子面如吾面乎？」
又《襄二十五》曰：晉程鄭卒。子産始知然明，問爲政焉。對曰：「視民如子。見不仁者誅之，如鷹之逐鳥雀也。」子産喜，以語子大叔，曰：「他日吾見蔑之面而已，今吾見其心矣。」
又《哀下》曰：楚白公作亂，殺子西、子期於朝，而劫惠王。子西以袂掩面而死。葉公在蔡，方城之外皆曰：「可以入矣。」及北門，乃胄而進。又遇一人曰：「君胡胄？國人望君如望歲焉，日日以幾。〈冀君來。〉若見君面，是得艾也。」〈艾，安也。〉
《史記》曰：孟戲，中衍，鳥身人面，趙之先也。
《漢書》曰：李夫人病篤，上自臨候之。夫人遂轉面向壁，欷而不復言。
又曰：哀帝初即位，博士申咸毀給事中薛宣不供養行喪服，薄於骨肉，不宜復列封侯使在朝省。宣子氵兄爲右曹侍郎，數聞其語，賕〈音求〉客楊明，欲令創咸面目，使不居位。會司隸闕，氵兄恐咸爲之，遂令明遮斫咸宮門外，斷鼻唇，身八創。事下有司，沈減死一等，宣坐免爲庶人。
又曰：朱博爲左馮翊。長陵大姓尚方禁少時曾盜人妻，見斫，創著其頰，府功曹除禁調守尉。博聞知，以他事召見，視其面，果有瘢。博辟左右問禁：「是何等創也？」禁乃叩頭服。博笑曰：「大丈夫固時有是。」因親信以爲耳目。
又曰：朱博爲人廉儉，不好酒色之宴。自微賤至富貴，食不重味，案上不過三杯，夜寢早起，妻希見其面。
又曰董仲舒，廣川人也。景帝時爲博士。下帷講誦，弟子傅以久次相授業，或那見其面。三年不窺園圃，其精如此。
又曰：孔休守新都相。休謁見莽，莽緣恩意，進其玉貝、寶劍，欲以爲好。休不肯受，莽因曰：「誠見君面有瘢，美玉可以滅瘢，欲獻其玉�彘耳。」〈音衛，劍鼻也。〉
又曰：張禹爲兒，數隨家至市，喜觀於卜相者，久而頗曉其別蓍布卦意。卜者愛之，又奇其面貌，謂禹父曰：「是兒多知，可令學經。」
《東觀漢記》曰：耿秉爲征西將軍，鎮撫單于以下。及薨，南單于舉國發哀，犁面流血。
《後漢書》曰：應奉年二十時，嘗詣彭城相袁賀，賀時出行閉門，造車匠於內開扇出半面視奉，奉即委去。後數十年於路見車匠識而呼之。
《魏略》曰：徐庶，名福，本單家子，好任俠擊劍。中平末，嘗爲人報仇，白堊突面，被髮而走。
《蜀志》曰：張裕曉相術，每舉鏡照面，自知死刑，未嘗不撲之於地。
又曰：劉琰妻胡氏入賀太后，太后令特留胡，經月乃出。胡有美色，琰疑其與後主有私，呼卒�過胡，至於以履搏面，而後棄遣。胡告具言，琰坐下獄。有司議曰：「卒非�過妻之人，面非受杖之地。」琰竟棄市。
《吳志》曰：諸葛恪父瑾長面，孫權大會群臣，使人牽一驢，檢其面，題曰「諸葛子瑜」也。恪跪曰：「乞請筆益兩字。」因聽與筆。恪續其下曰「之驢」。舉坐欣笑，乃以驢賜恪。
王隱《晉書》曰：趙孟字長舒，入補尚書都令史，善於清談，有國士之風。其面有疵黯，諸事不決，皆言當問「疵面」也。
《晉中興書》曰：王珂爲桓溫主簿，二軍文武數萬人悉識其面。
《晉書》曰：初，王恭敗梟首於東桁，王平之抽槊刺其面。
又曰：桓溫字玄子，豪爽有風概，姿貌甚偉，面有七星。
又曰：劉牢之面紫赤色，鬢目驚人，而沈毅多計。
又曰：劉裕於東府聚樗蒲大擲，一判應至數百萬，餘人幷黑櫝，惟裕及劉毅在後。毅次擲得雉，大喜，褰衣繞床，叫謂同座曰：「非不能盧，不事此耳。」裕因挼五木久之，曰：「老兄試爲卿答。」即成盧焉。毅意殊不快，然素黑，其面如鐵色焉。
《宋書》曰：沈慶之謂帝曰：「耕當問奴，織當問婢，今論爭伐，問白面書生，事何由濟？」
又曰：明帝大會新亭，接勞諸軍，主樗蒲賭官李安人五擲皆盧。帝大驚，目安人曰：「卿面方如田，封侯狀也。」
又曰：劉瑀爲右衛將軍，因求益州，甚不得意。至江陵，與顔竣書曰：「朱循之三世叛兵，一日居荊州，青油幕下，作謝宣明面。」
《齊書》曰：東昏即位，多行殺戮。沈昭略與沈文季、徐孝嗣同召入省，例賜藥酒。昭略駡徐孝嗣曰：「廢昏立明，古今令典。宰相無才，致有今日。」即擲甌破面曰：「作破面鬼！」時年四十。
《後梁書》曰：宋如周有才學，爲度支尚書。如周面狹長，宣帝嘗戲之曰：「卿何謗《法華經》？」如周踧踖，自陳不謗。帝又言之，如周懼而出，告蔡大寶。寶知其旨，笑謂之曰：「君當不謗餘經，止應不信《法華》。《法華》云：開經隨喜，面不狹長。」如周乃悟。
《後魏書》曰：清河王懌被誣見害，朝野貴賤知與不知，含悲喪氣。遠夷在京師聞懌喪，爲之以刀劈面者數百人。
《三國典略》曰：高長恭以淮南之亂，恐爲將帥，嘆曰：「我去年面發垂，今歲何爲不發？」至是，齊主使徐之範飲以毒藥。長恭謂妃鄭氏曰：「我盡忠事上，何辜於天，而遭賜鴆之禍！」
《春秋後語》曰：秦急攻趙，求救於齊。齊王曰：「必以長安君爲質，兵乃出。」長安君者，太后之小子也。太后愛之，不肯遣。大臣強諫。太后怒，謂左右曰：「敢復言長安君爲質者，老婦必唾其面。」
《山海經》曰：大荒之山，日月所入，有顓頊之子，三面一臂，不死。〈郭璞注曰：「人頭三也，各有面也。」〉
又曰：一目國，一目中其面而居。
《尸子》曰：子貢問孔子曰：「古者黃帝四面，信乎？」孔子曰：「黃帝合己者四人，使治四方，大有成功，此之謂四面也。」
又曰：禹長頸、鳥喙，面貌亦惡，天下從賢之者學也。
《孫卿子》曰：衛靈公有臣公孫呂，身長七尺，面長三尺，廣三寸，名動天下。
《莊子》曰：孔子謂盜跖曰：「今將軍身長九尺二寸，面目有光，唇如激丹，齒如含貝，音中鐘聲，而名曰盜跖，丘竊爲將軍恥之。」
《韓子》曰：古人目短於面見，故以鏡觀。
《燕舟》曰：田光云：「脈勇怒而面青，骨勇怒而面白。荊軻者，神勇也，怒而不變。」
《說苑》曰：吳王將死，曰：「吾以不用子胥言，以至於今。死者無知則已，死者有知，吾何面見子胥也！」遂蒙絮覆面自刎。〈《呂氏春秋》同。〉
《典略》曰：袁紹妻劉性妒忌。紹死，其屍未殯，殺其妾五人。恐死者有知，皆髡�黑面。
《中論》曰：小人恥其面不如子都，君子恥其行不如堯舜。
譙周《法訓》曰：昔有人使妻爲母作粥，妻不肯，乃以刀擊傷妻面。此可爲孝乎？
《傅子》曰：相者三亭九侯，定於一尺之面。
《語林》曰：王武子與武帝圍棋，孫皓看。王曰：「孫歸命何以好剝人麵皮？」皓曰：「見無禮於其君者則剝其皮。」乃舉棋局，武子伸腳在局下。
又曰：劉真長病積，時公主毀悴，將終，喚主，主既見其如此，乃舉手指之云：「君危篤，何以自修飾？」劉便牽被覆面背之，不忍視。
又曰：王右軍見杜弘冶，嘆曰：「面如凝脂，眼如點膝，如神仙中人。」
又曰：何晏字平叔，美姿容，帝疑其傅粉，賜湯餅，令晏食之，汗晨面，拭之轉白。〈《世說》同。〉
《世說》曰：康僧淵目深而鼻高，王丞相每調之，僧淵曰：「鼻者面之山，目者面之淵，山不高則不靈，淵不深則不清。」
又曰：鍾會撰《四本論》始畢，甚欲使嵇康一見。置懷中，不敢出，戶外遙擲，面便走。
《郭子》曰：琅琊諸葛忘名，面病鼠瘻，劉真長見嘆曰：「鼠乃復窟穴人面乎？」
《異苑》曰：陳郡謝石字石奴，少患面創，諸治莫愈，乃自幽遠，止於岩下。中宵，有物來舐其創，隨舐隨除，既不見形，意爲是龍，而舐處悉白，故世呼爲謝白麵。
《會稽後賢記》曰：貞女謝仙女者，謝承孫也。吳歸命侯采仙女充後宮，仙女乃炙面服醇醯以取黃瘦，竟得免。
《黃帝八十一問》曰：人面獨能寒，何也？曰：「頭者，諸陽之脈會也，諸陰脈皆至頸項不還上，獨諸陽脈上頭，故面能寒耳。」
《相決》曰：奇毛生身及面，皆豪貴。白毫黑毛生共孔，帶印綬。
蔡邕《女戒》曰：夫心猶面首也，一旦不修飾則塵垢穢之，人心不思善則邪惡入之。人盛飾其面而莫修其心，惑矣！
《說文》曰：眉，目上毛也。
《釋名》曰：眉，媚也，有嫵媚也。
《毛詩·淇澳·碩人》曰：螓首蛾眉，〈螓，首顙廣而方。〉巧笑倩兮，美目盼兮。
《尚書大傳》曰：堯有眉八。〈如八字也。《淮南子》同。〉
《大戴禮》曰：曾子曰：「敢問不勞可以爲明乎？」孔子愀然，揚眉曰：「參，汝以明主爲勞乎？昔者舜左禹而右皋陶，不下席而天下治。」
《禮說》曰：君子乘金而玉，爲人美眉。
《左傳·定公八年》曰：公侵齊，門幼嬸州。顔息射人中眉，〈顔息，魯人。〉退曰：「我無勇，吾志其目也。」
《豰梁傳》曰：長狄兄弟三人遞爲害，斷其首而載之，眉見於軾。
《戰國策》曰：豫讓欲報趙襄子，滅鬢去眉，吞炭漆。
《春秋後語》曰：呂不韋謂太后曰：「詐腐刑，��則得給事中。」乃令人以腐罪告之，拔其鬚眉，以爲宦者。
《漢書》曰：張敞爲婦畫眉，長安中傅京兆眉憮。〈應劭曰：憮，大也。孟康曰：憮，音詡，北方人謂好爲詡也。〉
《東觀漢記》曰：王莽天鳳五年，樊崇起兵於莒，恐其衆與莽兵亂，乃皆朱其眉。由是號曰赤眉。
又曰：明德馬後眉不施黛，獨左眉角小缺，補之以縹。
又曰：馬援自還京，數被進見，爲人縝髯，眉目如畫。
又曰：梁鴻居吳賃舂，每歸，妻爲其食，不敢於鴻前仰視，舉案齊眉。
鄧粲《晉記》曰：荊州民宗嘗以酒犯王平子，平子怒叱左右ㄏ。郭舒厲色謂左右曰：「使君醉，汝輩何敢妄動！」平子大恚曰：「別駕狂郎，枉言我醉！」因遣炙舒眉頭，舒跪受炙。平子意釋而得免。
《宋書》曰：王玄謨在雍，人言欲反。玄謨馳啓自解，帝知其虛，馳遣主書吳喜公慰撫之，曰：「七十老公，反欲何求？聊復爲笑，想足以伸卿眉頭耳。」玄謨性嚴，未曾妄笑，時人言玄謨眉頭未曾伸，故以此見戲。
《梁書》曰：武寧王大威，字仁容，美風儀，眉目如畫。
《三國典略》曰：梁簡文方頰豐下，眉目秀髮。
《隋書》曰：玄輝字叔平，河南洛陽人也。父知，鬚眉如畫，進止可觀，少得美名於京師。
《唐書》曰：毛若虛，絳州太平人也。眉毛覆於眼，性殘忍。初爲蜀川縣尉，天寶末爲武公丞，年已六十餘矣。
《帝王世紀》曰：文王虎眉。
《列仙傳》曰：陽都女生而連眉，衆以爲異。
《列仙傳》曰：莫耶子赤鼻，眉間一尺。
《列士傳》曰：幹將子赤鼻，眉廣三寸。
《荊州先賢傳》曰：馬良字季常，襄陽宜城人。兄弟五人皆有令名。良眉中有白毛，鄉里頌曰：「馬氏五常，白眉最良。」
《吳越春秋》曰：伍子胥眉間廣一尺。
《韓子》曰：失鏡無以正鬢眉，失道無以知迷惑。
《呂氏春秋》曰：吳闔閭使民習戰，劍如眉，流血不可止。
《淮南子》曰：今盆水在庭，清之終日，未能見眉睫；濁之不過一撓，而不能察方圓。〈察，見也。〉人神易濁而難清，猶盆水之類也。
《風俗通》曰：桓帝玄嘉中，京師婦人作愁眉。愁眉者，細而曲折。此梁冀家所爲，京師皆效之。天戒若曰：將收捕冀，婦女憂愁之眉也。
《抱朴子》曰：有古強者，自雲四千歲，雲見堯、舜、禹，湯，說之了了。世雲「堯眉八采」，不然也，直兩眉頭甚竪，似八字眉。
《唐子》曰：人多患遠，見百步而不自知眉頰；知眉頰者，復不能察百步。
《西京雜記》曰：卓文君妖冶好眉色，如望遠山。
《語林》曰：庾公道：王尼子非惟事事勝於人，布置鬚眉亦勝人，我輩皆出其轅下。
《樊氏相法》曰：眉中長毫，百二十歲。
