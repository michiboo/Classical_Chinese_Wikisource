
《禮記》曰：孔子哭子路於中庭。有人吊者，而夫子拜之。既哭，進使者而問故。使者曰：「醢之矣！」遂命覆醢。
又曰：伯高死於衛，赴於孔子。孔子曰：「吾惡乎哭諸？兄弟，吾哭諸廟。父之友，吾哭諸廟門之外。師，哭諸寢。朋友，吾哭諸寢門之外。所知，吾哭諸野。於野則已疏，於寢則已重。夫由賜也見我，吾哭諸賜氏。」遂命子貢爲之主，曰：「爲爾哭也，來者拜之。」
又曰：子夏喪其子而喪其明。曾子吊之，曰：「吾聞之也，朋友喪明則哭之。」
又曰：哭有二道，有愛而哭之，有畏而哭之。
又曰：孔子惡野哭者。〈謂其變衆。〉
又曰：穆伯之喪，敬薑晝哭；文伯之喪，晝夜哭。孔子曰：「知禮矣。」〈喪夫不夜哭，嫌思情性也。〉文伯之喪，敬薑據其床而不哭，曰：「昔者，吾有斯子也，吾將以爲賢人也。吾未嘗以就公室。今及其死也，朋友諸臣未有出涕者，而內人皆行哭失聲。斯子也，必多曠於禮矣夫！」
又曰：孔子過泰山側。有婦人哭於墓者而哀，夫子式而聽之。使子貢問之，曰：「子之哭，一似重有憂者。」曰：「然。昔吾舅死於虎，吾夫又死焉，今吾子又死焉。」夫子曰：「何爲不去？」曰：「無苛政。」夫子曰：「小子識之：苛政猛於虎！」
又曰：陽門之介夫死，司城子罕入而哭之哀。晉人之覘宋者，反報於晉侯曰：「陽門之介夫死，子罕哭之哀，而民說，殆未可伐也。」孔子聞之曰：「善哉，覘國者乎！」
又曰：朋友之墓有宿草而不哭焉。〈宿草，陳根也，謂期年。〉
又曰：曾申問於曾子曰：「哭父母有常聲乎？」曾子曰：「中路嬰兒失其母焉，何常聲之有！」〈言其若小兒亡母啼號，安得常聲乎。〉
又曰：斬衰之哭，若往而不反；齊哀之哭，若往而反；大功之哭，三曲而亻哀；小功、緦麻，哀容可也。
《左傳》曰：衛叔武將沐，聞君至，喜，捉�走出，前驅射而殺之。公知其無罪也，枕其股而哭之。
又曰：召孟明、西乞、白乙，使出師於東門之外。蹇叔哭之，曰：「孟子，吾見師之出而不見其入。」
又曰：秦伯素服郊次，向師而哭曰：「孤違蹇叔，以辱二三子，孤之罪也。」
又曰：子産歸，未至，聞子皮卒，哭，且曰：「吾已，無爲爲善矣，惟夫子知我。」
又曰：昭二十一年七月，日蝕，大夫叔輒蒞事而哭，昭子曰：「叔輒將死矣，非所哭也。」八月，叔輒卒。
又曰：申包胥如秦乞師，秦伯使辭焉，曰：「寡人聞命矣，子姑就館，將圖而告。」對曰：「寡君越在草莽，未獲所伏。下臣何敢即安？」立，依於庭墻而哭，日夜不絕聲，勺飲不入口七日。秦師乃出。
《論語》曰：顔淵死，子哭之慟。從者曰：「子慟矣！」曰：「有慟乎？非夫人之爲慟而誰爲？」
《家語》曰：公父文伯卒，其妻妾皆行哭失聲，敬薑戒之曰：「吾聞好外者士死之，好內者女死之。今吾子早夭，吾惡其以好內聞也。」
《史記》曰：高祖夜經澤中，前有大蛇當徑，拔劍斬蛇。後人來至蛇所，有一老嫗夜哭。人問何哭，嫗曰：「人殺吾子，吾子白帝子也，化爲蛇，當道，今者赤帝子斬之，故哭。」人以嫗爲不誠，欲以苦之，因忽不見。
又曰：鄭相子産卒，鄭人皆哭泣，悲之如亡親戚。孔子與子産如兄弟，及聞死，爲泣曰：「古之遺愛也。」
《漢書》曰：何幷，字子廉。爲潁川太守，代陵陽嚴詡。官屬祖道，詡據地哭，曰：「吾哀潁川士，我以柔弱徵，必選剛猛代。代到，將有僵僕者，故相吊耳。」幷至，果大殺戮。
又曰：王莽末，兵起，莽憂，不知所出。崔發言：「《周禮》及《春秋左氏》，國有大災，則哭以厭之。故《易》稱先號�兆而後笑，宜呼嗟告天。」莽自知敗，及率群臣至南郊，陳苻命本末，仰天撫心大哭。諸生小民會旦夕哭，爲設飧粥，甚悲哀及能誦策文者除以爲郎，至五千餘人。
謝承《後漢書》曰：許慶，字子伯。家貧，爲郡督郵，乘牛車，鄉里號曰「軺車督郵」。慶嘗與友人談論漢無統嗣，幸臣專勢，世俗衰薄，賢者放退，慨然據地悲哭。時稱「許子伯哭世」。
華嶠《後漢書》曰：趙一造河南尹羊陟，不得見。一以公卿中非陟無足與託名，日往其門尋陟，自強通陟，臥未起，一徑上堂，臨之，曰：「竊伏西州，抱高風舊矣，乃今方遇而便忽然，奈何命也！」因舉聲哭，堂下大驚。陟延與語，大奇之。明往詣一，柴車草屏，露宿其傍，左右皆驚愕。
《東觀漢記》曰：逢萌素明陰陽，知莽將敗，攜家屬於遼東，乃首戴盆盎，哭於市，言曰：「新乎新乎！」遂潛藏。
《漢名臣奏》曰：漢得陰山，匈奴長老過之，未嘗不哭。
《魏志》曰：太祖擊黃巾，濟北相鮑信鬥死，購求信喪不得，乃刻木如信形狀，祭而哭焉。
又曰：初，蘇則及臨淄侯植聞魏氏代漢，皆發憤悲哭，文帝聞植如此，而不聞則也。嘗從容曰：「吾應天受禪，而聞有哭者何也？」則謂爲見問，鬢髯悉張，欲正論以對。侍中傅巽掐則曰：「不謂卿也。」乃止。
《吳志》曰：孫策薨，以事授權，權哭未及息，策長史張昭謂權曰：「孝廉，此寧哭時耶？」乃改易權服，扶令上馬。
《晉書》曰：顧榮素好琴，及卒，家人常置琴於靈座。吳郡張翰哭之慟，既而上床鼓琴數曲，撫琴而嘆曰：「顧彥先復能賞此不？」因又慟哭，不吊喪主而去。
又曰：顧愷之，桓溫引爲大司馬參軍，甚見親昵。溫薨後，愷之拜溫墓，賦詩云：「山崩溟海竭，魚鳥將何依。」或問之曰：「卿重桓公乃爾，哭狀其可見乎？」答曰：「聲如振雷破山，淚如傾河注海。」
又曰：阮籍居喪骨立，幾致滅性。裴楷往吊之，籍散�箕踞，醉而直視，楷吊哭畢便去。或問楷：「凡吊者，主哭，客乃爲禮。籍既不哭，君何爲哭？」楷曰：「阮方外之士，故不崇禮典。我俗中之士，故以軌儀自居。」
又曰：秦秀性忌讒佞，疾之如仇。素輕鄙賈充，及伐吳之役，聞其爲大都督，謂所親曰：「充文案小才，乃居伐國大任，吾將哭以送師。」或止秀曰：「昔蹇叔知秦軍必敗，故哭送其子耳。今吳君無道，國有自亡之形，郡卒踐境，將不戰而潰。子之哭也，既爲不知，乃有不救之罪。於是乃止。」
又曰：魏舒子混，字延廣，清慧有才行，爲太子舍人。年二十七，先舒卒，朝野咸爲舒悲。舒每哀慟，退而嘆曰：「吾不及莊生遠矣，豈以無益自損乎？」遂不復哭。
又曰：王敦起，郭璞爲記室參軍。是時，潁川陳述爲大將軍椽，有美名，爲郭所重。未幾而沒，璞哭之哀甚，呼曰：「嗣祖嗣祖，焉知非福！」未幾，而敦作難。
又曰：阮籍時率意獨駕，不由徑路，車跡所窮，輒慟哭而返。
又曰：衛�卒，謝琨哭之慟，曰：「棟梁折，不覺哀也。」
王隱《晉書》曰：湣懷太子吻賈後所害，詔立臧爲太孫、趙王行太傅。趙王與太孫俱之東宮，車服侍從皆湣懷之舊也，到銅駝街，宮人哭，侍從者皆哽咽，路人泣焉。
又曰：阮籍鄰家處女有才色，女未嫁而死，籍不識其父兄，徑往而哭之，盡哀而去。
《晉書·安帝紀》曰：廣州刺史吳隱之，字處默。少有孝行，遭母憂，哀毀過禮。太常韓康伯鄰居，康伯之母，揚州刺史殷浩之妹，聰明婦人也。隱之每哭，康母輒輟事流涕，悲不自勝。既而語康伯曰：「汝後若居銓衡，當用如此輩人。」及康伯爲吏部尚書，追隱之。
《晉中興書》曰：征北大將軍褚裒遣督護王堪迎流民，軍次岱陂，爲石遵所破，死傷過半。裒還京，聞哭聲甚衆，問：「何哭之多？」左右曰：「岱陂之役也。」裒恥恨，發疾而薨。
沈約《宋書》曰：劉慎，字德願，爲秦郡太守。德願爲性粗率，世祖所狎侮。上寵姬殷氏葬畢，至墓，謂德願曰：「卿哭貴妃若悲者，當加厚賞。」德願應聲便號慟，撫膺擗踴，涕泗交橫。上甚悅，以爲豫州刺史。上又令醫術人羊志哭殷氏，志亦嗚咽。他日有問志者：「卿那得此副急淚？」志時新喪愛姬，答曰：「我爾日哭亡妾耳。」
崔鴻《前燕錄》曰：高商，渤海人也。剛毅嚴重，好學有事�，爲范陽太守。聞兄開戰沒，悲哭嘔血，病不能起，扶杖乃行。慕容俊召見，商泣，謂左右曰：「自古友於之篤，未有如商者也。」拜昌黎太守。商泣曰：「臣兄亡於此郡，臣故不忍爲之。」俊湣而授遼西。
《陳書》曰：張昭有至性，及父卒，兄弟幷不衣錦帛，不食鹽、醋，日惟食一升麥屑粥而已。每一感慟，必致嘔血。鄰里聞其哭聲，皆爲之涕泣。
《隋書》曰：周羅進授大將軍。其年冬，帝幸雒陽。陳主卒，羅請一臨哭，帝許之。絰送至墓所，葬還釋服而後入朝。帝甚嘉尚，世論稱其有禮。
《唐書》曰：有鄭人唐衢者，應進士，久而不第。能爲歌詩，意多感發。見人文章有所傷嘆者，讀訖必哭，涕泗不能已。每與人言論，既相別，發聲一號，音詞哀切，聞之者莫不悽然泣下。嘗客游太原，屬戎帥軍宴，衢得預會。酒酣言事，抗音而哭，一席不樂，爲之罷會，故世稱唐衢善哭。其爲名流稱重如此。終不登一命而卒。
又曰：李光弼兼范陽長史、河北節度使，拔趙郡。自祿山反，常山爲戰場，死人蔽野，光弼酹其屍而哭之。
又曰：韋昭度知政事，與李榽幷命。時宰相崔昭緯專政，惡李榽之爲人，降制之日，令知制誥劉崇魯哭麻以沮之。
《晏子春秋》曰：景公游臨淄，聞晏子卒，公乘而驅之，自以爲遲，下車而趨，知不若車之速，又乘。比至國，四下而趨。行哭至，伏屍號曰：「今天降禍齊國，不加寡人，加於夫子，社稷危矣，百姓誰告？」
《文子》曰：九夷八狄之哭，異聲而皆哀。
《列子》曰：李梁之死，楊朱望其門而不哭。〈盡生性之道，以至於亡故無所哀。〉隨梧之死，楊朱撫其屍而哭。〈生不幸而死，故可哀也。〉
又曰：將陰夢火，將病夢食，飲酒者憂，歌舞者哭。
又曰：韓娥東之齊，過逆旅，旅人辱之。韓娥因曼聲哭，一里老幼悲愁，垂涕相對。
《孟子》曰：華周、杞梁之妻善哭其夫而變國俗。
《韓子》曰：子産晨出，聞婦人哭，撫其御手而聽之。有間，使執而問焉，則手殺其夫者。異日，禦問夫子何以知之，曰：「凡人之於其所親愛也，始疾而憂，臨死而懼，已死而哀。今夫已死，不哀而懼，是以知其奸也。」
《淮南子》曰：故哭之發於口，涕之出於鼻，此皆憤於中而形於外也。
又曰：楊子見衢而哭之，爲其可以南，可以北。
《韓詩外傳》曰：孔子行，聞哭聲甚悲。孔子曰：「驅之，前有賢者。」至則皋魚也，被褐擁鐮，哭於道旁。孔子避車而與之言曰：「子非有喪，何哭悲也？」皋曰：「吾失之三：少而好字，周流諸侯，以後吾親，失之一也；高吾志，簡吾事，不事庸君，失之二也；少擇交遊，寡於親友，老而無托，失之三也。樹欲靜而風不止，子欲養而親不待，往而不可追者年也，去而不可得見者親也。吾請從此辭矣。」立槁而死。
又曰：孔子出遊少原之野，有婦人中澤而哭，其音甚哀。孔子使弟子問焉。婦人曰：「向者刈蓍薪，亡吾簪，吾是以哀。」弟子曰：「刈蓍薪而亡簪，有何悲焉？」婦人曰：「非悲傷亡簪也，哀其亡故。」
賈誼《新書》曰：鄒穆公死，鄒之百姓若失慈父，行吟三月。四境之鄰於鄒者，士民向方道而哭，沽家不售其酒，屠者罷刑而歸，遨童不謳歌，舂者不相杵。
《博物志》曰：文王以周公爲灌壇令。期年，風不鳴條，文王夢見一婦人甚美，當道哭曰：「我東太山女，嫁爲西海婦，而灌壇令當路，有道德，吾不敢以風雨過。」
《列女傳》曰：齊人杞梁襲莒，戰而死，其妻乃就夫屍於城下，哭之七日而城崩，妻遂投淄水而死。
車頻《秦書》曰：苻登率萬人直到姚萇營下，同聲向哭，哀號動地。萇心惡之，與其衆議，亦哭相應。
《說苑》曰：孔子晨立堂前，聞哭者聲音甚悲。孔子援琴鼓之，其音同也。孔子出，顔回曰：「今者有哭，其音甚悲，非獨哭死，哭生離也。」孔子曰：「何以知之？」回曰：「以九山之鳥知之。」孔子使人問之，曰：「今者父死，家貧，賣子以葬。」
又曰：季康子謂子游曰：「仁人者，愛人乎？」曰：「然。人亦愛之乎？」曰：「然。」康子曰：「子産死，鄭人丈夫舍佩，婦人舍珠珥，夫婦巷哭之，三月不聞竽瑟。」
又曰：鮑叔死，管仲哭之，泣下如雨。從者曰：「非君臣父子也？」管仲曰：「生我者父母，知我者鮑子。士爲知己者死，而況爲之哀乎？」
劉向《說苑》曰：晉文公入國，至於河。令棄籩豆茵席；顔色犁黑、手足胼胝者在後。舅犯聞之，中夜而哭。文公曰：「吾亡也十有九年矣，今將返國，夫子不喜而哭何？」對曰：「籩豆茵席，所資者也，而棄之；顔色犁黑，手足胼胝，所以執勞苦者也，而皆後之。不勝其哀，故哭也。」文公曰：「禍福利害，有不與舅氏共之者，有如河水。」
《魏文典論》曰：上洛都尉王琰，獲高�以封侯，其妻哭於內，爲琰富貴更取妾故也。
《語林》曰：王武子葬，夕孫子荊哭之甚悲，賓客莫不爲垂涕。哭畢，向靈座曰：「卿常好驢鳴，今爲君作驢鳴。」既作聲似真，賓客大笑，孫聞笑，顧謂曰：「諸君不死，令王武子死乎？」賓客莫不皆怒，須臾之間，或悲或笑或怒。古詩曰：「啼呼哭泣，如吹胡笳。」
