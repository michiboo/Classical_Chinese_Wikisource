
《說文》云：隴山，天水大阪也。
《辛氏三秦記》引俗歌云：隴頭流水，鳴聲幽咽，遙望秦川，肝腸斷絕。
又云：震關遙望秦川如帶。
酈元《水經注》云：縣西山謂之小隴，岩嶂高險，不通軌轍。故張衡《四愁詩》云：「我所思兮在漢陽，欲往從之隴阪長」是也。
《周地圖記》云：其山高處可三四里，登山東望秦州可五百里，目極泯然，墟宇桑梓與雲霞一色。其上有懸溜吐于山中爲澄潭，名曰萬石潭，流溢散下皆注於渭。東人西役，升此而顧，莫不悲思，其歌云：「隴頭泉水，流離四下。念我行役，飄然曠野。登高望遠，涕零雙墮。」是此山也。
《三秦記》曰：小隴山，一名隴坻，又名分水嶺。
《漢書·揚雄解嘲》云：響若坻頽。應劭曰：「天水有大阪，名隴山，其旁有崩落者，聲聞數百里，故曰坻頽。」又曰：「其阪九回，上者七日乃越，上有清水四注，下有縣，縣因此水而名。」
《漢書·地理志》曰：天水冀縣有朱圉山，一名岩山，在縣南梧中聚土地。
《十三洲志》云：朱圉有石鼓，不擊自鳴則兵起。
《涼州記》曰：契吳山，在縣北七十里，赫連勃勃北游契吳而嘆曰：「美哉斯阜，臨廣澤而帶清海。吾行地多矣，自嶺已北，大河以南，未有若斯之壯麗矣！」
《涼州記》曰：可藍山，一名都盧山，皆涇水源，與笄頭山連亙。赫連定勝光二年，畋於涼州，登可藍山望統萬城，泣曰：「先帝若以朕承大業，豈有今日。」在平涼縣接百泉界。
又云：定據平涼，登此山，有群狐繞之而鳴，射之竟不得一，定乃嘆曰：「咄咄，此亦怪事也！」
酈元《水經注》曰：灕水又東經石門口，山高險絕，對岸若門，故以得名。疑即皋蘭山門也。漢武元狩三年，驃騎將軍霍去病出隴西至皋蘭，謂是山之關塞矣。
《漢書》曰：貳師引兵還至燕然山，單于知漢軍勞倦，自將五萬騎遮擊貳師，軍大亂，敗貳師，降單于。
范曄《後漢書》曰：竇憲與單于戰於稽範山，大敗之，降者前後二十餘萬人。憲遂登燕然山，去塞三千餘里，刻石勒碑，令班固作銘。
《漢書》曰：漢使貳師將軍將三萬騎出酒泉，擊右賢王於天山，得首虜萬級而還。
又曰：且西彌國王治天山東大谷，去長安八千六百七十里。
《續漢書》曰：竇固出塞至天山，斬首千餘級。
《水經注》曰：陰山，故郎侯應言於漢曰：「陰山東西一千餘里，單于之苑囿也。自武帝出師攘之於北漠，匈奴過之未嘗不哭。」謂失此山也。
《西河舊事》曰：天山高，冬夏長雪，故曰白山。山中有好木鐵，匈奴謂之天山，過之皆下馬拜。在蒲海東一百里，即漢貳師擊右賢王之處也。
《山海經》曰：天山多金玉，有雄黃，英水出焉，而西流注於湯穀。有神鳥，狀如黃囊，赤如丹火，六足四翼，渾沌無面目，是識歌舞，實惟帝江也。天山，今名折羅漫山，在縣北一百里。
《九州要記》曰：涼州古武成郡有天山，黃帝受金液神丹於此山，山近崆峒山，山頂有魏太祖馬埒焉。
《漢書》曰：霍去病擊匈奴，至祁連山，濟居延水，遂臻小月氏。
《西河舊事》曰：祁連山，在張掖、酒泉二界，焉支山在刪丹故縣，東西百餘里，南北二十里，亦宜畜。丐奴失二山，乃歌曰：「亡我祁連山，使我六畜不蕃息；失我焉支山，使我婦女無顔色。」
《涼州記》曰：祁連山，張掖、酒泉二界之上，東西二百里，南北百餘里，山中冬溫夏涼，宜牧，牛乳酪濃好，夏寫酪不用器物，刈草著其上不散，酥特好，酪一斛得升餘酥。又有仙人樹，行人山中饑渴者，輒食之飽，不得持去，平居不可見。
《漢書》曰：霍去病將萬騎出隴西，涉孤奴水，過焉支山千有餘里，執渾邪王，收休屠，祭天金人。
《涼州記》曰：焉支山，在西郡界，東西百餘里，南北二十里，有松柏五木，其水草茂美，宜畜牧與祁連同。一名刪丹山。
《後魏書》曰：張袞從太祖破賀訥，登勿居山，聚石爲峰，以記功德，命袞爲文。
《十六國春秋》曰：晉元嘉元年，張掖臨松山有石如張掖字，掖漸滅，張字分明。又有文曰「初天下西方安萬年」。後魏太和中置臨松郡，故城在此山下。臨松山，一名青松山，一名馬蹄山，又雲丹松嶺。
《河圖括地象》曰：三危山，在鳥鼠之西，南與汶山相接，上爲天苑星，黑水出其南。
《西河舊事》曰：三危山有三峰，故曰三危，俗亦爲升雨山，在縣南二十里。《尚書·禹貢》謂「竄三苗於三危」。又雲，「導黑水至於三危，入於南海。」水即自北而南，經三危，過梁州入南海。
《西山經》曰：三危之山，青鳥居之。三青鳥，主西王母取食者。別自棲息於此山也。
段國《沙州記》曰：羊鶻山，多岩石，少樹木，甚似魯國南鄒山，傍山北行三十里，遠眺顧瞻百里，但見山嶺巉岩，無尺木把草。
崔鴻《十六國春秋》曰：甘松山東北，有西王母樗蒲山，大有神驗。江水出焉。
段國《沙州記》曰：羊鶻嶺東北二百里，有大山，遙望甚似東岳岱山，極高大險峻，嵯峨崔嵬，頗有靈驗，羌胡父老傳雲，是西王母樗蒲山。
《周地圖記》曰：昔有神人坐張掖西方上山，西射酒泉郡西金山之白神，射得九籌，畫此山上，遂成九隴，因以爲名。
《穆天子傳》曰：天子循黑水至於璧玉之山，謂此也。今名爲鴻鷺山，以山多鴻鷺所棲得名也。
《三秦記》曰：河西沙角山，峰崿危峻，逾於石山。其沙粒粗，有如乾糒。又山之陽有一泉，雲是沙井，綿曆今古，沙不填之。人慾登峰，必步下入穴，即有鼓角之音震動人足。
又《河西舊事》云：沙洲，天氣晴朗沙即鳴，聞於城內。
又云：人游沙山，結侶少或不曾游，即生怖懼，莫敢前，其沙或隨人足自頓下，經宿卻自還山上。
《漢書》曰：西域三十六國有而限蔥嶺，其河兩源，一河出蔥嶺山，一出于闐，國在南山下，其河北流，與蔥嶺河合。
《廣志》曰：蔥嶺，其山嶺生蔥，茂於常蔥。
《西域諸國志》曰：蔥嶺高，行十二日可至頂。
《西域志》曰：巫鹹山，一曰覆莫山。
注《水經》曰：鹽水西北經巫鹹山北。
《山海經》曰：巫鹹之神，以右手操青蛇，左手操赤蛇，在葆登，群巫所從上下也。
又《大荒西經》云：大荒之中有靈洲，巫咸、巫即、巫朌、巫彭、巫姑、巫直、巫抵、巫謝、巫羅，十巫從此升降，百藥爰在。郭璞云：群巫山下靈山采藥往來也。蓋神巫所游，故山得名。
《漢書》曰：鳥秅國有懸度者，石山也，穀溪不通，以繩索相引而度。又大頭痛山，度則頭痛嘔吐，驢畜皆然。
《漢書》曰：杜欽說大將軍王鳳曰：罽賓國自知絕遠，兵不可至，道又曆大頭痛山、小頭痛山、赤土身熱之阪，道狹者尺六寸，長徑三十里。
《漢書》曰：罽賓國曆大頭痛山，有三池，磐石阪道，狹者尺六七寸，繩索相引乃度。
《廣志》曰：大頭痛山、小頭痛山，皆在罽賓東。
《漢書》曰：莎車國有鐵山，出青玉。《穆天子傳》曰：天子西征至剞閭氏，乃命剞〈居蟻切。〉閭氏供養六師之人於鐵山之下，天子祭鐵山。
《水經注》曰：北地富平縣西，河側有兩山相對，水出其間，即上河峽也。世謂之青山，河水曆峽北注，枝分東出。
《水經注》曰：塞外曆城有石崖山，西去北城五百里，山石上自然有文，畫獸馬之狀，粲然成著，類似圖焉。故亦謂之畫石山。
《山海經》曰：貳負之臣曰危，與貳負殺窫窳，帝乃梏之疏屬之山，〈梏猶系縛也。〉桎其右足，〈桎，棫也。〉反縛兩手與發，〈約發合縛之也。〉系之山上磐石之下。在開題西北。〈漢宣帝時使人鑿上郡發磐石，石室中得一人，徒裸被髮反縛械一足，時人不識，乃載之於長安以問群臣，群臣莫能知，劉子政案此言之，宣帝大驚，於是時人爭學《山海經》矣。論者多以爲是，其屍像非真體也。意識者以爲靈怪化論，難以理測，物稟異氣，出於自然，不可以常理推之，可以近較察之矣。魏時有人發故周靈王冢，得殉葬女子不死，至數日而有氣，數月而能言，狀如二十許女子。人送詣京師，郭太后愛養之，恆不離左右。十餘年太后崩，哀思哭泣，一年餘而死，即此類也。〉
《山海經》曰：侖山者，其山上有金玉，下多青雘，而木狀如而赤理，其汁如漆，其味如飴，食者不饑，可以釋勞，其名曰白若，〈或非皋蘇，皋蘇一名白若見《廣雅》。〉可以血玉。〈血謂可用染作光彩也。〉
《山海經》曰：北海之內有蛇山者，蛇水出焉，東入于海。有五采之鳥，飛蔽一鄉〈漢宣帝元康元年，五色鳥以萬數飛屬縣即此鳥。〉五彩之鳥，名曰翳鳥。〈鳳屬也。《離騷》曰：駟玉虬以乘翳鳥。〉
《山海經》曰：東口之山，君子之國，其人衣冠帶劍。〈役使虎豹，女子謙讓。〉有司幽之民。帝俊生晏龍，晏龍生司幽，思士不妻，思女不夫。〈言其人直思而氣通魄合而生子。《莊子》所謂白鶴相視，眸子不運而風化之類也。〉食黍，食獸，是使四鳥。
《山海經》曰：東海中有流波山，入海七千里。其上有獸，狀如牛，蒼身而無角，一足，入水則必有風雨，其光如日月，其音如雷，名曰夔。黃帝得之，以其皮作鼓，橛以雷獸之骨〈雷獸則雷神，獸龍身鼓其腹者。撅，挽擊也。〉聲聞五百里，以威天下。
《山海經》曰：鈎吾山，其上多金，其下多銅。有獸焉，羊身人面，而目在腋下，虎齒人爪，其音如嬰兒，名曰𧲼鴞，食人。〈爲物貪婪，食人未盡還害其身，像在夏後鼎。《左傳》所謂饕餮也。〉
《山海經》曰：大荒之中有山，名曰天臺，海水入焉。
《山海經》曰：鵲山，其首中曰招搖，臨於西海之上，〈在南山之西頭，濱西海也。〉多桂，〈桂葉似杜杞，長尺餘，味辛，白花叢生，山間無雜木。《呂氏春秋》曰招搖之桂是也。〉多金玉。有草焉，其狀如韭而青花，其名曰祝餘，〈或作程茶。〉食之不饑。有木焉，其狀如穀而黑理，〈穀，楮也，皮作紙。〉其花四照，〈言有光炎也。若木華赤光照下見，亦此類也。見《離騷》。〉其名曰迷穀，佩之不迷。
《山海經》曰：小次山，山上多白玉，山下多銅。有獸如猿，白首赤足，名曰朱厭，見則大兵。
《山海經》曰：長古之山，無草，多水。有獸焉，狀如禺而四耳，名長古，〈以山出此獸，因以名之。〉音如吟，〈如人呻吟聲。〉見則郡縣大水。
《山海經》曰：基山，其陽多玉，其陰多金，多怪木。有獸焉，其狀如羊，九尾四耳，其目在背，其名曰縛他。〈搏他二音。〉有鳥焉，其狀如鶏而三首六目，六足三翼，其名曰鷩𩿧，〈鷩𩿧憋付二音，性急。〉食之無臥。
《山海經》曰：猥翼之山，其中多怪獸，水多怪魚。〈凡言怪者，皆爲貌狀掘奇不常也。《尸子》雲，徐偃王好怪，沒水得怪魚，入山得怪獸者，爭列於庭。〉
《山海經》曰：密山，山上多丹木，員葉、赤莖、黃花、赤實，味如飴，食之不饑。丹水出焉，西注稷王澤，〈後稷神所憑，因名之。〉其中多白玉膏，其源沸沸湯湯，〈玉膏湧出之貌也。《河圖》云：少室山有白玉膏，服即仙矣。此類也。音拂。〉黃帝是食是饗。〈所以得登龍於鼎湖而靈化也。〉是生玄玉。〈言玉膏中又出黑玉也。〉玉膏所出，以灌丹木。丹木五歲，五色乃清，言鮮光也。五味乃馨。〈言滋香也。〉黃帝取密山之玉榮，〈謂玉華也。〉而投之鍾山之陰。〈以爲玉鐘。〉瑾瑜之玉爲良，〈言善玉也。〉堅栗精密，〈《禮記》鎮玉以粟，或作粟，玉有粟文，所謂{殸木}璧。〉濁澤有光，五色發作，以知柔剛。天地鬼神，是食是饗。〈玉所以爲祈祭者，言能動天地感鬼神也。〉君子服之，以衛不祥。〈今僥外出金剛石，金剛石似金，有光彩，可以刻玉，外國人帶之，雲辟惡氣也。〉
《山海經》曰：亶受之山，〈亶音蟬。〉多水、無草木，不可以上。言崇峭也。有獸焉，其狀如狸而有發，其名曰類，〈類或作師。〉自爲牝牡，食者不妒。〈《莊子》亦曰類自爲雌雄而化。今狟豬亦自爲雌雄也。〉
《法顯記》曰：耆闍窟山，未至頂三里有石窟。佛本於此坐禪，天魔波句化作雕鷲住窟前，以恐阿難。佛以神力隔石舒手摩阿難頂，怖即得止。鳥跡手孔今悉在，故名雕燕窟。山窟前有四佛坐處。
支曇譚《靈鳥山銘序》曰：昔如來游王舍城，憩靈鳥山。舊雲，其山峰似鳥而威靈，故以爲名焉。衆美咸歸，壯麗畢備。
