
《呂氏春秋》曰：伍員如吳。過於荊，至江上，欲涉，見一丈人刺小船方將漁，從而請焉。丈人度之。已絕江，問其名族則不肯告。解其劍以與丈人，曰：「千金劍也，願獻之丈人。」丈人不受，曰：「荊國之法得伍員者爵執圭，祿萬石，金千鎰。昔者子胥過吳，尚猶不取，今我何用子之千金劍爲乎？」伍員過於吳，使人求之江上，則不能得。每食必祭之，祝曰：「江上之丈人，天地至大矣！將奚不有，名不可得而聞，身不可得而見？」
又曰：相劍者曰：「白所以爲堅也，黃所以爲紐也，黃白雜則堅且紐，良劍也。」難者曰：「白所以不爲紐也，黃所以不爲堅也，黃白雜則不堅且不紐。又柔則錈，堅則折，劍折且釒卷，焉得爲利劍？」劍之精未革，而或以爲良，或以爲惡，說使之也。故有以聰明聽說，則妄說者止；無以聰明聽說，則堯桀無別矣。此忠臣之所患，賢者之所以廢也。
又曰：荊有次非者，〈一作。〉得寶劍於幹遂。〈幹遂，邑名。〉還反涉江至於中流，有兩蛟夾繞其船。次非謂舟人曰：「汝嘗見兩蛟夾舟而舟中之人有全活者乎？」舟人曰：「未之見也。」次非曰：「若如是，吾固江中腐肉朽骨耳，棄劍而已，余何愛焉。」遂攘臂祛衣，拔劍赴江刺蛟，殺之而復上，舟中之人皆獲全。荊王聞之，仕以執圭。〈《周禮》「侯執信圭。」楚以次非爲勇武侯。〉孔子聞之，曰：「腐肉朽骨猶能除害，見幾哉！」
又曰：劍不徒斷，車不自行，或使之也。
又曰：楚人有人涉江者，其劍自舟中墜於水，遽契其舟。曰：「是吾劍之所從墜也。」舟止，從其所契者入水求之。舟已行矣，而劍不行，求劍若此，不亦惑乎。
《龍魚河圖》曰：流洲在西海中，地方三千里，上多山川，積石名爲昆吾石。冶其石爲鐵作劍，光明照洞如水精，以割玉如土。
又曰：劍名飛楊。
《山海經》曰：蛟魚皮有珠文而堅，可以飾刀劍口。
又曰：汲郡冢中得銅劍一枚，長三尺五寸。今所名幹將劍。明古者通以錫銅爲兵器。
又曰：有君子之國，其人衣冠帶劍。
《廣雅》曰：斷蛇、魚腸、純鈎、燕支、蔡偷、屬鏤、千勝、堂、墨陽，幷劍名也。
周遷《輿服雜事》曰：劍所從來久矣，其後惟朝服帶劍。晉朝代之以木，貴者玉飾首，賤者以蚌、金、銀、玳瑁爲雕飾。
張敞《晉東宮舊事》曰：太子儀飾有玉頭劍。
《古今注》曰：吳大帝的寶劍六，一曰白虹，二曰紫電，三曰辟邪，四曰流星，五曰青冥，六曰百里。
《十洲記》曰：流洲在西海中，上有山川，積石爲昆吾。冶其石成鐵作劍，光明照如水精狀，割玉如泥。
《漢武內傳》曰：王母帶分景之劍，上元夫人帶流黃擇精之劍。
《神仙傳》曰：眞人去世，多以劍代形。五百年後，劍亦能靈化。其驗矣。
《西京雜記》曰：漢高祖斬蛇劍以七彩珠、九華玉爲飾，五色琉璃爲匣，刃上常如霜雪，光景照外。開囊拔鞘，輒有風氣射人。
《拾遺記》曰：顓頊高陽氏有畫影劍，騰空劍，若四方有兵，此劍則飛赴指其方則克。未用時，在匣中常如龍虎吟。
又曰：越王勾踐使工人以白牛白馬祀昆吾山神，以成八劍。一名掩日，以之指日則日光晝暗。金者陰物也，陰盛則陽滅。二曰斷水，畫水開即不合。三曰轉魄，指月蟾兔爲之倒轉。四曰懸剪，飛鳥游遇觸其刃如斬截焉。五曰驚鯢，以之沉海，鯨鯢爲之深入。六曰滅魂，扶以之夜行，不遇魑魅。七曰卻邪，有妖魅見之則止。八曰眞剛，以之切玉斷金，如刻削土木矣。以應八方之氣也。
雷次宗《豫章記》曰：吳未亡，恆有紫氣見於牛鬥之間。占者以爲吳方興，惟張華以爲不然。及平，此氣愈明。張華聞雷孔章妙達緯象，乃要宿，屏人問天文將來吉凶。孔章曰：「無他象，惟牛鬥之間有異氣，是寶物之精，上徹於天耳。」「此氣自正始嘉平至今日，衆咸謂孫氏之祥，惟吾識其不然。今聞子言，乃玄與吾同。今在何郡？」曰：「在豫章豐城。」張遂以孔章爲豐城令。至縣，移獄掘深二丈得玉匣，長八九尺，開之得二劍，一龍淵，二即太阿。其夕牛鬥氣不復見。孔章乃留其一，匣龍淵而進之。劍至，張公於密室發之，光焰華к，煥若電發。後張遇害，此劍飛入襄城水中。孔章臨亡，誡其子恆以劍自隨。後其子爲建安從事，經淺瀨，劍忽於腰中躍出。初出猶是劍，入水乃變爲龍，逐而視之，見二龍相隨而逝焉。孔章曾孫穆之猶有張公與其祖書反復，桑根紙古字。縣後有掘劍窟，方廣七八尺。
《搜神記》曰：東越門中有嶺高數十里，下北隰中有大蛇，長七八丈，大十餘圍。常病都尉及長吏。下夢巫覡，欲得童女。常八月朝祭送，蛇輒吞之，已用九女。李誕有小女名寄，應募而行。乃請好劍、咋蛇犬，作數斛米，蜜灌之，以置穴口。蛇出，頭大如，目如二尺鏡，先啖蜜。寄便放犬咋蛇，以劍斫殺。得九女髑髏。越王乃娉寄爲後。
又曰：會稽賀瑀字彥琚，得疾不知人，惟心下溫。二日蘇，云：「吏以將上天，入曲房，房中有層架，其上層有印，中層有劍，使瑀惟意所取。而短不及上層，取劍而出。門吏曰：『恨不得印，可策百神，劍惟得使社公耳。』」
《異苑》曰：吏惠帝元康三年，武庫火，燒孔子屐、高祖斬白蛇劍、王莽頭等三物。中書監張茂先懼難作，列兵陳衛，咸見此劍穿屋飛出，莫知所向。
《辛氏三秦記》曰：三月三日，秦昭王置酒河曲，有神人自泉而出，捧水心劍，曰：「令君制有西夏。」
《老子》曰：服文彩，帶利劍。
又曰：善攝生者兵無所容其刃。
《莊子·說劍篇》曰：昔趙文王喜劍，劍士俠門而客三千餘人，日夜相擊於前，死傷者歲百餘人，好之不厭，如是三年國衰，諸侯謀之。太子悝患之，募左右曰：「孰能說王之意，止劍士者奉千金。」左右曰：「莊子能。」太子奉千金，莊子弗受，與使者皆往見太子曰：「聞太子欲用周者絕王之喜好也。」太子曰：「然。吾王所見者惟劍士也。」莊子曰：「諾。周善爲劍。」太子曰：「吾王所好劍士也。蓬頭突鬢，垂冠縵胡之纓，短後之衣，瞋目而語難，王見說之。今夫子必儒服見王，事必大逆。」莊子請治劍服。三日，太子乃見王。王脫白刃待之。莊子入殿門不趨，見王不拜，王曰：「子欲何以教寡人，使太子先焉？」曰：「臣聞大王喜劍，故以劍見王。」王曰：「子之劍何能禁制。」曰：「臣之劍十步一人，千里不留行。」王大悅，曰：「天下無敵矣。」莊子曰：「夫爲劍者，示之以虛，開之以利，後之以發，先之以至，願得試之。」王曰：「夫子休，就舍待命，設戲請夫子。」王乃校劍士，七日七夜死傷者六十餘人，得五六人，使捧劍於殿下，乃召莊子。王曰：「今日使劍士交劍。」莊子曰：「望之以久矣。」王曰：「夫子禦杖長短如何？」莊子曰：「臣之所奉皆可，臣有三劍，惟王所用，請先言而後試。」王曰：「願聞三劍。」曰：「有天子之劍，有諸侯之劍，有庶人之劍。」王曰：「天子之劍何如？」曰：「天子之劍以燕溪石城爲鋒，齊岱爲鍔，晉衛爲脊，周宋爲鐔，韓魏爲鋏，苞以四夷，裹以四時，統以渤海，帶以常山，制以五行，論以刑德，開以陰陽，持以春夏，行以秋冬。此劍直之無前，舉之無上，按之無下，運之無旁，上決浮雲，下絕地紀。此劍一用匡諸侯，天下服矣。此天子之劍也。」文王茫然自失，曰：「諸侯之劍何？」曰：「諸侯之劍以智勇士爲鋒，以清廉士爲鍔，以賢良士爲脊，以忠聖士爲鐔，以豪傑士爲鋏。此劍直之亦無前，舉之亦無上，按之亦無下，運之亦無旁。上法圓天以順三光，下法方地以順四時，中和人意以安四鄉。此劍一用如雷電之震也，四封之內無不賓服而聽從君命者。此諸侯之劍也。」王曰：「庶人之劍如何？」曰：「庶人之劍蓬頭突鬢，垂冠縵胡之纓，短後之衣，瞋目而語難，相擊於前，上斬頸頷，下次肝肺。此無異鬥鶏，一旦命已絕矣，無所用於國事。今大王有天子之位，而好庶人之劍，臣竊爲大王薄之。」王乃牽而上殿，宰人上食，王三環之。莊子曰：「王安坐定氣，劍事畢矣。」於是，文王不出宮三月，劍士皆伏斃其處矣。
又曰：幹越之劍，匣而藏之，不敢輕用，寶之至也。
又曰：大冶鑄金，金踴躍曰：「我必爲鏌耶。」
《列子》曰：魏黑卯以匿嫌殺丘邴章，〈匿嫌，私恨也。〉邴章之子來丹謀復父仇，而丹氣甚猛，其形甚露。〈露，羸。〉恥假力於人，誓以手劍。而黑卯力抗百人，非人類也。其視來丹猶雛鷇也。來丹之友申抱曰：「子怨黑卯至矣，黑卯之易子過矣，將奚謀焉？」來丹垂涕曰：「願子爲我謀。」申抱曰：「吾聞衛孔周其祖得殷之寶劍，一僮子服之，卻三軍之衆。奚不請爲？」來丹適衛，見孔周，執僕禮，請先納妻子，後言所欲。周曰：「吾有三劍，惟子所擇，而皆不能殺人。且先言其狀：一曰含光，視之不可見，運之不知，其所觸，泯然無際，經物而不覺。二曰承影，將旦昧爽之交，日夕昏明之際，北面察之，淡淡焉若有物存，莫識其狀。其觸物也，竊然有聲，經物而物不疾。三曰宵練，晝則見影而不見光，夜方見光而不見形。其觸物，砉然而過，〈砉，音霍虢切。〉隨過隨合，覺疾而不血刃。此三寶劍，傳之十三世矣，而無施於事，〈不能害物。〉匣而藏之，未嘗啓封。」來丹請其下者，孔周乃歸其妻子，跪而授其下劍。丹再拜受之。執劍從黑卯。黑卯醉，偃臥牖下，自頸至腰三斬，黑卯不覺。丹以黑卯死，趣而退。遇卯子於門，又擊之三下，如接虛。卯子方笑。丹知劍不能煞人也，嘆而歸。卯醒，怒妻子曰：「醉而覆我，使我嗌疾而腰急。」其子曰：「丹之來。過於門。三招我。亦使我體疾而支強。彼其厭我哉？」
又曰：宋有蘭子者以數幹宋元君，弄七劍迭躍之，五劍常在空中。元君大驚，立賜金帛。
又曰：周穆王征西戎，戎獻昆吾之劍，赤刀切玉如切泥。
《管子》曰：昔葛大盧之山發而出金，蚩尤受而制之，以爲劍鎧，此劍之始也。
又曰：羽劍珠飾者，斬生之斧也。
《墨子》曰：良劍期乎利，不期乎莫耶。
《孫卿子》曰：幹將莫耶。巨闕辟閭。皆古之良劍也。
《尉繚子》曰：吳越臨戰，左右進劍。
《吳子》曰：夫提鼓揮扌孚，臨難決疑，接兵用刃，此將軍也。一劍之任，非將軍事也。
又曰：一賊鋏劍擊於市，萬人無不觸辟者。臣以爲非一人獨勇，一市萬人皆不肖。
《尸子》曰：水試斷鵠雁，陸試斷牛馬，所以觀良劍也。
《燕丹子》曰：荊軻左手把秦王袖，右手椹〈音砧。〉其胸。秦王曰：「今日之事從子計耳。乞聽琴聲而死。」召姬人鼓琴，聲曰：「羅縠單衣可裂〈司德狀拜二〉而絕，八尺屏風可超而越，鹿盧之劍可負而拔。」王於是奮袖超屏風而走，荊軻擲劍中銅柱焉。
《淮南萬畢術》曰：拔劍倚戶，兒不夜驚。
又曰：夫淳劍魚腸之始，下夫擊則不能斷，刺則不能入。〈高誘注曰：魚腸，文繞屈譬若魚腸。〉
又曰：劍工惑劍之似莫耶者，惟歐冶能名其種。〈歐冶，良工也。〉玉工眩玉之似碧盧者，惟猗頓不失其情。〈碧盧，或作武夫。猗頓，魯之富人，能知玉理，不失其情也。〉
《抱朴子》曰：歐冶不能鑄鉛錫爲幹將。
《符朗子》曰：符朗棄千金之劍，抱朴子趨曰：「何夫子棄大而存小乎？」符朗不應。
《賈子》曰：古者天子二十而冠，帶劍。諸侯三十而冠，帶劍。大夫四十而冠，帶劍。隸人不得冠，庶人不帶劍。
《亢蒼子》曰：蜚景之劍，威集白日，氣成紫霓，以之封獲，則刀劂〈俱衛切。〉刃也無擇，〈蜚景，神劍也。劂，釒兼也。神劍雖利，以之獲稻，猶同於釒兼刀者也。〉及夫凶邪流毒沸渭不靖，加之運掌之上，千里之內不留行矣。〈凶邪流毒，濕疫之氣也。此神劍之能辟凶邪，故威光所行，千里之內未嘗留止者也。〉
宋玉《大言賦》曰：長劍倚天外。
班固《幽通賦》注曰：衛靈太子蒯聵爲無道，好帶長劍，長一丈。公煉乃作短者，長一尺。公知不可以傳國，乃逐之。
《魏都賦》曰：劍則流彩之珍，素質之寶，或虹蔚波映，或龜文龍藻，服之可以威百蠻，指麾可以開昏擾。
《古詩》曰：腰中鹿盧劍，可直千萬餘。〈《博物志》曰：劍後鹿盧名曰屬鏤。〉
又曰：何意百煉鋼，化爲繞指柔。
班固詩曰：寶劍直千金。
又曰：延陵輕寶劍。
曹子建詩曰：拊劍西南望。
江文通詩曰：倚劍臨八荒。
宋鮑昭詩曰：雙劍將別離，先在匣中鳴。雌沉吳江里，雄飛入楚城。吳江深無底，楚關有崇扃。一爲天地別，豈直限幽明。神物終不隔，千祀倘還幷。
梁吳均《詠寶劍詩》曰：我有一寶劍，出自昆吾溪。照人如照水，切玉如切泥。鍔邊霜凜凜，匣上風淒淒。寄語張公子，何當來見攜。
梁崔鴻《詠劍詩》曰：寶劍出昆吾，龜龍夾採珠。五精初獻術，千戶竟論都。匣氣沖牛斗，山形轉鹿盧。欲知天下貴，持此問風胡。
曹植《七啓》曰：步光之劍，〈越劍名。〉華藻繁縟。飾以文犀，�以翠綠。綴以驪龍之珠，錯以荊山之玉。陸斷犀象，未足稱雋。隨波截鴻，水不漸刃。
張景陽《七命》曰：楚之陽劍，歐冶所營。〈陽，劍名也。〉耶溪之挺，赤山之精。銷逾羊頭，〈羊頭骨銷之也。〉鏷以鍛成。乃煉乃鑠，萬辟千灌。〈皆銷練名。〉豐隆奮椎，飛廉扇炭。神氣化成，陽文陰縵。旣亦流綺星連，浮彩艶發，光如散電，質如曜雪，霜鍔水凝，冰刃霜，形冠豪曹，名珍巨闕。指鄭則三軍白首，麾晉則千里流血。豈徒水截蛟鴻，陸灑奔駟。斷浮翮以爲三，絕重甲而稱利。
又曰：。若其形震薛燭，光駭風胡，價兼三鄉，聲貴兩都。或馳名傾秦，或夜飛去吳，功冠萬載，威曜無窮。揮之者無前，擁之者身雄。可以從服九國，橫制八戎，爪牙景附，函夏承風，此蓋希代之神兵也。
《楚辭》曰：執堂溪〈堂溪，劍名。〉以拂蓬，秉幹將以割肉。
又曰：撫長劍兮玉珥。〈珥，劍也鐔。〉
又曰：余玄好此奇服，年旣老而不衰。帶長鋏之陸離，冠青雲之崔巍。〈高貌。〉
後漢公孫瑞《劍銘》曰：天生五才，金德惟剛。從革作辛，含景吐商。辨物利用，勛伐彌彰。暨彼良工，歐冶幹將。爰造寶劍，巨闕墨陽。精通皓靈，獲茲休祥。剖山竭川，虹霓消亡。昭威耀武，震動遐荒。楚以定霸，越以取強。
晉裴景聲《文身劍銘》曰：器以利顯，實以名舉。長劍耿介，體文經武。陸斷玄犀，水截輕羽。九功斯像，七德是輔。
晉張協《太阿劍銘》曰：太阿之劍，世載其美。淬以清波，斂以越砥。如玉斯曜，若景在水。不運自肅，率土從軌。
梁簡文帝《謝敕賚方諸劍等啓》曰：才發玉函，雕奇溢目。始開牙撿，麗飾交陳。已匹丹霞之輝，乍比青雲之制。身文且貴，器用惟宜。寒暑兼華，左右相照。
梁沈約《爲東宮謝敕賜孟嘗君劍啓》曰：田文重氣殉名，四豪莫及。寶劍雄身，故能威陵秦楚。人高事遠，遺物足奇。謹加玩服，以深存古。
