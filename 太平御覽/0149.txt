
《唐書》曰：廢太子瑛，玄宗第二子也。景杬年，封真定郡王。開元三年，立爲皇太子。母趙麗妃，本伎人也，有才貌，善歌舞，玄宗在潞州得幸。及武惠妃寵幸，麗妃恩乃漸弛。惠妃女咸宜公主出降於楊洄，洄希惠妃之旨，規利於己，日求其短，譖於惠妃。惠妃泣訴於玄宗，以太子結黨，將害於妾母子，亦指斥於至尊。玄宗惑其言，震怒，謀於宰相，意將廢黜。中書令張九齡奏曰：「陛下纂嗣鴻業，將三十年，太子已下，常不離深宮，日受聖訓。今天下之人皆慶陛下享國日久，子孫蕃育，不聞有過，陛下奈何以一日之間廢棄三子？且太子國本，難於動搖。昔晉獻公惑寵嬖之言，太子申生憂死，國乃大亂。漢武威加六合，受江充巫蠱之事，禍及太子，遂至城中流血。晉惠帝有賢子爲太子，容賈後之譖，以至喪亡。隋文帝取寵婦之言，廢太子勇而立晉王廣，遂失天下。由此而論之，不可不慎。今太子既長無過，二王又賢，臣待罪左右，敢不詳悉。「玄宗默然，事且寢。二十五年四月，楊洄又構於惠妃，言瑛兄弟三人與太子妃兄駙馬薛鏞常構異謀。玄宗遽召宰相籌之，李林甫曰：「此蓋陛下家事，臣下不合參加。」玄宗意乃決矣。使中官宣詔於宮中，幷廢爲庶人。天下之人不見其過，鹹惜之。寶應元年，詔贈皇太子。
又曰：靖恭太子琬，玄宗第六子也。天寶十四年，安祿山反於范陽。其月，制以琬爲征討元帥，高仙芝爲副，令仙芝徵河、隴兵募屯於陝郡以禦之。數日，琬薨。琬素有雅稱，風格秀整，時士庶冀琬有所成功，忽然殂謝，遠近鹹失望焉。贈靖恭太子，葬於西原。
又曰：承天皇帝亻炎〈音談〉既爲張良娣所構，肅宗怒而幽死，又欲搖動代宗。時代宗收復兩京，遣判官李泌入朝獻捷。從容語及亻炎事，泌曰：「臣幼稚時念得《黃台瓜辭》，陛下聞其說乎？高宗大帝有子八人，天后所生四子自爲行第，故睿宗第四。長曰孝敬皇帝弘，爲太子監國，仁明孝悌。天後方圖臨朝，乃鴆殺之，立雍王賢。賢每自憂惕，知必不保全，與二弟同侍父母之側，無由敢言。乃作《黃台瓜辭》，令樂工歌之，冀天后聞之哀湣。辭曰：『種瓜黃台下，瓜熟子離離。一摘使瓜好，再摘令瓜稀，三摘尚自可，摘絕抱蔓歸。』太子賢終爲天后所逐，死於黔中。陛下有今日運祚，已一摘矣，慎無再摘。」上愕然曰：「卿安得有是言！」自是奪宗之計不行。
又曰：憲宗章武皇帝，順宗長子。母王太后。六七歲時，德宗抱置膝上，問曰：「汝誰子，在吾懷？」對曰：「是第三個天子。」德宗異而憐之。貞元四年，封廣陵王。順宗即位之年，封冊爲皇太子。
又曰：懿宗恭惠皇帝，宣宗長子。母曰元昭皇太后晁氏。大和七年，生於藩邸。封鄆王。大中十三年，宣遺詔立爲皇太子，姿貌瑰傑，有異稠人。藩邸時當重疾，郭妃侍醫，見黃龍出入於臥內。妃以告，帝曰：「慎勿言。」
又曰：僖宗恭定皇帝，懿宗第五子。母曰惠安皇后王氏。初封普王。懿宗大漸，制曰：「朕守大器之重，居兆人之上，日懼一日，如履如臨。旰昃勞懷，寢興思治，涉道猶淺，道化未孚。而攝養乖方，寒暑成厲，實有慮於闕政，且無暇而怡神。考茲舊章，謀於卿士，思闡鴻業，式建皇儲。第五男晉王孝敬溫恭，寬和博厚，日新令德，天假英姿，言皆中規，動必由禮。俾崇邦本，允葉人心，宜立爲皇太子，權勾當軍國政事。諮爾中外卿士，暨於腹心之臣，各竭乃心，永安黎獻。」
王隱《晉書》曰：惠帝永寧二年，立清河王覃爲太子。成都、河間王復廢覃爲清河王，立成都王爲皇太弟。
《晉陽秋》曰：永興元年，河間王顒表拜成都王穎爲皇太弟。司空越、高密王簡、平昌公模等以大駕北征，廢皇太弟穎，立豫章王熾爲皇太弟。
崔鴻《十六國春秋》曰：晉成都王穎爲皇太弟，領丞相，自鄴懸秉朝政，事無大小，皆先關諮。
《唐書》曰：武宗肅皇帝，穆宗第五子。母曰宣懿皇后韋氏。長慶元年，封穎王。開成五年，文宗疾，兩軍中尉仇士良、魚志弘矯詔迎穎王於十六宅，曰：「朕自嬰疾疹，有加無瘳，懼不能躬總萬機，日厘庶政。稽於古訓，謀及大臣，用建親賢，以貳神器。親弟穎王氵厘，昔在藩邸，與朕嘗同師訓，動成儀矩，性稟寬仁。俾奉昌圖，必諧人慾。可立爲皇太弟，應軍國政事，便令勾當。百辟卿士，宜竭乃心。」
又曰：昭宗景文皇帝，懿宗第七子。母曰惠安太后王氏。帝於僖宗，母弟也，尤相親睦，自艱難播越，嘗隨侍左右。僖宗不豫，遺詔立爲皇太弟。
王隱《晉書》曰：趙王倫既廢賈後，皇帝使使持節追復皇太子，拜皇孫臧爲臨淮王、尚爲襄陽王。又詔立臧爲皇太孫，文武官屬即轉爲太孫官屬，車服侍從，皆湣懷之舊也。趙王倫篡位，太孫廢爲濮陽王，薨。惠帝復祚，立襄陽王尚爲皇太孫。薨，謚沖皇太孫，幷追謚前太孫爲哀皇太孫。
《晉惠帝起居注》曰：拜皇孫臧爲臨淮王、尚爲襄陽王。又詔臧爲皇太孫。臧廢到銅駝街，宮人哭從，皆哽咽，路人收淚焉。桑復生於西廂，長丈餘，太孫廢乃枯。
又曰：惠帝詔以太常成粲爲太孫太傅，前城閭校尉梁柳爲太孫太傅。
又曰：惠帝使使持節兼司空任城王濟策命湣懷皇太子前妃爲皇太孫太妃。是日也，以復妃告於太廟。
《後魏書》曰：高宗文成皇帝，景穆帝之長子也。母曰閻氏。帝少聰達，太武常置左右，號世嫡皇孫。
又曰：劉尼，代人也。父祖皆爲方面大人。少壯健，有膂力，世祖善之，拜羽林中郎。宗愛既殺南安王餘於東廟，秘之，唯尼知之。尼勸愛立高宗。愛自以負罪於景穆，聞而驚曰：「君大痴人，皇孫若立，豈忘正平時事乎？」尼以狀告殿中尚書源賀。仍謀於南部尚書陸麗，麗曰：「唯有密奉皇孫耳。」於是賀與長孫渴侯嚴兵守衛，尼與麗迎高宗於苑中。麗抱高祖馬上，入於京城。尼馳還東廟，大呼曰：「宗愛殺南安王，大逆不道。皇孫已登大位，有詔，宿衛之士皆可還宮。」衆鹹唱萬歲。
《後周書》曰：建德二年夏六月壬子，皇孫衍生，文武官普加一階。
蕭子顯《齊書》曰：文惠太子長懋，字雲喬，世祖長子也。世祖年未弱冠，而生太子，爲太祖所愛。建元元年，封南郡王，邑二千戶。江左未有嫡皇孫封王，始自此也。
又曰：鬱林王昭業，字元尚，文惠太子長子也，小名法身。文惠太子薨，立昭業爲皇太孫，居東宮。昭業少美容止，好隸書。世祖敕皇孫手書不得妄出，以貴重之。
《唐書》：貞觀十七年，誕皇太孫，宴宮寮於弘教門。太宗幸東宮，自殿北門入，謂宮臣曰：「頃來生業稍可，非乏酒食，而唐突公等宴會，朕有甲觀之慶，故就卿爲樂耳。」謂太子曰：「爾國之儲，貳府藏是同，金玉綺羅不足爲賜。但先聖典籍，可爲鏡誡耳。」因賜《尚書》、《毛詩》、《孝經》各一部。
又曰：永淳元年，立皇孫重昭爲皇太孫，將置府寮，上召吏部侍郎裴敬彝、郎中王方慶問曰：「今立太孫，前代故事如何？」方慶進曰：「臣按《周禮》，有嫡孫。漢魏已來，皇太子在，亦不立太孫，但封王耳。今陛下肇建皇孫，創斯盛典，所以彰子孫千億之盛，福祚靈長之應也。」上悅。
《白虎通》云：妃者，匹也。妃匹者何謂也？相與偶然。古者天子後宮嫡庶皆曰妃。〈《史記》曰：黃帝有四妃。帝嚳有四妃。虞舜有二妃。〉周以天子之正嫡爲皇后。秦稱皇帝，因稱皇后，以太子之正嫡稱妃。漢因之。
《漢書·外戚傳》云：太子妃有良娣、有孺子，妻妾凡三等是也。魏晉以後鹹遵之。
《漢書》曰：孝景薄皇后，孝文薄太后家女也。景帝爲太子時，薄太后取以爲太子妃。及帝即位，立爲皇后。
又曰：孝武陳皇后，長公主嫖女也。初武帝得立爲太子，長主有力，取主女爲妃。帝即位，立爲皇后。
又曰：元帝爲太子，司馬良娣死後，太子悲恚發病，忽忽不樂。宣帝令皇后擇後宮家人子可以娛侍太子者，王禁女政君預焉。時預擇者五人，政君獨衣絳緣諸於。〈諸於，大掖衣也。〉侍中杜輔送入太子宮，見於丙殿。待禦幸，有身，立爲太子妃。
又曰：孝成許皇后，平恩侯嘉女也。元帝選配皇太子。初入太子家，上令中常侍黃門親近者侍送，還白太子欣說狀，元帝喜謂左右：「酌酒賀我！」左右皆稱萬歲。及成帝即位，立許妃爲皇后。
又曰：孝哀帝傅皇后，定陶傅太后從弟子也。哀帝爲定陶王時，傅太后欲重親，取以配王。王入爲太子，傅氏女爲妃。哀帝即位，立爲皇后。
《後漢書》曰：明帝馬皇后，伏波將軍援小女也。初，援征五溪蠻，卒於師，虎賁中郎將梁松、黃門侍郎竇氏等因譖之，由是家益失勢，又數爲權貴所侵侮。後從兄嚴不勝憂憤，白太夫人絕竇氏婚，求進女掖庭。乃上書曰：「臣叔父援辜恩不報，而妻小特獲恩全，戴仰陛下，爲天爲父。竊聞太子、諸王妃匹未備，援有三女，大者十五，次者十四，小者十三，儀狀�膚，上中以上，皆孝順小心，婉順有禮。願下相工，簡其可否。如有萬一，援不朽於黃泉。」由是選後入太子宮，時年十三。
《吳志》曰：太子孫和賜死，和與妃張決別。張曰：「吉凶當相隨，終不獨生活也。」亦自殺。
《蜀志》曰：後主敬哀皇后，車騎將軍張飛女也。章武元年，納爲太子妃。建興元年，立爲皇后。
王隱《晉書》曰：楊元後，武帝娶之，生惠帝。謀婚久不決，上欲娶衛瓘女，後欲娶賈充女。充妻郭酷妒宿著。上曰：「衛公女有五可，賈公女有五不可。衛家種賢而多子，端正而長白。賈家種妒少子，酷而短黑。」郭必欲使所生女配太子，既先使人言，又輸寶物於楊後。固啓必成。本當娶後妹午，午年十二，小太子一歲，定見短小，未勝衣。更娶南風，南風時年十五，大太子二歲。上乃聽之。帝知太子不惠，又聞衛瓘言，故試之。盡召東宮大小官屬，爲作飲食，而密封詔事，使太子決，停信侍之。賈妃大懼，請外人作答詔草。給使張泓行還，啓賈妃曰：「太子不學，而答詔引義，必致責，作草主，更益譴負。不如直以意答。」賈妃大喜，語泓：「便爲我好答，得富貴，與汝共之。」泓素有才，答之，高過。武帝大喜。於是賈妃諷旨於外，說張泓孝廉郎才，語領軍，舉高第。充遣語女曰：「衛瓘老奴，幾破汝家事。」於是賈妃銜之。
又曰：賈妃酷妒，手斫數人，或以戟レ孕妾，子乃隨刃墮地。上聞，大怒，垂廢之。荀勖深救之，故得不廢。
《晉氏后妃別傳》曰：武悼皇后，武帝繼室也，太傅楊駿女。賈庶人爲太子妃時，數以肆情，性忌妒，失帝意，帝欲廢焉。後爲妃陳請曰：「魯公有勛於王府，妃親則其子。妒忌，婦人常事，不足以一眚而忘大德。」帝納焉。
王隱《晉書》曰：初，世祖遣才人謝玖給事惠帝，因是有娠。臨娶賈妃，迎玖西宮，遂生湣懷太子。惠帝即位，立爲皇太子，爲聘王夷甫小女惠風。賈後暴戾日甚，乃表乞免爲庶人，送太子妃王氏入金墉城，妃父尚書令王衍見脅，表離婚。妃出金墉城，號哭感動左右，道路爲之悲愴也。
又曰：劉曜、王彌等入洛，盡將諸后妃去，湣懷太子王妃拔刀向賊，曰：「我，司徒公女，皇太子妃；死則已，終不爲賊婦。」賊乃害之。
《晉起居注》曰：元帝太興五年，上臨軒，使策命拜晉王太子妃庾氏爲皇太子妃。
《晉孝武帝起居注》曰：納采，聘太子妃；百官朱服，會於新安公主第，秘書監王操之爲主人。
《晉孝武帝起居注》曰：上臨軒，設懸而不樂，遣兼司空望蔡公謝琰，納太子妃王氏，詔曰：「太子諱婚，禮即就，仰祖宗遺烈，憑道德之資；保傅將翼，賢士竭誠；慎行修德，積善慶隆，豈惟在予！天賫賜所以宣其悅情。其便依舊。有賜。」左僕射王珣奏賜文武絹布，百官詣止車門上禮。
《甲辰儀》曰：皇太子妃、公妃夫人逢持節使者、高車使者，皆住車，相揖。妃、主皆住車，不揖。
《東宮舊事》曰：司徒會稽王道子等啓曰：「皇太子系體宸極，年德幷茂，宜簡國媛，緝宣內教。故中書令太常王獻之、新安公主息女，六行聿修，四德允備，加之世載簡正，慶深積善，僉曰宜作配儲宮，正位中饋。」太元二十一年，皇太子納妃琅琊臨沂王氏，時年十四。
王隱《晉書》曰：安僖皇后王氏，字神受，太常王獻之女，新安公主生，即安帝姑也。孝武帝以後少孤，無兄弟，故爲安帝納爲太子妃。
《東宮舊事》曰：有詔以皇太子納妃，賜帛各有差。使持節兼司空公尚書右僕射謝琰、副護軍將軍臨湘縣侯車胤迎。詹事尚書左僕射王珣率東宮屬迎於主第。
《東宮舊事》曰：皇太子納妃，織成袞帶、白玉佩、四望車、羽葆前後部、鼓吹各一部，步搖一具、九鈿函盛之同心雀鈿一具、函盛鬢花六五枝、登花一三五支、團樹花十株、碧紗座半綉一、丹羅杯文長命綺襡一。〈襡，音屬，�別名。〉
又曰：太子納妃，絳真文羅一幅、被子一，絳羅綉四幅、被一。
又曰：皇太子納妃，有絳真文羅�、漆龍頭支髻、枕一、銀花環釒刃、自副金塗連盤鴨燈一、絳地文履一、量漆花簏一、絳地織成綺糸龍、有七采柸文綺一、絳石柸文綺被有一、又七采柸文綺�、長命杯文綺�。
《晉令》曰：皇太子妃珮瑜玉。
沈約《宋書》曰：皇太子妃，金璽龜鈕朱緩，佩瑜玉。
又曰：少帝司馬皇后，諱茂英，河內溫人，晉恭帝女也。初封海鹽公主，少帝以公子尚焉。宋初，拜皇太子妃。少帝即位，爲皇后。
又曰：前廢帝何皇后，諱令婉，廬江適人也。孝建三年，納爲皇太子妃。
又曰：後廢帝江皇后，諱簡珪，濟陽考城人，北中郎長史智淵孫女。太始五年，太宗訪太子妃，而雅信小數，名家女多不合。江氏雖世爲華族，而後父、祖幷已亡，弟又弱小，門無強蔭，以卜筮最吉，拜爲皇太子妃。
蕭子顯《齊書》曰：皇太子有厭翟車，〈如重翟車，飾微減。〉漆畫輪車，太子妃亦乘之。
又曰：文安王皇后，諱寶明，琅耶臨沂人。建元元年，爲南郡王妃。四年，爲皇太子妃，無寵。太子爲宮人制新麗衣裳及首飾，而後床帳陳古，釵鈐〈小釵也。〉十餘枚。
《唐書》曰：太宗文德皇后長孫氏，少好讀書，造次必循禮則。十三，嬪於太宗。武德九年，冊拜皇太子妃。
又曰：高宗廢後王氏，同安長公主即後之從祖母也。公主以後有美色，遂納爲晉王妃。高宗登儲，冊爲皇太子妃。
又曰：開元中，敕：「所選皇太子及諸王等妃，既是百官子女，禮合避人，今追就本縣。及過本司，未爲得所，其應預妃者，宜令所司具名錄奏，各令女及近親隨使於命婦朝堂待進止。」
《漢書》曰：衛太子史良娣，宣帝妃祖母也。太子有妻妾凡三等，子皆稱皇孫。史良娣家本魯國，母貞君，兄恭。元鼎四年，入爲良娣，生男，進號史皇孫。武帝末，巫蠱事起，衛太子及良娣、史皇孫皆遭害。
沈約《宋書》曰：大明五年，上更爲太子置內職二等，曰保林，曰良娣。納南中郎長史太山羊贍女爲良娣。
蕭子顯《齊書》曰：建元三年，太子宮置三內職，良娣比開國侯。
《唐書》：肅宗張皇后，天寶中選入太子宮，爲良娣。
《唐書》曰：順宗莊憲皇后王氏，幼以良家子入宮，爲才人。順宗在藩邸時，代宗以才人賜之。生憲宗皇帝，立爲孺人。順宗升儲，冊爲良娣。
《後魏書》曰：劉芳沉雅方正。太子恂之在東宮，高祖欲爲納芳女，芳辭以年貌非宜。更敕芳舉其宗女，芳乃稱其族子長文之女。高祖乃爲恂聘之，與鄭懿女對爲左右孺子焉。
王隱《晉書》曰：湣懷太子廢爲庶人，考竟太子母淑妃謝玖，及太子所幸保林及母三弟。
沈約《宋書》曰：大明五年，上爲太子納宜都守袁僧惠女爲保林。
蕭子顯《齊書》曰：太子保林，比五等侯。
王隱《晉書》曰：世祖遣才人謝玖給事惠帝，因是有娠。臨娶賈妃，迎玖西宮，遂生湣懷。
蕭子顯《齊書》曰：太子才人，比駙馬都尉。
《漢書》曰：史皇孫王夫人，宣帝母也，名翁須。皇孫妻妾無號位，皆稱家人子。生宣帝數月，衛太子、史皇孫敗，家人子皆坐誅。
