
《釋名》曰：嵩，字或爲崧，山大而高曰嵩。
《詩》曰：嵩高維岳，峻極於天。維岳降神，生甫及申。
《國語》曰：夏之興也，祝融降於崇山。韋昭注曰：「崇、嵩字古通用，夏都陽城，嵩山在焉。」
《白虎通》曰：中央之嵩獨加嵩高字者何？中央居四方之中而高，故曰嵩高山也。
《續漢書》曰：武帝禮祭中嶽，聞有呼萬歲聲三。於是以三百戶封奉祠，命曰：崇高爲嵩高也。
孫嚴《宋書》曰：高祖表曰：沙門釋法義於嵩高廟所石壇下得玉璧三十二枚，黃金一餅，符彩潤潔。河南太守毛修之以靈岳降瑞，送諸神府。
《列仙傳》曰：王喬，周靈王太子晉也。好吹笙作鳳鳴，游伊洛之間，浮丘公接以上嵩高山，三十餘年後，于山上見桓良曰：「告我家，七月七日待我緱氏山頭。」果乘白鶴駐山巔，望之不得到，舉手謝時人，數日而去。
《漢武內傳》曰：漢武帝夜夢與少君俱上嵩高山，半道有綉衣使者乘龍持節，從雲中下，言太一請少君。覺告近臣曰：「如朕夢，少君將舍朕而去矣。」
劉義慶《世說》曰：嵩高山北有大穴，晉時有人誤墜穴中，見二人圍棋，有一杯白飲，與墮者飲，氣力十倍。棋者曰：「汝欲停此否？」墮者曰：「不願停。」棋者曰：「從此西行有天井，其中蛟龍，但投身入井，自當出。若餓，取井中物食之。」墮者如言，可半年，乃出蜀中，因入洛問張華。華曰：「此仙館也。所飲者玉漿耳，所食者，龍肉石髓。」
崔鴻《十六國春秋·前秦錄》曰：王猛至深山，見一老父據胡床，須鬢皓然。猛進，拜，老父曰：「王公何因拜也？」遣人送猛出出，顧視，乃嵩高山也。
《山海經》曰：太室之山，〈即中嶽嵩山，今在陽城縣西也。〉其上有木焉，葉狀如梨，赤理，服者不垢。有草焉，其狀如禾，服者不昧。上多美石。〈次玉者也。〉
《嵩高山記》曰：漢有道士，從外國將貝多子來，於嵩岳西腳下種之，幷立浮圖。今有四樹，與衆木有異，一年三花，花白色，其香甚桂。嵩山最是棲神靈藪也。東出一里，有自然五穀神芝仙藥。東腳下有衆果樹，雲是漢果園。後有小石山，名牛山，多香樹，昔有婦女妊身三十月生子，五歲便入嵩高學道，通神明，爲母立祠，號開母祠。又有三臺山，漢武東巡過此山，見三學仙女，遂以爲名。又一石室，有自然經書飲食。至前石柱，似承露盤，有石暗滴下，食之一合，與天地相畢。中頂南下二百步，亦有岳廟，畫爲神像。有玉人高五寸，玉色光潤，相傳曰明公山人。或失之，經旬乃見。
《山海經》曰：少室之山有木焉，名曰帝休，葉狀如楊，枝五衢，黃花黑實，服者不怒。其上多玉，其下多鐵，其中多䱱魚，得其食者無蠱疾，可以禦惡，服之不怒。郭氏注雲，陽城西谷名季室，亦曰少室，山巔有白玉膏，服之仙。山有周昭王陵。
又：戴延之《西征記》曰：少室山中多神藥，漢武帝築登仙台，在其峰。
《郡國志》云：少室山名黍室山，負黍城在南，故因山以名城也。
又曰：少室有金像，人往視則有白露起，迷人。
《雜道書》曰：少室之陽，高於平地八百六十丈，方十里，可避兵水之災。
《禮記》曰：地之其廣厚，戴華岳而不重。
范曄《後漢書》曰：張楷，字公超，隱居弘農山，學者隨之，所居成市。能爲五里霧，後華山南遂有公超霧市。
《唐書》曰：李適之，代牛仙客爲右相，累封清和縣公，與李林甫爭權不葉。適之性疏，爲其陰中。林甫常謂適之曰：「華山有金礦，采之可以富國，上未知。」適之心善其言，他日從容奏之。玄宗大悅，顧問林甫。對曰：「臣知之久矣。然華山陛下本命，王氣所在，不取穿鑿，臣不敢上言。」帝以爲愛己，薄適之言，疏之。
《白虎通》曰：西方爲華山者何？少陰用事，萬物生華，故曰華山。
《武帝傳》曰：魯女，長樂人。初餌麻及水，絕穀八十餘年，日更少壯，色如桃花。一旦與故人別，雲入華山，去後五十年，先相識者逢女華山廟前，乘白鹿，從玉女三十人，幷謝其鄉里親戚故人。
崔鴻《十六國春秋·前燕錄》曰：石虎使人探策於華山，得玉板。
《山海經》曰：華山，冢也，〈冢者，神鬼之所舍也。〉其祀之以太華。
又曰：泰華之山，削成而四方，其高千仞，其廣千里。〈郭璞注曰：山上明星玉女主持玉漿，得服之即神仙之道險無不通也。〉有蛇曰肥遺，六足四翼，見則天下旱。
《列仙傳》曰：馬明生從安期先生受金液神丹方，乃入華陰山中，合金神丹昇天也。
又曰：修羊公者，蜀人也，止華陰山石室中，中有懸石榻，臥其上，石盡穿陷。
又曰：毛女者，在華陰山中，獵師世世見之，體生毛，自言秦始皇宮人也。
又曰：呼子先者，漢中闕下卜師也，壽百餘歲。臨去呼酒家嫗曰：急裝，當與嫗共應中陵王召，夜有仙人持二茅狗來，先持一與酒家嫗，得俱騎，乃龍，上華陰山也。
《周禮》曰：豫州，其鎮山曰華山。
《華山記》云：山頂有池，生千葉蓮花，服之羽化，因曰華山。
又曰：山有三峰。〈謂蓮花，毛女，松檜也。〉
《辛氏三秦記》曰：華山在長安東三百里，不知幾千仞，如半天之雲。
《晏子春秋》曰：君子若華山松柏，既多望之，自不知厭。
薛綜注《西京賦》曰：華山對河東首陽山，黃河流於二山之間。古語云：本一山當河，河水過之而曲行，河神巨靈以手擘開其上，以足蹈離其下，中分爲兩，以通河流。今睹手跡於華岳上，足跡在首陽山下，俱存焉。
《韓子》曰：秦昭王使工人施鈎梯上華山，以松柏之心爲博，箭長八尺，棋長八寸。勒之曰：「昭王嘗與天神博於此。」
《周易是謀類》曰：西嶽亡玉羊。鄭玄注曰：「玉羊，華山之精。」
《山海經》曰：小華山，〈即少華也。〉其木多荊杞，鳥多赤鷩，可以禦火。
《詩》曰：泰山岩岩，魯邦所瞻。
《傳》曰：鄭伯請釋泰山之祀而祀周公，以泰山之祊易許田。
《公羊傳》曰：山川有能潤於百里者，天子秩而祭之。觸石而出，膚寸而合，不崇朝而遍雨歟天下者，惟泰山雲爾！
《語》曰：季氏旅於泰山。子謂冉有曰：「汝不能救與？」〈旅，祭名也。禮，諸侯祭山川在其封內者，今陪臣祭泰山，非禮也。冉有孔子時仕季氏。救猶止也。〉對曰：「不能。」子曰：「嗚呼！曾謂泰山不如林放乎？」〈孔子意雲，泰山之神知禮過於林放之賢遠也。〉
《白虎通》曰：王者功成封禪必於泰山者何？萬物之始，交代之處也。
《史記》曰：漢武帝封泰山，白雲起封中。
《漢書》曰：武帝封泰山，禪石閭。應劭注曰：石閭在泰山下，南方土人言仙人閭。
應劭《漢官儀》曰：泰山東南名日觀者，鶏一鳴時，見日始欲出，長三丈所。觀者望見長安，其高如視浮雲，其峻如無道徑，望人如盂升，或以爲小白石，或以爲冰雪。視岩石松樹，鬱鬱蒼蒼如雲中。
《晉書》曰：張忠隱於泰山，教授弟子，教以形，不以言。符堅征之，及至，堅賜以衣冠。辭曰：「年朽發落，不堪衣冠，請以野服入覲。」從之。後乞還，堅以安車送之。行達華山，嘆曰：「我東岳道士，歿於西嶽，命也。」及關而死。
《道書福地記》曰：泰山多芝草，五石下有洞天，周回三千里，鬼神之府。
袁山松《後漢書》曰：光武封泰山，雲氣成宮闕。
《風俗通》曰：古封泰山，禪梁甫。舊說岱宗上有金篋玉策，能知人年壽修短。漢武帝探策得十八，因倒讀曰八十，其後果壽長八十。
《博物志》曰：泰山，一曰天孫，言爲天帝孫也，主召人魂。東方萬物始成，故知人生命之長短。
《五經通義》云：一曰岱宗，言王者受命易姓，報功告成，必於岱宗也。東方萬物始交代之處。宗，長也，言爲群岳之長。
《白虎通》曰：王者受命必封禪，封者，廣厚也。〈禪，除地爲壇。字本爲墠，以爲祭神，故從示。〉皆刻石紀號，著己之功績以自效也。天以高爲尊，地以厚爲德，故增泰山之高以報天，禪梁甫之址以報地也。〈《史記》曰：無懷氏封泰山禪云云，伏犧氏封泰山禪云云，神農氏封泰山禪云云，炎帝封泰山禪云云，黃帝封泰山禪云云，顓頊封泰山禪云云，帝嚳封泰山禪云云，堯封泰山禪云云，禹封泰山禪云云，禹封泰山禪會稽，周成王禪梁甫，肅然及蒿裏，石閭，後又凡五修封泰山。〉
《後漢書》曰：光武封泰山，禪梁甫。凡云云、亭亭、肅然、嵩裏、社首、梁甫，皆泰山下小山也。石閭在西岩下。
《漢官儀》及《泰山記》曰：泰山盤道屈曲而上，凡五十餘盤，經小天門、大天門，仰視天門，如從穴中視天窗矣。自下至古封禪處，凡四十里。山頂西岩，爲仙人石閭；東岩爲介丘；東南岩名日觀，日觀者，鶏一鳴時，日始欲出也，長三丈許。又東南名秦觀，秦觀者，望見長安。吳觀者，望見會稽；周觀者，望見齊。黃河去泰山二百餘里，於祠所瞻黃河如帶，若在山址。山南有廟，悉種柏千株，大者十五六圍，相傳雲漢武所種。小天門有秦時五大夫松，見在。〈《茅君內傳》云：仙家凡有三十六洞天，岱宗之洞周回三千里，名曰三宮空洞之天。〉
《列仙傳》曰：稷丘君者，泰山道士也。武帝時以道術受賜。後上東巡泰山，稷丘君乃冠章甫，衣黃衣，擁琴來拜武帝，曰：「陛下勿上也，上必傷足。」上必欲上，及上數里，左右足指果折，乃止。
《列仙真人傳》曰：馬明靈者，齊國臨淄人也。本姓和，字君賢，爲縣吏捕賊，爲所傷，當時殆死。良久，忽於道間見一女，以肘後管中一丸藥，大如小豆，與明服之，於是即愈，血絕瘡合。隨神女還岱宗石室中，上下懸絕，重岩深隱，去地千餘丈，其中金床玉枕，乃人跡所不能至。
《神仙傳》曰：劉馮者，沛人。學道於穆王子，服石桂英及中嶽石硫黃，年三百餘歲而有少容，後入泰山中。
又曰：泰山下老父者，失其姓名。漢孝武皇帝巡狩，見老父鋤於道間，頭上白光高數丈。因問之。父對曰：「臣年八十五時，衰老垂死，頭白齒落。有道者教臣絕穀，但飲水，幷作神枕，枕中有三十二物，其二十四物以當二十四氣，其八物當八風。臣行之轉少，日行三百里，九十矣。」帝受其方，賜縑帛去。父入岱宗山，十年、五年時還鄉里，三百餘年，乃不復返也。
《上黨記》曰：太行阪東頭，即泰山也。避世者，區種而食，或射熊於岩間。
《泰山記》曰：泰山廟在山南，悉種柏樹千株，大者十五六圍。父老傳雲，漢武所種。廟及東西房三十餘間，幷高樓三處，春秋饗祀泰山君，常在此壇。
《周易是謀類》曰：泰山失金鶏。鄭玄注曰：「金鶏，泰山之精。」
丘淵之《齊記》曰：泰山，東岳也。瀛博二縣共界。漢武封禪，割此縣以供祀泰山。故曰奉高，三十里有延陵兒冢。
伍輯之《從征記》曰：泰山於所經諸山非最高，而岑崿軒舉，淩跨衆阜，雲霞草木，靄然靈異，苑囿神奇，故無螫蟲猛獸。
《孟子》曰：孔子登東山而小魯，登泰山而小天下。
《尸子》曰：泰山之中，有神房阿閣帝王錄。
《淮南子》曰：清之爲明，杯水而見眸子；濁之爲暗，河水不見泰山。
《孟子》曰：挾泰山以超北海。
《史記》曰：趙簡子謂諸子曰：吾藏寶符於常山，往得者立焉。諸子競往，無所得。無恤曰：「常山臨岱可取也。」簡子曰：「是知符矣。」遂立之。
《白虎通》曰：北方爲常山者何？陰終陽始，其道常久，故曰常。
《後魏書》曰：道武立廟於上，置侍祀九十九人，歲時禱水旱。至文成帝東巡，親祀其神焉。
《春秋元命苞》曰：昴、畢散爲冀州，分爲趙國，立爲常山。
崔鴻《前燕錄》曰：慕容俊壽光三年，常山寺大樹根下，得璧七十二，圭七十，光色精奇，有異常玉。
《孫子兵法》曰：常山之蛇，名曰率然，一身而兩頭，擊其一頭，則一頭至，擊其中，則兩頭俱至。
《神農本草》曰：常山有草，名神農，置之門上，每夜叱人。
《常山圖經》曰：北嶽恆山，在縣西北一百四十里。
《尚書·禹貢》曰：太行恆山，至於碣石，有恆水出焉，其下有祠。
《恆山記》曰：高三千九百丈，上方三十里，周回三千里，上有泰玄之泉，神草十九種，道者服之成仙。
又：太史公云：北嶽有五名：一名蘭台府，二名列女宮，三名華陽臺，四名紫微宮，五名太一宮。或云：太茂山山北四百餘里，號飛狐之口，有率然蛇，孫吳喻兵勢。
《管子》曰：其山北臨代，南俯趙，東接河海之間，早生而晚殺，五穀之所蕃熟，四種五獲焉。
陽固《北都賦》曰：茂丘，茂山也。蓋恆岳之別名，泒水從西來，甚大，至茂山之西，沉伏於地，過山而復出，其大如初。世言避恆岳之靈。
《周官》曰：荊州，其山鎮曰衡山。
徐靈期《南嶽記》曰：衡山者，五嶽之南嶽也，其來尚矣。至於軒轅，乃以灊〈音潛。〉霍之山爲副焉。故《爾雅》云：「霍山爲南嶽」，蓋因其副焉。〈或雲衡山亦名霍山。〉至漢武南巡，又以衡山遼遠，道隔江漢，於是乃徙南嶽之祭於廬江灊山，亦承軒轅副義也。〈干寶《搜神記》曰：漢武徙南嶽之祭著盧江潛縣之霍山，郭璞《爾雅注》云：霍山在盧江郡潛縣，別名天柱山。漢武以衡山遼遠，讖緯以霍山爲岳，故祭之也。〉
《晉書》曰：劉麟之嘗采藥至衡山，深入忘返，見有一澗水，南有二石囷，一開一閉，水深廣不得過，欲還失道，遇伐弓人問道，僅得還家。或說囷中皆仙靈方藥，麟之欲更尋，終不復知其處。
羅含《湘中記》曰：衡山、九嶷皆有舜廟，太守至，常遣戶曹致祀，則如弦歌之聲也。
《吳越春秋》曰：禹傷父功不成，登衡山，血白馬以祭之。忽然而臥，夢赤綉文衣男子，稱玄夷蒼水使者，謂禹曰：「欲得我山書者，齋於黃帝之岳。」禹乃退，齋三日，登宛委發石，得金簡玉字之書，得治水之要也。
盛弘之《荊州記》曰：衡山有三峰：其一名紫蓋，每見有雙白鶴迴翔其上；一峰名石菌，下有石室，尋山徑，聞室中有諷誦聲；一曰芙蓉，上有泉水飛流，如舒一幅白練。
《山海經》曰：衡山一名岣嶁山，其上多青雘鳥，多鴝鵒。〈岣音，矩，嶁音縷。〉
《湘中記》曰：衡山、九疑皆有舜廟，遙望衡山如陣雲沿湘千里，九向九背，乃不復見，有玉牒焉。〈禹按其文，以治水也。〉
劉敬叔《異苑》曰：湘東姚祖，太元中爲郡吏，經衡山，望岩下數少年幷執筆作書。祖行旅休息，乃過之。未至百步，少年相與飛揚，遺一紙書，其字皆鳥跡。
《郡國志》云：衡山，南嶽也。《南嶽記》云：當翼、軫，度機、衡謂之衡山。山有錦石，斐然成文。
《白虎通》曰：南方爲霍山者何？太陽用事，護養萬物，故爲霍山。
《爾雅》曰：大山宮，小山霍。〈郭璞注曰：宮謂圍繞也。《禮記》曰：君爲廬宮是也。〉
《漢書》曰：武帝以衡山敻遠，讖記皆以霍山爲南嶽，故祭其神於此。
《宋書》曰：霍山數年來，常有鐘聲潛發重壤，山崩間六鐘自出，制度合古式，聲中律呂。
《山海經》曰：霍山有獸焉，其狀如狸，白尾方鬛，名曰朏朏，養之可以忘憂。〈音沛，謂畜之也。〉
《黃庭內景經》曰：霍山下有洞台，方二百里，司命君之府也。
《白虎通》曰：小山繞大山爲霍。
