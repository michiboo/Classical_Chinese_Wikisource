
《釋名》曰：政者，正也，下所以取正也。
《周禮·天官》太宰之職曰：正月之吉，始和，布治於邦國都鄙，乃縣〈讀爲懸。〉治象之治於象魏，使萬民觀治象，挾日而斂之；〈太宰以正月朔日布王治之事於天下，至正歲，又書而懸於象魏，振木鐸以徇之，使萬民觀焉。小宰亦帥其屬而往，皆所以重治法新王事也。凡治有故。言始和者，若改造雲爾。挾日凡十日。〉乃施典於邦國，而建其牧，立其監，設其參，傅其伍，陳其殷，置其輔；〈乃者，更申敕之也。以侯伯有功德者加命作州長，謂之牧。所謂八命作牧者也。監謂公侯伯子男各盟一國也。鄭司農雲︰殷治律輔爲民之平也。〉乃施則於都鄙，而建其長，立其兩，設其伍，陳其殷，置其輔；〈長謂公卿大夫，兩謂兩卿也。〉乃施法於官府，而建其正，立其貳，設其考，陳其殷，置其輔。凡治，以典待邦國之治，以則待都鄙之治，以法待官府之治，以官成待萬民之治，以禮待賓客之治。凡邦之小治，則冢宰聽之，待四方賓客之小治。〈大事決乎王，小事冢宰專平之。〉歲終，則令百官府各正其治，受其會，〈正，正處也。會，大計也。〉聽其政事，而詔王廢置。〈平其事來至者之功狀而奏白王。〉三歲，則大計群吏之治而誅賞之。〈事久則聽之大。無功，不徒廢，必罪之；有大功，不徒置，又賞之。鄭司農雲︰三載考績是也。〉
又曰：《天官》小宰之職曰：正歲，帥治官之屬，而觀治象之法，徇以木鐸，曰：不用法者，國有常刑。〈正歲謂夏之正月得四時之正，以出教令者審矣。古者將有新令，必奮木鐸以警衆，使明聽也。木鐸，木舌也。文事奮木鐸，武事奮金鐸。〉
《禮》曰：故政者，君之所以藏身也。〈藏謂輝光於外而形體不見，若日月星辰之神。〉是故夫政必本於天，淆以降命。〈降，下也。ゾ天之氣以下教令。天有運移之期，陰陽之節也。〉命降於社之謂淆地，〈教謂令由社下者也。社，土地之主也。《周禮》土會之法有五地之物生也。〉降於祖廟之謂仁義，〈謂教令由社下者。大傳曰：自禰率而上至於祖，遠者輕仁也。自祖率而下至於禰，高者重義也。〉降于山川之謂興作，〈謂教令由山川下者也。山川有草木禽獸，可作器物，其國事。〉降於五祀之謂制度。〈謂教令由五祖下者，五祀有中ニ、門、戶、灶、行之神，此始爲宮室制度。〉此聖人所以藏身之固也。〈政之行如此，何用城郭溝池之爲。〉故聖人參於天地，幷於神鬼，以治政也。
又曰：政以一其行。禮、樂、刑、政，其極一也。〈極，至也。〉所以同民心而出治道也。是故治世之音安以樂，其政和；亂世之音怨以怒，其政乖。聲音之道與政通矣。是故審聲以知音，審音以知樂，審樂以知政，而治道備矣。
又曰：「敢問何謂爲政？」孔子對曰：「政者，正也，君爲正，則百姓從政矣。君之所爲，百姓之所從也。君所不爲，百姓何從？」公曰：「敢問爲政何如？」孔子對曰：「夫婦別，父子親，君臣嚴。三者正，則庶物從之矣。」
又曰：哀公問政。子曰：「文武之政，布在方策。其人存，則其政舉；其人亡，則其政息。人道敏政，地道敏樹。夫政也者，蒲盧也。〈蒲盧蜾蠃謂土蜂也。《詩》曰：「螟蛉有子，蜾蠃負之。」螟蛉，桑蟲也，蒲盧，取桑蟲之子去而變化之以爲己子。政之於百姓，若蒲盧之於桑蟲然。〉故爲政在人。」
又曰：子曰：「夫人教之以德，齊之以禮，則民有格心；教之以政，齊之以刑，則民有遁心。」〈格，來也。遁，逃也。〉
又曰：子曰：「政之不行也，教之不成也，爵祿不足勸也，刑罰不足恥也。故上不可以褻刑而輕爵。」〈言政教所以明嘗罰也。〉
又曰：聖人南面聽天下，所且先者五，民不與焉。一曰治親，二曰報功，三曰舉賢，四曰使能，五曰存愛。五者一得於天下，民無不足、無不贍者；五者一物紕繆，民莫得其死。〈物猶事也。糸比猶錯也。五事得則民足，一事失則民不得其死。明政之難。〉
《大戴禮》曰：曾子曰：「敢問不費不勞，以爲明乎？」孔子愀然揚眉曰：「參！汝以明主爲勞乎？古者舜左禹而右皋陶，不下席而天下治。」
《左氏傳》曰：宣子於是乎始爲國政，〈宣子，趙盾。〉制事典，正法罪，辟刑獄，〈辟猶理也。〉董逋逃，由質要，治舊ㄜ，本秩禮，續常職，出滯淹。旣成，以授太傅陽子與太師賈佗，使行諸晉國，以爲常法。
又曰：晉悼公即位於朝，始命百官，〈始爲政。〉施捨己責，〈施恩惠，舍勞役，逋止責。〉振廢滯，〈起舊德。〉匡乏困，救災患，〈匡亦教也。〉禁淫慝，薄賦斂，宥罪戾，〈宥，寬也。〉節器用，〈節，省也。〉時用民，〈使民以時。〉欲無犯時。〈不縱私慾。〉
又曰：季札聘於鄭。謂子産曰：「鄭之執政者侈，難將至矣。政必及子，子爲政，慎之以禮。不然，鄭國將敗。」
又曰：鄭子皮授子産政。子産使都鄙有章，〈國都及邊鄙車服尊卑各有分部。〉上下有服，〈公卿大夫服不相愈。〉田有封洫，廬井有伍。大人之忠儉者，〈謂卿大夫。〉從而與之；泰侈者，因而斃之。從政一年，輿人誦之曰：「取我衣冠而楮之，〈褚，蓄也。奢侈者畏法，故蓄藏。〉取我田疇而伍之。孰殺子産，吾其與之。」及三年，又誦之曰：「我有子弟，子産誨之；我有田疇，子産殖之。〈殖，生也。〉子産而死，誰其嗣之？」〈嗣，續也。傳言鄭所以興。〉
又曰：「禮之於政，如熱之有濯，以救熱，何患之有？」
又曰：鄭人游於鄉校，以論執政。〈論其得失。〉然明謂子産曰：「毀鄉校，如何？」子産曰：「何爲？夫人朝夕退而游焉，以議執政之善否。其所善者，吾則行之；其所惡者，吾則改之。是吾師也。若之何毀之？」
又曰：子皮欲使尹何爲邑。子産曰：「少，未知可否？」子皮曰：「願，吾愛之，不吾叛也。使夫往而學焉，夫亦愈知治矣？」子産曰：「不可。人之愛人，求利之也。今吾子愛人則以政，〈以政與之。〉猶未能操刀而使割也，其傷實多。子之愛人，傷之而已，其誰敢求愛於子？子於鄭國，棟也棟折榱崩，僑將厭焉，敢不盡言？子有美錦，不使人學制焉。而使學者制焉，其爲美錦，不亦多乎？僑聞學而後入政，未聞以政學者也。譬如田獵，射禦貫，則能獲禽。〈貫，習也。〉若未嘗登車射禦，則敗績厭覆是懼，何暇思獲？」子皮曰：「善哉，學者也！若果行此，必有所害。」
又曰：周任有言曰：「爲政者不賞私勞，不罰私怨。《詩》雲︰『有覺德行，四國須之。』」〈《詩·小雅》。覺，直也。言德行直則四方順從也。〉
又曰：鄭子産有疾，謂子太叔曰：「我死，子必爲政。惟有德者能以寬服民，其次莫如猛。火烈，民望而畏之，故鮮死焉。水懦弱，民狎而玩之，則多死焉。故寬難。」〈難以治。〉疾數月而卒。太叔爲政，不忍猛而寬。鄭國多盜，聚人於萑蒲苻之澤。〈蒲，澤名也。於澤中劫人，音符浦切。〉太叔悔之曰：「吾早從夫子，不及此。」興徒兵以攻蒲苻之盜，盡殺之，盜少止。仲尼曰：「善哉！政寬則民慢，慢則糾之以猛；猛則民殘，殘則施之以寬。寬以濟猛，猛以濟寬，政是以和。《詩》曰：『民亦勞止，汔可小康。惠此中國，以綏四方。』施之以寬也。」
《書·大禹謨》曰：後克艱厥後，臣克艱厥臣，政乃�，黎民敏德。〈敏，疾也。能知爲君難，爲臣不易，則其政治，而衆民皆疾修德。〉禹曰：「於，帝念哉！德惟善政，政在養民。〈嘆而言念，重其言，爲政以德，則民懷之。〉水、火、金、木、土、�，惟修。〈言念民之本，在先修六府。〉正德、利用、厚生，惟和，〈正德以率下，利用以阜財，厚生以養民，三者和，所謂善政。〉九功惟敘，九敘惟歌。〈言六府三事之功者有次敘皆可歌樂，乃德政之所致。〉戒之用休，董之用威，勸之以九歌，俾勿壞。」〈言善政之道，美以戒之，威以督之，歌以勸之。使政勿壞，在此三者而已。〉
又《太甲下》曰：德惟治，否德亂。與治同道，罔不興；與亂同事，罔不亡。〈言安危在所念，治亂在所法。〉終始慎厥與，惟明明後。〈明慎其所與治亂之機，則爲明王明君。〉
又《盤庚上》曰：古我先王，亦惟圖任舊人共政。〈先王謀任久老成人共治其政。〉王播告之修，不匿厥指。〈王布告人，以所修之政不匿其指。〉王用丕欽，罔有逸言。民用丕變。〈王用大敬其政教，無有逸豫之言，民用大變從化。〉
又《洪範》曰：六，三德：〈治民必用剛、柔、正直之三德。〉一曰正直，二曰剛克，〈剛能立事。〉三曰柔克。〈和柔能治。三者皆德。〉平康正直。〈世平安，用正直治之。〉彊弗友剛克，〈友，順也。世彊禦不順，以剛能治之。〉燮友柔克，〈燮，和也。世和順以柔能治之。〉沈潛剛克，〈沈潛謂地雖柔亦有剛，能出金石。〉高明柔克。〈高明謂天。言天爲剛德亦有柔克，不幹四時，喻臣當執剛以正君，君亦當執柔以納臣。〉
又《立政》曰：周公若曰：「拜手稽首，告嗣天子王矣。」用咸戒於王，曰：「王左右常伯、常任、准人、綴衣、虎賁。」〈周公用王所立政之事，皆戒於王曰：常所常事常所委任，謂三公六卿。准人平法，謂士官。綴衣，掌衣服。虎賁以武力事王。皆左右近臣，宜得其人。〉周公曰：「嗚呼！休茲，知恤鮮哉！〈嘆此五者立政之本，知憂得其人者少。〉古之人，迪惟有夏，乃有室大競，籲俊尊上帝，〈古之人道，惟有夏禹之時，乃有卿大夫室家大強，猶乃招呼賢俊與共尊事上帝。〉迪知忱恂於九德之行，〈禹之臣蹈知誠信於九德之行，謂賢智大臣九德皋陶所謀也。〉乃敢告教厥後曰：拜手稽首後矣。曰：宅乃事，宅乃牧，宅乃准，茲惟後矣。〈知九德之臣，乃敢告教其君，以立政君矣。亦猶王矣。宅，居也。居汝事六卿。掌事者，牧。牧民九州之伯，居外內之官及平法者，皆得其人，則此惟君矣。〉嗚呼！孺子王矣，〈嘆稚子今以爲王矣，不可不勤法祖考之德。〉繼自今，我其立政。立事、准人、牧夫，我其克灼知厥若，丕乃俾亂，〈繼用今已往我其立政大臣，立事小臣，及准人、牧夫，我其能灼然知其順者，則大乃使治之。言知臣下之勤勞，然後莫不盡心力也。〉相我受民，和我庶獄庶慎，時則勿有間之。〈能治我所受天民，和平我衆獄衆慎之事。如是，則勿有以代之。言不可復變。〉自一話一言，我則末惟成德之彥，以�我受民。〈言政當用一善，善在一言而已。欲其口無擇言。如此，我則終惟有成德之美以治我所受之民。〉嗚呼！予旦已受人之徽言，咸告孺子王矣！〈嘆所受賢聖說禹湯之美言，皆以告稚子王矣。〉繼自今，文子文孫，其勿誤於庶獄庶慎，惟正是�之。」〈文子孫子，從今已往，惟以正是之道治衆獄，衆慎其勿誤也。〉
又曰：成王旣黜殷命，滅淮夷，還歸在豐，作《周官》。王曰：「若昔大猷，制治於未亂，保邦於未危。〈言當順古大道，制治安國，必於未亂未危之前，思患預防之。〉曰唐虞稽古，建官惟百，內有百揆四岳，外有州牧侯伯。〈道堯舜考古，以建百官，內置百揆四岳，象天之有五行；外置州牧十二及五國之長，上下相維，內外咸治。言有法。〉庶政惟和，萬國咸寧。〈官職有序，故庶政惟和，萬國皆安，所以爲治也。〉夏商官倍，亦克用�。〈禹湯建官二百，亦能用治。言不及唐虞之清要也。〉明王立政，不惟其官，惟其人。」〈言聖帝明王立政修教，不惟多其官，惟在得其人。〉王曰：「嗚呼！凡我有官君子，欽乃攸司，慎乃出令。令出惟行，弗惟反。〈有官，君子大夫以上。嘆而戒之，使敬汝所司，慎汝出令。從政之本，令出必惟行之，不惟反改。若二三其令，亂之道。〉以公滅私，民其允懷。學古入官，議事以制，政乃不迷。其爾典常作之師，無以利口亂厥官。蓄疑敗謀，怠忽荒政。不學墻面，蒞事惟煩。」〈積疑不決，必敗其謀。怠惰忽略，必亂其政。人而不學，其猶正墻面而立，臨政事必煩。〉
又《君陳》曰：惟爾令德孝恭，惟孝，友於兄弟，克施有政。〈言善父母者，必友於兄弟，能施其政令。〉命汝尹茲東郊，敬哉。圖厥政，莫或不艱，有廢有興，出入自爾師虞，庶言同則繹。〈謀其政，無有不先慮其難。有所廢，有所起，出納之事當用汝衆言度之。衆言同則陳而布之，禁其專也。〉有弗若於汝政，弗化於汝訓，辟以止辟，乃辟。〈有不順於汝政，不變於汝教，刑之而懲止。犯刑者乃刑之。〉狃於奸宄，敗常亂俗，三細不宥。〈習於奸宄，凶惡毀敗五常之道以亂風俗之教，罪雖小，三犯不赦，所以絕惡源也。〉
《論語》曰：子禽問於子貢曰：「夫子至於是邦也，必聞其政。求之與？抑與之與？」子貢曰：「夫子溫良恭儉讓以得之。夫子之求之也，其諸異乎人之求之與？」
又曰：爲政以德，譬如北辰，居其所，而衆星拱之。
又曰：子貢問政。子曰：「足食，足兵，民信之矣。」
又曰：齊景公問政於孔子。孔子對曰：「君君、臣臣、父父、子子。」公曰：「善哉。信如君不君，臣不臣，父不父，子不子。雖有粟，吾得而食諸？」
又曰：子張問政。子曰：「居之無倦，行之以忠。」
又曰：季康子問政於孔子。孔子對曰：「政者，正也。子帥以正，孰敢不正？」
又曰：季康子問於孔子曰：「如殺無道以就有道，何如？」孔子對曰：「子爲政，焉用殺？子欲善而民善矣。君子之德風，小人之德草。草上之風，必偃。」
又曰：子路問政。子曰：「先之勞之。」請益，曰：「無倦。」
又曰：子曰：「魯衛之政，兄弟也。」
又曰：「衛君待子而爲政，子將奚先？」子曰：「必也正名乎？」子路曰：「有是哉，子之迂也！奚其正？」子曰：「野哉，由也！君子於其所不知，蓋闕如也。名不正，則言不順；言不順，則事不成；事不成，則禮樂不興；禮樂不興，則刑罰不中；刑罰不中，則民無所措手足。故君子名之必可言也，言之必可行也。君子於其言，無所苟而已矣。」
又曰：葉公問政。子曰：「近者說，遠者來。」
又曰：子夏爲莒父宰問政。子曰：「無欲速，無見小利。欲速則不達，見小利則大事不成。」
又曰：無爲而治者，其舜也與？夫何爲哉？恭己正南面而已矣。
又曰：子張問於孔子曰：「何如斯可以從政矣？」子曰：「尊五美，屏四惡，斯可以從政矣。」
