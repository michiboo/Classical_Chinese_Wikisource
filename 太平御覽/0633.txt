
《說文》曰：賞，賜有功也。
《傳》曰：蔡公孫歸生謂楚令尹子木曰：「善爲國者，賞不僭，刑不濫。賞僭則懼及淫人，刑濫則懼及善人。若不幸而過，寧僭無濫。與其失善，寧其利淫。無善人則國從之。《商頌》有之曰：『不僭不濫，不敢造遑。命於下國，封建厥福。』此湯所以獲天福也。古之理民者，勸賞而畏刑，恤民不倦。賞以春夏，刑以秋冬。將賞，爲之加膳；加膳則飫賜，此所以知其勸賞也。將刑，爲之不舉；不舉則徹樂，以此知其畏刑也。」
又曰：晉荀林父滅潞，晉侯賞林父狄臣千室，亦賞士伯以瓜衍之縣，曰：「吾獲狄土，子之功也。微子，吾喪伯氏矣。」羊舌職悅是賞也。曰：「《周書》所謂『庸庸祗祗』者，此物也。〈物，事也。〉士伯庸中行伯，君信之，亦庸士伯，此謂明德。文王造周，不是過也。」注云︰必阝之敗，晉侯欲殺林父，士渥濁諫而止之。
又曰：虢公、晉侯朝王，王饗醴，命之宥。皆賜玉五、〈雙玉爲。〉馬三匹，非禮也。王命諸侯，名位不同，禮亦異數。
又曰：晉侯伐鄭，鄭人賂晉侯女樂八人。晉侯以樂之半賜魏絳曰：「子教寡人和諸戎狄，以正諸華。八年之中，九合諸侯，如樂之和，無所不諧。請與子樂之。」魏絳辭曰：「夫和戎狄，國之福也；九合諸侯，君之靈也，二三子之勞也。臣何力之有？抑臣願君安其樂而思其終也。」公曰：「子之教，敢不承命！夫賞，國之典也。藏在盟府，不可廢也。子其受之。」魏絳於是始有金石之樂，禮也。
《周禮·太宰》以八柄馭群臣。三曰予，以馭其幸。注云︰幸謂言行偶合於善，則有以賜予之，以勸後也。
又曰：以九式均節財用。八曰匪頒之式。注曰：式謂用財之節度也。匪，分也；頒，賜也。謂分賜群臣。
又曰：太府以敝餘之賦，以待賜予。
《禮記》曰：天子賜諸侯樂，則以將之；賜伯、子、男樂，則以鞀將之。諸侯賜弓矢，然後專征；賜鈇鉞，然後專殺；賜�瓚，然後爲鬯。未賜�瓚，則資鬯於天子。
又曰：君賜車馬，乘以拜；賜衣服，服以拜賜。君未有命，弗敢即乘服也。凡賜，君子與小人不同日。此賞賜之義也。
又曰：若賜之食，而君客人，則命之祭，然後祭。〈鄭玄曰：雖見賓客，猶不敢備禮也。侍食則不祭也。〉君賜之爵，則越席再拜稽首受，登席，祭之。飲卒爵而俟。君卒爵，然後授虛爵。〈不敢先君盡爵。〉
《詩》曰：陳錫哉周。注云︰言文王能布陳大利以錫。
《書》曰：德懋懋官，功懋懋賞。
又曰：用命賞於祖，弗用命戮於社。
又曰：罰弗及嗣，賞延於世。
又曰：功多有厚賞，弗迪有顯戮。
《史記》曰：紂囚西伯里，西伯之臣閎夭之徒求美女奇物以獻紂。紂乃赦西伯而賜弓矢斧鉞，使得征伐。
又曰：武王滅紂，乃罷兵西歸，封諸侯，班賜宗彝，作《分殷之器物》。〈鄭玄曰：宗彝，宗廟彝樽也。作分器，著王之命及物也已。〉於是封功臣謀士，而師尚父爲首封，封師尚父於營丘，曰齊；封弟周公旦於曲阜，曰魯；封召公於燕；封弟叔鮮于管；封叔度於蔡。餘各以次受封。
又曰：禹平水土已成，帝錫玄珪。禹受曰：「非予能成，亦大費爲輔。」帝舜曰：「諮爾費，贊禹功。其錫爾皂游，〈音流〉爾後嗣將大出。」遂妻之姚姓之玉女。〈皇甫謐曰：賜之玄玉，妻姚姓之女。〉
《史記》曰：晉人請公賞從亡者，臣壺叔曰：「君三行賞，賞不及臣。敢請罪。」文公報曰：「夫導我以仁義，防我以德惠，此受上賞；輔我以行，卒以成立，此受次賞；矢石之難，汗馬之勞，此復次賞；若以力事我，而輔吾缺者，此受次賞。三賞之後，故且及子。」晉人聞之，皆說。〈音悅〉
又曰：晉楚戰於城濮。晉侯度河北歸國。行賞，狐偃爲首。或曰：「城濮之事，先軫之謀。」文公曰：「城濮之事，偃說我『毋失信』，先軫曰『軍事勝爲右。』吾用之以勝。然此一時之說，偃言萬世之功。奈何以一時之利，而加萬世之功乎？是以先之。」
又曰：三國攻晉陽，引汾水灌其城，城不沒者三版。城中懸釜而炊，易子而食。群臣皆有外心，禮益慢。惟高共〈一作赫〉不敢廢禮。襄子懼、乃夜使張孟同私於韓、魏。韓、魏與合謀，三月丙戌，三國反滅智氏，共分其地。於是襄子行賞，高共爲上。張孟同曰：「晉陽之難，共無功。」襄子曰：「方晉陽急，群臣皆懈，惟共不敢失臣禮，是以先之。」
又曰：漢五年，已殺項羽，定天下，即皇帝位。論功行封，以蕭何功最盛，ガ侯。列侯畢已受封，奏位次，皆曰：「平陽曹參身被七十創，攻城略地，功最多，宜第一。」上已橈功臣，多封蕭何，至位次未有，以復難之，然心欲何第一。關內侯鄂秋進曰：「群臣議皆誤。夫曹參雖有野戰略地之功，此特一時之事耳。夫上與楚相拒五歲，嘗失軍亡衆，逃身遁者數矣。然蕭何常從關中遣軍補其處。非上所詔令召，而數萬衆會上之乏絕者數矣。夫漢與楚相守滎陽數年，軍無見糧，蕭何轉漕關中，給食不乏。陛下雖數亡山東，蕭何尚全關中，以待陛下。此萬世之功也。今雖亡曹參等百數，何缺於漢？漢得之，不必待以全。奈何欲以一旦之功，而加萬世之功哉？蕭何第一，曹參次之。」高祖曰：「善。」於是乃令蕭何第一，賜帶劍履上殿，入朝不趨。上曰：「吾聞進賢受上賞。蕭何功雖高，得鄂君乃益明。」於是因鄂秋故食關內侯邑，封爲安平侯。
又曰：項籍死，天下定。上置酒。上折隋何之功，謂「何腐儒，爲天下安用腐儒？」隨何跪曰：「夫陛下引兵攻彭城，楚王未去齊也。陛下發步兵卒五萬人，騎五千，能以取淮南乎？」上曰：「不能。」隋何曰：「陛下使何與二十人使淮南，至如陛下之意，是何之功賢於步卒五萬、騎五千也。然而陛下謂『何腐儒，爲天下安用腐儒』，何也？」上曰：「吾方圖子之功。」乃以隋何爲護軍中尉。
又曰：漢文帝初即位，赦天下，賜民爵一級，女子百戶牛酒。〈蘇林曰：男子賜爵，女子賜牛酒也。〉皇帝曰：「呂産自置爲相國，呂祿爲上將軍，擅矯遣灌將軍嬰將兵擊齊，欲代劉氏。嬰留滎陽弗擊，與諸侯合謀，以誅呂氏。呂産欲爲不善，丞相陳平與太尉周勃謀奪呂産等將軍。朱虛侯劉章首先捕呂産等，太尉身率襄平侯通持節承詔入北軍。典客劉揭身奪趙王呂祿印。益封太尉勃萬戶，賜金五千斤；丞相陳平、灌將軍嬰邑各三千戶，金二千斤；朱虛侯劉章、襄平侯通、東牟侯劉興居邑各二千戶，金二千斤。封典客揭爲陽信侯，賜金千斤。」
《漢書》曰：夏侯嬰自上初起沛，常爲太僕從，竟高祖崩。以太僕事惠帝及高後，德嬰之脫孝惠、魯元於下邑間也，乃賜嬰北第第一，〈師古曰：此第者，近北闕之第，嬰最第一。〉曰「近我」，以尊異之。
又曰：景帝賜衛綰劍。綰曰：「先帝賜臣劍凡六，不敢奉詔。」上曰：「劍，人之所施易，獨至於今乎？」綰曰：「具在上使。」取六劍，劍常盛，未嘗服也。後遷爲御史大夫，代桃侯舍爲丞相。然自初宦以至相，終無可言。上以爲敦厚，可相少主，尊寵之，賞賜甚多。
又曰：伏日，詔賜從官肉。大官承日晏不來。東方朔獨拔劍割肉，謂其同官曰：「伏日當早歸，請受賜。」即懷肉去。太官奏之。朔後入，上曰：「昨賜肉，不待詔，以劍割肉而去之，何也？」朔免冠謝。上曰：「先生起自責也。」朔來！受賜不待詔，何無禮也！拔劍割肉，一何壯也！割之不多，一何廉也！歸遺細君，又何仁也。上笑曰：」使先生自責，乃反自譽。「復賜酒一石，肉百斤，歸遺細君。
又曰：王成，不知何郡人也。爲膠東相，治甚有聲，宣帝先褒之。地節三年，下詔曰：」蓋聞有功不賞，有罪不誅，雖唐虞不能以化天下。今膠東相成，勞來不息，流民自占八萬餘口，〈師古曰：隱度名數而來附業也。〉治有異等之效。其賜成爵關內侯，秩中二千石。
又曰：黃霸爲潁川太守。是時鳳凰、神雀數集郡國，潁川尤多。天子以霸治行終長者，下詔稱揚曰：「潁川太守霸，宣布詔令，百姓鄉化；孝子弟悌，貞婦順孫，日以衆多。行者讓路，道不拾遺。養視鰥寡，贍助貧窮。獄無重囚，而吏民鄉於教化，可謂賢人君子矣。《書》不雲乎『股肱良哉』，其賜霸爵關內侯，黃金百斤，秩中二千石」。而潁川孝悌有行義，民、三老、力田皆以差，賜爵及帛。
又曰：初，霍氏奢侈。茂陵徐生曰：「霍氏必亡。夫奢則不遜，不遜必侮上。侮上者，逆道也。在人之右，衆必害之。霍氏秉權日久，天下害之，而又行以逆道，不亡何待？」乃上疏言：「霍氏太盛，陛下即愛厚之，宜此時抑制，無使至亡。」書三上，輒不報聞。其後霍氏誅滅，而告霍氏者皆封。人爲徐生上書曰：「臣聞客有過主人者，見其灶直突旁有束薪。客謂主人：『吏爲曲突，遠徙其薪。不者，且有火患。』主人嘿然不應。俄而家果失火，鄰里共救之，幸而得息。於是殺牛置酒，謝其鄰人。灼爛者在於上行，餘各以功次，不錄言曲突者。人謂主人曰：『鄉使聽客之言，不費牛酒，終亡失火之患。今論功而請賓，曲突徙薪亡恩澤，焦頭爛額爲上客耶？主人乃寤而請之。今茂陵徐福上書，言霍氏且有變，宜防絕之。鄉使福說得行，則國亡裂土出爵之費，臣亡逆亂誅滅之敗。往事旣已，而福不蒙其功，惟陛下察之。貴徙薪曲突之策，使居焦發灼爛之右。」上乃賜福帛千匹，後以爲郎。
《後漢書》曰：光武召桓榮，令說《尚書》，甚善之。拜爲議郎，賜錢十萬，使授太子。每朝會，輒令榮於公卿前敷奏經書。帝稱善曰：「得生幾晚。」特加賞賜。後榮入會廷中，詔賜奇果。授者皆懷之，榮獨手捧之以拜。帝笑之曰：「此真儒生也。」以是愈見敬厚，常令止宿太子宮。後拜太子少傅，賜輜車乘馬。榮大會諸生，陳其車馬、印緩，曰：「今日所蒙，稽古之力也。可不勉哉！」
又曰：明帝初即位，賜天下男子爵，人二級；〈《漢書音義》曰：男子者，謂戶內之長也。商鞅爲秦制爵二十級。又賜爵者有罪得贖，貧者得賣與人。〉三老、孝悌、力田人三級，爵過公乘，得移與子若同産同産子，〈漢置賜爵自公士以上不得過公乘。故過者得移授也。同産，同母兄弟也。〉及流人無名數欲自占者人一級。〈無名數謂文薄也。占謂自歸首。〉
又曰：管陶公主爲子求郎，不許，而賜錢千萬。謂群臣曰：「郎官上應列宿，出宰百里，有非其人，則人受其殃。是以難之。」
又曰：水平中，顯宗幸宛，詔諸李隨安衆宗室會見，幷受賀賜，恩寵駕焉。
又曰：郭�爲幷州牧，過京師謝恩，帝幷召皇太子、諸王宴語終日，賞賜車馬、衣服、什物。
又曰：肅宗納梁竦女爲貴人，生和帝，竇皇后養以爲子。諸竇遂譖殺貴人，而陷竦等死獄中，家屬徙九縣。和帝立後，貴人姊南陽樊調妻罪慝〈於計切。〉上書自訟曰：「妾同産女弟貴人，前充後宮，蒙先帝厚恩，得見寵幸，誕生聖明。爲竇憲兄弟所見譖訴，使妾父竦冤死，老母孤弟，遠徙萬里。今值陛下神聖之運，親統萬機，群物得所。憲兄弟奸惡旣伏辜誅，妾乃敢昧死自陳所丐。」帝覽章，感悟，乃下掖庭令驗問之。罪慝辭證明審，遂得引見，具陳其狀。乃留罪慝止宮中，連月乃出。賞賜衣被、錢帛、第宅，旬月之間，累資十萬。罪慝素有操行，帝益愛之，乃號梁夫人。
《楚漢春秋》曰：高帝初，封侯者皆賜丹書鐵券，曰：「使黃河如帶，太山如礪，漢有宗廟，爾無絕世。」
《漢魏春秋》曰：天子以曹公典任於外，臨時之賞，或宜速乎。乃命公得承制拜諸侯守相，詔曰：「夫軍之大事，在茲賞罰，勸善懲惡，宜不旋時。故司馬法曰：『賞不逾月者，欲民速睹爲善之利也。』昔在中興，鄧禹入關，承制拜軍祭酒李文爲河東太守，來歙又承制拜高峻爲通路將軍。察其本傳，皆非先請，明臨時刻印也。斯則世祖神明權達，蓋所用速示威懷而克成洪勛者也。且《春秋》之義，大夫出疆，有專命之事，苟可以利社稷、安國家而已。況君秉任二伯，師尹九有，突征夷夏，軍行藩甸之外，得失在於斯須之間，停賞俟詔以滯時務，固非朕之所圖也。自今已後，臨事所甄，當加寵號者，其便刻印章假授，咸使忠義得共獎勵，勿有疑焉。」
《魏志》曰：太祖攻城邑，靡麗之物則悉賜有勛功勞，其賞不吝千金。無功望施，分毫不與。
又曰：袁煥卒，太祖賜�二千斛，一教以大倉�千斛賜郎中令家，一教以垣下�千斛與耀卿家。〈煥字耀卿。〉外不解其意，教曰：「以太倉�者，官法也；以垣下�者，親舊也。」
又曰：公令曰：「昔趙奢、竇嬰之爲將也，受賜千金，一朝散之，故能濟成大功，永世流聲。吾讀其文，未嘗不慕其爲人也。與諸將士大夫共從戎事，幸賴賢人不愛其謀，群士不遺其力，是以夷險平亂，而吾得竊大賞，戶邑三萬。追思趙、竇散金之義，今分所受租與諸侯掾屬及故戍於陳蔡者，庶以酬答衆勞，不擅大惠也。」
又曰：鎮東將軍毋丘儉上言：「昔諸葛恪圍合肥新城，城中遣士劉整出圍傳消息，爲賊所得。考問所傳，整曰：『欲殺我者，便速殺之。』終無它辭。」又遣士鄭像出城傳消息，恪遣騎尋跡索得，縛將繞城，敕像大呼言：「大軍已還洛，不如早降。」像不從其言，更大呼城中曰：「大軍近在圍外，壯士努力。」賊以刀築其口，便不得語。整、像爲兵，能守義執節，子弟宜有差異。詔曰：「夫顯爵所以褒元功，重賞所以寵烈士。整、像召募通使，越蹈重圍，冒突白刃，輕身守信；不幸見獲，抗節彌厲，揚六軍之大勢，安城守之懼心，臨難不顧，畢志傳命。今追賜整、像爵關中侯，各除士名，使子襲爵，如部曲將死事科。」
又曰：夏侯惇從征孫權還，使都督軍留居巢，賜伎樂名倡，令曰：「魏絳以和戎之功，猶受金石之樂，況將軍乎？」
又曰：太祖平柳城，班所獲器物，特以素屏風、素機賜毛�，曰：「君有古人之風，故賜君古人之服。」�居顯位，撫育孤兄子甚篤，賞賜以施貧族，家無所餘。
又曰：文帝在東宮，賜鍾繇五熟釜，爲之銘曰：「於赫有魏，作漢藩屏。厥相惟鍾，實�心膂。靖恭夙夜，匪遑安處。百寮師師，楷茲矩度。」
又曰：薛夔，黃初中爲秘書丞。帝與之推論書傳，未嘗不終日。帝視其衣薄，解袍賜之。
《晉春秋》曰：清河崔祖思死，家無餘財，有書八千卷。上聞，嗟嘆良久之，以葛屯�五百斛賜其家，曰：「葛屯亦吾之垣下，令後世知其見異。」
《晉書》曰：王沈爲豫州，下教曰：「能陳長史可否、說百姓所患者，有賞；言刺史得失，倍賞。」主簿褚君曰：「上好下應。今示以賞，恐拘介之士，憚賞不言；貪昧之人，慕利妄舉。」沈從之。
《宋書》曰：謝方明爲桓玄著作佐郎，後從兄景仁舉爲宋武中軍主簿。方明知無不爲，帝謂曰：「愧未有瓜衍之賞，且當與卿共豫章國祿。」屢加賞賜。
蕭子顯《齊書》：太祖奇張融，賜衣，曰：「見卿衣服粗交爾籃縷，亦虧朝望。今送一通故衣，意謂雖故，乃勝新，是吾之所著。已令裁減，稱卿之體。」
又曰：孔靈産爲光祿大夫，覽止足之分，不肯仕。太祖以白毛扇、素機遺之曰：「卿有古人之風，故賜以古人之服。」當代榮之。
《北齊書》曰：唐邕字道和。太原人。邕少明敏，有治世之才。斛律金啓太后雲︰「唐邕強�，一人當千。」顯祖常解其所著青鼠皮裘賞邕，雲︰「朕意與卿共弊。」
《家語》曰：孔子曰：「自季孫之賜我千鍾也，而交友益親；〈得季孫千鍾之賜以施於衆，故交友日益親也。〉自南宮敬叔之乘我車也，而道加行。〈孔子欲見老聃，西觀周室，敬叔言於魯君，給孔子車馬，問禮於老子。孔子曆郊廟，自周而還，弟子四方來集也。〉故道雖貴，必有時而後動；德雖高，必有勢而後行。微夫二子之賜，則丘之道殆於廢矣。」
《太公金匱》曰：賞一人而千人喜者，賞之；賞二人而萬人喜者，賞之；賞三人而三軍勸者，賞之。
《管子》曰：明賞不費，明刑不暴。賞罰，明德之至也。
《司馬法》曰：殷戮於市，周賞於朝，勸君子，懼小人也。
《鶡冠子》曰：進賢者受上賞，則下不蔽善；爲政賞人不多而民喜，罰人不多而民畏。〈言賞罰中。〉
《尹文子》曰：祿薄者不可以經亂，賞輕者不可以入難。此處上者所宜慎者也。
《慎子》曰：孔子云︰「有虞氏不賞不罰，夏後氏賞而不罰，殷人罰而不賞，周人賞且罰。罰，禁也；賞，使也。」
《文子》曰：善賞者費少而勸多，故聖人賞一人而天下趨之，是以至賞不費也。
《韓子》曰：司城子罕謂宋君曰：「慶賞賜與者，民之所好也，君自行之。誅罰殺戮者，民之所惡也，臣請當之。」於是戮細而誅大，君曰：「與子罕議之。」居期年，知死生之命制於子罕，故一國歸焉。
又曰：襄子圍於晉陽中，出圍，賞有功者四人，高赫爲賞首。張孟談曰：「晉陽之事，赫無大功。今爲賞首，何也？」襄子曰：「晉陽之事，國危，社稷殆矣。群臣無不有驕侮之意者，惟赫不失君臣之禮，是以先之。」仲尼聞之曰：「善賞哉！襄子賞一人，而天下爲人臣者莫能失禮也。」
又曰：韓昭侯使人藏蔽衿。侍者曰：「君亦不仁矣。蔽衿不以賜左右，而藏之。」昭侯曰：「非子之所知也。吾聞明君之愛，一顰有爲，一笑有爲笑。今夫衿，豈特顰笑哉！衿之與顰笑，相去遠矣。吾必待之有功，故藏之，未有與也。」〈言不謬賞。〉
《尹子》曰：范獻子游於河，顧問欒氏之子。舟人舍楫對曰：「君不修政，舟中之人皆欒氏之子。君能反是，欒氏之子其如君何？」獻子稱善，乃賜舟人田百畝，以田易言也。
《淮南子》曰：忠臣之事君也，計功而受貴，不爲苟得；量力而受官，不貪爵祿。其所能者，受之勿辭也。
宋玉等幷造集《小言賦》雲︰楚王旣登雲陽之台，乃命諸侯大夫景差、唐勒、宋玉等幷造《大言賦》，卒而宋玉受賞。王曰：「復能爲《小言賦》者，與之�夢之田。」玉又爲賦。王曰：「善。」遂賜�夢之田。
《說苑》曰：晉文公亡時，陶淑狐從。文公反國，行三賞而不及陶淑狐。陶淑狐見咎犯曰：「吾從而亡十有三年，顔色黎黑，手足胝胼。今吾君反國，三賞而不及我也。意者君亡我歟？我有大故歟？子試爲我言之於君。」咎犯言之文公。文公曰：「嘻！我豈忘是子哉！夫高明至賢，德行全成，耽我以道，說我以仁，暴浣我行，昭明我名，使我爲成人者，吾以爲上賞；防我以禮，諫我以義，蕃援我使不得爲非，數引我而請於賢人之門，吾以爲次賞；夫勇壯強禦，難在前則居前，難在後則居後，免我於患難之中者，吾又以爲之次。且子獨不聞乎？死人者不如存人之身，亡人者不如存人之國。三行賞之後，而勞苦之士次之；夫勞苦之士，子固爲首矣。吾豈敢忘子哉？周內史叔興聞之曰：「文公其王乎！昔先王先德而後力，文公其當之矣。《詩》雲︰『率禮不越。』此之謂也。」
又曰：衛君問于田讓曰：「寡人封侯盡千里之地，賞賜盡禦府綿帛，而士不至，何也？」田讓乃對曰：「君之賞賜不可以功及也，君之誅伐不可以理避也。〈言不嚐功不辯理也。〉猶舉杖而咒狗，張弓而咒鶏矣。雖有香餌而不能致害之，必也。」
又曰：齊宣王游於社山，有閭丘先生長老十三人於路拜謁宣王，王賜之田不租、無徭役，諸老皆拜。閭丘先生獨不拜。王曰：「何也？」對曰：「來見大王，所望者三：願賜臣壽，願賜臣富，願賜臣貴。」王曰：「夫生殺有時，命有長短，非寡人之所制，無以壽先生；倉粟豐盈，備災而畜，無以富先生；大官無缺，小官卑賤，無以貴先生。」閭丘先生曰：「此非謂也。臣所願者，願王選吏平法度，政無苛，如此，臣少得壽焉；春夏秋冬，使之以時，役無煩擾，臣少得富焉；願王出令，使少者敬長，長者敬老，如此，則臣得貴矣。今王賜臣田不租則倉廩虛，無徭役則官無所使，非臣所望也。」王曰：「願屈先生爲相，可乎？」先生曰：「臣願足矣，焉用相乎！」
又曰：趙襄子問王離曰：「國之所以亡者，何也？」對曰：「君吝而能忍，是以亡爾。」襄子曰：「何以爲然也？」曰：「吝則不能賞賢，忍則不能罰罪。賢者不賞，罪者不罰，不亡何也？」
又曰：佛ツ於中牟叛，置鑊於庭，召大夫而盟曰：「從我者賞之，不從我者罰之。」田英曰：「吾聞義死者不避鐵鉞之威，義窮者不受軒冕之賜。無義而生，不如有義而死。吾不從也。」乃褰裳就鑊。佛ツ止之。及襄子旣復中牟之叛，聞田英義，召而賞之。英辭不受，曰：「一人受賞，衆人有慚色。英若受賞，則中牟之士盡愧矣。」
又曰：蘇秦至齊，齊王厚待之。諸大夫嫉之，使人刺秦而不死。齊王出珍寶募求賊，不得。蘇秦垂死，謂齊王曰：「王誠能爲臣求賊者，臣死後，請車裂臣屍於市，詢之曰：『蘇秦爲燕欲亂齊，今日其死，寡人甚喜，故裂之。若得其殺，主重封賞之。』如此，刺臣者必出矣。」齊王從其言，裂屍而詢之，刺秦者果出求賞。
《新序》曰：晉文公獵於澤，有漁父諫曰：「夫鴻鵠厭江海而移入小澤，則有�繳之患。今君棄宮殿，游至於此，何行之矣？」文公納諫而還，請賞之。漁父辭曰：「君能尊天，事地，敬神，固國，愛人，薄賦，徭役以時，則臣亦富矣。君若不能，雖有重賞，亦不能保也。」
《呂氏春秋》曰：昔晉文公與楚人戰於城濮，召咎犯而問焉：「楚衆我寡，奈何？」咎犯曰：「臣聞繁禮之君不足於交，繁戰之君不足於詐。君亦詐之而已。」文公又問雍季，雍季曰：「以詐導民，亦一時之利也。」用咎犯之言而敗楚人於城濮，反而爲賞，雍季在上。左右諫曰：「城濮之功，咎犯之謀也。君用其言而賞後其身，或者不可乎？」文公曰：「雍季之言，百世之利也；咎犯之言，一時之務也。焉有一時之務先百世之利乎？」
又曰：晉文將伐鄴，趙襄言所以勝鄴之術，文公用之，果勝。還將行賞。襄曰：「君將賞其本乎？賞其末乎？賞其末則驕乘者存，賞其本則臣聞之虎。」公召虎，虎曰：「襄言所以勝鄴。鄴旣勝，將賞之，曰：蓋聞之於子，請賞子。」虎曰：「言之易，行之難。臣言之者也。」公曰：「子毋〈音無〉辭。」虎乃受。凡行賞，其博也則多助，今虎非親言者也，賞猶及之此疏遠者，所以盡能竭智者也。晉文亡久矣，歸而因大亂之餘，猶能以霸，其用此歟？
《風俗通》曰：俗說有功得賜金者皆黃金。案：《孫子法》曰：費千金百萬錢。陳平間楚千金，賜二疏金五十斤。此真黃金也，亦爲一萬錢。
《裴氏新書》曰：舟涓有一言之善，晉侯賜萬頃田，辭而不受。晉侯曰：「以此田易彼言也，於子猶有所亡，寡人猶有所得。」
《周生烈子》曰：行賞不洽於仁，是春半半生也；行罰不威，是秋半半死也。半生之春不洽於仁，半死之秋不專於義。
