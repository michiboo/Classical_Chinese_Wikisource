
《禮記·學記》曰：幼者聽而不問，學不躐等也。
又《曲禮》曰：十年曰幼學。
《論語·爲政》曰：子曰：「吾十有五而志於學，三十而立。」
《漢書》曰：東方朔十三學書，三冬，文史足用；十五學擊劍；十六學《詩》《書》，誦二十二萬言；十九學《孫吳兵法》，鉦鼓之教，亦誦二十萬言。時莫之比。
司馬彪《續漢書》曰：荀悅十二能讀《春秋》，貧無書，每至市間閱篇牘，一見多能誦記。
《後漢書》曰：張堪早孤，讓先父餘財數百萬與兄子。年十六，受業長安，志美行厲，諸儒號曰「聖童」。
《魏志》曰：鍾會母性矜嚴，勤見規誨。四歲授《孝經》，七歲誦《論語》，八歲誦《詩》，十歲誦《尚書》，十一誦《易》，十二誦《春秋左氏》、《國語》，十三誦《周禮》，十四誦成侯《易記》，十五便入太學，問四方奇文異訓。謂會曰：「學猥則倦，倦則意怠，故以漸訓汝。今可以獨學矣。」
西晉趙至字景真。年十四，隨人入太學觀書。時嵇康於學寫石經古文異事訖，去，遂逐車問。康異而語之，爲諸生。
《宋書》曰：王儉幼篤學，手不釋卷，賓客或相稱美。僧虔曰：「我不患此兒無名，正恐名太盛耳！」乃手書崔子玉座右銘以貽之。丹陽尹袁粲聞其名，及見之，曰：「宰相之門，栝柏豫章雖小，已有棟梁氣矣。」
《南史》曰：虞荔字山披，會稽餘姚人也。幼聰敏，有志操。年九歲，隨從伯闡侯太常陸亻垂，問五經十事，荔對無遺失，亻垂甚異之。太守衡陽王辟爲主簿，荔又辭以年小，不就。
《後魏書》曰：祖瑩字元珍，范陽人。年八歲能誦《詩》、《書》，十二爲中書。博學耽書，以晝繼夜。父母恐其成疾，禁之，不能止。常密於灰中藏火，驅逐僮僕，父母寢睡後燃火讀書，以衣被蔽窗戶，恐漏光明，爲人所覺。內外親屬呼爲「聖小兒」。
又曰：任城王澄子順字子和。年九歲，師事樂安陳豐，初書王羲之《小學篇》數千言，晝書夜誦，旬有五日，一皆通利。豐奇之，白澄曰：「豐十五從師，迄於白首，耳目所經，未見此比。江夏黃童，不得無雙也。」澄笑曰：「藍田生玉，何容不爾？」十六通《杜氏春秋》，恆集門生，討論同異。
《三國典略》曰：齊王�字師羅，太安狄那人，北豫州刺史基之子也。年十三，揚州刺史郭元貞撫其背曰：「汝讀何書？」對曰：「誦《孝經》。」元貞曰：「《孝經》雲何？」曰：「在上不驕，爲下不亂。」元貞曰：「吾作刺史，豈其驕乎？」�曰：「雖不驕，君子防未萌，亦願留意。」
《梁書》曰：西陽王大鈞性厚重，不妄戲弄。年七歲，武帝問讀何書，對曰：「學《詩》。」因令諷誦，即誦《周南》，音韻清雅。帝重之，因賜王羲之書一卷。
《三國典略》曰：梁孝元字世誠。初，年五歲，梁武問曰：「讀何書？」對曰：「能讀《曲禮》。」梁武曰：「汝試言之。」孝元即誦上篇，左右莫不驚嘆。及長，精神爽俊。
殷興《通語》曰：殷禮字往嗣，幼而鄉里異之。七歲就官學書，在師未嘗戲弄。諷誦恆不爲聲，潛識而已。師殺鶏詣禮父穎曰：「賀此子能興君門。」行在舟車，手不釋卷。從曲阿往返，遂不知堤瀆廣狹，及行旅喧鬧，未嘗視之。時人語曰「奇才強記」。殷往嗣後與張溫使蜀，至荊州虎牙遭水，衆人失色，往嗣見之無異。諸葛亮見之，嘆曰：「東吳菇蘆中乃有此奇偉。」
《國語》曰：晉文公問元帥於趙衰，〈元帥，上卿。〉對曰：「郗縠可。行年五十矣。〈縠，晉大夫。〉守學彌惇。夫先王之法，德義之府也。德義，生民之本也。能惇篤者，不忘百姓也。請使郗縠。」公從之。
《說苑》曰：晉平公問師曠曰：「吾年七十，欲學，恐晚，如何？」對曰：「少年學如日出之光，二十而學如日中之光，老學如炳燭之明。孰與夜行乎？」公曰：「善哉！」
《後漢書》曰：獻帝詔曰：「孔子嘆學之不講，〈講者，習也。〉不講則所識日忘。今耆儒年逾六十，去離本土，營求糧資，不得專業。結童入學，白首空歸，長委農野，永絕榮望，朕甚湣焉。其依科罷者，聽爲太子舍人。」〈劉艾《獻帝紀》曰：時長安中謠曰：「頭白皓然，食不充糧，裹衣褰裳，當返故鄉。聖王憫念，悉用補郎。舍是布衣，被服玄黃。」〉
《齊書》曰：張充字延符。少好逸游。父緒嘗告歸至吳，始入西郭，逢充獵，右臂鷹，左牽狗。遇船至，便放紲脫，拜於水次。父緒曰：「一身兩役，無乃勞乎？」充曰：「充聞三十而立，今充二十九矣，請至來年。」緒曰：「過而能改，顔氏子焉。」延明年便改，多所該通。
《唐書姚元崇傳》曰：玄宗獵於渭濱，上曰：「卿頗知獵乎？」元崇曰：「臣少居廣城大澤，不知書，惟以射獵爲事。年四十，方遇張憬藏，謂臣當以文學備位將相，無爲自棄。爾來折節讀書，今雖官位過忝，至於馳射，老而猶能。」於是乎驅於犬，遲速稱旨。上大悅，曰：「久不見卿，思有顧問。卿可於宰相行中。」行常後，上縱轡久顧之，曰：「卿行何後？」公曰：「臣官疏賤，不合參宰相行。」上曰：「可兵部尚書平章事。」
桓子《新論》曰：高君孟頗知律令，常自伏寫書。署郎哀其老，欲代之，不肯，雲︰「我躬自寫，乃當十遍讀。」
魏應璩《答韓文憲書》曰：昔公孫弘皓首入學，顔涿聚五十始涉師門，「朝聞道，夕殞」，聖人所貴。足下之年，甫在不惑，加以學藝，何晚之有？若能上迨南榮忘食之樂，下踵寧子黑夜之勤，窮文盡義，無微不綜，規富貴之榮，取金紫之爵，是夏侯勝拾芥之謂也。
《論語》曰：子曰：「十室之邑，必有忠信如丘者焉，不如丘之好學也已矣。」
又曰：有顔淵者，好學，不遷怒，不貳過，不幸短命死矣。今也則亡，未聞好學者也。
又曰：孔文子何以謂之文也？子曰：「敏而好學，不恥下問，是以謂之文。」
又曰：我非生而知之者，好古，敏以求之也。
又曰：子夏曰：「日知其所亡，月無亡其所能，可謂好學也已。」
《禮記·檀弓上》曰：孔子與門人立，拱而尚右，二三子亦皆尚右。孔子曰：「二三子之嗜學，我則有姊之喪故也。」二三子皆尚左。
《新序》曰：葉公詣梁問樂王鮒曰：「晉大夫趙文子爲人若何？」對曰：「好學而受規諫，仁也。江出岷山，其源若瓮口，至楚國，其廣十里，無它故，其下流多也。好學受規諫，宜乎立哉。」
《漢書》曰：陳平少時家貧，好讀書，治黃帝老子之術，兄伯常耕田縱平游學。
《東觀漢記》曰：馮豹字仲文。好儒學，以詩傳教授。鄉里爲之語曰：「道德斌斌馮仲文。」
又曰：和熹鄧後七歲讀《論語》，志在書傳，母常非之，曰：「當習女工，今不是務，寧當學博士耶？」後重違母意，晝則縫紉，夜私買脂燭讀經傳。宗族外內皆號曰：「諸生」。
范曄《後漢書》曰：荀爽幼好學，太尉杜喬見而稱之曰：「可爲人師。」爽遂耽思經書，慶吊不行，征命不應。
張《漢記》曰：朱穆字公叔。好學，專精。每一思至，中食失餐，行墜坑坎，亡失冠履。其父常言：「穆大專，幾不知馬之幾足。」
《後漢書》曰：張霸就樊受嚴氏《公羊春秋》，遂博覽五經。諸生孫綝、劉固等慕之，各市宅其傍以就學耶。
《魏書》曰：吉茂字叔暢。好書，不恥惡衣惡食，而恥一物之不知。建安初，與扶風蘇則共入武功南山，精思數歲。
《北齊書》曰：劉逖字子長。少而聰敏，在游宴之中，卷不離手。值有文籍所未見者，則終日諷誦，或通夜不歸。其好學如此也。
《文士傳》曰：李庸字蕭遠。篤志好學，善屬文，詞藻清美，常燃柴草，火以讀之。
《南史》曰：梁劉峻字孝標，平原人也。永明中，從桑乾還，自謂所見不博，更求異書。聞有異書，必往祈借。清河崔慰祖謂之「書淫」。
《北史》曰：隋劉臻爲儀同。性恍忽，耽經史。經日覃思，至於世事多所遺記。有劉訥者，亦任儀同，俱爲太子學士，情好甚密。臻住城南，訥住城東，臻嘗欲尋訥，謂從者曰：「汝知劉儀同家乎？」從者不知尋訥，謂還家，因答曰：「知。」於是引之而去。旣叩門，臻尚未悟，謂至訥家，乃據鞍大呼曰：「劉儀同可出矣。」其子迎門，臻驚曰：「汝亦來耶？」其子答曰：「是大人家。」於是顧盼久之，乃悟。叱從者曰：「汝大無意，吾欲造劉訥耳。」
杜預《自敘》曰：少而好學，在官則勤於吏治，在家則滋味典籍。
《玄晏春秋》曰：餘家素貧窘，晝則務作於勞，夜則甘疲寐。及二時之務，書卷生塵，篋不解緘。惟季冬裁得一旬學，或兼夜寐，或戲獨否，或對食忘餐，或不覺日夕，是以游出之事，吉凶略絕。富陽男數以全生之道誨予，方之好色，號予爲「書帙」。
《毛詩·緇衣》曰：《子衿》，刺學校廢也。世亂則學校不修焉。青青子衿，悠悠我心，縱我不往，子寧不嗣音。
《尚書》曰：不學墻面，蒞事惟煩。
《論語》曰：德之不修，學之不講，是吾憂也。
《左傳》曰：學者植也，不學將落也。
《史記》曰：周道旣廢，焚燒《詩》、《書》，故明堂石室金匱玉板圖籍散亂也。
又曰：始皇，諸生到者拜爲郎，七百人。密種瓜於驪山。山溫成實，令諸生就視說之，人人不同。乃爲伏機，方難未定，機發，從上土填之。其坑在咸陽西南三望里，今爲閔儒卿也。
又曰：秦始皇令天下有藏《詩》、《書》百家語者，悉詣守尉雜燒之，敢偶語《詩》、《書》者棄市，以古非今者族。
《漢書》曰：夫子沒而微言絕，七十子終而大義乖。
《前漢書》曰：絳侯不好文學，每召諸生，東向坐而責之，不以賓主之禮相接。
《東觀漢記》曰：班超字仲升。家貧，爲官傭寫書。輟書嘆曰：「丈夫當效傅介子、張騫，立功異域，以取封侯，安能久事筆硯乎？」
《三國典略》曰：齊許惇無學術，與邢劭、魏收等同列。諸人談說經史，惇隱幾而睡，深爲勝流所輕。
《梁書》曰：柳津字元舉。性強直，乏風華。或勸之聚書，津曰：「吾嘗令道士上章驅鬼，安用此鬼名耶？」
《隋書》曰：宇文慶沉深有器局，少以聰敏見知。周初，受業東觀，頗涉經史。旣而謂人曰：「書，足記姓名而已，安能久事筆硯，爲腐儒之業？」於時文州民夷相聚爲亂，慶應募從征。賊保據岩谷，徑路懸絕。慶束馬而進，襲破之，以功授都督。
《唐書》曰：馬燧少嘗與諸兄讀書，乃輟卷嘆曰：「天下將有事矣，丈夫當立功征伐，以濟四海，安能爲一儒也？」
《西京雜記》曰：傅介子年十四，好學書，嘗棄觚而嘆曰：「大丈夫當立功絕域，何能坐爲散儒？」卒斬匈奴使者，還拜中郎將。後復斬樓蘭王首，封儀陽侯。
《金樓子》曰：曹子文少善射禦，力格猛獸，不避險阻。數從征伐，志意慷慨，魏武常抑之，曰：「汝不念讀書而好乘馬擊劍，此一夫之用，何足貴也？」
