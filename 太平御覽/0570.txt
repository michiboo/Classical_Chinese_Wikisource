
《釋名》曰：人聲曰歌。歌，柯也。以聲吟詠有上下，如草木有柯葉。充言歌聲如柯也。
《爾雅》曰：曰：徒歌謂之謠。
《尚書》曰：帝庸作歌曰：「敕天之命，惟時惟幾。」〈用庶尹公諧，故作歌以戒之，安不忘危也。敕，正也。奏天命以臨人，惟在順時，惟在慎微也。〉乃歌曰：「股肱喜哉，元首起哉，百工熙哉。」〈元首，君也。服肱之臣喜樂，盡忠君之理功，乃起百王之業。〉乃賡載歌曰：「元首明哉，股肱良哉，庶事康哉。」〈賡，續；載，成也。帝歌歸美，股肱乃安，以成其美。〉又歌曰：「元首叢脞哉，股肱惰哉，萬事墮哉。」〈叢脞，細碎無大略。曰君如此，則臣懈，萬事隳廢，其功不成。歌以申成也。脞音倉果反。〉
又曰：九功惟序，九序惟歌。〈六府三事之功，次序皆可歌樂，乃德政之致也。〉勸之以九歌，俾勿壞。〈六府三事之功，決序壞，在此三者而已。〉
又曰：禹曰：「於！帝念哉！德惟善政，政在養民。水、火、金、木、土、�，惟修。正德、利用、厚生，惟和。九功惟敘。九敘惟歌。」
又曰：詩言志，歌永言，聲依永，律和聲。
又《五子之歌》曰：太康屍位以逸豫，畋於有洛之表，十旬不反。厥弟五人，禦其母於洛之�。五子咸怨，述大禹之戒，以作歌。其一曰：「怨豈在明？不見是圖。爲人上者，奈何不敬？」其二曰：「內作色荒，外作禽荒。甘酒嗜音，峻宇雕墻。有一於此，未或不亡。」其三曰：「惟彼陶唐，有此冀方。今失厥道，亂其紀綱，乃滅亡。」其四曰：「明明我祖，萬邦之君。有典有則，貽厥子孫。荒墜厥緒，覆宗絕祀。」其五曰：「嗚呼曷歸，予懷之悲。萬姓仇予，予將疇依。鬱陶乎予心，顔厚有忸怩，弗慎厥德，雖悔可追。」
《毛詩》曰：情動於中，而形於言；言之不足，故嗟嘆之；嗟嘆之不足，故永歌之；永歌之不足，故不知手之舞之，足之蹈之也。
又《葛屨·園有桃》曰：「心之憂矣，我歌且謠。」
又《穀風·四月》曰：「君子作歌，惟以告哀。」
《禮記》曰：子貢問師乙曰：「賜也聞聲歌各有宜也。如賜者，宜何歌也？」師乙曰：「乙，賤工也，何足以問其所宜？請誦其所聞，而吾子自執焉。寬而靜，柔而正者，宜歌《頌》。廣大而靜、疏達而信者，宜歌《大雅》。恭儉而好禮者，宜歌《小雅》。正直而靜，廉而謙者，宜歌《風》。肆直而慈愛者，宜歌《商》。溫良而能斷者，宜歌《齊》。夫歌者，直己而陳德也，動己而天地應焉，四時和焉，星辰理焉，萬物育焉。《商》者，五帝之遺聲也，商人識之，故謂之《商》。《齊》者，三代之遺聲也，齊人識之，故謂之《齊》。明乎《商》之音者，臨事而屢斷。明乎《齊》之音者，見利而能讓。臨事而屢斷，勇也；見利而能讓，義也。有勇有義，非歌孰能保此？故歌者，上如抗，下如隊，曲如折，止如槁木，倨中矩，句中鈎，累累乎端如貫珠。故歌之爲言也，長言之也。說之故言之，言之不足，故長言之；長言之不足，故嗟嘆之；嗟嘆之不足，故不知手之舞之，足之蹈之也。
又《檀弓》曰：原壤之母死，登木歌曰：「狸首之班然，執女手之卷然。」
又《樂記》曰：昔者，舜作五弦之琴，以歌《南風》。
又《檀弓上》曰：孔子蚤作，負手曳杖，逍遙於門。歌曰：「太山其頽乎，梁木其壞乎，哲人其萎乎。」
又曰：魯人有朝祥而暮歌者，子路笑之，
又曰：歌者在上，匏竹在下，貴人聲也。
又曰：奠酬而工升歌，發德音也。歌者在上，匏竹在下，貴人聲也。
《周禮》：春秋太師大祭祀，師瞽登歌，小師掌教弦歌。〈教謂教瞽蒙出音弦，謂琴瑟歌依詠詩也。〉
《左傳》：哀二十一年八月，公及齊侯、邾子盟。齊人責稽首，因歌之曰：「魯人之皋，數年不覺，使我高蹈。〈言魯人皋綏，數年不知答齊稽首，故使我高蹈來爲此會。〉惟其儒書，以爲二國憂。」
又曰：昭十二年，南蒯將適費，飲鄉人酒。鄉人或歌之曰：「我有圃，生之杞乎！從我者子乎，去我者鄙乎，倍其鄰者恥乎！已乎已乎！非吾黨之士乎！」〈已乎已乎，言自遂不改。〉
又曰：哀五年秋，齊景公卒。冬十月，公子嘉、公子駒、公子黔奔衛，公子鉏、公子陽生來奔。〈皆景公子在萊者。〉萊人歌之：「景公死乎不與埋，三軍之事乎不與謀，師乎師乎，何黨之乎？」
又曰：襄二十五年，崔子稱疾不視事。公問崔子，遂從薑氏。薑入於室，公拊楹而歌。〈歌以命薑氏。〉
《論語》曰：夫子與人歌而善，必使反之，而後和之。
又曰：楚狂接輿歌而過孔子，曰：「鳳兮鳳兮，何德之衰？往者不可諫，來者猶可追。已而，已而！今之從政者殆而！」
又曰：子於是日哭，則不歌。
《史記》曰：古者《詩》三千餘篇。及至孔子去其重，取可施於禮義。上采契、後稷，中述殷、周之盛，至幽、厲之缺，始於衽席，故曰：「《關雎》以爲《風》始，《鹿鳴》爲《小雅》始，《文王》爲《大雅》始，《清廟》爲《頌》始。」三百五篇孔子皆弦歌之，以求合《韶》、《武》、《雅》、《頌》之音。禮樂自此可得而述。
又曰：漢家常以正月上辛祠太一甘泉，夜到明，常有流星至於祠壇上，使童男女七十人俱歌。又得神馬渥窪水中，爲《太一歌》曰：「太一貺兮天馬下，沾赤汗兮沫流赭，今安匹兮龍爲友。」後伐大宛，得千里馬，馬名蒲梢，爲歌曰：「天馬來兮從西極，經萬里兮歸有德；承靈威兮降外國，涉流沙兮四夷服。」
又曰：箕子朝周，過故殷墟，咸生禾黍。箕子傷之，欲哭則不可，欲泣爲近婦人，乃作《麥秀之詩》，以歌詠之，曰：「麥秀漸漸兮，禾黍油油。彼狡童兮，不與我好兮！」所謂狡童者，紂也。民爲流涕。
又曰：淳于髡見梁惠王，王屏左右見之，終無言。王讓之，髡曰：「王志在音，吾是以默也。」王曰：「會有獻歌者，未及言之也。」
又曰：趙武靈王夢見處女鼓琴而歌曰：「美人熒熒兮，顔若苕〈顔若舜，華若苕。〉之榮。命乎命乎，曾無我嬴。」旦日，王飲酒樂，言所夢，想見其狀。吳廣聞之，內其女娃嬴孟姚也。甚有寵，立爲後。
又曰：武王克殷，伯夷、叔齊恥之，不食周粟，隱首陽山。作歌曰：「登彼西山兮，言采其薇矣。以暴易暴兮，不知其非矣，神農、虞、夏，忽焉沒兮，我安適歸矣？」
又曰：項羽軍壁垓下，兵少食盡。軍四面皆楚歌，〈應劭曰：楚歌者，鶏鳴時歌也。〉項王乃大驚曰：「漢皆已得楚乎？是何楚人之多？」項王乃悲歌忄亢愾，曰：「力拔山兮氣蓋世，時不利兮騅不逝；騅不逝兮可奈何，虞兮虞兮奈若何！」
《漢書》曰：李延年善歌，武帝幸之。時人語曰：「一雌復一雄，雙飛入紫宮。」
又曰：孝惠帝所教歌兒百二十人，有缺輒補。
又曰：田橫，齊王建之親族也。秦滅六國，田氏悉爲庶人。高祖遣韓信破齊，後定天下，田橫乃與五百人深居海島。高祖即位，遣使者征之。橫與將士俱至屍鄉亭頓止，橫乃奮躍自刎而死，從者不敢哭，遂歌以寄之。今之輓歌，起於此矣。
又曰：張釋之爲中郎將，從行至霸陵。是時，慎夫人從，上指視慎夫人新豐道曰：「此是邯鄣道也。」使慎夫人鼓瑟，上自倚瑟而歌。
又班固《頌論功歌詩·靈芝歌》曰：因露寐兮産靈芝，象三德兮瑞應圖，延壽命兮光此都。緣上帝兮象太微，參日月兮揚光輝。
又曰：武帝幸雍，祠五畤，獲白麟，作白麟之歌。
又曰：上幸行河東，祠后土，顧視帝京，忻然，中流歌曰：「秋風起兮白雲飛，草木黃落兮雁南歸。蘭有秀兮菊有芳，懷佳人兮不能忘。泛樓舡兮濟汾河，橫中流兮揚素波，簫鼓鳴兮發棹歌。歡樂極兮哀情多，少壯幾時兮奈老何。」
又曰：孝武帝巡狩，至於盛唐。自尋陽浮江，親射蛟江中，獲之。舳艫千里，薄樅陽而出。作《盛唐樅陽之歌》。
又曰：高帝崩，皇太后乃令戚夫人髡鉗，衣赭舂，舂且歌曰：「子爲王，母爲虜，終日舂薄暮，常與死爲伍。相離三千里，當使誰告汝？」太后聞之，大怒，曰：「乃欲倚汝子耶？」遂鴆殺趙王，斷戚夫人手足，去眼，熏耳，名曰「人彘」。
又曰：漢以江都王女細君妻烏孫，悲愁自作歌曰：「吾家嫁我兮天一方，遠托絕國兮烏孫王。穹廬爲室兮氈爲墻，以肉爲食兮酪爲漿。居常悲思兮內感傷，願爲黃鵠兮歸故鄉。」
又曰：燕王旦謀反，事敗，王憂懣，置酒萬載宮會賓客，群臣妃妾坐飲，王自歌曰：「歸空城兮狗不吠，鶏不鳴，橫術何廣廣兮，固知國中之無人。」華容夫人起舞，歌曰：「發紛紛兮寘渠，骨藉藉兮亡居。母求死子兮妻求死夫，俳徊兩渠間兮君子獨安居！」
又廣陵王胥祝詛事發覺，有司按驗有實，使者反。及置酒顯陽殿，召太子霸及子女董訾、胡生等夜飲，使所幸八子、郭昭君、家人子趙左君等鼓瑟歌舞。王自歌曰：「欲久生兮無終，長不樂兮安窮！奉天期兮不得須臾，千里馬兮駐待路。黃泉下兮幽深，人生要死兮何爲苦心，何用爲樂心所喜，出入無爲樂亟。蒿里召兮郭門閱，死不得取代庸，身自逝。」
又曰：元帝自度曲被歌聲。注云︰歌終更授其次曰度曲。「度曲未終，雲起雪飛」是也。
謝承《後漢書》曰：祭遵爲將，取士皆用儒術，對酒設樂，必雅歌投壺。
《東觀漢記》曰：朱雲，明帝時爲益州刺史。移書屬郡，喻以聖德。白狼王等百餘國重譯來庭，歌詩三章，�獻之。
《後魏書》曰：鄭道昭字僖伯。兼中書侍郎。從征沔漢，高祖饗侍臣於懸瓠，方丈竹堂。道昭與兄懿俱侍坐。樂作酒酣，高祖乃歌曰：「日月光天兮無不曜，江左一隅獨未照。」彭城王勰續歌曰：「願從聖主兮登衡會，萬國馳誠混內外。」鄭懿歌曰：「�雷大振兮天門辟，率土來賓一正曆。」邢巒歌曰：「舜舞干戚兮天下歸，文德遠被莫不思。」道昭歌曰：「皇風一鼓兮九地匝，戴日依天請六合。」高祖又歌曰：「遵彼汝墳兮昔化貞，未若今日道風明。」宋弁歌曰：「文王政教兮輝江沼，寧如大化光四表。」
《吳書》曰：留贊初爲將，臨敵必先被髮叫天，因抗音而歌，左右應之，乃進戰。
《晉書》曰：三月上巳日，會稽夏統，字仲禦，入洛陽市藥。太尉賈充問曰：「卿能作土地間曲乎？」統曰：「百姓感詠，遂作《慕歌》，爲孝女曹娥作《河女之章》，爲伍子胥作《小海唱》，今欲歌之。」充曰：「善。」乃以足扣船，引聲囀喉，清激慷慨，大風應至，含水�敕天，雲雨響集。充曰：「聽《慕歌》之聲，便彷彿見大禹之容。聞《河女》之音，不覺涕泣交。即謂伯姬高行在目前也，聆《小海》之唱，謂子胥、屈平立吾之左右矣。」
又曰：袁山松善音樂。舊歌有《行路難》曲，詞頗疏質。山松乃文其辭句，婉其節制，因酣歌之。聞者流涕。
又曰：應詹督南平、天門、武陵三郡事。時政令不一，諸蠻怨望，幷謀背叛。詹召蠻酋，破銅券與盟，由是懷詹，數郡無虞。其後天下大亂，詹境獨全。百姓歌之曰：「亂離旣普，殆爲灰朽；僥幸之運，賴茲應後。歲寒不雕，孤境獨守。拯我塗炭，惠隆丘阜；潤同江海，恩猶父母。」
又曰：山簡忄敖誕好酒，嘗止襄陽習公池。日晚醉歸，自歌曰：「山公時一醉，遙造高陽池。日暮倒載歸，酩酊無所知。時復能騎馬，倒著白接籬。舉頭問葛強，何如幷州兒？」
《晉陽秋》曰：高祖伐公孫淵，過本縣，賜牛酒�帛，郡守典農會。墓次，父老故舊燕飲。高祖作歌曰：「天地開闢，日月重光。今遭際會，奉辭遐方，將掃逋穢，還過故鄉。肅清萬里，總齊八荒。告成歸老，待罪舞陽。」
鄧粲《晉紀》曰：太子洗馬郭訥字敬言，嘗入洛，觀伎人歌言佳，石崇問其曲，訥不知。崇笑：「卿不識曲，那得言佳？」訥答：「譬如見西施，何必識其姓名然後知美？」崇無以難。
崔鴻《十六國春秋》曰：初，苻堅二十五年滅慕容，沖姊清河公主年十四，有姝色，堅納之，寵冠後庭。沖時年十二，亦有龍陽之美，堅又幸之。姊弟專寵，宮人莫進。長安中歌之曰：「一雌與一雄，雙飛入紫宮。」咸懼爲亂，王猛切諫，乃出沖。沖卒爲堅賊。
又《前燕錄》曰：慕容父涉歸分戶以封長庶子，吐谷渾分馬以給之。及嗣位，而二部馬鬥。怒，遣使讓渾曰：「先公分建有別，奈何不相遠離而令馬有鬥傷？」渾曰：「馬飲食水草，門其常性，何故怒及於人？兄弟至親而鬥起於馬，當去汝萬里。」於是遂西移八千里。後悔之，遣乙那樓追渾謝之，乃擁回渾馬。馬東行數百步，輒悲鳴西奔，衝突山谷，如是者十餘曰。此非人事，遂附陰山面黃河。晉永嘉之亂，南遷隴右，以孔懷之思作《吐谷渾阿幹歌》，歲暮窮思，常歌之。及俊、垂僭號，以爲輦後大麯。
《孟嘉別傳》：桓溫問嘉曰：「聽伎，絲不如竹，竹不如肉，何謂也？」答曰：「漸近自然。」一坐諮嗟。
《宋書》曰：晉孝武太元中，琅琊王軻之家有鬼歌《子夜》。殷允爲豫章時，僑人庾僧度家亦有鬼歌《子夜》。殷允爲章郡亦是太元中，則子夜是此時以前人也。
《齊書》曰：蕭惠基解音律，尤好魏三祖曲及《相和歌》。每奏，輒賞悅不能已也。
《梁書》曰：羊侃有妓孫荊玉，能反腰帖地，銜得席上玉簪。敕賚歌人玉娥兒，東宮亦賚歌者屈偶之，幷妙盡奇曲，一時無對。
《唐書》曰：劉禹錫貶朗州司馬，蠻俗好巫，每淫祠鼓舞，必歌俚辭。禹錫或從事於其間，乃依騷人之作爲新辭，以教巫祝。故武陵溪洞間夷歌，率多禹錫之辭也。
又曰：開元中，歌工長孫元忠，元忠之祖受業於侯將軍名貴昌，幷州人也，亦代習北歌。貞觀中，有詔令貴昌以其聲教樂府。元忠之家代相傳習如此，雖譯者亦不能通知其辭。蓋年歲久遠，失其真矣。絲桐唯琴曲有胡笳聲。
