
《釋名》曰：輜，厠也。謂軍糧什物雜厠載之，以其累重，故稱輜重。〈《後漢書》注曰：輜，車名也。〉
《孫子》曰：使敵不得至者，險害之地。〈攻其所必救，能守其險害之要路，敵不得自致。故王子曰：一犬當穴，萬鼠不敢出；一虎當溪，萬鹿不敢過，言守之上也。〉故飽能饑之。〈絕其糧也。〉委軍而爭利則輜重捐，〈委置庫藏，輕師而行，若敵乘虛而來，抄絕其後，則已輜重皆悉捐棄。〉是以軍無輜重則亡，無糧食則亡，無委積則亡。〈此三者，亡之道也。委積，芻草之處。〉
《史記》曰：漢王遣將韓信以兵數萬欲東下井陘擊趙。趙王陳餘聚兵井陘口，號稱二十萬。李左車說陳餘曰：「韓信涉西河虜魏王、擒夏說欲以下趙，此乘勝而去國遠鬥，其鋒不可當。臣聞千里饋糧，士有饑色，樵蘇後爨，〈樵，取薪也。蘇，草也。〉師不宿飽。今井陘之道，車不得方軌，騎不得成列，行數百里，其勢糧食必在其後。願足下假臣奇兵三萬人，從間路絕其輜重。足下深溝高壘，堅營勿與戰。使前不得鬥，退不得還。吾奇兵絕其後，使野無所掠。不至十日而韓信之頭可致於麾下。不然，必爲所擒矣。」陳餘儒者，常稱義兵不用詐謀奇計，曰：「吾聞兵法：十則圍之，倍則戰。今韓信兵號數萬，千里而襲我，亦已罷極。今如避不擊，後有大者何以加之？則諸侯謂吾怯而輕來伐我。」不聽。韓信使人間視，知不用，大喜。乃敢引兵遂進，竟破趙軍。
《後漢書》曰：董�許邯與更始諸將，各擁兵據南陽諸城。帝遣吳漢伐之，漢軍所過多侵暴。時破虜將軍鄧奉謁歸新野，怒吳漢掠其鄉里，遂返擊破漢軍，獲其輜重，屯據淯陽與諸將合從。
又曰：鄧禹自箕關將入河東，〈箕關在今王屋縣界。〉河東都尉守關不開，禹攻十日，破之，獲輜重千餘乘。
又曰：耿追張步平壽，乃肉袒負斧鑕于軍門。〈鑕，釒甚也。示必死。釒甚，祈林切。〉傳步詣行在所而勒兵入據其城，樹十二郡旗鼓，〈《東觀記》曰：凡平城陽、琅琊、高密、膠東、東萊、北海、齊千乘、濟南、平原、泰山、臨淄等郡。〉令部兵各以郡人詣旗下，衆向十餘萬，輜重七千餘兩，皆罷遣歸鄉里。
《晉書》曰：劉毅追桓玄於崢嶸州，乘風縱火，盡銳爭先，玄衆大潰，燒輜重夜走。
崔鴻《十六國春秋》曰：前秦苻堅遣將王猛伐前燕慕容�，師次潞川。燕將慕容評率兵十萬禦之，以持久制之。猛乃遣其將郭度率騎五千，夜從間道起火於高山，因燒評輜重，火見鄴中。評性貪鄙，障固山泉賣樵鬻水積錢，絹如丘陵，三軍莫有鬥志，因而大敗。
《唐書》曰：高宗遣將薛仁貴、郭待封伐吐蕃。仁貴留三萬人作兩柵，輜重幷留柵內，倍道掩之。待封不從仁貴之策，領輜重繼進，未至烏海，吐蕃二十餘萬悉衆救其前軍，迎擊待封，敗之。待封趨山，軍糧及輜重幷爲賊所掠，仁貴遂退軍。
《書》曰：武王戎車三百兩，〈車一乘，步卒七十二人。〉虎賁三百人，與紂戰於牧野。
《詩》曰：戎車旣駕，四牡業業。
又曰：元戎十乘，以先啓行。
《禮記》曰：兵車不式，武車綏旌。前有水，則載青旌。前有塵埃，則載鳴鳶。前有車騎，則載飛鴻。前有士師，則載虎皮。前有摯獸，則載貔貅。行，前朱雀而後玄武，左青龍而右白虎；招搖在上，急繕〈音勁。〉其怒；進退有度，左右有局，各司其局。
《左傳》曰：晉車七百乘，韅靷鞅絆，遂伐其木，以益其兵也。
又曰：叔向曰：「寡君有甲車四千乘在行之，必可畏也。牛雖瘠，僨於豚上，其畏不死乎？」
又曰：楚子會諸侯伐隨，軍於漢淮之間。少師謂隨侯曰：「楚人上左，君必左。〈君，楚君也。〉無與王遇，且攻其右，右無良焉。」弗從，戰於速杞，隨師敗績，鬥丹獲其戎車。
《�梁》曰：趙盾長轂五百，綿地千里。
《古司馬兵法》曰：戎車，夏曰：「鈎車」，先正也。〈鈎設浦車望遠近計車量。地以立壘正者，什伍之例也。〉殷曰：「寅車」，先疾也。〈寅，敬也。前有旌旗幟所以知變化，示應而不失。〉周曰：「元戎」，先良也。〈前立伐惡立善之旗，所以知善罪之所在。先齊良善而後伐之。〉
《文選》曰：「輕車霆激，驍騎雷驚。」
《墨子》曰：公輸般自魯之楚，爲舟戰之具，謂之鈎拒。退則鈎之，進則拒之也。
《後漢書》曰：公孫述遣其將任滿、田戎、程泛將數萬人，乘枋�下江關。〈枋�以木竹爲之，浮於江水上。《爾雅》曰：舫，附也。郭景純曰：水中�，筏也。《華陽國志》曰：巴楚相攻，故置江關，舊在京赤甲城，後移在江南岸，對白帝城，故基在今夔州魚復縣南。枋，即舫字，古通用。〉擊破馮駿及田鴻、季玄等，遂拔夷道、夷陵，據荊門虎牙，橫江水起浮橋鬥樓，立攢柱絕水道，結營山上，以拒漢兵。彭攻之不利，於是裝直進樓船，冒突、露橈數千艘。〈幷船名。樓船之上施樓。橈，楫也。《爾雅》曰：楫，謂之橈。又謂露橈在外，人在舟中。冒突，取其觸冒而唐突也。〉
《晉書》曰：周訪與諸軍共征杜韜，韜作結皋打官軍船艦，訪作長岐棖以拒之，結皋不爲害。
又曰：劉裕北征廣固，嶺南賊將徐道覆謂其師盧循曰：「今日之機，萬不可失。旣克都邑，劉裕雖還，無能爲也。」循從之。初，道覆密欲裝舟艦，乃使人伐船材於南康山，僞雲將下都貨之，稱力少不能得，致即賤賣之，價減數倍。居人貪賤，賣衣物而市之。贛石水急，〈贛，古暗切。〉出船甚難，皆儲之，如是者數四，故板大積，而百姓弗之疑。及道覆舉兵，案賣券而取，無得隱匿者。乃幷裝之，旬日而辦。遂舉衆寇南康，廬陵、豫章郡諸守相皆委任奔走。
《梁書》曰：陸納反叛，造大艦，一名曰「三王艦」者，邵陵王、河東王、桂陽嗣王三人幷爲元帝所害，故立其像於艦，祭以太牢，加其節蓋，羽儀鼓吹，每戰輒祭之以求福。
又曰：王琳大營樓艦將圖義舉，琳將張平宅乘一艦，每將戰勝，艦則有聲如野豬。故琳戰艦以千數，以野豬爲名。
《南史》曰：梁徐世譜從陸法和與侯景戰於赤亭湖。景軍甚盛，世譜乃別造樓船、拍艦、火舫水軍，以益軍勢。將戰，又乘大艦居前，大敗景軍，擒景將任約。景退走，因隨王僧辯攻郢州。世譜復乘大艦臨其倉間，賊將宋子仙舉城降，以功除信州刺史，封魚復縣侯。
《周書·庾信傳》曰：信常有鄉關之思，作《哀江南賦》以致其意，雲「麾兵金匱，校戰王堂，蒼鷹赤雀，鐵軸牙檣。」
《隋書》曰：楊素數進取陳之計，未幾，拜信州總管，賜錢百萬、帛千段、馬二百匹而遣之。素居永安造大艦，名曰：「五牙」。上起樓五層，高百餘尺，左右前後置六柏竿，幷高五十尺，容戰士八百人，旗幟加於上。次曰：「黃龍」。置兵百人，自餘平乘舴艦等各有差。
《唐書》曰：曹王皋性多巧思，常爲戰艦，挾以二輪，令蹈之，溯風澎浪，其疾如掛帆席。凡造物必省易而爲久，不可敗性纖悉。每遺人糧肉，必令自持衡秤量以致之，官置布帛令縱書其幅而印之，絕吏之私易。
《三國典略》曰：梁陸法和多聚兵艦，欲襲襄陽，寇武關，梁主使止之。法和謂使者曰：「法和是求道之人，常不希釋梵天王坐處，豈規人主之位？但於空王佛所與主上香火因緣，見主上應有報至，故救援耳。今旣被疑，是業不可改也。」
又曰：梁陸納叛湘州時，造二艦衣以牛皮，高十五丈，一曰「青龍」，一曰「白虎」。選其驍勇者乘之以戰。
《魏武軍令·船戰令》曰：雷鼓一通，吏士皆嚴；再通，士伍皆就船，整持櫓棹。戰士各持兵器就船，各當其所。幡鼓各隨將所載船。鼓三通，大小戰船以次發，左不得至右，右不得至左，前後不得易處，違令者斬。
《通典》曰：水戰，船闊狹、長短，隨用大小；勝人多少，皆以米爲率，一人重米二石。其楫棹、篙櫓、帆席、ㄌ索、沉石、調度，與常船不殊。
又曰：樓船，船上建樓三重，列女墻戰格，樹幡幟，開弩窗、矛穴，置拋車、壘石、鐵汁，狀如城壘。忽遇暴風，人力不能制，此亦非便於事。然爲水軍，不可不設，以成形勢。
又曰：蒙沖，以生牛皮蒙船覆背，兩廂開掣棹孔，前後左右有弩窗、矛穴，敵不得近，矢石不能敗。此不用大船，務於速進，乘人之不及，非戰之船也。
又曰：鬥艦：船上設女墻，可高三尺，墻下開制棹孔；舷內五尺，又建棚，與女墻齊；棚上又建女墻，重列戰敵，上無覆背，前後左右樹牙旗、幡幟、金鼓。此戰船也。
又曰：走舸：舷上立女墻，棹夫多，戰卒少，皆選勇力精銳者，往返如飛鷗，乘人之不及，金鼓、旗幟列之於上。此戰船也。
又曰：遊艇：無女墻，舷上置漿床，左右隨大小長短，四尺一床。計床計會進止，回軍轉陣，其疾如風。虞候居之，非戰船也。
又曰：海鶻：頭低尾高，前大後小，如鶻之狀。舷下左右置浮版，形如鶻翅翼，以助其船，雖風濤漲天，免有傾側。覆背上，左右張生牛皮爲城，牙旗、金鼓如常法，江海之中戰船也。
傅玄《上都賦》曰：飛雲首，龍舟餘皇。艨艟水城，蜀艇吳航。萬艘俱興，�帆齊張。懸旆光天，征鐸琳琅。淩波溯流，星列雁行。
《吳都賦》曰：戎車盈於石城，戈船掩於江湖。
《後漢書》馬成代驃騎大將軍杜茂，繕治障塞，自西河至渭橋〈西河，今勝州富昌縣也。渭橋本名橫橋，在今咸陽縣東南。〉河上至安邑，〈《前漢書》曰：河上，地名。故秦內史，高帝二年改爲河上郡，武帝分爲左馮翊。〉太原至井陘，〈太原，今幷州也。井陘，今屬常山郡。常山，今相州也。〉中山至鄴，皆築堡壁，起烽燧，十里一候。在事五六年，帝以成勤，勞征還京師。
又曰：盧芳與匈奴烏桓連兵，寇盜尤數，緣邊愁苦，詔王霸將弛刑徒六千餘人與茂治飛狐道。〈飛狐道在今蔚州飛狐縣，北通嬀州懷戎縣，即古之飛狐口也。〉推石布土，築起亭障，自代至平城三百餘里。
《晉書》曰：梁武昭王暠修敦煌舊塞東西二國，以防北虜之患。築敦煌舊塞西南二國以威南虜。
《唐書》曰：竇靜檢校幷州大總管。以突厥頻來入寇，請斷石嶺以爲障塞。詔從之。
又曰：馬燧奏隴州刺史兼御史中丞，州西有通道二百餘步，上連峻山，與吐蕃相直。虜每入寇，皆出於此。燧乃按險易立石種樹以塞之，下置二門，上設譙櫓，八日而功畢。會抱玉入覲，燧與俱來，留京師。久之，代宗知其能，召見，拜商州刺史。
又曰：李朝晟爲邠州刺史，奏方渠合道水波，皆賊路也。請城其地以備之。詔問：「須兵幾何？」朝晟奏：「臣部下兵自可集事。不煩外助。」復問：「前築鹽州，凡興師七萬，今何其易也？」朝晟曰：「鹽州之役，咸集諸蕃，戎盡知之。今臣境近虜，若大興兵，即蕃戎入寇，寇則戰，戰則無暇城矣。今請密發軍士，不十日至塞下，未三旬而功畢，蕃人始知，已無可柰何。」上從之。巳事，軍還至馬嶺，吐蕃始乘障，數日而退。
又曰：貞元九年二月，將城鹽州，詔曰：「設險守國，易象垂文，有備無患，先王令典。況修復舊制，安固封疆，按甲息人，必在於此。鹽州地當衝要，遠介朔陲，東達寧夏，西援靈武，密邇延慶，保障王畿。乃者城池失守，製備無據，千里亭障烽燧不接，三偶要害役戍其勤。若非興集師徒繕修壁壘，設攻守之具，務耕戰之方，則封內多虞，諸華屢驚，由中及外，皆靡寧居。深帷永圖，豈忘終食，顧以薄德，至化未孚，旣不能復前古之封，致四夷之守，與其臨事而重擾，豈若先備而安休，是用弘遠之謀，修五原之壘，使邊城有守，中夏克寧。不有勞，孰能永逸。宜令左右神策軍及朔方、河中、絳、、寧、慶兵馬副元帥渾瑊，朔方、靈鹽、豐、綏、銀節度都統杜希全，邠寧節度使張獻甫，左神策行營節度使邢君牙、夏、綏、銀節度使韓潭，畦、坊、丹、延節度使王棲曜，振武、麟勝節度使范希朝、各於所部簡擇馬步將士合三萬五千人，同赴鹽州。左神策將軍張昌宜充右神策將軍，鹽州行營節度使權知鹽州刺史，杜彥光充鹽州刺史，應所板築及緣修城雜役等宜共取六千人充。其餘將士皆列布營陣，戒嚴設備，明加斥候，以警不虞。其修城板築攻役將士各賜絹布有差，其鹽州防秋將士三年滿，與代，更加給賜。仍委杜彥光具名聞奏，悉與改轉，其防遏將士等畢事便合放歸，仍賜布帛有差，其諸軍吏士都賜帛絹七千匹。朕情非爲巳，悉在靖人，諮爾將相之臣、忠良之士，輸誠奉國，陳力忘勞，勉茂功勛，永安疆場，必集兵事，實惟衆心各自率勵，以副朕意。」初，貞元三年，鹽州爲吐蕃所陷，毀其城而去。自是塞外無保障，靈武勢隔，西逼鄜坊，甚爲邊患，故命城之，二旬而畢。又詔兼御史大夫叱幹遂統兵五千與兼御史中丞史履澄、杜彥光之衆戍之。是役也，上念將士之勞，厚令度支供給。又詔涇原、劍南、山南諸軍探討吐蕃，以分其力。由是板築之際，虜無犯塞者。及畢，中外咸稱賀焉。
又曰：范希朝爲振武節度使。振武有党項、室韋交居州阜，淩犯爲盜，日久匿作，謂之刮城門。居人怪駭，鮮有寧日。希朝周知要害，置堡柵，斥候嚴密，人遂獲安。異蕃雖鼠竊狗盜，必殺無赦，戎寇甚憚之。
又曰：元和中，城臨涇，從涇原節度使段祐之請也。臨涇城直涇州西北九十里，實險要之鎮。從前因循不修，常爲犬戎所堡，其界有青石嶺，嶺多美土，軍人耕獲，屢爲蕃寇掠奪。祐請修築，議者是非相半。祐決城之功畢，時方以爲大利。
《三國典略》曰：齊司徒斛律光築吞周、平隴、定番三城於境上。
