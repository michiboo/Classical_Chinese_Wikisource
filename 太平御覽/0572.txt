
《山海經》曰：夏後開上三嬪於天，得《九辨》與《九歌》以下焉。開始歌《九招》於天穆之野。〈上美人於天帝，得天樂下也。〉帝俊八子，是始爲歌。〈帝俊即帝舜也。〉
《太元真經·茅盈內記》曰：秦始皇三十年九月庚子，盈曾祖於華山之中，乘雲駕龍，白日升天。是時，其邑謠歌曰：「神仙得者茅初成，駕龍上升入泰清，時下玄洲戲赤城，繼世而往在我盈，帝若學之臘嘉平。」始皇聞謠歌，乃有尋仙之志，因改臘曰嘉平。
《楚詞》曰：《九歌》者，屈平之所作。昔楚南郢之邑，沅湘之間，其俗敬鬼神。於夜必作樂鼓舞，以樂諸神。屈原放逐，竄伏其域，見俗人祭祀之禮，其辭鄙陋，爲作《九歌》之曲。
《風俗通》曰：張仲春，武帝時人也。善雅歌，與李延年幷侍。每奏新歌，莫不稱善。然不知休息，終至於敗亡。以論人之進退，當有節奏。
又曰：百里奚爲秦相，堂上作樂。所賃浣婦自言知音，呼之援琴，撫弦而歌曰：「百里奚，初娶我時五羊皮，臨當別行烹乳鶏，今適富貴忘我爲？」因尋問之，乃其妻。
《世說》曰：王曇孫年十四五便歌，諸妓向謝公稱嘆王郎能歌，謝公甚欲聞之。而王旣名家年少，無由得聞。諸妓又具向王說謝公意。後出東府土山上作伎。王時作兩丸髻，著�褶，騎馬住土山下庾家墓林中，作一曲歌。於時秋月，王因舉頭看北林，卒曲便去。土山上，妓白謝公曰：「此是王郎歌也。」
《說苑》曰：襄成君始封之日，衣翠衣，帶玉劍，履喬舄，立乎流水上。楚大夫莊辛過而說之曰：「臣願把君之手，其可乎？」襄成君忿然作色而不言。莊辛遷延而稱曰：「君獨不聞夫鄂君方乘青翰之舟，張翠蓋，會鍾鼓之音，越人擁楫而歌曰：『今夕何夕兮搴舟中洲流，何日兮得與王子同舟。山有樹木兮木有枝，心說君兮君不知。』於是鄂君乃舉綉被而覆之。」
《三輔決錄》曰：梁鴻東出關，過京師，作五噫之歌曰：「陟彼北邙兮，噫！顧瞻帝京兮，噫！宮闕崔嵬兮，噫！民之劬勞兮，噫！遼遼未央兮，噫！」肅宗聞而悲之，求鴻不得。
劉向《別錄》曰：漢興已來善歌者，魯人虞公，發聲清哀，蓋動梁塵。受學者莫能及也。
石崇《楚妃歌辭序》曰：《楚妃嘆》莫知所由。楚之賢妃能立德著勛垂名於後世者，惟楚姬焉。故爲歌辭。
《襄陽耆舊傳》曰：宋玉識音而善文，襄王好樂而愛賦，旣美其才而憎其似屈原也。乃謂之曰：「子盍從楚之俗，使楚人貴子之德乎？」對曰：「昔楚有善歌者，王其聞歟？始而曰《下俚巴人》，國中唱而和之者數萬人。中而曰《陽阿》、《采菱》，國中唱而和之者數百人。旣而曰《陽春白雪》、朝日《魚麗》，含商吐角，絕節赴曲，國中唱而和之者，不過數人。蓋其曲彌高，其和彌寡。」
《穆天子傳》曰：宴西王母於瑤池之上，西王母爲天子歌曰：「白雲在天，山陵自出。道里悠遠，山川間之。將子無死，尚能復來？」天子答曰：「予歸東土，和治諸夏。萬民平均，吾顧見汝。比及三年，將復而野。」
又曰：天子東游於黃澤，宿於曲洛，〈洛水曲也。〉使宮樂謠曰：「黃之池，其馬噴沙；〈音普悶反。〉黃之澤，其馬噴玉。」
《漢武內傳》曰：西王母降，命侍女安法嬰歌《玄珪曲》曰：「大象雖雲寥，我把天地戶。披�泛靈輿，悠忽適下土。泰真靈中唱，始知風塵苦。頤神三田中，約精六闕下。」上元夫人自彈�林之磝，鳴弦駭洞，清音零朗。乃奏《步玄曲》，其辭曰：「黃陟真道騰，步玄登天霞。負笈造天關，借問太上家。忽遇紫微圃，真人列如麻。流星清飈起，�蓋映朱葩，蘭房辟林闕，碧室啓瓊沙，丹台結空構，曄曄生露華。誰言終有終，扶桑不爲查。」王母命侍女田四非答歌，其辭曰：「晨登太霞宮，挹此玉水蘭。夕入玄圃闕，采蕊掇琅玕。濯足匏瓜河，織女立津盤。吐納抱景雲，味之當一餐。朝發漫汗府，暮宿鈎陳垣。莫與世人說，行屍言此難。」
《列女傳》曰：趙簡子南擊楚，津吏醉臥，不能渡。召欲殺之，津吏女娟持楫而前曰：「昔父聞君東渡不測之水，恐風波之起，故禱九江三淮之神，不勝巫祝杯酒飲，沉醉至於此矣。妾願鄙軀易父之死。」簡子將渡，用楫少一人，娟願備員用楫，遂與渡。中流，奏《河激之歌》，歌曰：「升彼阿兮西觀，清水揚波兮杳冥，禱求福兮醉不醒，誅將加兮妾心驚。蛟龍助兮主將歸，呼來掉兮行勿疑。」簡子大悅，立爲夫人。
《文士傳》曰：太祖雅聞阮瑀，辟之不應。連見逼，乃逃入山中。使人焚山得瑀，送至，召入。太祖時征長安，大延賓客，怒瑀，不與言，使就伎入列。瑀善解音，能鼓琴，撫弦而歌曰：「弈奕天門開，大魏應期運。青蓋巡九州，在東西人怨。士爲知已死，女爲悅者玩。恩義苟潛暢，他人焉能亂。」爲曲旣捷，音聲殊妙，太祖大悅。
《淮南子》曰：歌《采菱》，發《陽阿》，鄙人聽之，不若《延露》、《陵陽》。非歌拙也，聽各異也。
又曰：寧戚欲幹齊桓公，困窮無以自達。爲商旅，將任車〈任，載也。毛詩曰：我任我輦也。〉以商於齊，暮宿於郭門之外。桓公郊迎客，夜開門。寧戚飯牛車下，望見桓公而悲擊牛角，而疾商歌，歌曰：「南山粲，白石爛，短褐單衣長止。生不逢堯與舜禪，終日飼牛至夜半，長夜漫漫何時旦。」桓公聞之，撫其僕之手，曰：「異哉？歌者非常人也。」命後車載之。
又曰：易道良馬使人慾馳，飲酒而樂使人慾歌。
《燕丹子》曰：荊軻入秦，不擇日而發。太子與知謀者，皆素衣冠，送之於易水之上。荊軻起爲壽，歌曰：「風蕭蕭兮易水寒，壯士一去兮不復還。」高漸離擊築，宋意和之。
《孟子》曰：有孺子歌曰：「滄浪之水清兮，可以濯我纓；滄浪之水濁兮，可以濯我足。」孔子曰：「小子聽之哉！」
《韓子》曰：宋王築武宮，謳癸倡，行者止觀，築者不倦。王召賜之，對曰：「臣師射稽之謳賢於臣。」召使之謳，行者不止，築者知倦。王怪問，對曰：「王試度其功。」癸四板，射稽八板其堅；癸五寸，射稽二寸。
《列子》曰：林類年且百歲，拾遺穗於故畦，幷歌幷進。孔子適衛，望之於野，顧謂弟子曰：「彼可與言者，試往訊之。」子貢請行，逆之壟端，面而嘆曰：「先生曾不悔乎？行歌拾穗。」林類行不留，歌不輟。
《逸士傳》曰：堯時有八九十老人，擊壤而歌曰：「日出而作，日入而息。鑿井而飲，耕田而食。帝何力於我哉？」
《列女傳》曰：魯陶嬰妻者，夫死守志不二。作歌詩曰：「悲夫，黃鵠之早寡，七年不雙。宛勁獨宿，不與衆同。夜半悲鳴，想其故雄。天命早寡，獨宿何傷？寡婦念此，泣下數行。嗚呼悲哉，死者不可忘，飛鳴尚然，況於貞良。雖有賢雄，終不可重行。」
韋昭《洞曆記》曰：紂無道，比干知極諫必死，作《秣馬金闕》之歌。
《西京雜記》曰：高帝令戚夫人歌《出塞望歸》之曲，侍婢數百皆爲之，後宮齊唱，聲入雲霄。
又曰：賈佩蘭說在宮中時，常以弦管歌舞相娛，競爲妖服以趨良時，十月十五共入靈女廟，吹笛擊築，歌《上�》之曲，而相連臂踏地爲節，歌赤鳳來也。
《洞冥記》曰：漢武帝使董謁乘浪霞之輦以升壇，侯王母。王母至，與宴，歌奏《春歸》之樂。謁乃聞王母歌聲，而不見其形。歌聲繞梁三匝乃上，旁梁草樹枝葉皆動，歌之感也。
張華《博物志》曰：薛談學謳於秦青，未窮青之技而辭歸。青餞於郊，乃撫節悲歌，聲振林木，響遏行�。談乃謝，求返歸。
辛氏《三秦記》曰：隴右西開，其阪九回，不知高幾里。欲上者七日越，高處可容百餘家，下處數十萬戶，上有清水四注流下。俗歌曰：「隴頭流水，鳴聲幽噎。遙望秦川，心肝斷絕。」
黃<門弁>《武陵記》曰：有綠羅山，側岩垂水懸蘿，百里許，得明月池，碧潭鏡澈，百尺見底。素岸若雪，松如插翠。流風叩阿，有絲桐之韻。土人爲之歌曰：「仰茲山兮迢迢，層石構兮，峨峨。朝日麗兮陽岩，落景梁兮陰阿。彰壑兮生音，吟籟兮相和。敷芳兮緣林，恬淡兮潤波。樂茲潭兮安流，緩爾擢兮詠歌。」
《宜都山川記》曰：峽中猿鳴清，山谷傳其響，冷冷不絕。行者歌之曰：「巴東三峽猿鳴悲，猿鳴三聲淚沾衣。」
鄭緝之《東陽記》曰：歌山在吳寧縣，故老相傳雲︰昔有乘船從下過，見一女子，汲乃登此山，負水行歌甚妍，而莫之所由，故名歌山。
劉欣期《交州記》曰：俗好鼓琴，牧竪於野澤乘牛唱遼遼之歌，〈歌曲說牛力強弱，耕具輕重也。〉僮隸於月下撫掌發烈謠。
魏大山《秦州記》曰：隴西郡隴山，其上懸吐溜於中嶺泉亭，因名萬石泉。泉溢漫散而下，涓澮皆注。有人升此而歌。
紀義《宣城記》曰：臨城縣南三十里有蓋山。登百許步，有舒姑泉。俗傳雲有舒氏女，未適人，與其父析薪於此。女坐泉處，牽挽不動，遽告家。比還，惟見清泉湛然。母雲︰女好音樂。乃作弦歌，泉涌回流，雙鯉赴節。
盛弘之《荊州記》曰：臨賀馮乘縣有歌父山。傳雲有老人不娶室而善歌，聞者莫不灑泣。年八十餘而聲逾妙，及病將困，命鄉里六七人與上山穴中。鄰人辭歸，老人歌而送之。聲振林木，響遏行�，餘音傳林，數日不絕。
