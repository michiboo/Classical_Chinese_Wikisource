
《禮記·檀弓》曰：有虞氏瓦棺，〈始不用薪也，有虞氏上陶。〉夏后氏堲周。〈火熟曰堲。燒士冶以周於棺也。或謂之土周。〉
又《喪大記》曰：甸人為垼於西牆下，陶人出重鬲。
《左傳·襄公二十五年》曰：鄭子產曰：「昔虞閼父為周陶正，以服事我先王。〈閼父，舜之後。當周之興，閼父為武王陶正。〉我先王賴其利器用也，與其神明之後也，〈舜聖，故謂之神明。〉庸以元女大姬配胡公，〈庸，用也。元女，武王之長女。胡公，閼父之子滿也。〉而封諸陳，以備三恪。」〈周得天下，封夏、殷二王後，又封舜後，謂之恪，並二王後為三國。其體轉降，示敬而已，故曰三恪。〉
《毛詩·文王·綿》曰：古公亶甫，陶復陶穴，未有家室。
《續漢書》曰：董卓欲遷都長安，楊彪不從，卓作色曰：「楊公欲沮國家計耶？關東方亂，所在賊起，崤函險固，國之重防。又隴右取材，功夫不難；杜陵南山下，有孝武故陶處，作磚瓦一朝可辦，宮室官府，蓋何足言？」
《吳書》曰：鄭泉，字文淵。臨卒，謂同類曰：「必葬我於陶家之側，庶百歲之後，化而成土，幸見取為酒壺，實獲我心矣！」
《宋書》曰：文帝欲誅徐羨之，羨之乘內人問訊車出郭，步走至新林，入陶竈中，自經而死。
《尸子》曰：昆吾作陶。〈《呂氏春秋》同。〉
《淮南子》曰：陶人埏埴也，其取之地而以為盆盎也，無離於地；其已成器，而破碎漫瀾，而復歸其故也，與其為盆盎無以異矣。
《周書》曰：神農耕而作陶。
《呂氏春秋》曰：夫舜遇堯，天也。舜耕於曆山，陶於河濱，釣於雷澤，天下悅之。
《列仙傳》曰：寧封子者，黃帝時人，為黃帝陶正。有人過之，為其掌火，能出入五色煙，久則以教封子，積火自燒，而隨煙氣上下，視其灰燼猶有骨。時人葬之北山中，謂之寧封子焉。
《嶺表異錄》曰：廣州陶家皆作土鍋鑊，燒熟，以土油之，其潔淨則愈於鐵器。尤宜煮藥。一斗者才直十錢。愛護者或得數日。若迫以巨焰，涸之，則立見破裂。斯亦濟貧之物。
《禮記·學記》曰：良冶之子，必學為裘。〈仍見其家錮補穿鑿之器也。補器者，其金柔乃合，有似於為裘。〉
《史記》曰：邯鄲郭順，以鐵冶業，與王者埒富。
又曰：宛孔氏之先，梁人也，用鐵冶為業。秦伐魏，遷孔氏南陽。大鼓鑄，規陂池，連車騎，游諸侯，因通商賈之利，有游閑公子之名。
又曰：魯人邴氏，以鑄冶起，富至巨萬。然家自父兄子弟約，頫有拾，仰有取。〈師古曰：頫，古俯字也。俯仰必有取拾，無巨細字惡也。〉
張璠《漢記》曰：杜詩為太守，為冶，作水排，教化大行。
《魏志》曰：韓暨，字公至，辟為丞相士曹屬，後遷樂陵太守，徙監冶謁者。舊時冶作馬排，每一熟石，用馬百匹，更作人排，又費功力。暨乃因長流為水排，計其利益，參倍於前。在職七年，器用充實。詔書褒嘆，就加司金都尉。
《晉書》曰：王沉字彥伯，作《釋時論》云：「融融者，皆趨熱之士，得其爐冶之門者，惟挾炭之子。苟非斯人，不如其已。」
《南史》曰：齊袁彖監吳興郡事。彖到郡，坐逆用祿錢，免官付東冶。彖妹為竟陵王子良妃，子良世子昭冑，時年八歲，見武帝而形容慘悴，帝問其故，昭冑流涕曰：「臣舅負罪，今在尚方。臣母悲泣不食已積日，臣所以不寧。」帝曰：「特為兒赦之。」既而帝游孫陵，遙望東冶曰：「中有一好貴囚。」數日，與朝目幸冶，履行庫，因宴飲，賜囚徒酒肉，敕見彖，與語。明日釋之。
《梁書》曰：侯景據壽陽，懷反計，以台所給仗多不能精，啟請冶鍛工，欲更營造。敕並給之。
《後魏書》曰：崔鑒為東徐州刺史，於州內銅冶為農具，兵人獲利。
《北史》曰：後周薛善為行台郎中。時欲廣置屯田，以供軍費，乃除善司農少卿，領同州夏陽縣二十七監。又於夏陽置鐵冶，復令善監之。每月役八千人營造軍器，善自督課，兼加慰撫。甲兵稍利，而皆忘其苦焉。
《唐書》曰：侍中魏徵乞解所職，請為散官，陪奉左右，拾遺補闕。太宗曰：「朕拔卿於仇虜之中，任卿以樞要之職，見朕之非，未嘗不諫。公獨不見金之在礦也，何足貴哉？良冶鍛而為器，便為人所寶。朕方自比於金，以卿為良匠。卿雖有疾，未為衰老，豈得便爾耶？」徵乃止。
《尸子》曰：造冶者，蚩尤也。
《淮南子》曰：夫宋工畫吳冶，刻形鏤法，其為微妙，堯、舜之聖不能及也。
《列仙傳》曰：陶安公者，六安冶師也。數行火。一旦散上，紫色沖天，安公伏冶下求哀。須臾，朱雀至冶上，曰：「安公冶，安公冶，與天通。七月七日，迎汝以赤龍。」至時，龍到，安公騎之東南上天。
《武昌記》曰：北濟湖，本是新興冶塘湖。元嘉初，發水冶。水冶者，以水排冶。令顏茂以塘數破壞，難為功力，茂因廢水冶，以人鼓排，謂之步冶。湖日因破壞，不復修治，冬月則涸。
《王子年拾遺記》曰：漢太上皇微時，嘗佩一刀，長三尺，有銘，其字雖難識，疑是殷高宗伐鬼方時作此物也。上皇游酆沛山中，遇有人冶鑄。上皇息其旁，問曰：「此鑄何物？」工笑曰：「為天子鑄劍，慎勿泄。」上皇謂為戲辭，無疑色。工曰：「今所鑄鐵剛厲，制器難成。若得公腰間佩刀，雜而治之，即成神器，可以克定天下，皇精為輔佐，以殲三猾。木長火盛，此為興兆。」上皇曰：「余此物名為匕首，其利難儔，水斷蛇龍，陸斬虎兕。」工曰：「若不得此匕首，雖歐冶專精，越砥斂鍔，終為鄙器。」上皇即解腰間匕首投於爐中，俄而煙炎沖天，日為之晦。及劍成，釁以三牲。工問上皇何時得匕首，上皇曰：「秦昭襄王時余行，逢一野人，於野授余，雲是殷時物，世世相傳，上有古字，記其年月。」工人視之，其「鏌耶」尚在葉前疑也。工人持劍授上皇，上皇以賜高祖。
又曰：漢郭況，光武皇后之弟也。累金數億，家僮四百人，黃金為器，功冶之聲震於都鄙。時人謂郭氏之室不雨而雷，言鑄鍛之聲盛也。
曹毗《詠冶賦》曰：冶石為器，千爐齊設。
〈《箋》曰：鍛石可以為質〉
《詩》曰：取厲取鍛。
《魏略》曰：太祖遣邯鄲淳詣臨淄侯植。植得淳，喜延入坐，不與談，先為五椎鍛。
鄧粲《晉紀》曰：嵇康曾鍛於長林之下，鍾會造焉。康坐，坐以鹿皮，嶷然正容，不與之酬對。會恨而去。
《文士傳》曰：嵇康性巧，能鍛。家有柳樹，乃激水以圍之，夏月甚清涼，居其下傲戲及自鍛。
《禰衡傳》曰：衡字正平。十月朝黃祖，在艨衝舟上，賓客皆會，作黍臛。既至，先在衡前，衡得便飽食，初不顧左右。既畢，復搏弄以戲。時江夏有張伯雲亦在座，調之曰：「禮教云何而食此？」正平不答，弄黍如故。祖曰：「處士不當答之也？」衡謂祖曰：「君子寧聞車前馬{米費}？」祖呵之，衡熟視祖，罵曰：「死鍛錫公！」祖大怒，令五伯將出，欲杖之，而罵不止，遂令絞殺。黃射來救，無所復及，悽愴流涕曰：「此有異才。曹操及劉荊州不殺，大人奈何殺之？」祖曰：「人罵汝父作鍛錫公，奈何不殺？」
《向秀別傳》曰：秀嘗與嵇康偶鍛於洛邑，與呂安灌園於山陽，收其餘利，以供酒食之費。
《韓子》曰：椎鍛者，所以平不夷也；榜檠者，所以矯不直也；聖人之為法也，所以平不夷、矯不直也。
《周禮·地官》曰：牧人，掌牧六牲，而阜蕃其物，以共祭祀之牲。〈六牲，謂牛馬羊豕犬雞。鄭司農云：，純也。玄謂：，體完具。〉
又《夏官》曰：牧師，掌牧地，皆有厲禁而頒之。〈頒馬授圉者所牧處。〉孟春焚牧，〈焚牧地，以除陳，生新草。〉中春通淫。〈中春，陰陽交，萬物生之時，可以合馬之牝牡也。〉
《禮記·月令·季春》曰：是月也，乃合累牛騰馬游牝於牧。〈累，系地。騰，躍也。其牝欲游，則就牧則合。〉
又《仲夏》曰：是月也，命有司祭先牧。〈謂仲夏祭先牧於大澤，用剛日。〉
《毛詩·小雅》曰：《無羊》，宣王考牧也。〈厲王之時，牧人之職廢，宣王始興而復之，至此而成，謂復先王牛羊之數。〉誰謂爾無羊？三百維群；誰謂爾無牛？九十其犉。〈黃牛黑唇曰犉。《箋》曰：爾，女也。宣王復古之牧法，汲汲於其數，故歌此詩以解之也。〉爾羊來思，其角濈濈；〈聚其角而息，濈濈然。雲此者，美富產，得其所。〉爾牛來思，其耳溼溼。〈動其耳溼溼然。〉或降於阿，或飲於池，或寢或訛。〈訛，動也。言此者，美其無所驚畏。〉爾牧來思，何蓑何笠，或負其飠候。〈何，揭也。蓑，所以備雨。笠，所以御暑。言此者，美牧人寒。〉暑飲食有備。三十維物，爾牲則具。
又《魯頌》曰：《駉》頌僖公也。僖公能遵伯禽之法，儉以足用，寬以愛民，務農重穀，牧於坰野，魯人尊之。於是季孫行父請命於周，而史克作頌。〈季孫行父，季文子也。史克，魯史也。〉駉駉牧馬，在坰之野。
《史記》曰：卜式，河南人。少與弟別居，脫身出分，獨取畜羊百餘，田宅財物盡與弟。式入山牧羊，十餘歲羊致千餘。上召之曰：「吾有羊上林中，欲令子牧之。」乃布衣牧羊。歲餘，羊悉肥。上過，見其羊善之。式曰：「非獨羊也，治民亦猶是也。以時起居，惡者輒去，無令敗群。」上以式為奇，拜為郎。
又曰：衛青，平陽人也。其父為平陽侯家給使，與妾通，生青，為侯家人。少時歸其父，父使牧羊，嫡母之子皆奴畜之，不以為兄弟。
又曰：范增說項梁曰：「以君代為楚將，必能立楚之後。」梁乃求懷王孫，在人間為人牧羊，立以為楚懷王後，從人望也。
又曰：公孫弘，淄川人，家貧，牧豕海上。年四十餘，乃學《春秋雜記》。《漢書》曰：蘇武使匈奴，欲降之，乃徙武北海上無人處，使牧羝羊，曰：「羊乳乃得歸。」武仗漢節牧羊，臥起操持，節旄盡落。
又曰：路溫舒，字長君，巨鹿人。父為里監門，使溫舒牧羊。
又曰：王尊，宇子貢，涿郡高陽人。少孤，歸諸父，使牧羊澤中。
《後漢書》曰：馬援轉游隴漢間，常謂賓客曰：「丈夫為志，窮當益堅，老當益壯。」因處田牧，至有牛馬羊數千頭，谷數萬斛。既而嘆曰：「凡殖貨財產，貴其能施賑也，否則守錢虜耳！」仍盡散，以班昆弟故舊，身衣羊裘皮褲。
又曰：承宮年八歲，為人牧豬。鄉里徐子威明《春秋》，授諸生數百人。宮過其廬下，見諸生誦，好之，因亡其豬。豬主欲笞，諸生禁，乃止之。
謝承《後漢書》曰：孫期，字仲式，事母至孝。牧豕於大澤中，賣之以奉供養。遠人從其學者，皆執經追於澤畔。
范曄《後漢書》曰：梁鴻字伯鸞，扶風平陵人也。家貧，牧豕上林苑中。曾誤遺失火，延燒及他舍。鴻乃尋訪燒者，問所失去，悉以豕償之，其主者猶以為少。鄰家耆老見鴻非常人，乃共責讓。主人於是始敬異焉，悉還豕，鴻不受。
《魏志》曰：楊俊，字季才，避地并州。同郡王象，孩少孤特，為人仆隸，年十七八，見使牧羊，而私讀書，用獲楚。俊嘉美其才質，即贖象著家，聘娶立屋，然後與別也。
《晉書》曰：張華，字茂先，少家貧，常以牧羊為事。
《三十國春秋》曰：沮渠蒙遜，其先世為匈奴左沮渠，因以官為氏。少牧羊，臥息田畔，忽見沙門，以手摩其頭曰：「爾後當王此土，不久苦焉。」言終而滅。
崔鴻《前趙錄》曰：李景，字延祐。少貧，見養叔父，常使牧羊。景見其叔子講誦，羨之。後從博士乞得百餘字，牧羊之暇，折草木書之。叔乃悟曰：「吾家千里駒也！而令騏ら久躓鹽阪。」乃為娶妻教學。
又曰：宇字，天水冀北人也。少孤貧，為河北陳不識家牧羊。年十五，身長七尺九寸，聰惠，美風儀。不識奇之，妻之以女。
《後魏書》曰：游明根，字志遠。幼年遭亂，為櫟陽王氏奴，主使牧羊。明根以漿倩人書字路邊，書地學之。長安鎮將竇瑾見之，呼問，知其姓名，乃告游雅，使人贖之。
《列子》曰：楊朱見梁惠王，言治天下猶運諸掌。王曰：「先生有一妻一妾而不有治，言天下何也？」對曰：「君見夫牧羊者乎？百羊為群，使五尺童子荷而隨之，欲樂而東，欲西而西。使堯牽一羊，舜荷而隨之，則不能矣。」
《符子》曰：漢王聞宋勝子方牧羊於巨澤，鼓而歌《南風》之詩，使者進，謂宋勝子曰：「漢王聞先生之賢，使使者致命於先生，而委國政焉。」宋勝子矍然，而顧謂使者曰：「是何言歟？今漢王待四海之士，與十群之羊，其於職司也，奚以異乎？而大王廢牧羊之任，委以四海之政，是錯亂天位，倒置人倫。勝不願為也。」乃逃於陰山之陽。
《公孫尼子》曰：舜牧羊於潢陽，還，堯舉為天子。
《說文》曰：羌，西戎牧羊人也，字從「羊」「人」。
《列仙傳》曰：商丘子瑕，吹笙牧豕，七十不娶妻而死。
《吳越春秋》曰：婁門外雞墟者，吳王牧雞處。
《陳武別傳》曰：武休屠，胡人也，常騎驢牧羊。諸家牧豎十數人，或有和歌者，武遂學《太山樑父吟》及《行路難》之屬也。
《說文》曰：漁，捕魚也。
《周禮·天官上》曰：漁人，掌以時漁為梁，〈《月令》：季冬，命漁師為梁。鄭司農云：梁，水偃也，偃水為闊空，以笱承其空。《詩》曰：敝笱在梁。〉春獻王鮪，〈王鮪，鮪之大者。〉辨魚物，為鮮槁，以供王膳羞。〈鮮，生也；槁，也。〉凡祭祀、賓客、喪紀，共其魚之鮮槁。凡數者，掌其政令。凡漁徵，入於王府。〈鄭司農云：漁徵，魚者之租稅，漁人主收之，入於王府。〉
《禮記·月令·季冬》曰：命有司始漁，天子親往。嘗魚，先薦寢廟。〈天子親往，親魚非常事，此時魚潔美。〉
又《坊記》曰：故君子仕則不稼，田則不漁。
《左傳·隱公》曰：公將如棠觀漁，臧僖伯諫，公曰：「吾將略地焉。」遂往，陳漁而觀之。
又《襄公二十五年》曰：崔杼弒其君。申蒯，侍漁者，〈侍漁，鹽取魚之官。〉退謂其宰曰：「免，是反子之義也。」與之皆死。〈反死君之義。〉
《周易·下系》曰：庖犧氏之王天下也，結繩而為網罟，以田以漁，蓋取諸《離》。
《尚書大傳》曰：舜漁雷澤之中。
《後漢書》曰：明帝時，下令禁人二業，而吏下檢結多失其實，百姓患之。
劉般上言：「郡國以官禁二業，至有田者不得漁捕。今濱江湖郡率少蠶桑，人資漁釆以助口實；且以冬春閑月不妨農事。夫漁獵之利，為田除害，有助穀食，無關二業也。」
《北史》曰：後周裴俠除河北郡守。此郡舊制有漁、獵夫三十人以供郡守。俠曰：「以口腹役人，吾不為也。」乃悉罷之。
《管子》曰：漁人入海，海深百仞，就波逆流，乘危百里，宿夜不出者，利水也。故利之所在，雖千仞之山，無不上焉，深源之下，無不入焉。
《魯連子》曰：古善漁者宿沙瞿子。使漁於山，則雖十宿沙子，不得一漁焉。宿沙非暗於漁道也，彼山者，非魚之所生。
《尸子》曰：燧人之世，天下多水，故教人之漁。
《文子》曰：堯使水處者漁，山處者木，事宜其械，械宜其人。
《呂氏春秋》曰：雍季對晉文公曰：「竭澤而漁，豈不獲得？而明年無魚矣！」
《家語》曰：宓子賤治單父三年，孔子使巫馬期往觀政焉。期陰免衣弊裘，入界，見魚攵者得魚輒舍之。期問焉曰：「凡漁者為得也，何以得魚卻舍之？」曰：「魚之大者名為專壽，吾大夫愛之：其小者名為黽，〈專，宜為鱣，《新序》作嘗。黽者。魚之懷仁也。〉吾大夫欲長之。是以得二者輒舍之。」期返，告孔子曰：「宓子之德至矣！使民暗行，若嚴刑之於一方也。敢問：宓子何行而得於此？」子曰：「吾嘗與之言曰：誠於此者刑於彼。宓子志行此朮於單父也。」
又曰：孔子之楚，有漁者獻魚焉。孔子不受，漁者曰：「天暑市遠，無處鬻焉。思欲棄之糞壤，不若獻之君子，故取以進之。」於是夫子再拜受之，使弟子掃地，將以祭享焉。門人曰：「彼將棄之矣，而夫子祭之，何也！」子曰：「吾聞惜其腐餘，以務施者，仁人之偶也。惡有受仁人之饋而無祭者乎？」
劉向《新序》曰：楚人有獻餘魚於王者，曰：「今日獲魚，食之不盡，賣之不售，棄之可惜，故來獻王也。」楚王曰：「漁者，仁人也。境內多貧，寡人聞之未能行。漁者知之，以此喻寡人也！」乃出倉粟；去後宮以妻寡夫。
郭璞《江賦》曰：蘆人漁子，儐落江山，衣則羽褐，食惟疏鮮。忽忘夕而宵歸，詠釆菱以扣舷，傲自足於一區，尋風波以窮年。
