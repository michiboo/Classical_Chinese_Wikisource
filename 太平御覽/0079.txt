
《史記》曰：黃帝者，少典之子，姓公孫，名軒轅。諸侯有不順者，從而征之，未嘗寧居。東至于海，登丸山，及岱宗。西至崆峒，登鶏頭山。南至江，登熊、湘。北極葷粥，合符釜山，而邑於涿鹿之阿。遷徙無常處，以師兵爲營衛。官名皆以命，爲雲師。置左右大監，監於萬國。獲寶鼎。舉風後、力牧、常先、大鴻以治民。有土德之瑞，故號曰黃帝。有二十五子，其得姓者十四人。黃帝居軒轅之丘，而娶於西陵氏之女，是爲嫘祖。〈音縲〉爲正妃，生二子，其後有天下：其一曰玄囂，是爲青陽，降居江水；其二曰昌意，降居弱水。昌意娶蜀山氏女，曰昌僕，生高陽。高陽有聖德焉。黃帝崩，葬橋山。其孫昌意之子高陽立，是爲帝顓頊。
又《封禪書》曰：「黃帝采首山銅鑄鼎於荊山下。鼎既成，有龍垂鬍髯下迎黃帝，黃帝上騎龍，群臣後宮從上者七十餘人，餘小臣不得上，乃悉持龍髯，龍髯拔墮，墮帝之弓，百姓仰望。帝既上，乃抱其弓與龍髯而號。故後世名其處曰鼎湖，其弓曰烏號。」
又曰：漢武帝北遂巡狩，還，祭黃帝冢。上曰：「吾聞黃帝不死，今有冢何也？」或對曰：「黃帝已仙上天，群臣葬其衣冠耳！」
《帝王世紀》曰：黃帝，有熊氏少典之子，姬姓也。母曰附寶，其先即炎帝母家有蟜氏之女，世與少典氏婚，故《國語》兼稱焉。及神農氏之末，少典氏又取附寶，見大電光繞北斗樞星照郊野，感附寶，孕二十五月，生黃帝於壽丘，長於姬水。龍顔，有聖德，受國於有熊，居軒轅之丘，故因以爲名，又以爲號。與神農氏戰於阪泉之野，三戰而克之。力牧、常先、大鴻、神農、皇直、封巨人鎮大山，稽鬼、臾區、封胡、孔甲等，或以爲師，或以爲將，分掌四方，各如己視，故號曰黃帝四目。又使岐伯嘗味百草，典醫療疾，今經方、本草之書鹹出焉。其史倉頡，又取像鳥跡，始作文字。史官之作，蓋自此始。記其言行，策而藏之，名曰書契。黃帝一號帝鴻氏，或曰歸藏氏，或曰帝軒。吹律定姓，有四妃，生二十五子，在位百年而崩，年百一十歲。
又曰：神農氏衰，黃帝修德化民，諸侯歸之。黃帝於是乃擾馴猛獸，與神農氏戰於阪泉之野，三戰而克之。又徵諸侯，使力牧、神、農、皇直討蚩尤氏，擒之於涿鹿之野；使應龍殺之於凶黎之丘。凡五十五戰，而天下大服。或傳以爲仙，或言壽三百歲，葬於上郡陽周之喬山。
《鬻子》曰：黃帝年十歲，知神農之非而改其政。
《春秋內事》曰：軒轅氏以土德王天下，始有堂室，高棟深宇，以避風雨。
《孝經鈎命訣》曰：附寶出，降大靈，生帝軒。〈附寶，帝軒母也。電黃精軒轅氣也。軒，黃帝名。附或作付也。〉
《古史考》曰：有熊氏巳姓，或曰姓公孫。
《山海經》曰：有人衣青，名曰黃帝女妖。〈青魅，旱鬼也。〉蚩尤作兵伐黃帝，黃帝乃令應龍攻之冀州之野。〈冀州，中土。〉應龍蓄水，蚩尤請風伯、雨師，從大風雨。黃帝乃下天女曰妖，雨止，遂殺蚩尤。
《歸藏》曰：昔黃帝與炎神爭鬥涿鹿之野，將戰，筮於巫鹹。巫咸曰：「果哉，而有咎！」
《易下·系》曰：黃帝垂衣裳而天下治，蓋取諸乾坤。
《河圖握樞》曰：黃帝名軒，北斗黃帝之精。母地祗之女附寶，之郊野，大電繞鬥樞星耀，感附寶，生軒，胸文曰：「黃帝子」。
《河圖挺佐輔》曰：黃帝修德立義，天下大治。乃召天老而問焉：「余夢見雨龍挺日圖即帝，以授餘於河之都，覺昧素善，不知其理，敢問於子。」天老曰：「河出龍圖，洛出龜書，紀帝錄列聖人所紀，姓號興，謀治平，然後鳳凰處之。今鳳凰已下三百六十日矣，合之圖紀，天其授帝圖乎？」黃帝乃祓齋七日，衣黃衣，冠黃冕，駕黃龍之乘，戴蛟龍之旗。天老五聖皆從以遊河洛之間，求所夢見者之處，弗得。至於翠嬀之淵，大盧魚溯流而至。乃問天老曰：「子見夫中河流者乎？」曰：「見之。」顧問五聖，皆曰莫見，乃辭左右，獨與天老跪而迎之。五色畢具，天老以授黃帝。黃帝舒視之，名曰《錄圖》。
《龍魚河圖》曰：黃龍附圖，鱗甲成字，從河中出，付黃帝，令侍臣自寫以示天下。
又曰：黃帝攝政前，有蚩尤，兄弟八十一人，幷獸身人語，銅頭鐵額，食沙石子，造立兵仗刀戟大弩，威振天下，誅殺無道，不仁不慈。萬民欲令黃帝行天子事，黃帝仁義，不能禁止。蚩尤遂不敵，乃仰天而嘆。天遣玄女下授黃帝兵信神符，制伏蚩尤，以制八方。蚩尤沒後，天下復擾亂不寧，黃帝遂畫蚩尤形象，以威天下，天下咸謂蚩尤不死，八方萬邦皆爲殄伏。
《尚書中候》曰：帝軒提像，配永循機，〈軒，軒轅黃帝名。永，長也。循，順也。黃帝軒轅觀攝提之象，配而行之，以長爲順，升機爲政。〉天地休通，五行期化，〈休，美也。天地美氣相通行，應四時之期而變化。〉河龍圖出，〈龍銜圖而出也。〉洛龜書成，〈龜負書而出。威，則也。〉赤文像字，以授軒轅。
《韓詩外傳》曰：黃帝召天老而問：「鳳像何如？」天老曰：「夫鳳像鴻前而麟後，蛇頭而魚尾，龍文而鶏身，燕頷而鶏啄。」黃帝乃齋於中宮，鳳蔽日而至。黃帝降於東階，西面再拜稽首。皇天降祉，敢不承命。鳳乃止帝東園。
《詩含神霧》曰：大電繞樞照郊野，感附寶，生黃帝。
《大戴禮》曰：宰我問於孔子曰：「昔者予問諸榮君，黃帝三百年，請問黃帝人也，抑非人耶？何以至於三百年？」孔子曰：「黃帝，少典之子也，曰軒轅。生而神靈，弱而能言，教熊、羆、貔、貅、豹、虎以與赤帝大戰於阪泉之野，三戰然後得行其志。黃帝斧佛，衣大帶斧裳，乘龍駕雲，勞勤心力耳目，節用水火，財物生而民得其利百年，死而民得其神百年，亡而民得其教百年，故曰三百年。」
《傳》曰：黃帝以雲紀，故爲雲師而雲名。
《春秋元命苞》曰：黃帝龍顔，得天庭陽，上法中宿，取象文昌，戴天履陰，秉數制剛。〈顔有龍，象以軒轅也。庭陽，太微庭也。戴天，天文在首。履陰，陰字在足下也。制剛，紀也，紀正四輔也。〉
《管子》曰：黃帝得蚩尤而明乎天道；得太常而察乎地利；得蒼龍而辨乎東方；得祝融而辨乎南方；得大封而辨乎西方；得后土而辨乎北方；黃帝得六相而天下治。
又曰：黃帝鑽燧生火以熟葷臊，民食之，無腸胃之病。
《列子》曰：黃帝即位十有五年，竭聰明，盡智力，營百姓，焦然肌色皯〈古厚切。〉黣，〈音妹。〉昏然五情爽惑，〈用聰明未足以致治，祗足以亂神也。〉黃帝乃喟然嘆曰：朕之過淫矣。〈淫當作深。〉養一已其患如此，治萬物其患如此〈惟任而不養，縱而不治，則性命自反，天下自安。〉於是放萬機，舍宮寢，去直侍，撤懸，減廚膳，退而閑居大庭之館，齋心服形，〈心無欲則形自服矣。〉三月不親政事。晝寢而夢，〈將明至理不可以清求，故寄之於夢，聖人無夢也。〉游於華胥氏國。華胥氏國在弇州之西，台州之北，〈不必便有此國也。明至理必如此耳。《淮南子》云：正西曰弇州，西北曰合州。〉不知斯齊國幾千萬里；〈舟車足力，形之員者耳，神道恍惚，不行而至也。〉蓋非舟車足力之所及，神遊而已。其國無師長，其民無嗜欲，不知樂生，不知惡死，故無夭傷；不知親己，不知疏物，故無憎愛；不知背逆，不知向順，故無利害；〈理無生死，故無所樂惡，理無愛憎，故無所親疏，理無順逆，故無所利害也。〉都無所愛憎，都無所畏忌。入水不溺，入火不熱，斫撻無傷痛，〈至和者，無物能傷，溺熱痛癢，實由畏懼也。〉乘空如履實，寢虛若處床。雲霧不閡其視，雷霆不亂其聽，美惡不汨其心，山谷不躓其步，神行而已。黃帝既悟，怡然自得。又二十有八年，天下大治，幾若華胥氏之國，而帝登假。〈假當爲遐。〉
《莊子》曰：北門成問於黃帝：「張咸池之樂於洞庭之野，吾始聞之而懼，復聞之而惑。」帝曰：「吾奏之以人，徵之以天，行之以義禮，建之以太清。」〈以人奏之，以天征之，天人合德，爾乃知以春爲禮，以秋爲義，太清乃建。〉
又曰：黃帝將見大隗於具茨之山，方明爲禦，昌寓驂乘，張若、隰朋前馬，昆閽、滑稽後車。至於襄城之野，七聖皆迷，無所問途。適遇牧馬童子，問途焉曰：「若知具茨之山乎？」曰：「然。」黃帝曰：「異哉小童！非徒知具茨之山，又知大隗之所存乎？」曰：「然。」黃帝曰：「吾子之事雖然，請問爲天下。」小童辭。黃帝又問。小童曰：「夫爲天下者，亦奚以異乎牧馬者哉？亦去其害馬者而已矣。」〈馬以過分爲害。〉黃帝再拜稽首，稱天師而退。
又曰：黃帝聞廣成子在於崆峒之上，故往見之，曰：「敢問至道之精。」廣成子曰：「自而治天下，雲氣不待簇而雨，草木不待黃而落，日月之光益以荒矣。又奚足以語至道？」黃帝退，捐天下，築特室，席白茅，閑居三月，復往邀之。廣成子南首而臥，黃帝從下風膝行而進，再拜稽首而問曰：「聞吾子達於至道，敢問治身奈何而可以長久？」廣成子蹶然而起，曰：「善哉問乎！來，吾語汝，至道之精，窈冥冥；至道之極，昏默默。無視無聽，抱神以靜，形將自正。我修身千二百歲矣，吾形未嘗衰。」黃帝再拜稽首曰：「廣成子之謂天矣！」
《尸子》曰：子貢曰：「古者黃帝四面，信乎？」孔子曰：「黃帝取合己者四人，使治四方，不計而耦，不約而成，此之謂四面。」
《韓子》曰：師曠謂晉平公曰：「黃帝合鬼神於西太山之上，駕象車，六交龍，畢方幷館，蚩尤居前，風伯進掃，雨師灑道，乃作爲清角之樂。」
《淮南子》曰：黃帝治天下而力牧、太山稽輔之，〈力牧太山稽輔，則黃帝之師也。孟子曰：王者師臣也。〉以理日月星辰之道，治陰陽之氣，節四時之度，正律曆之數；明上下，等貴賤；使強不得掩弱，衆不得暴寡；人民保命不夭，〈能安性命，不夭折也。〉歲時熟而不凶，〈不凶，無災害也。〉百官正而不私，〈皆在公也。〉上下調而無尤；〈君調臣和，無尤過也。〉法令明而不暗，輔佐公而不阿；〈卿士公正，不阿意曲從。〉田者不侵畔，漁者不爭隈；〈隈，曲深處，魚所聚也。〉道不拾遺，市不預價；城郭不閉，邑無盜賊；商旅之人，相讓以財；狗彘吐菽栗於道路而無忿爭之心。於是日月精明，星辰不失其道，風雨時節，五穀登熟；虎豹不妄噬，鷙鳥不妄搏；鳳凰翔於庭，麒麟擾於郊；青龍進駕，飛黃伏皂；〈飛黃出西方，其狀如狐，頂上有角，乘之壽千歲。皂，櫪也。〉諸北儋耳之國，莫不獻其貢職。
《論衡》曰：謚法：靖民則法曰皇，德象天地曰帝。皇帝者，安民之謚，非得道之稱也。
蔣子《萬機論》曰：黃帝之初，養性愛民，不好戰伐。而四帝各以方色稱號，交共謀之，邊城日驚，介冑不釋。黃帝嘆曰：「夫君危於上，民安於下，主失於國，其臣再嫁，厥疾之由，非養寇耶！今處民萌之上，而四盜亢衡，遞震於師。」於是遂師營壘，以滅四帝。向令黃帝若不龍驤虎變而與俗同道，則其民臣亦害於四帝矣！
《抱樸子》曰：黃帝生而能言，役使百靈，可謂天授自然之體者。猶復不敢端坐而得道，故涉王屋而受丹經，到鼎湖而飛流珠，登崆峒而問廣成，上具茨而事大隗，適東岱而奉中黃，入金穀而諮老子，論道養則質玄素二女，精推步則訪山稽、力牧，講占候則詢風後，著體診則受雷岐，審攻戰則納五音之策，窮神奸則記四澤之亂，相地理則書青鳥之說，救傷殘則綴金冶之術。故能畢記秘要，窮盡道真。
又曰：昔黃帝東到青丘，過風山，見紫府先生，受三皇內文以劾召萬神。南到負隴蔭，逮木觀百靈之所登；采若戟之華，飲丹巒之水。西見中黃子，受九品之方。過崆峒，從廣成子，受自然之經。北到洪堤，上具茨，見大隗君，黃蓋童子授神芝圖，還陟王君居得神丹。注說：到峨嵋山見皇人於玉堂。
又曰：汲郡冢中竹書言：「黃帝既仙去，其臣有左徹者，削木爲黃帝之像，帥諸侯朝奉之。」故司空張茂先撰《博物志》亦云：「黃帝仙去，其臣思戀罔極，或刻木立像而朝之，或取其衣冠而葬之，或立廟而四時祠之。」
《孫綽子》曰：黃帝之游天衢，奏鈞天之鼓，建日月之旗，乘雕雲之輿，駕六翼之龍。彭祖前驅，松喬俠轂，光景流而不返，長風逐而不及，發軔紫宮，不崇朝而匝六合也。
《符子》曰：黃帝將適昆虞之丘，中路逢容成子，乘翠華之蓋，建日月之旗，驂紫虬，禦雙鳥。黃帝命方明避路，謂容成子曰：「吾將釣於一壑，棲於一丘。」
又曰：黃帝謂其友無爲子曰：「我勞天下矣，疲於形役，請息駕於玄圃，子其代之。」無爲子曰：「焉能棄我之逸，而爲君之勞哉！」乃攀龍而俱去。
晉·牽秀《黃帝頌》曰：邈矣軒轅，應天載靈。通幽遠覽，觀象設形。誕敷厥訓，彝倫攸經。德從風流，化與雲征。皇猷允塞，地平天成。爰登方岳，封禪勒成。紛然鳳舉，龍騰太清。違落九土，陟彼高冥。民斯攸慕，涕泗沾纓。遐而不墜，式頌德聲。
《帝王世紀》曰：有巢氏已降，至黃帝，爲三皇，號中古。
《帝王世紀》曰：少昊帝名摯，字青陽，姬姓也。母曰女節。黃帝時有大星如虹，下流華渚。女節夢接意感，生少昊，是爲玄囂。降居江水，有聖德，邑於窮桑，以登帝位，都曲阜，故或謂之窮桑帝，以金承土，《帝圖讖》所謂白帝朱宣者也。故稱少昊，號金天氏。在位百年而崩。
《河圖》曰：大星如虹，下流華渚。女節氣感，生白帝朱宣。〈宋均注云：朱宜，少昊氏也。〉
《古史考》曰：窮桑氏，贏姓也。以金德王，故號金天氏，或曰宗師太昊之道，故曰少昊。
《遁甲開山圖》曰：帝少昊死，葬雲陽山。
《傳》曰：魯昭公十七年，郯子來朝，昭子問焉，曰：「少皞氏鳥名官，何也？」郯子曰：「吾祖也。我高祖少皞摯之立也，鳳鳥適至，故紀於鳥，爲鳥師而鳥名，鳳鳥氏，曆正也。玄鳥氏，司分者也。伯趙氏，司至者也。青鳥氏，司啓者也。丹鳥氏，司閉者也。祝鳩氏，司徒也。雎鳩氏，司馬也。鳩氏，司空也。爽鳩氏，司寇也。鶻鳩氏，司事也。五鳩，鳩民者也；五雉，爲五工正，利器用，正度量，夷民者也。九扈，爲九農正，扈民無淫者也。」
魏曹植《少昊贊》曰：祖自軒轅，青陽之裔。金德承土，儀鳳帝世。官鳥號名，殊職別系。農正扈民，各有品制。
《史記》曰：顓頊，靜淵以有謀，疏通而知事，養材以任地，載時以像天，依鬼神以制義，治氣以教化，潔誠以祭祀。帝生子曰窮蟬。顓頊崩而玄囂之孫高辛立，是爲帝嚳。
《古史考》曰：高陽氏，妘姓，以水德王。
《帝王世紀》曰：帝顓頊高陽氏，黃帝之孫，昌意之子，姬姓也。母曰景僕，蜀山氏女，爲昌意正妃，謂之女樞。金天氏之末，女樞生顓頊於若水，首戴干戈，有聖德。父昌意，雖黃帝之嫡，以德劣降居若水，爲諸侯。及顓頊生，十年而佐少昊，十二年而冠，二十而登帝位，平九黎之亂，以水事紀官。命南正重司天，以屬神；北正黎司地，以屬民。於是神民不雜，萬物有序。始都窮桑，後徙商丘，命飛龍效八風之音作樂，作五音以祭上帝。納勝墳氏女娽，〈音祿〉生老童。有才子八人，號八凱。顓頊在位七十八年，年九十一歲。歲在鶉火而崩，葬東郡頓丘廣陽裏。
《河圖》曰：瑤光之星，如霓貫月，正白，感女樞幽房之宮，生黑帝顓頊。
《大戴禮》曰：宰我曰：「請問帝顓頊。」孔子曰：「顓頊，黃帝之孫，昌意之子，乘龍而至四海。北至幽陵，南至交址，西濟於流沙，東至於蟠木，動靜之物，大小之神，日月所照，莫不砥礪。」
《春秋元命苞》曰：顓頊幷幹，上法月參。集威成紀，以理陰陽。〈幷猶重也。水精主月，參伐主斬刈，成功兼此月職，重助費以爲表也。〉
《山海經》曰：黃帝妻嫘祖，生昌意。昌意降處若水，生幹流，取倬子曰河女，生帝顓頊。
又曰：顓頊死即復蘇。
《淮南子》曰：顓頊之法，婦人不避男子於路者，祅之於四達之衢。〈祅，音弗。除其不祥。〉
魏曹植《帝顓頊贊》曰：昌意之子，祖自軒轅。始誅九黎，水德統天。以國爲號，風化神宣。威鴻八極，靡不祗虔。
