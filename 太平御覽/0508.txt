
皇甫士安《高士傳》曰：摯峻字伯陵，京兆長安人。少治清節，與太史令司馬遷交好。峻獨退修修德，隱於[木開]山。遷既親貴，乃以書勸峻進曰：「遷聞君子所貴乎道者三：太上立德，其次立言，其次立功。伏惟伯陵材能絕人，高尚其志，以善厥身，冰清玉潔，不以細行累其名。固己貴矣，然未盡太上之所由也。願先生少致意焉。」峻報書曰：「峻聞古之君子，料能而行，度德而處。故悔吝去於身，利不可以虛受，名不可以苟得。漢興以來，帝王之道於斯始顯，能者見利，不肖者自屏，亦其時也。《周易》大君有命，小人勿用，徒欲偃仰從容，以送餘齒耳。」峻之守節不移如此。遷居太史官，爲李陵游說，下腐刑，果以悔吝被辱。峻遂高尚不仕，卒於[木開]。[木開]人立祠號曰[木開]君。
又曰：韓福者，涿人也。以行義修潔著名。昭帝時，將軍霍光秉政，表顯義士。郡國條奏行狀，天子得福等五人行義最高，以德行征至京兆，病不得進。元鳳元年，詔策曰：「朕憫勞福以官職之事，賜帛五十匹，遣歸。其務修孝悌，以教鄉里。」福歸，終身不仕，卒於家。
又曰：安丘望之，京兆長陵人也。少治《老子經》。恬靜不求進官，號曰安丘丈人。成帝聞，欲見之。望之辭不肯見。上以其道德深重，常宗師焉。望之不以見敬爲高，愈自損退。爲巫醫於民間，著《老子章句》，故老氏有安丘之學。扶風耿況、王�等皆師事之，從受《老子》。終身不仕，道家宗焉。
又曰：丘�字季春，扶風人也。少有大材傲世，不能與俗人爲群。郡召始見，曰：「明府欲臣�耶？友�耶？師�耶？明府所以尊寵人者極於功曹，所以榮祿人者已於孝廉，一極一已，皆�所不用也。」府君異之，遂不敢屈。〈《三輔決錄》曰：丘�傲俗，自謂無伍。〉
又曰：荀靖字叔慈。父淑有名績。靖兄弟八人，號曰八龍。靖至孝，闔門悌睦，隱身修道。弟爽字慈明，亦有材學。汝南許章稱二人皆玉也。慈明外朗，叔慈內潤。太尉辟，不就。及終，潁陽令丘禎號靖曰玄行先生。潁川太守王懷亦謚曰昭定先生。
又曰：任棠字季卿。以《春秋》教授，隱身不仕。龐參爲漢陽太守，就家候棠，以薤一本、水一盆置戶屏前，自抱孫兒伏戶下。參曰：「棠是欲諭太守也；水欲太守清也；拔一本薤，欲太守擊強宗也；抱孫兒當戶者，欲太守開門恤孤也。」終參去，不言。詔征不至。及卒，鄉人圖畫其形，至今稱任征君也。
又曰：張仲蔚，平陵人。與同郡魏景卿俱修道德，隱身不仕。明天官博物，善屬詩賦，所處蓬蒿沒人。閉門養性，不治榮名。時人莫識，惟劉龔知之。
又曰：高恢字伯遠，少治《老子經》，恬虛不營世務。與梁鴻善，隱於華陰山。
又曰：姜肱字伯淮，彭城廣戚人也。家世名族，肱兄弟三人皆孝行著。肱年最長，與二弟仲海、季江同被臥，甚相親友。及長各娶，兄弟相愛不能相離。習學五經，兼明星緯，弟子自遠方至者三千餘人，聲重於時。凡一舉孝廉，十辟公府，九舉有道，至孝賢良，公車三征皆不就。仲季亦不應徵辟。建寧三年，靈帝詔徵爲犍爲太守。肱得詔，乃告其友曰：「吾以爲虛獲實遂籍聲價。盛明之世尚不委質，況今政在私門哉！」乃隱遁命，乘船浮海，使者迫之不及。再以玄纁聘，不就；即拜太中大夫，又逃不受詔。名振天下，年七十卒於家。
又曰：徐稚字孺子，豫章南昌人也。少以經行高於南州。桓帝時，汝南陳蕃爲豫章太守，因薦稚於朝廷。由是三舉孝廉賢良，皆不就；連辟公府，不詣，未嘗答命。公薨，輒身自赴吊。太守黃瓊亦嘗辟稚，至瓊薨，歸葬江夏，稚既聞，即負笈徒行豫章三十餘里，到江，夏瓊墓前，致酹而哭之。後公車三征。不就，以壽終。
又曰：夏馥字子治，陳留圉人也。少爲諸生，質直不苟，動必依道。同縣高儉及蔡氏凡二家豪富，郡人畏事之，惟馥閉門不與高、蔡通。桓帝即位。災異數發，詔百司舉直言之士各一人。太尉趙戒舉馥，不詣，遂隱身。久之，靈帝即位，中常侍曹節等專朝，禁錮善士，謂之黨人。馥雖不交官，然聲名爲節等所憚，遂與汝南范滂、山陽張儉等數百人幷爲節所誣，悉在黨中。詔下郡縣，各捕以爲黨魁，馥於是頓足而嘆曰：「孽自己作，空良善，一人逃死，禍及百家，何以生爲！」乃剪須變服，易形改姓，入相慮山中，爲冶工客作，形貌毀悴。積傭三年，而無知者。後詔悉放，儉等皆出，馥獨嘆曰：「以爲人所棄，不宜復齒鄉里矣！」留賃作不歸，家人求，不知所處。其後人有識其聲者，以告同郡上黨太守濮陽潛。潛使人以車迎馥，馥自匿不肯見。潛車三返，乃得馥。
又曰：申屠蟠字子龍，陳留外黃人也。少有名節，同縣大女雖玉爲父報仇，外黃令梁醜欲論殺玉。蟠時年十五，爲書生，進諫曰：「玉之節義，足以感無恥之孫，激忍辱之子，不遭明時，尚當追旌廬表，況在清聽而不加哀矜？」醜善其言，乃爲讞減死論，人稱之。及父母卒，蟠思慕，不飲酒食肉十餘年。遂隱居，學治《京氏易》、《嚴氏春秋》、《小戴禮》。三業先通，因博貫五經，兼明圖緯，學無常師。始與濟陰王子居同在太學，子居病困，以身托蟠。蟠即步負其喪，至濟陰，遇司隸從事於河鞏之間。從事義之，爲符傳護送蟠，蟠不肯，投傳於地而去。事畢還學，前後凡一察，蒲車特徵，皆不就。年七十四，以壽終。
又曰：郭泰字林宗，太原人也。少事父母，以孝聞。身長八尺餘，家貧，郡縣欲以爲吏，嘆曰：「丈夫何能執鞭斗筲哉！」乃辭母，與同郡宗仲至京師，從屈伯彥學《春秋》，博洽無不通。又審於人物。由是名著於陳梁之間。步行遇雨，巾一角墊，衆人慕之，皆折巾角。士爭往從之，載策盈車。凡泰知之，於無名之中六十餘人，皆先言後驗。以母喪歸，徐稚來吊，以生芻一束頓泰廬前而去。泰曰：「南州高士徐孺子也。詩曰：『生芻一束，其人如玉』，吾不堪此喻。」後辟司徒府有詔征，皆不就。
又曰：袁閎字夏甫，汝南人也。築室於庭中，閉門不見客。旦於室中向母拜，雖子往不得見也。子亦向戶拜而去。首不著巾，身無單衣，足著木履。母死，不列服位。公車再征，不詣。范滂美而稱之曰：「隱不違親，身不絕俗，可謂至賢也。」
又曰：牛牢字君直。世祖爲布衣時，與牢游，夜講訖，共言讖「劉秀當爲天子」。世祖曰：「安知非我萬一？各言爾志。」牢獨默然。世祖問之，牢曰：「丈夫立義，不與帝友。」衆大笑。及世祖即位，征牢，稱疾不至。詔曰：「朕幼交牛君直，清高士也。」恆有疾，州郡之官者，當先到家致意焉。刺史郡守是以每輒奉詔，就家存問。牢恆被髮稱疾，不答詔命。
又曰：成公者，成帝時自隱姓名。嘗誦經，不交世利，時人號曰成公。成帝時出遊，問之，成公不屈節。上曰：「朕能富貴人，能殺人，子何逆朕哉？」成公曰：「陛下能貴人，臣能不受陛下之官；陛下能富人，臣能不受陛下之祿；陛下能殺人，臣能不犯陛下之法。」上不能折，使郎二人就受政事十二篇。
又曰：彭城老父者，楚之隱人也。見漢室衰，乃自隱修道，不治名利，至年九十餘。王莽時，征故光祿大夫龔勝，欲爲太子師友祭酒。恥事二姓。莽迫之，勝遂不食而死。莽使者及郡守以下會斂者數百人。先生痛勝以名致禍，乃獨入哭勝，甚悲。既而曰：「嗟乎！熏以香自燒，膏以明自煎。龔先生夭天年，非吾徒也。」哭畢而起，出，衆莫知其誰。
又曰：宋勝之字即子，南陽安衆人也。少孤，年十五失父母，家於�城�聚中，孝慕甚篤，�聚中化之，少長有禮。勝之每行，見老人擔負，輒以身代之；獵得禽獸，嘗分肉與有親者。貧，依姊居數歲，乃至長安受《易》通明，以信義見稱。從兄裒爲東平內史，遣吏召之，勝之曰：「衆人所樂者，非勝之願也。」乃去游太原，從郇越牧羊，以琴書自娛。丞相孔光聞而就太原辟之，不至。元始三年，病卒於太原。
又曰：東海隱者，漢故司直王良友人。建武中，良以清節徵用，歷位至一年，復征還，見友不肯見而讓之曰：「不有忠信奇謀而取大位，自知無德，曷爲致此而復遽去？何往來屑屑不憚煩也？」遂距良，終不納。論者高之。
又曰：韓順字子良，天水成紀人也。以經行清白辟州宰，不就。王莽末，隱於南山。地黃四年，漢兵起於南陽，順同縣隗囂等起兵，自稱上將軍。西州大震。惟順修道山居，執操不回。囂以道術深遠，使人賫璧帛車辭厚禮聘順，欲以爲師。順因使謝囂曰：「禮有來學，義無往教，即欲相師，但入深山來。」囂聞矍然，不敢強屈。其後囂等諸姓皆滅，惟順山棲安然，以貧潔自終焉。
又曰：摯恂字季直，伯陵之十二世孫也。明《禮》、《易》，遂治五經，博通百家之言。又善屬文，詞論清美。渭濱弟子、扶風馬融、沛國桓ら等自遠方至者十餘人。既通古今，而性溫敏，不恥下問，故學者宗之。常慕其先人之高，遂隱於南山之陰。初，馬融始從恂受業，恂愛其才，因以女妻之。融後果爲大儒，文冠當世，以是服恂之知人。永和中，和帝博求名儒，公卿薦恂行侔曾、閔，學擬仲舒，文參長卿，才同賈誼，實瑚璉器也，宜在宗廟，爲國真輔。由是公車征，不詣。大將軍竇憲舉賢良，不就。清名顯於世，以壽終。三輔稱焉。
又曰：姜岐字子平，漢陽上郡人也。少失父，獨與母兄居，治《書》、《易》、《春秋》，恬居守道，名重西州。延熹中，沛國橋玄爲漢陽太守，召岐，欲以爲功曹。岐稱疾不就。玄怒，敕督郵尹益收岐，若實不起者，欲嫁其母，而後殺岐。益爭之。玄怒益，使撾之。益得杖且諫曰：「岐少修學孝義，棲遲衡廬，鄉里歸仁，名宣州里，實無罪杖。益敢以死守之。」玄心乃止。岐於是高名逾廣。及母死，喪禮畢盡，讓平水田與兄岑，遂隱。以畜蜂豕爲事，教授者滿於天下，營業者三百餘人。辟州從事，不詣。民從而居之者數千家。後舉賢良，公府辟以爲茂才，爲蒲阪令，皆不就。以壽終於家。
