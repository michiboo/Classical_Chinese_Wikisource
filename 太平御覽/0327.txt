
《詩》曰：一月三捷。
《左傳》曰：秋七月丙申，振旅凱以入於晉，〈凱，樂也。〉獻俘授馘，飲至大賞，〈授，數也。獻楚俘於廟。〉征會討貳，〈征會諸侯，將冬會於溫。〉殺舟之僑以徇於國，民於是大服。
又曰：晉侯使趙同獻狄俘於周，不敬。劉康公曰：「不及十年，原叔必有大咎，〈劉康公，元孝原叔趙同也。〉天奪之魄也。」
又曰：春士會帥師滅赤狄甲氏及留籲鐸辰，〈鐸辰，留籲之屬也。〉三月獻狄俘於廟。
《晉書·載記》曰：石季龍攻陷徐龕，送之襄國，勒囊盛於百尺樓，自上Ξ殺之。令步都等妻子刳而食之，坑龕降卒三千。
又曰：杜預平吳，王先到上得孫歆頭。預後至送歆，洛中以爲大笑。
《梁書》曰：沈林子獻捷書，每以實聞。武帝問其故，林子曰：「夫王者之師，本有徵無戰，豈可復增張虜獲以示誇誕？昔魏尚以盈級致罰，此後乘之良轍也。」武帝曰：「乃所望於卿也。」
《後魏書》曰：裴叔業率王茂先、李定等來侵楚王戍，傅永適還州。王肅復令傅永討之。永將心腹一人馳詣楚王，至即令填塞外塹，夜伏俘士一千人於城外，曉而叔業等至，頓於城東，列陣置長圍。永所伏兵於道左擊其後軍，破之。叔業乃令將佐守所列之陣，自率精甲數千救之。永上門樓觀叔業南行五六里許，便開門奮擊，遂摧破之。叔業進退失圖，於是奔走。左右欲追之，永曰：「弱卒不滿三千，彼精甲猶盛，非力屈而敗，直墮吾計中耳。旣不測我之虛實，足喪其膽，俘此足矣，何假逐之。」獲叔業傘扇鼓幕甲仗萬餘。兩月之中，遂獻再捷，高祖嘉之。
《後周書》曰：武帝平齊。夏四月；至自東伐，列齊主於前，其王公等幷從，車輿、旗幟及器物以次陳於其後。大駕布六軍，備凱樂，獻俘於太廟，京邑觀者皆稱萬歲。戊申，封齊主爲溫國公。
《唐書》曰：武德中，西突厥葉護可汗遣使請婚，又入寇邊上。高祖謂群臣曰：「突厥入寇而復請和，和之與戰，其策安在？」太常卿鄭元璹對曰：「若擊之則怨深，難以和緝。」中書令封德彝進曰：「若不戰而和親，夷狄必謂中國畏懼。」未若擊之，克捷而和親，此則爲威恩兼舉。」高祖然之。戊辰，西突厥遣使獻名馬。己巳，幷州大總管襄邑王神符擊突厥於汾東，斬首五百級，虜其馬二千匹。汾州刺史蕭顗斬突厥五千餘級。
又曰：太宗平東都凱旋，親被黃金甲，陳鐵馬一萬騎，甲士三萬人，前後部鼓吹，俘二僞主及隨神器輦輅獻捷於太廟。高祖大悅，行飲至禮以享焉。
又曰：張瑾初仕隋，曆職顯貴。煬帝被圍於雁門也，瑾以驍果出城擊戰；一日九捷。煬帝登城望之，大悅。賜物二千段。
又曰：元和中，忠武軍節度使李光顔奏破吳元濟之衆，上大悅，賜其告捷使奴婢銀錦。
又曰：元和十二年十月，唐、鄧、隋節度使李愬帥師入蔡州，執賊帥吳元濟以聞，淮西平。辛巳，上御宣政殿受朝賀，九品已上及宗子、四夷之使皆會。
又曰：元和十四年，魏博節度使田弘正遣使獻逆臣李師道，命左右軍兵衛之。先獻於太廟郊社，上御興安門，百僚於門下列位稱賀。
又曰：元和中，昭義節度郗士美以賊首三百來獻，詔梟於通化門外。
《爾雅》曰：出曰治兵，尚武也；入曰振旅，反尊卑也。〈郭璞曰：幼賤在前，貴勇也；尊老在後，尚儀也。〉
《詩》曰：出車，勞還率也。「赫赫南仲，薄伐西戎。昔我往矣，黍稷方華。」「春日遲遲，卉木萋萋。」「執訊獲醜，薄言還歸。」
又曰：�大杜，勞還役也，「有�大之杜，其葉萋萋」。
《周禮》曰：若師有功，左執律，右秉鉞，以先凱樂獻於社。
《左傳》曰：三年而治兵，入而振旅，歸而飲至，以數軍實。〈飲至於廟以數車徒所獲也。〉
又曰：楚子敗晉師於必阝，潘黨曰：「君盍築武軍而收晉屍以爲京觀。」楚子曰：「夫文止戈爲武，武有七德：禁暴、戢兵、保大、定功，安人、和衆、豐財者也。我無一焉；何以示子孫。」祀於河，作先君宮，告成事而還。
《後漢書》曰：曹操討劉備，出教曰：「鶏肋」。外曹莫曉，楊德祖曰：「夫鶏肋，食之則無所得，棄則我惜。公歸計決矣。」操乃還軍。
又曰：馬援自南方振旅還京師，軍吏經瘴疫死者十四五，賜援兵車一乘。
《晉書》曰：王平吳，上表云：「間在秣陵，諸軍凡二十萬衆，臣軍先至，爲土地之主。百姓之心皆歸仰臣，臣切敕所領，秋毫不犯。諸有市易皆明破券契，有違犯者凡斬十三人，皆是人所知也。餘軍縱橫，詐稱臣軍，而軍類皆蜀人，幸以此自別耳。」
又曰：賈充爲伐吳大都督。孫皓降於王，充未之知，方以吳未可平，抗表請班師。充表與告捷表同至。朝野以充位居人上，智出人下。
《宋書》曰：十二月丙申，大軍次左裏，將戰。帝麾之，麾竿折，幡沉於水，衆咸懼。帝笑曰：「昔覆舟之役亦如此，今勝必矣。」遂攻其柵。盧循單舸走，衆軍皆弛。晉帝遣侍中黃門，勞師於行所。
《三國典略》曰：齊公憲夜收軍，欲待明更戰。達奚武謂之曰：「洛陽軍散，人情駭動，若不因夜速還，明日欲歸不得。武在軍旅久矣，備見形狀，豈可將數營大衆一朝而棄之。」憲從其諫，遂全軍而反。
《後魏書》曰：蕭衍寇徐、兗州，邢巒大破之，旋師。世宗臨東堂勞之曰：「卿役不逾時克清妖醜，鴻勛碩美，可謂不愧古人。」巒曰：「此是陛下威略聖靈，加以將士之力，臣何功之有？」
《白虎通》曰：古者師出不逾時者爲怨思也。天道一時生物養人者，天之貴物也。逾時即內有怨女，外有曠夫。《詩》曰：「昔我往矣，楊柳依依。今我來思，雨雪霏霏。」
《春秋》曰：宋人取長葛。傳曰：「外取邑皆不書，此何謂以書？久也。」
《六韜》曰：武王平殷還，問太公曰：「今民吏未安，賢者未定，何以安之？」太公曰：「無故，如天如地。」
《說苑》曰：魏文侯攻中山，樂羊將，已得中山。還反報文侯，文侯命主書曰：「群臣賓客所獻書，操以進。」主書者舉兩篋以進，令將軍視之，盡難攻中山之事也。將軍還，北面而再拜曰：「中山之舉也，非臣之力，君之功也。」
《韓子》曰：晉文公將與楚戰，召舅犯問曰：「吾將與楚戰，彼衆我寡，爲之奈何？」對曰：「臣聞之，君子不厭忠信，戰陣不厭詐僞，君其詐之而已。」又問雍季，對曰：「焚林而田，後必無獸。以詐遇民，後必無民。」公曰：「善！」以舅犯謀與楚戰，大敗之。歸行爵，先雍季而後舅犯。群臣曰：「城濮之事舅犯之謀，夫用其言而後其身，可乎？」公曰：「此非若所知。夫舅犯之言，權也；雍季之言，萬世之利也。」
《史記》曰：漢武帝患モ奴屢爲邊患，雁門馬邑豪聶壹因大將軍王恢言「匈奴初和親親信，邊可誘以利致之，伏兵襲擊，必破之道也。」帝召問公卿曰：「今欲舉兵攻之，何如？」韓安國曰：「臣聞高皇帝圍於平城，匈奴至者投鞍，高如城者數所。平城之饑，七日不食，天下歌之。及解圍反位而無忿怒之心。夫聖人以天下爲度者，不以己私怒傷天下之政。故乃遣劉敬奉金千斤以結和親，至今爲五代利。孝文皇帝又嘗一擁天下之精兵聚之廣武常，終無尺寸之功，而天下黔首無不憂，孝文悟於兵之不可宿，故復合和親之約。此二聖之跡足以爲效矣。竊以爲勿擊便。」
《漢書》曰：元帝時，朱崖、儋耳二郡夷數反，賈捐之上書請不擊。其略曰：「臣聞堯、舜、禹三聖之德，地方不過千里，西被流沙，東漸于海。朔南暨聲教，欲與聲教則理之，不欲與者不強理也。是以頌聲幷作，視聽之類，咸樂其生。秦氏興兵遠攻，貪外虛內，務欲廣地，而天下潰叛。賴聖漢爲百姓請命，平定天下。至孝武皇帝以國富人逸，攘卻匈奴，西連諸國，至於安息，東過碣石。造鹽鐵酒榷之利，以佐用度，猶不能足。當此之時，寇賊幷起，征伐不休之故也。今陛下不忍悁悁之忿，欲驅士衆擠之大海之中，〈悁，居緣切。擠，祖奚切。〉快心幽冥之地，非所以保全元元也。詩云：「蠢爾蠻荊，大邦爲仇。」自古患之久矣，何況萬里之蠻乎？臣竊以往者羌軍言之，暴師曾未一年，兵出不逾千里，費四十餘萬。大司農錢盡，乃以少府禁錢續之。夫一隅爲不善，費尚如此，況於勞師遠攻，亡士無功乎！臣愚以爲非冠帶之國，禹貢所不及，皆可無以爲也於是。」遂罷其郡。
《後漢書》曰：光武建武中，北匈奴衰弱。臧宮、馬武上書請臨塞厚懸購賞，喻告高勾驪、烏桓、鮮卑攻其左，發河西四郡及天水、隴西羌胡擊其右，如此北虜之滅，不過數年矣。帝曰：「舍近謀遠者，勞而無功；舍遠謀近者，逸而有終。故曰：務廣地者荒，務廣德者強。有其有者安，貪人有者殘。殘滅之政，雖成必敗。今國無善政，災變不息，百姓驚惶，人不自保，而復遠事邊外乎？孔子曰：吾恐季孫之憂，不在顓臾。」自是諸將莫敢復言兵事。
《魏志》曰：諸葛誕據壽春反，魏將王基討之。司馬文王欲遣諸將輕兵深入，招迎吳將唐諮等子弟因釁有蕩覆吳之勢。基諫曰：「昔吳將諸葛恪乘東關之勝，竭江表兵以圍新城，城旣不拔，而衆死者太半。蜀將薑維因洮上之利，輕軍深入，糧餉不繼，軍覆上�。〈音圭〉夫旣勝之後必輕敵，則慮難不深。今賊新敗於外，又內患未弭，是其修政設慮之時也。且兵出逾年，人有歸志，俘馘十萬，罪人斯得。自歷代征伐未有全兵獨克如今之盛者也。武皇帝破袁紹於官渡，自以所獲已多，不復追奔，懼挫威也。」從之。
《尸子》曰：公輸般爲蒙天之階。階成，將以攻宋。墨子聞之，赴於宋，至於郢，見般曰：「聞子爲階將以攻宋，宋何罪之有？無罪而攻之，不可謂仁。胡不已也？公輸般曰：「不可。吾旣以言之王矣。」墨子曰：「胡不見我於王？」公輸般曰：「諾。」墨子見楚王曰：「今有人於此，舍其文軒，鄰有弊輿而欲竊之；舍其錦綉，鄰有短褐而欲竊之；舍其粱肉，鄰有糠糟而欲竊之；此爲何若人？」王曰：「此爲竊疾耳。」墨子曰：「荊之地方五千里，宋之地方五百里，此猶文軒之與�輿也，荊有�夢，犀、兕、麋、鹿盈之，以江漢魚、鱉、黿、鼉爲天下饒，宋無雉兔鮒魚者也，猶粱肉之與糠糟也；荊有長松、文梓、�便楠、豫章，宋無長木，此猶錦綉之與短褐也。臣以王之攻宋也，爲與此同類。」王曰：「善！請無攻宋。」
《呂氏春秋》曰：秦興兵欲攻魏。司馬唐諫秦君曰：「段幹木賢者也，而魏禮之，天下莫不聞，無乃不可加兵乎？」秦君乃按兵而輟，不攻魏。文侯可謂善用兵矣。聞君子之用兵也，莫見其形，其功已成。此之謂也。
《易》曰：「澤上於地，萃。君子以除戎器，戒不虞。」
《書》曰：武王伐殷，乃偃武修文。〈倒載干戈，包以虎皮，示不用也。行禮射，設庠序，修文教也。〉歸馬於華山之陽，放牛於桃林之野，示天下弗服。〈山南曰陽。桃林在華山東北，皆非長養牛馬之地，欲使自生死，示天下不復乘用也，修文教也。〉
《禮記》曰：「武王克商後，散軍而郊，左射狸首，右射騶虞，而貫革之射息矣。歸馬於華山之陽，放牛於桃林之野。干戈弓矢包之以虎皮，示天下不復用兵也。
《左傳》曰：宋向戍欲弭諸侯之兵以爲名。子罕曰：「天生五材，民幷用之，廢一不可，誰能去兵？兵之設久矣。所以威不軌而昭文德也。聖人以興，亂人以廢，興廢存亡，昏明之術皆由兵也。而子求去之，不亦誣乎！」
又曰：「武王克商，作頌曰：「載戢干戈，載櫜弓矢。」
又曰：夫文止戈爲武。
《家語》曰：孔子北游，登於農山，曰：「二三子各言其志，吾將擇焉。」子路進曰：「由願白羽若月，赤羽若日，攘地千里，搴旗折馘，惟由能之。」子貢進曰：「賜願旗鼓相望，縞衣白冠陳說其間，二國釋怨，惟賜能之。」顔回曰：「回聞熏蕕不同器而治，回願得明王聖主而相之，鑄劍戟爲農器，放牛馬於原藪，則由無所施其勇，賜無所用其辯矣。」孔子曰：「美哉，德也。」
《史記》曰：始皇曰：「寡人賴宗廟之靈，六王咸服其辜，天下大定，收天下兵器銷以爲鐘釒金人十二，重各千斤，置咸陽之宮中。」
《漢書》文帝詔曰：「朕能任衣冠，念不到征討，故鶏鳴狗吠，煙火萬里也。」
又《食貨志》曰：武帝末年，悔征伐之事，乃封丞相爲富民侯。顔師古曰：「欲百姓之殷實，故取其嘉名也。」
《莊子》曰：孔子謂盜跖曰：「將軍有意聽臣，臣請南使吳越，北使齊魯，東使宋衛，西使晉楚，使爲將軍造大城數百里，立數十萬戶之邑，使尊將軍爲諸侯，與天下更始罷兵休卒，收養昆弟，共祭先祖，此聖人才士之行而天下之願。」
又曰：見侮不辱，救民之鬥；禁攻寢兵，救世之戰。
《古司馬法》曰：古者，武軍三年不與民，睹之勞也，上下相報，和之至也。〈還師罷兵，復戎卒，三年不徭役以答人勞。〉得意則凱樂，歌示喜也。〈聖主誅不義，百姓皆得其所喜樂，各安其居，樂其常。〉偃伯靈台，答民之勞，告不興也。〈偃，休息也。伯，主兵也。靈台頌德美之，喜以祭天，示不復用兵也。〉
《呂氏春秋》曰：武王以武得之，以文持之。倒戈弛矢，示天下不用兵。
《尸子》曰：武王已戰之後，三革不累，五刃不砥，牛馬放之曆山，終身弗乘也。
《淮南子》曰：秦之時，高爲台榭，大爲苑囿，遠爲馳道。鑄金人，〈秦始皇二十六年，初兼天下，有長人見於臨洮，其高五丈，足跡六尺，因寫其形，鑄金人以像之。翁仲君何是也。〉發謫戍入芻槁，〈戍守長城也，入芻槁之稅以供國用也。〉頭會箕賦於少府。〈頭會，隨民口數人責其稅，箕賦，似箕斂民財，多取意也。少府，官名，如今司農。〉丁壯人夫西至臨洮狄道。〈臨洮，隴西之縣，洮水北。狄道，漢陽之縣是也。〉東至會稽浮石，〈會稽，山名。浮石，隨水高下，言不沒，皆在遼西界。一說會稽山在泰山下，封於泰山，禪於會稽是也。〉南至豫章桂林，〈豫章郡，桂林鬱林也。〉北至飛狄陽原。〈飛狄在代郡南飛狄山也。陽原在太原。〉道路死人以溝量。〈言滿溝也。〉當此之時，忠諫者謂之不祥，而道仁義者謂之狂逮。至高皇帝存亡繼絕，〈漢高祖也。〉舉天下之大義，躬自奮袂執銳以爲百姓請命於皇天。〈執利兵，伐無道，以求百姓之命，祈之皇天也。〉當此之時，天下雄俊豪英暴露於野澤。〈才過千人爲俊，百人爲豪，萬人爲英。〉前蒙矢石而後墮溝壑，出百死而紹一生，以爭天下之權，〈墮，入也。紹，至也。〉奮武勵威，以決一旦之命。當此之時，豐衣博帶而道儒墨者以爲不肖。〈言尚武也。〉逮至累亂以勝，〈勝暴亂也。〉海內大定，繼文之業，立武之功。〈繼文王受命之業、武王誅無道之功。〉履天子之圖籍，造劉氏之貌冠。〈高祖於新農所作竹冠，一曰季貌冠也。〉總鄒魯之儒墨，通先聖之遺教，載天子之旗，乘泰輅，建九旒，撞大鐘，擊鳴鼓，奏咸池，持干戚。〈《周禮》：天子五輅，泰輅，上輅也。王者功成作樂，故撞鐘擊鼓。《咸池》，黃帝樂也。幹，楯也。戚，斧也。春夏舞者所執。〉當此之時，有立武者見疑一世之間，而文武代爲，雌雄有時而用也。今世之爲武也。則非文爲；爲文者，則非武。更相非，而不知時世之用也。
《說苑》曰：魏文侯與田子方語，有兩童子衣青白衣而侍於君前。子方曰：「此君子之寵子乎？」文侯曰：「非也。其父死之於戰，此其幼也。寡人收之。」子方曰：「臣以君之賊心爲足，今滋甚。君之寵此子也，又且以誰之父殺之乎？」文侯湣然曰：「寡人受命矣。」自是以後，兵革不用。
左太沖《魏都賦》曰：喪亂旣弭而能宴武，人歸獸而去戰，蕭斧戢柯以押刃，虹旌攝麾以就卷。
沈休文詩曰：丹浦非樂戰，負重切君臨。
