
《周禮·地官》鄉大夫之職曰：正月之吉，受教法於司徒，退而頒之於其鄉吏，使各以教其所治，以考其德行，察其道藝。以歲時登其夫家之衆寡，辨其可任者。以歲時入其書。三年則大比，考其德行道藝，而興賢者、能者。鄉老及鄉大夫帥其吏與其衆寡，以禮禮賓之。〈賢者，有德行者也。能者，有道藝者也。衆寡謂鄉民之善者無多少也。鄭司農雲︰興賢者，謂若今舉孝廉；興能者，謂若今舉茂才。玄謂變舉言興者，謂合衆而尊寵之。〉厥明，鄉老及鄉大夫、群吏，獻賢能之書於王，王再拜受之，登於天府，內史二之。〈獻猶進也。王拜受之，重得賢者。王上其書於天府。天府，掌祖廟之寶藏者。內史副寫其書者，當詔王爵祿之時。〉
《禮記·王制》曰：命鄉論秀士，升之司徒，曰選士。〈移名於司徒也。秀士，鄉大夫所考有德行道藝者。〉司徒論選士之秀者，而升之學，曰俊士。〈可使習禮者學大學。〉升於司徒者，不征於鄉；升於學者，不征於司徒，曰造士。〈不征，不給其繇役。造，成也。能習禮則爲成士。〉大樂正論造士之秀者，以告於王，而升諸司馬，曰進士。〈司馬，夏官，卿主邦政者。進士，可進受爵祿也。〉司馬辨論官材，論進士之賢者，以告於王，而定其論。〈各署其所長。〉論定，然後官之；任官，然後爵之；位定，然後祿之。
又《曾子問》曰：凡語於郊者，〈語謂論說於郊學。〉必取賢斂才焉。或以德進，或以事舉，或以言揚。〈大樂正論造士之秀者升諸司馬曰進士，謂此矣。〉
又《射義》曰：古者天子之制：諸侯歲獻貢士於天子，天子試之於射宮，其容體比於禮，其節比于樂，而中多者得與於祭。其容體不比於禮，其節不比于樂，而中少者不得與於祭。數與於祭而君有慶，數不與於祭而君有讓。天子將祭，必先習射於澤。澤者，所以擇士也。已射於澤，而後射於射宮。射中者得與於祭，不中者不得與於祭。
《漢書》曰：高帝十一年，詔曰：「賢士大夫旣與我定有天下，而不與吾共安利之，可乎？有肯從我游者，吾能尊顯之，以布告天下。御史中執法下郡守，其有意稱明法者，必身勸爲之駕。遣詣丞相府，署行義年，有其人而不言者免官。」
又曰：惠帝四年，詔舉民、孝弟力田者復其身。高後元年，初置孝弟力田二千石者一人。〈特置此官而尊其秩，欲以勸勉天下，各令敦行務本。〉
又景帝後元二年，詔曰：「廉士，寡慾易足，今訾算十以上乃得官廉士算不必衆。有市籍不得宦，無訾又不得宦，朕甚湣之。訾算四得官。」〈有市籍謂賈人有財不得爲吏。資，萬錢；算，百二十也。十萬，時疾吏之貪。以爲衣食足知榮辱，故限資十萬乃得爲吏。廉士無資，減至四算乃得官。〉
又曰：武帝建元初，始詔天下舉賢良方正、直言極諫之士。其理申、商、韓非、蘇秦、張儀之言亂國政者，皆罷之。
又曰：元光元年，舉董仲舒對策曰：「今郡守縣令，民之師帥，所使承流而宣化也。故師帥不賢則主德不宣，恩澤不流。今吏旣亡教訓於下，或不承用主上之法，暴虐百姓，與奸爲市，〈言小吏有爲奸欺者，守令不舉，乃反與之交易求利也。〉貧窮寡弱，冤苦失職，甚不稱陛下之意。夫長吏多出於郎中、中郎，吏二千石子弟選郎吏又以富資，未必賢也。且古所謂功者，以其任官稱職爲差，非所謂積日累久也。故小材雖累日，不離於小官；賢材雖未久，不害爲輔佐。是以有司竭力盡知，務理其業，而以赴功。今則不然。累日以取貴，積久以致官。是以廉恥貿亂，賢不肖混淆也。諸侯、列卿、郡守、二千石各擇其吏民之賢者，歲貢各二人，以給宿衛，且以觀大臣之能。所貢賢者有賞，不肖者有罰。夫如是，諸侯、吏二千石皆盡心於求賢，天下之士，可得而官使也。〈授之以官，以使其材。〉無以日月爲功，實試用賢能爲上。量材而授官，錄德而定位，〈錄德存視之也。〉則廉恥殊路，賢不肖異處矣。」帝因是令郡國舉孝廉各一人，又限以四科。至五年，詔徵吏人有明當代之務、習先聖之術者，縣次給食，令與計偕。「〈計者，上計簿使也。郡國每歲遣詣京師。上之。偕者，俱也。令所征之人與計者俱來，而縣次給之也。〉
又元朔元年，詔曰：」夫本仁祖義，褒德祿賢，勸善刑暴，〈本仁祖義謂以仁義爲本始也。〉五帝三王所繇昌也。故詔執事興廉舉孝，庶幾成風。夫十室之邑，必有忠信；三人幷行，厥有我師。今或至闔郡而不薦一人，是化不下究，而積行之君子壅於上聞也。〈究，竟也。言見壅遏，不得聞於天子也。〉且進賢受上賞，蔽賢蒙顯戮，古之道也。其與中二千石、禮官、博士議不舉者罪。」是時天下慎法，莫敢謬舉，而貢士蓋鮮，故有斯詔。有司奏議曰：「古者諸侯貢士，一適謂之好德，再適謂之賢賢，三適謂之有功，乃加九錫。不貢士，一則黜爵，再則黜地，三而黜爵削地矣。夫附下罔上者死，附上罔下者刑，與聞國政而無益於民者斥，在上位而不能進賢者退。其不舉孝、不奉詔，當以不敬論；〈爲其不求士報國也。〉不察廉爲不勝任也，當免。」奏可。凡國之官，非傅相，其地旣自署置，又調屬僚及部人之賢者，舉爲秀才廉吏而貢於王庭，多拜爲郎，居三署，無常員，或至千人，屬光祿勛。故卿校牧守居閑待詔，或郡國貢送，公車征起，悉在焉。光祿勛復於三署中銓第郎吏，歲舉秀才廉吏出於他官以補缺員。〈後漢制同。〉
又元封五年，詔曰：「蓋有非常之功，必待非常之人。故馬或奔踶而致千里，〈踶，蹈也。奔踶者，乘之即奔，立則踶人也。踶音徒計反。〉士或有負俗之累而立功名。〈負俗謂被代譏論也。累音力瑞反。〉夫泛駕之馬，〈泛，覆也。音芳勇反。字本作{西乏}覆後通用耳。覆駕者，言馬有逸氣而不修軌徹也。〉跅弛之士，〈跅者，無檢局也。弛者，放廢不遵度禮也。跅音吐各反。弛音式爾反。〉亦在御之而已。其令州縣，察吏人有茂材異等〈茂材異等者，超等軼群，不與凡同。〉可爲將相及使絕國者。」〈絕遠之國。〉初，公孫弘以儒術爲丞相，天下學士靡然向風。時太常孔臧等曰：「請太常博士官置弟子五十人，復其身。太常擇人年十八人以上、儀狀端正者補博士弟子。郡國縣官有好文學、敬長上、肅政教、順鄉里、出入不悖，所聞，二千石謹察可者，常與計偕，詣太常，得受業如弟子。一歲皆輒通一藝以上，補文學掌故缺；其高第可以爲郎中者，太常籍奏；即有秀才異等，輒以名聞。其不事學、若不材及不能通一藝，輒罷之；而諸不稱者罰。」
又曰：孝昭始元初，遣故廷尉王平等五人〈前爲此官，今不居，皆謂之故。〉持節行郡國，〈行，下更反。〉舉賢良。孝宣帝時，諫大夫王吉上言曰：「今使吏得任子弟，〈子弟以父兄任爲郎。〉率多驕驁，不通今古，〈驁傲同音。〉至於積功理人，無益於人，此《伐檀》所爲作也。〈《伐檀》，詩篇名，刺不用賢也。〉宜明選求賢，除任子弟之令。」
又曰：孝元帝永光元年二月，詔丞相、御史舉質樸敦厚、遜讓有行者，光祿歲以此科第郎從官。〈始令丞相御史舉其四科人以擢用之，而見在郎及從官又令光祿每歲依此科考校，定其第高下，用知其人賢否。〉又詔列侯舉茂材。諫大夫張勃舉太官獻丞陳湯，〈獻丞，主貢獻物。〉湯有罪，勃坐削戶百。會薨，故賜謚曰繆侯。〈以舉所舉不得人，故加惡謚。繆者，妄也。〉其勸勃也如是。故官得其材，位必久安，爲吏長子孫，居官以爲姓號，三代以降，斯之爲盛。
《漢書音義》曰：甲乙科謂作簡策難問列置案上，在試者意投射取而答之，謂之射策。上者爲甲，次爲乙。若錄政化得失，顯而問之，謂之對策也。
《後漢書》曰：建武七年，下詔曰：「此陰陽錯謬，日月薄蝕，百姓有過，在予一人。公卿司隸州牧舉賢良、方正各一人，遣詣公車，朕將覽試焉。」
又曰：韋彪上議曰：「宜以才行爲先，不可純以閥閱。然其要歸，在於選二千石。二千石賢，則貢舉皆得其人矣。」帝深納之。
又曰：章帝建初元年，詔曰：「夫鄉舉里選，必累功勞。今刺史、守相不明真僞，茂才孝廉，歲以百數，旣非能顯而當授之政事，甚無謂也。每尋前代舉人貢士，或起畎畝，不系閥閱。〈《史記》明其等曰閥，積其曰閱。言前代舉人，務取賢才，不拘問它。〉敷奏以言，則文章可采；明試以功，則政有異跡，文質彬彬，朕甚嘉之。其令太傅、三公、中二千石、二千石、郡國守相舉賢良、方正、能直言極諫之士各一人。」
又章帝建初五年，詔曰：「公卿已下，其舉直言極諫、能指朕過失者各一人，遣詣公車，將親臨問焉。其以岩穴爲先，勿取浮華。」
《漢官儀》曰：建初八年十二月己未，詔書辟士四科：一曰德行高妙，志節清白；二曰經明行修，能任博士；三曰明曉法律，足以決疑，能案章覆問，文任御史；四曰剛毅多略，遭事不惑，明足照奸，勇足決斷，才任三輔，皆存孝悌清公之行。自今以後，審四科辟召，及刺史、二千石察舉茂才尤異者，孝廉、廉吏務實校試以職。有非其人，不習官事，正舉者故舉不實，爲法罪之。
《後漢書》和帝永光五年，詔曰：「選舉賢良，爲政之本。科別行能，必由鄉曲。而郡國舉吏，不加簡擇，故先帝明敕在所，令試之以職，乃得充選。又德行尤異，不須經職者，別署狀上。而宣布以來，出入九年，二千石曾不承奉，恣心從好，司隸刺史，訖無糾察。今新蒙赦令，且復申敕，後有犯者，顯明其罰。在位不以選舉爲憂，督察不以發覺爲負，非獨州郡也。是以庶官多非其人，下人被奸邪之傷，由法不行故也。」
又永元六年，詔曰：「朕以眇末，承奉鴻烈。陰陽不和，水旱違度。濟河之域，凶饉流亡，而未獲忠言至謀所以匡救之策。寤寢永嘆，用思孔疚。惟官人不得於上，黎民不安於下；有司不念寬和，而競爲苛刻；覆案不急，以妨人事。甚非所以上當天心，以濟元元也。思得忠良之士，以輔朕之不逮。其令三公、中二千石、二千石、內郡守相舉賢良、方正、能直言極諫之士各一人，昭岩穴，披幽隱，遣詣公車，朕將親覽焉。」帝乃親臨策問，選補郎吏。
語窶元七年，詔曰：「元首不明，化流無良；政失於人，謫見於天。深惟庶事五教在寬，是以舊典因孝廉之舉以求其人，有司詳選郎官寬博有謀、才任典城者三十人。」旣而悉以所選郎出補長相。
語窶平十三年，詔曰：幽、幷、涼州戶口率少，邊役衆劇，束修、良吏進仕路狹。撫接夷狄，以人爲本。其令緣邊郡戶口十萬以上，歲舉孝廉一人；不滿十萬，二歲舉一人；五萬以下，三歲舉一人。
又曰：安帝永初元年，詔公卿、內外衆官、郡國守相舉賢良、方正、有道術之士，明政術、達古今、能直言極諫者各一人。
語窶初二年，詔曰：「昔在帝王，承天理人，莫不據璇璣、玉衡以齊七政。朕以不德，遵奉大業。而陰陽差越，變異幷見。間令公卿、郡國舉賢良、方正，遠求博選，開不諱之路，冀得至謀，以鑒不逮。而所對皆循尚浮言，無卓爾異聞。其百僚及郡國吏人有道術、明習災異陰陽之度、璇璣之數者，各使指變以聞。二千石長吏明以詔書博衍幽隱，朕將親覽，待以不次，冀獲嘉謀，以承天誡。」又詔：「其明經，任博士，居鄉里有廉清孝順之稱，才任理人者，國相歲移名，與計偕上。」
五年，又詔曰：「爲政之本，莫若得人。褒賢顯善，聖制所先。濟濟多士，文王以寧。思得忠良正直之臣，以輔不逮。其令三公、特進、侯、中二千石、二千石、郡守、諸侯相舉賢良、方正、達於政化、能直言極諫之士各一人，及至孝與衆卓異者，幷遣詣公車。朕將親覽焉。」
又曰：胡廣，南郡人。初爲郡散吏。太守法雄之子真從家來，省其父。真頗知人。會歲終，應舉，雄敕真助其求才。雄因大會諸吏，真自於牖間密占察之，乃指廣以白雄，遂察孝廉。旣到京師，試以章奏，安帝以廣爲天下第一。旬月拜尚書郎，五遷尚書僕射。
又陽嘉元年，太學新成。詔曰：「試明經者補弟子，增甲乙之科，員各十人。除郡國耆儒皆補郎、舍人。」時尚書令左雄議改察舉之制，限年四十以上儒者試經學，文吏試章奏。如有顔回、子奇之類，不拘年齒。尚書僕射胡廣、尚書郭虔等駁之曰：「選舉因才，無拘定製。六奇之策，不出經學；鄭阿之政，非必章奏。甘、奇著用，年乖強仕；終、賈揚聲，亦在弱冠。漢承周秦，兼覽殷夏，祖德師經，參雜霸軌，聖主賢臣，代以致理。貢舉之制，莫或回革。今以一臣之言，不可鏟戾舊章。」竟從雄義。於是雄上言：「郡國孝廉，古之貢士，出則宰人，宣協風教。若其面墻，則無所施用。孔子曰『四十而不惑』，禮稱『強仕』。請自今孝廉年不滿四十，不得察舉，皆先詣公府。諸生試家法，文吏課箋奏，副之端門，練其虛實，以觀異能，以美風俗。有不承科令者，正其罪法。若有茂才異行，自不拘年齒。」帝從之。乃班下郡國。明年，有廣陵孝廉徐淑，年未及舉，台郎疑而詰之，對曰：「詔書曰：『有如顔回、子奇，不拘年齒。』是故本郡以臣充選。」郎不能屈。雄詰之曰：「昔顔回問聞一知十，孝廉聞一知幾耶？」淑無以對，乃遣還郡。於是濟陽太守胡廣等十餘人皆坐謬舉免黜，惟汝南陳蕃、潁川李膺、下邳陳球等三十餘人得拜郎中。自是牧守畏慓，莫敢輕舉。迄於永熹，十餘年間，察選清平，多得其人。雄又奏征海內名儒爲博士，使公卿子弟爲諸生，有志操者加其俸祿。及汝南謝廉、河南趙建，年始十二，各能通經。雄並奏拜童子郎。自是負書來學，雲集京師。
又桓帝詔曰：「孝廉、廉吏皆當典城牧人，禁奸舉善，興化之本，常必由之。詔書連下，分明懇惻，而在所玩習，遂至怠慢。選舉乖錯，害及元元。頃雖頗繩正，猶未懲改。方今淮夷未殄，軍師屢出，百姓疲瘁，困於徵發。庶望群吏，惠我勞人，蠲滌貪穢，以祈休祥。其令秩滿百石，十歲以上，有殊才異行，乃得忝選。贓吏子孫，不得察舉。杜絕邪僞請托之源，令廉白守道者，得信其操。」〈信音申。古字通。〉
又曰：初平四年，試儒生四十餘人，上第賜位郎中，次太子舍人，下第者罷之。詔曰：「孔子嘆學之不講，則所識日忘。今耆儒年逾六十，去離本土，營求糧資，不得專業；結童入學，白首空歸，長委農野，永絕榮望。朕甚憫焉。其依科罷者，聽爲太子舍人。」
《齊書》左僕射王儉請解領選，謂褚彥回曰：「選曹之始，近自漢末。今若反古，使州郡貢計，三府辟士，與衆共之，猶賢一人之意。古者選衆，今則不然。奇材絕智，所以見遺於草澤也。」
《梁書》：天監中，沈約上疏曰：「當今士子繁多，略以萬計。常患官少才多，無地以處，秀才自別是一種仕官，非若漢代取人之例也。假使秀才對五問可稱，孝廉答一策能過，此乃雕蟲小道，何關理功得失？以此求才，徒虛語爾。」
《後魏書》孝文時，韓麒麟子業宗上言曰：「前代取士，必先正名。故有賢良、方正之稱。今州郡貢察，徒有秀、孝之名，無秀、孝之實。而朝廷但檢其有門望，不復彈坐，如此則可別貢門望，以敘士人，何假置秀、孝之名也？夫門望者，是其父祖之遺烈，亦何益於皇家？苟有奇才，雖屠釣奴虜之賤，亦可用之；苟非其人，雖三後之胤，自墜於皂隸矣。或雲代無奇才，不若取士於門。此亦失矣。豈可以世無周、邵，便廢宰相而不置哉？但當校其才長銖重者，即先敘之，則賢才無遺矣。」
《北齊書》曰：課試之法：中書策秀才，集書策考貢士，考功郎中策廉良。天子常服乘輿，出坐於朝堂中楹，秀才各以真草對。字有脫誤者，呼起立席後；書有濫劣者，飲墨水一升；文理孟浪者，奪席脫容刀。
《後周書》曰：宣帝大成元年，詔州舉高才博學者爲秀才，郡舉經明行修者爲孝廉。上州歲一人，下州三歲一人。
《隋書》曰：文帝開皇中，制諸州貢士歲三人，工商不得入仕。
