
《說文》曰：冠，絭也，所以絭髮弁冕之總名也。
《釋名》曰：冠，貫也。所以貫韜髮也。
董巴《漢輿服志》曰：上古穴居野處，衣毛而冐皮，未有制度。後世聖人易之以絲麻。觀翬翟之文，榮華之色，乃染帛以効之，始作五綵，成爲五緌。
又曰：術氏冠有五彩，衣青玄，裳前員，其制差池四重。趙武靈王好服之，今不施用也。
《白虎通》曰：人所以有冠者，{巾卷}也，所以{巾卷}持髮也。人懷五德，莫不貴德，示成禮，有脩飾文章，故制冠以飾首，別成人也。
《三禮圖》曰：緇布冠，始冠之冠也。太古冠布，齋則緇之，今武冠則其遺象也。太古未有絲繒，始麻布耳。
又曰：建華冠，祠天地五郊，八佾舞人服之，以鐵爲柱，卷貫雜大珠九枚。
《禮記·檀弓》曰：古者冠縮縫，今也衡縫，〈縮，從也。今禮制衡讀爲橫。今冠橫縫，以其辟積多。〉故喪冠之反吉，非古也。〈解時人之喪冠，縮縫，古冠耳。〉
又《郊特牲》曰：冠義始冠之緇布之冠也。〈始冠三加，先加緇布冠。〉太古冠布，齋則緇之，其緌也。〈齋則緇之，鬼神重幽闇也。〉孔子曰：「吾未之聞也。」冠而敝之可也。〈三代改制齋冠不用。〉適子冠於阼，以著代也。醮於客位，加有成也。三加彌尊，喻其志也。〈始加緇布冠，次皮弁，次爵弁，冠益尊而志益大也。〉冠而字之，敬其名也。委貌，周道也。章甫，殷道也。毋追〈上音牟，下音堆〉，夏后氏之道也。周弁，殷{口㝵}〈音詡〉，夏收，三王共皮弁素積。」〈所不易於先代。〉
又曰：黃衣黃冠而祭，息田夫也。野夫黃冠，黃冠，草服也。〈以息民服，象季秋草木黃落。〉
又《玉藻》曰：始冠，緇布冠，自諸侯下達，冠而敝之可也。〈本大古耳，非時王之法服也。〉玄冠朱組纓，天子之冠也。緇布冠繢緌，諸侯之冠也。〈皆始冠之冠也。玄冠，委皃。委，諸侯緇布冠有緌，尊者飾也。繢或作繪，緌或作蕤。〉玄冠丹組纓，諸侯之齋冠也。玄冠綦組纓，士之齋冠也。〈言齋時所服也，四命已上齋祭異冠也。〉縞冠玄武，子姓之冠也。〈謂父有喪服，子爲之不純吉也。武，冠卷也，古者冠卷也。〉縞冠素紕，旣祥之冠也〈紕，緣邊也。紕，讀如埤益之埤，旣祥之冠也，己祥祭而服之也。〉。垂緌五寸，惰游之士也〈惰游，罷民也。亦縞冠素紕，凶服之象也。垂長緌、明非旣祥。〉。玄冠縞武，不齒之服也〈所放不帥教者。〉。居冠屬武〈謂燕居冠也。著冠於武少威儀。〉。自天子下達，有事然後緌〈燕無事者去飾。〉。
又曰：玄冠紫緌，自魯桓公始也。〈蓋僣宋王者之後服也。緌當用繢。〉
又《冠義》曰：冠者，禮之始也。古者冠禮，筮日筮賓，所以敬冠事；敬冠事，所以重禮；重禮，所以爲國本也。
《傳》曰：狄人滅衛，齊桓公封衛於楚丘，衛國忘亡〈忘其滅亡之困。〉。衛文公大布之衣，大帛之冠。〈用諸侯諒闇之服。〉
又曰：鄭子華之弟子臧奔宋，好聚鷸冠。〈鷸，鳥名。聚鷸羽爲冠，言非法之服。〉鄭伯聞而惡之，使盜誘之。八月，盜殺之陳宋之間。君子曰：「服之不衷，身之災也。」
又曰：衛獻公戒孫文子、寗惠子食。皆服而朝，日旰不召，而射鴻於囿。二子從之，不釋皮冠而與之言。
又曰：齊侯田於沛，招虞人以弓，不進，使人執而問之。辭曰：「昔我先君之田也。旌以招大夫，弓以招士，皮冠以招虞人。臣不見皮冠，故不敢進。」乃舍之。
又曰：范獻子求貨於叔孫，使請冠焉〈以求冠爲辭。〉。取其冠法而與之兩冠，曰：「盡矣。」
《詩》曰：彼都人士，臺笠緇撮。〈緇撮，緇布冠也。〉
《糓梁傳·哀公》曰：公會晉侯、吳子於黃池。吳王夫差曰：「好冠來。」孔子曰：「大矣夫差，未能言冠而欲冠也。〈范寗曰：不知冠有差等，唯欲好冠。〉
《史記》曰：高祖時籍孺，孝惠時閎孺，婉佞貴幸，與上臥起，故惠帝時郎中皆冠鵕鸃、具帶、傅脂粉，比閎、籍之屬。
又曰：丞相公孫弘燕見，上或時不冠至。如汲黯見，上不冠不見。甞坐武帳中，黯前奏事，上不冠，望見黯，避帳中，敬禮如此。
《漢書》曰：高祖爲亭長，以竹皮爲冠。及貴，所謂劉氏冠也。後令爵非公乘以上，毋得冠劉氏冠也。應劭注曰：竹皮今之「鵲尾冠」是也。
又曰：沛公畧地陳留，麾下騎士酈食其，里中子也。食其見之曰：」沛公吾所欲從。」騎士曰：「沛公不喜儒，諸客冠來者，沛公輙解其冠，溺其中。未可以儒生說也。」
又曰：杜欽字子夏，家富而目偏盲。茂陵杜業亦字子夏，時人號欽爲盲杜子夏以相別。欽惡以疾詆，廼爲小冠，廣裁一寸，由是京師更謂欽爲小冠杜子夏，而業爲大冠杜子夏。
又曰：蓋寬饒初拜衛司馬，冠大冠，帶長劒，躬按行士卒之室。
又曰：江充召見，衣紗縠禪衣，冠蟬纚步搖冠，上見之，曰：「燕趙固多奇士。」
又曰：王陽與貢禹爲友。陽爲益州刺史，禹聞之，彈其冠以待陽薦。陽薦禹於成帝，召爲大夫。
《東觀漢記》曰：莽居攝，子宇諫莽而莽殺之。逢萌謂其友人曰：「三䌉絕矣。不去，禍將及人。」即解冠掛東門而去。
又曰：段頴滅羌，詔賜頴赤幘大冠一具。
又曰：馬援與公孫述有舊。援入蜀，述見之甚喜，冠之交內之冠，立舊友之位。
《後漢書》曰：劉虞爲公孫瓉所誅。初，虞以儉素爲操，冠敝不改，乃就補其穿。及遇害，瓉兵搜其內，而妻妾服羅紈，盛綺飾。時人以此疑之。
《續漢書》曰：梁冀改輿服，別制卑幘狹冠。
《晉書》曰：劉暾字長升，轉侍御史。武庫火，尚書郭彰率百人自衛而不救火，暾正色詰之。彰怒曰：「我能截君角也。」暾勃然謂彰曰：「君何敢恃寵作威作福？天子法冠而欲截角乎？求紙筆奏之，彰伏不敢言，衆人解釋，乃止。
崔鴻《十六國春秋·前燕錄》曰：慕容廆曾祖父慕容跋，見燕代少年多冠步搖冠，好之，乃歛髮襲冠。諸部因呼之爲步搖，其後音訛而爲慕容，遂以慕容爲氏。
又曰：慕容儁下書曰：「周禮冠冕體制，君臣畧同。中世已來，亦旡常體。今特製燕平上冠，悉賜廷尉已下，使瞻冠思事，刑斷詳平。諸公冠悉顔裹屈竹錦纏作公字，以代梁處，施之金瑱，令僕，尚書置瑱而己，秘監令別施珠瑱，庶能敬慎威儀，示民軌則。」
《齊書》曰：武帝幸劉悛第。帝著鹿皮冠，劉悛設兔毛衾於牖中。宴樂，以冠賜悛，至夜乃去。
《梁書》曰：陳伯之。濟陰睢陵人也。年十三四。好著獺皮冠。
又曰：張欣泰爲直閣步兵校尉，領羽林監。欣泰通涉，雅好交結，多是名素正直，輙著鹿皮冠，挾素琴。有以啓武帝曰：「將家兒何敢作此舉止？」
又曰：婆利國以瓔絡繞身，頭著金長冠，高尺餘，形如弁，綴以七寶之飾。
《後魏書》曰：崔休兼給事黃門侍郎，參定禮儀。帝常閱故府，得舊冠，題曰「南部尚書崔逞制」顧謂休曰：「此卿家舊事也。」
《唐書》曰：貞觀中，太宗初服翼善冠，賜貴臣進德冠，因謂侍臣曰：「{巾菐}頭起自周武帝，蓋以便於軍容。今四海無虞，息武事，此冠頗採古樣，兼類{巾菐}頭，乃宜常服，可與袴褶通用。」
又曰：肅宗時，司天韓頴奏五官正其官配五方，臣請冠上加一星，衣從方色。
《國語》曰：定王使單襄聘於宋，遂假道於陳，以聘於楚。及陳，陳靈公與孔寗、儀行父南冠以如夏氏。單子歸，告王曰：「陳，我大姬之後也，棄袞冕而南冠以出，不亦簡彝乎？」〈言簡畧常服也。〉
《家語》曰：哀公問孔子曰：「昔舜何冠？」孔子不對。公曰：「有問於子，不對何也？」對曰：「舜之爲君，好生惡殺，任能授賢。君舍此不遵而冠是問，是以緩對。」
又曰：大夫請罪用白冠氂纓。
《周書》曰：成王將加元服，周公使人來零陵，取文竹爲冠。
《春秋繁露》曰：冠之在首，玄武之象也。玄武，貌之最嚴威者。其象在後。反居首者，武之至而不用者矣。
《春秋合誠圖》曰：天皇大帝，北辰星也。含元秉陽，舒精吐光，居紫宮中，制御四方，冠有五采。
《戰國策》曰：王升謂齊宣王曰：「王之憂國愛民，不若王愛尺縠也。」王曰：「何謂？」升曰：「王使人爲冠，不使左右便辟而使工者，何也？爲能之也。今王治齊，非左右便辟無使也，臣故曰不如愛尺縠也。」
桓子《新論》曰：傳記言魏牟北見趙王，王方使冠工制冠於前，問治國於牟。對曰：「大王誠能重國若此二尺縱，則國治且安。」王曰：「國所授於先人，宗廟社稷至重，而比之二尺縱，何也？」牟曰：「大王制冠，不使親近而必求良工者，非爲其敗縱而冠不成與？今治國不善，則社稷不安，宗廟不血食。大王不求良士而任使其私愛，此非輕國於二尺縱之制耶？」王無以應。
又曰：宋康王爲無頭之冠以示勇。
《六韜》曰：冠雖弊，禮加之於首；履雖新，法踐之於地。
《莊子》曰：宋鈃、尹文爲華山之冠以自表。
又曰：盜跖責孔子曰：「爾詐言造語，妄稱文武，冠拔木之冠，帶死牛之脅，搖唇鼓舌，擅生是非，以迷天下之主。」
《尉繚子》曰：天子玄冠玄纓，諸侯素冠素纓，大夫已下練冠練纓。
《墨子》曰：昔齊桓公高冠博帶以治其國，楚莊王鮮冠組纓、絳衣博袍以治其國。
《孟子》曰：陳相道許子之行言於孟子。孟子曰：「許子必種粟而後食乎？」曰：「然。」「許子冠乎？」曰：「冠。」曰：「奚冠？」曰：「冠素。」曰：「自織之與？」曰：「以粟易之。」曰：「許子奚爲不自織？」曰：「害於耕。」
《韓子》曰：齊桓公飲酒，遺其冠，恥之，三日不朝。管仲曰：「此有國者之恥，公胡不雪之以政？」公曰：「善！」因發囷倉，賜貧窮，論囹圄，出薄罪。處三日，而民謌之曰：「公胡不復遺其冠乎？」
《晏子春秋》曰：景公爲巨冠長衣以聽朝。
《淮南子》曰：莊王誅史里，孫叔敖制冠澣衣。〈史里，佞臣也。惡人死，自知當見用，故作冠澣衣。〉
又曰：楚莊王好觟〈胡瓦切〉冠，楚國効之也。〈許慎注曰：今力士冠。〉
又曰：冠之於人也，寒不能煖，風弗能鄣，暴不能敵，然而戴冠履屨者，其所自託者然。
又曰：魯人身善制冠，妾善織履。徃徙於越而大困，以有用遊於不用之鄉也。
《瑣語》曰：范獻子卜獵，命人占之。其繇也曰：「君子得黿，小人遺冠。」范獻子獵而無得，遺其豹冠。
《語林》曰：丞相拜，司空諸葛道明在坐。王指冠冕曰：「君當復着此乎？」
《古今注》曰：曾參鋤瓜，三足烏來萃其冠。
《漢武內傳》曰：上元夫人戴九星靈芝夜光之冠，西王母戴太真晨嬰之冠。
《神仙服食經》曰：漢武帝閑居未央殿。有人乘白雲車，駕白鹿，冠芙蓉冠，曰：「我中山衛叔卿也。」
《楚辭》曰：余幼好此奇服，年旣老而不衰；帶長鋏之陸離，冠青雲之崔嵬。
又曰：高余冠之岌岌，長余珮之陸離。
又曰：握申椒與杜若，冠浮雲之峩峩。
摯虞《遊思賦》曰：戴朗月之高冠，綴大珠之明璫。
傅玄《冠銘》曰：居高無忘危，在上無忘敬。懼則安，敬則正。
曹植《與陳琳書》曰：夫披翠雲以爲衣，戴北斗以爲冠，帶虹蜺以爲紳，連日月以爲珮。此服非不美也，然而帝王不服者，望殊於天，志絕於心矣。
張衡《七辯》曰：微霧之冠，飛翮之纓。
太平御覽卷第六百八十四
