
《說文》曰：，長六寸，計曆數者也。從弄竹，言常弄乃不誤也。
《易》曰：大衍之數五十，〈大合天地之數，凡五十有五，言五十者舉成數。〉天數二十有五，地數三十。凡天地之數五十有五，此所以成變化而行鬼神也。
《周禮》曰：保氏養國子以道，乃教之六藝，六曰九數。〈鄭司農曰：九數，方田粟米差分少廣，商工均輸方呈贏不足旁要，今有重差夕桀勾股也。〉
《漢書·律曆志》曰：數者，一十百千萬也。所以算數事物，慎性命之理也。
又曰：武帝時，桑弘羊以計算幸，以心計，年十三為侍中。
又曰：宣帝時，大司農丞耿壽昌以善算為算工，得幸於上。
又曰：計商善為，著《五行論算朮》二十六卷。
又曰：張蒼明習天下圖書計籍，又善算律曆。故令蒼以列侯居相府，領主郡國上計者。
《吳志》曰：顧譚每省簿書，未嘗下算，徒屈指心計，盡發疑謬，下吏以此服之。
又曰：趙達，河南人也。治九宮一算之朮，究其微旨，是以能應機立成，對問若神。使人取小豆數升，播〈播，布也。〉之席上，立言其數，驗覆果信。嘗過知故，知故為之具食。食畢，謂曰：「倉卒乏酒，又無嘉肴，無以敘意，如何？」達因取槃中只箸，再三縱橫之，乃言：「卿東壁下有美酒一斛，又有鹿肉三斤，何以辭無？」主人笑曰：「以卿善射，欲以相試耳。」遂出酒酣飲。又有書簡，上作千萬數，著空倉中，封之，令達算之。達云：「但有名無實。」其精微若是。達寶惜其朮，自闞澤、殷禮，皆名儒善士，屈節就學，秘而不告也。太史丞公孫滕，師事之累年，齎酒拜跪而請，達曰：「吾先人得此，欲圖為帝王師。至仕來三世，不過太史郎，誠不欲復傳之！且此朮微妙，頭乘尾除，一算之法，父子不相語。」初，孫權行師徵伐，每令達有所推步，皆如其言。問其法，終不言，由此見非。達常笑謂諸星氣風朮者，曰：「當回算帷幕，不出戶牖，以知天道；而反晝夜暴露，以望氛祥，不亦難乎！」無間，引算自投，乃嘆曰：「吾算盡，某年月日其終矣。」達妻數見達效，聞而哭泣。達欲弭妻意，乃更算，言：「向者謬誤耳，尚未也。」後如期死。權聞達有書，求之不得，錄問其女，乃發達棺，一無所得，法遂絕焉。
王隱《晉書》曰：王戎為司徒，好治生，公嫗二人，常以象牙籌晝夜算計家財。
《唐書》曰：僧一行，姓張氏，公謹之孫也。初，求訪師資，以窮大衍，至天台山國清寺，見一院，古松十數，門有流水。一行立於門屏間，聞院僧於庭布算聲，而謂其徒曰：「今日當有弟子，自遠求吾算法，已合到門，豈無人導達也？」即除一算，又謂曰：「門前水當卻西流，弟子亦至。」一行承其言而趨入，稽首請法，盡授其朮焉，而門前水果卻西流。
《西京雜記》曰：定安嵩真，明算朮，成帝時人也。真常以算自克其壽七十三，真曰：「綏和元年正月二十五日晡時死矣。」書壁以志之。至二十四日晡時死，妻曰：「真算時，見長下一算。欲以告之，慮脫，故不告之，今校一日也。」
又曰：曹元理善算朮，成帝時人也。常從友人陳廣漢，廣漢曰：「吾有二米，忘其石數，子為吾算之。」元理以食箸十餘轉，曰：「東七百四十九石六斗七合，西六百九十七石八升。」遂署門。後出米，西六百九十七石九升，中有一鼠，大可一升；東無差。元理後歲復過，廣漢以米數告之，元理以手擊床曰：「遂不知鼠之殊米，不如剝麵皮矣！」廣漢為之取酒脯數斤，元理復算曰：「千牛產二百犢，萬雞將產五百雛。」羊豕鵝鴨皆道其數，果〈盧果切。〉餚蔌悉知其所。乃曰：「如此貲業之廣，何供具之薄？」廣漢慚曰：「有倉卒賓，無倉卒主人。」元理曰：「俎上蒸豚一頭，廚中荔枝一槃，皆可以為設。」廣漢再拜謝罪，入取之，盡日為歡。其朮後傳南季，南季傳項滔，滔傳子陸。皆得其分數，而失其玄妙焉。
《老子》曰：善計者不用籌策。
《尹文子》曰：凡數，十百千萬億，億萬千百十，皆起於一，推至億億，無差矣。
《山海經》曰：帝令豎亥，步自東極，至於西極，五億千選〈選，萬也。〉九千八百八十步。豎亥右手把算，左手指青丘曰：「五億十萬九千八百。」〈天地東西二億三萬三千里，南北二億一千五百里，天地相去一億五萬里也。〉
《博物志》曰：南郡宜城王子山，到泰山從鮑子真學算。
《異苑》曰：晉安平有越王余算菜，長尺許，白者似骨，黑者似角，雲越王行海，作算有餘，棄之於水生焉。
《風俗通》曰：十十謂之百，十百謂之千，十千謂之萬，十萬謂之億，十億謂之兆，十兆謂之經，十經謂之垓，十垓謂之補，十補謂之選，十選謂之載，十載謂之極。有物者，有事者，紀於此矣。過此往者，則其數可紀，其名未之或聞也。夫數：一為特、侯、奇、只，二為再、兩、偶、雙、三為參，四為乘。
《賈誼書》曰：數度之道，以六為法。數度之始，始於微細。有形之物，莫細於毫。是故立一毫以為度，十毫為髪，十髪為，十釐為分，十分為寸，十寸為尺，備於六，故先王以為天下用也。
《周髀》曰：周公問於殷高曰：「寡人聞子大夫善數。」〈數，算也。〉
《語林》曰：鄭玄，在馬融門下，三年不得見，令高足弟子傳授而已。融算嘗渾天合，召玄令算，一轉便決，眾咸駭服。
謝察《微算經》曰：《易》稱「太極是生兩儀」，蓋數之先也。自隸首作朮，容成造曆，顯算斯興故也。
《一位算法》曰：萬萬穰為載，數之極矣。或問之曰：「何以數之為載？」按孫子《算經》云：「古者積錢，上至於天，天不能容；下至於地，地不能載。天不能蓋，地不能載，故名曰載。」
又曰：按司馬遷《史記》云：「自秦孝公時，商鞅獻三朮。內一，開道阡陌，以五尺為步，二百四十步為畝。」
又曰：按千乘之圖、周之制度、司馬法，六尺為步，步百為畝，是古之制也。
《發象算經》曰：問云：「度之起，起於何？」答曰：「度之起，起於忽。忽是神蟲口中吐絲名也。十忽為一絲，十絲為一毫。」
《算經》曰：量之起，起於何？答曰：「量之起，起粟。粟是陰陽而生，從六甲而出。故六粟為一圭，十圭為一抄。」
《算經》曰：秤之起，起於何？答曰：「秤之起，起於黍。黍是三稜草子也。十黍為一累，十累為一銖。」
《釋名》曰：畫，掛也，以五色掛物上也。
《周禮》曰：畫繪之事，雜五色：東方謂之青，南方謂之赤，西方謂之白，北方謂之黑，天謂之玄，地謂之黃。青與白相次也，赤與黑相次也，玄與黃相次也。〈此言畫繪六色所象，及布彩之次第。〉凡畫繪之事，後素功。〈素，白彩也。後布之，為其易以漬污之也。〉
《論語》曰：繪事後素。
《史記》曰：武帝，衛太子廢後，上居甘泉宮，召畫周公負成王圖。於是左右群臣知上意欲立少子也。〈少子，即昭帝也。〉
又曰：甘露三年，單于始入朝。宣帝思股肱之美，圖畫其人於騏麟閣，法其狀貌，署官爵姓名。
又曰：李夫人早卒，帝圖畫其形於甘泉宮。
又曰：金日磾母教誨兩子甚有法度，武帝聞而嘉之。病死，詔圖於甘泉宮，曰：「休屠王閼氏。日磾每見畫常拜，向之涕泣。」
《東觀漢記》曰：馬援還，誡兄子曰：「畫虎不成反類狗也。」
又曰：宋弘嘗燕見，御座新施屏風，圖畫列女，世祖數顧視之。弘曰：「未見好德如好色者。」帝撤之。
范曄《後漢書》曰：光和元年，置酒鴻都門，畫孔子及七十二弟子之像。
又曰：明帝遣使天竺，問佛道法，遂於中國圖畫形象焉。
又曰：顯宗圖畫建武中名臣列將於雲台，以椒房故，〈謂馬後。〉獨不及馬援。東平王蒼觀圖，言於帝曰：「何故不畫伏波像？」帝笑而不言。
又曰：陳紀，字元方，遭父憂，殆將滅性。豫州刺史嘉其至行，上書畫像，百城以厲俗。
《魏書》曰：曹休祖父嘗為吳郡太守。休見壁上祖父畫，下榻拜而涕泣。
《魏氏春秋》曰：徐邈善畫，作走水獺，標於水濱，群獺集焉。
《晉書》曰：顧愷之尤善丹青，謝安深重之，謂有蒼生已來，未之有也。愷之每畫人成，數年不點目睛。人問其故，答曰：「四體妍蚩，本無關於妙處；傳神寫照，正在阿堵物中。」嘗悅一鄰女，挑之弗從。乃圖其形於壁，以棘針釘其心，女遂患心痛。愷之因致其情，女從之，遂密。每重嵇康四言詩，因為之圖。常云：「手揮五弦易，目送歸鴻難。」每寫人形，妙絕於時。嘗圖裴楷像，頰上加三毛，觀者覺神明殊勝。又為謝鯤像，在石岩里，雲「此子宜著丘壑中。」欲圖殷仲堪，堪有目疾，固辭，愷之曰：「明府正為眼耳。若明點瞳子，飛白拂上，使如輕雲之蔽月，豈不美乎？」顧愷之嘗以一廚畫糊題其前，寄桓玄所，皆其深所珍者。玄乃發其廚，後竊取畫，而緘閉如舊，以還之，紿雲未開。愷之見封題如初，但失其畫，直雲「妙畫通靈，變化而去，亦猶人之登仙」，了無怪色。
又曰：王獻之，桓溫常使書扇，筆誤落，因畫作為烏特牛，甚妙。
《劉毅傳》曰：毅平桓玄，入建康。初，桓玄於南州起齋，悉畫槃龍於其上，號為槃龍齋。毅小字槃龍，至是遂居之。
《晉書》曰：韓支，字景先。鄧林婦病積年，垂死，醫巫皆息意。支為筮之，使畫作野豬，著臥處屏風上，一宿覺佳，於是遂差。
《齊書》曰：滎陽毛惠遠善畫馬，彭城劉善畫婦人，當世並為第一。
又曰：齊王秀之，字伯奮，仕至侍中。時宗測優游，秀之彌所欽慕，乃令陸探微畫其形，與已相對。
又曰：王亮，字叔奉，臨沂人也。齊竟陵王良開西邸，延賢俊，使工畫其像，亮亦豫焉。
《梁書》曰：伏曼容素美風彩，帝常以方嵇叔夜。使吳人陸探微畫叔夜像以賜之。
又曰：昭明太子好士愛文，劉孝綽與陳郡殷芸、吳郡陸亻垂、琅琊王筠、彭城劉洽等同見賓禮。太子起堂，乃使畫工先圖孝綽。
《後魏書》曰：劉子業廟中皆畫祖父形。入曾祖裕廟，指像曰：「此渠大英雄，生禽數天子。」次入祖義隆廟，指像曰：「此渠不惡。」次入駿廟，曰：「此渠大好色。」顧謂左右曰：「此渠大齇鼻。」即令畫工齇駿像鼻也。
《北齊書》曰：廣陵王孝珩，於廳上畫蒼鷹，見者以為真焉。
又曰：魏收，字伯起，巨鹿曲陽人也，兼尚書僕射。帝於華林園別起玄洲苑，備極山林樓觀之麗，詔於閣上畫收容像，其見重如此。
《陳書·顧野王傳》曰：「宣城王為揚州刺史，野王及琅琊王褒並為賓客，王甚愛其才。野王又好丹青，善圖寫。王於東府起齋，乃令野王畫古賢，命王褒贊之，時人稱為二絕。」
《唐書》曰：張昌宗嘗命畫工圖寫武三思及納言李嶠、鳳閣侍郎蘇味道、夏官侍郎李迥秀、麟台少監王紹宗等十八人形像，號為高士圖。
又曰：薛稷善畫，博釆古跡。睿宗在藩，留意於小學，稷於是特見招引。
又曰：韓尤工書，兼善丹青。以繪事非急務，自晦其能，未嘗傳之。
又曰：王維書畫，特臻其妙，筆蹤措思，參於造化。而創意經圖，即有所缺，如山水平遠，雲峰石色，絕跡天機，非繪者之所及也。人有得《奏樂圖》者，不知其名，維視之，曰：「《霓裳》第三疊第一拍也。」好事者進，樂工按之，一無差誤，咸服其精思也。
又曰：閻立本雖有應務之才，而尤善圖畫寫真。秦府十八學士圖，及貞觀中凌煙閣功臣圖，並立本之跡也，時人咸稱其妙。太宗嘗與侍臣、學士泛舟於春苑池中，有異鳥隨波容與。太宗擊賞，數賜詔座者為詠，召立本令寫之。時閣外傳呼，雲「畫師閻立本。」時已為主爵郎中，奔走流汗，俯伏池側，手揮丹粉，瞻望座賓，不勝愧赧。及誡其子曰：「吾少好讀書，倖免牆面。緣情染翰，頗及儕流。惟以丹青見知，躬廝役之務，辱莫大焉。汝其深戒，勿習此末伎！」
又曰：裴延齡恃恩，惟顧少連不避延齡。及畫一雕，令群鳥噪之，遂獻焉。
又曰：唐李寶臣為成德軍節度使。寶臣謂朱滔使曰：「吾聞朱公貌如神，得而識之，願因繪事而觀，可乎？」滔乃圖其形以示之，寶臣懸於射堂，命諸將熟視之，曰：「朱公信神人也！」
鍾ヴ《良吏傳》曰：鄭純，字長伯，廣漢人也。為永昌太守，清廉獨絕。及卒，列畫東觀。
《三齊記略》曰：秦始皇求與海神相見，神云：「我形丑，約莫圖我形，當與帝會。」始皇入海三十里，與神相見。左右有巧者，潛以腳畫神形。神怒帝負約，乃令帝速去。始皇即退馬，前腳猶立，後腳隨陷，僅得登岸，畫者溺死。
《續齊諧記》曰：魏明帝游洛水，水中有白獺，靡淨可憐，見之輒去。帝顧玩之，終不可得。侍臣徐景山曰：「臣聞獺嗜鯔魚，乃不避死，可以此候之。」乃自畫板，作兩生鯔魚懸岸。於是群獺競赴，遂一時執得。帝嘉之，謂曰：「不聞卿知畫，何其妙也？」答曰：「臣亦未嘗執筆，人之所作者，自可庶幾耳。」帝曰：「是善用所長者也。」
《西京雜記》曰：元帝後宮既多，不得常見，乃使畫工圖其形，按狀幸之。諸宮人皆賂畫工，多者十萬。王昭君不肯，遂不得見。後匈奴求美女，帝按圖以昭君行。及召見，貌為第一。帝悔之，而名籍已去。乃按其事，畫工棄市籍貲。畫工有桂陵毛延壽，寫人好醜老少，必得其真；安陵陳敞、新豐劉白、龔寬，並工牛馬人形；杜楊望亦善畫，尤善布色；樊育亦善布色，同日棄市。京師畫工於是差稀。
《拾遺記》曰：周靈王時，有韓房者，自渠胥國來獻玉駝。房長一丈，垂髪至膝，周人見之如神明矣。以丹砂畫左右手，為日月盈缺之勢，不異真焉，可照百餘步；又噴水為雲，蔽虧其側。靈王視之忽不知所在，或雲升天。
又曰：秦始皇二年，謇涓國獻善畫者，名烈商。口含丹黑，噴壁即成龍雲之像；以指曆地，若繩分矣；轉手若規。方寸之內，四瀆五嶽列國，莫不悉備。畫為鳳鸞，皆軒軒若行也。
《韓子》曰：客有為齊王畫者，王問曰：「畫孰最難？」對曰：「狗馬最難。」「孰曰最易？」對曰：「鬼魅最易。夫狗馬，人之所知也，旦暮睹於前，不可類之，故難也；鬼魅無形，無形者不可睹，故易也。」
《淮南子》曰：畫西施之面者，美而可悅；規孟賁之目者，大而可畏。
又曰：宋畫吳冶，其為微妙，堯、舜之聖不能及也。
《抱朴子》曰：衛協、張黑有畫聖之名。
《華陽國志》曰：漢嘉郡以御雜夷，宜炫曜之，乃雕飾城牆，華畫府寺，及諸門作山神海靈，窮奇鑿齒。夷人初出入恐，騾馬或憚之，趑趄。
《說苑》曰：齊起九重之台，國中有能畫者，則賜之錢。狂卒敬君，居常飢寒，其妻端正。敬君工畫，貪賜畫台。去家日久，思念其婦，遂畫其像，向之喜笑。旁人見以白王，王以錢百萬請妻，敬君惶怖許聽。
《世說》曰：戴安道為范宣畫《南都賦圖》，范宣看而咨嗟焉。
《俗說》曰：顧虎頭為人畫扇，作阮籍、嵇康，都不點眼精，送還扇主曰：「點眼精便欲能語。」
《論衡》曰：人好觀圖畫，上所畫古之死人也。見死人之面，孰與視其言行？古賢之遺文，竹帛之所載粲然，豈徒牆壁之畫哉？
《世本》曰：史皇作圖。〈史皇，黃帝臣也。謂畫物像也。〉
《新序》曰：葉公子高好龍，門亭軒牖皆畫龍形。一旦，真龍垂頭於窗，掉尾於戶，葉公驚走失措焉。
《風俗通》曰：按《百家書》云：公輸般之水上見蠡，謂蠡曰：「開汝匣，見汝形。」蠡適出頭，般以足畫圖之。缺。
《古今名畫錄》曰：晉有史道碩，畫《田家十月圖》，為世所珍。
孫暢之《述畫》曰：漢靈帝詔蔡邕圖赤泉侯楊喜五世將相形像於省中，又詔邕為贊，仍令自書之。邕文、畫、書，於時獨擅，可謂備三美矣。
又曰：劉裒，漢靈帝時作《雲漢圖》，人見之自然覺熱；更畫《北風圖》，熱者還覺涼。
魏陳思王《畫贊序》曰：蓋畫者，鳥書之流也。昔明德馬後，美於色，厚於德，帝用喜之。嘗從觀畫，過虞舜之像，見俄皇、女英，帝指之戲後曰：「恨不得如此人為妃。」又前見陶唐之像，後指堯曰：「嗟乎！群臣百僚恨不戴君如是。」帝顧而咨嗟焉。
晉傅咸《畫像賦序》曰：先有畫卞和之像者，以為臧文仲知柳下惠之賢，而不與立，卞子自刖以有證，相去遠矣，戲畫其像於卞子之旁，特赤其面，以示猶有慚色。
宋炳山《畫敘》曰：豎畫三寸，實當千仞之高；橫墨數尺，實體百里之迥。
晉王彪之《詩序》曰：余自求致仕，詔累不聽。因扇上有二疏畫，作詩一首，以述其美。
