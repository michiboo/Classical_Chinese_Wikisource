
《孫子》曰：絕斥澤，惟亟去無留。〈斥，咸鹵之地。水草惡，浸洳不可處軍也。亟，紀力切。〉爲交軍於斥岸之中，必依水草而背衆樹，〈不得已與敵戰而會斥澤之中，當背稠樹以爲固守也。〉此處斥澤之軍也。平陸處易，〈車之利也。〉而右背高，前死後生，〈戰便也。〉此處平陸軍也。
《禮記》曰：四郊多壘，卿大夫士之辱也。
《左傳》曰：許伯致師，禦靡旌摩壘而還。
《史記》曰：黃帝修德振兵，與神農戰於阪泉之野，以師兵爲營衛。
《漢書》曰：周亞夫軍於細柳，天子入壁門而不得進。上曰：「此眞將軍。」
又曰：李陵浚稽山，與單于相值，可三萬。陵軍居兩山間，以大車爲營。陵引士出營外，爲陣前行，持弓弩，令曰：「聞金聲而止。」虜還見漢軍少，直前就營，陵搏戰攻之，〈如淳曰：手對戰也。〉千弩俱發，應弦而倒。虜還走上山，漢軍追擊，殺數千人，單于大驚。
《後漢書》曰：岑彭伐蜀，所營地名「彭亡」，聞而惡之，欲徙。會日暮，蜀刺客詐爲可亡降，夜刺殺彭。
又曰：樊宏，王莽末與宗家親屬作營塹自守，老弱歸之者千餘家。時赤眉賊欲前攻宏營，宏遣人持牛酒米粟勞遺赤眉。赤眉長老聞宏仁厚，皆稱曰：「樊君素善，且今見待如此，何必攻之。」引兵而去。遂免寇難。
又曰：第五倫少介烈，有義行。王莽末盜賊起，宗族閭里爭往附之，倫乃依險固築營壁。有賊，輒奮厲有衆，引彊持滿以拒之。
又曰：吳漢自將步騎二萬餘人，進逼成都。去城十餘里阻江北爲營，作浮橋，使副將武威將軍劉尚將萬餘人屯於江南。
《東觀漢記》曰：龐萌攻蓋延，延與戰，破之。詔書勞延曰：「龐萌一夜反叛，相去不遠，營壁不堅，殆令人齒欲相擊，而將軍有不可動之節，吾甚美之。」
《魏志》曰：鄧艾每見高山大澤，輒規謀度指畫軍營處所，時人皆笑之。
又曰：諸葛亮死，軍退。司馬宣王幸其營壘，曰：「天下奇才也。」
又曰：曹公征馬超於關中，軍於渭南，爲賊衝突，營不得立。地又純沙，不得版築。其將婁伯說公曰：「今天寒，可起沙爲城，以水灌之，須臾冰堅如鐵石，功不達曙，百堵所立，雖金湯之固未能過也。」公從之，比明已就。
又曰：蜀先主劉備東下伐吳，魏文帝聞備樹柵連營七百餘里，謂群臣曰：「備不曉兵，豈有七百里營可以拒敵者乎？苞原隰險阻而爲軍者，爲敵所擒，此兵忌也。緩急不相救，一軍潰則衆心恐矣。」數日，果有備敗書至。
《晉書》曰：《沮渠蒙遜載記》曰：改業築西安城以其將臧莫孩爲太守。蒙遜曰：「莫孩勇而無謀，知進忘退，所謂爲之築冢非築城也。」改業不從。俄而，爲呂纂所滅。
又曰：姚萇破魏褐飛於杏城，萇命其將當城於營處一柵，孔中蒔樹一根，以旌戰功。歲餘間之，城曰：「營所至小，已廣之矣。」萇曰：「少來鬥戰無如此快，以一千六百人破三萬衆，國之事業由此克舉。小乃爲奇，大何足貴。」
又曰：成都王潁憚長沙王�在內，遂與河間王顒表請誅。後父羊玄之、左將軍皇甫商等檄�使就第。乃與�將張方伐京都，以平原內史陸機爲前將軍，假節。潁至朝歌，每夜矛戟有光若火，其壘井中皆有龍像。進軍屯河南阻清水爲壘，造浮橋以通河北，以大木函盛石沉之以系橋，名曰石鱉。
崔鴻《後趙錄》曰：河瑞元年，石勒下冀州郡縣堡壁百餘，衆至十餘萬。其衣冠人物集爲君子營。
《宋書》曰：宗越善營立陣，每數萬人止頓，自騎馬前行，使軍人隨其後，馬止營合，未嘗參差。
《梁書》曰：王僧辯、陳霸先之破侯景也，耀軍於張公洲。高旗巨艦，遏過江蔽日，乘潮順流。景登石頭城而睹之，不悅曰：「彼軍士有如是之氣，不可易也。」因率鐵騎萬人，聲鼓而進。霸先謂僧辯曰：「善用兵者如常山之蛇，首尾相應。賊今送死欲爲一戰，我衆彼寡，宜分其勢。」僧辯然之。乃以強弩攻其前，輕銳蹂其後，徑沖其中，景遂大潰，棄城而遁。
《後周書》曰：楊猛鎮潼關，封郃陽伯邑百七戶。俄而，潼關不守，猛於善渚穀立柵，收集義徒，授征東將軍揚州刺史大都督武衛將軍，仍鎮善渚。大統三年，爲竇泰所襲，猛脫身得免。太祖以衆寡不敵，弗之責也，仍配兵千人守牛尾堡。
《唐書》曰：德宗幸奉天，李晟赴難。李懷光以朔方軍屯咸陽，不欲晟獨當一面以分功，乃奏請晟兵。詔令晟將兵合懷光軍，晟領兵至陳陶斜，軍壘未周，賊出兵來攻，晟乃出陣，且言於懷光曰：「賊堅保宮苑，攻之未必克，今出穴而欲一戰，此殆天以賊賜明公也。」懷光恐晟有功，乃曰：「馬未銜秣，士不素飽，不飽不若斂兵俟時而發。」晟乃收軍入壘。
又曰：高宗遣將軍裴行儉討突厥。軍至單于都護府之北，際晚下營，壕塹方周，遽令移就崇岡。將士雲衆已就安堵，不可勞擾。行儉不從，更令徙之。此夜風雨暴至，前設營所水深丈餘。將吏驚服，問行儉曰：「何以知風雨也？」行儉笑曰：「自今但依我節制，何須問我所由知也。」
《三國典略》曰：蕭紀兵次西陵，艫舳旌戈，翳川曜日。護軍陸法和於峽兩岸築二壘，運石填江，鐵鎖斷之。梁主令法和壘北斷白雁城道，別立小柵。
《孟子》曰：天時不如地利，地利不如人和。三里之城，七里之郭，環而攻之而不勝。夫環而攻之必有得天時者矣，然而不勝者，是天時不如地利也。城非不高也，池非不深也，兵革非不堅利也，米粟非不多也，委而去之，是地利不如人和也。
《博物志》曰：處士東里愧責禹亂天下事。禹退作三城，強者攻，弱者守，敵者戰。城蓋禹始也。
《太公兵法》曰：張軍處將必避七舍七殃。武王曰：「何謂七舍七殃？」太公曰：「張軍勿居天舍，勿居地舍，勿居虛器，勿居宿死，勿居吞害，勿居蜚鋒，勿居湖泉。」武王曰：「何謂天社？」太公曰：「地高而仰者也。」「何謂地社？」「卑而下者也。」「何謂虛器？」「故敗邑人莫居之者也。」「何謂宿死？」「冢墓丘陵間也。」「何謂湖泉？」「枯澤無水者也。」「何謂吞害？」「即人所聚五穀處也。」「何謂蜚鋒？」「地斥鹵禿不生草木也。」所謂七舍七殃。不張軍處將也。
《太白陰經》曰：偃月營形象偃月，皆背山岡面陂澤，輪逐山勢，弦隨面直，地窄山狹之所營。
又曰：偃月外營右置上弦門，中置偃月門，左置下弦門。
《文選》曰：夜薄休屠營。
盧思道《從軍行》曰：平明偃月屯右地，薄暮魚麗逐左賢。
《說文》曰：烽燧，候表也。邊有警，則舉火也。
《漢書音義》曰：高臺上作桔槔頭，置兜零，以薪草置其中，常懸之，有寇則火燃舉之曰烽。下多積薪，寇至則燔之，望其煙曰燧。晝則燔燧，夜乃舉烽。〈《廣雅》曰：兜零，箭也。〉
《史記》曰：周幽王后褒姒好舉烽火、叩賊鼓方喜。王欲後喜，輒詐爲之。後犬戎兵至，舉烽火，叩賊鼓，群臣不救，皆曰：「王欲後喜耳。」遂殺幽王及褒姒。
又曰：魏王與信陵君博北境，舉烽火言寇入界。信陵君曰：「臣有客能知趙王陰事，言趙王獵，非寇也。」
《漢書》曰：單于立四歲，匈奴復絕和親，大入上郡、雲中，烽火通於甘泉。
《東觀漢記》曰：郭�爲幷州。�知盧芳賊難卒以力制，常嚴烽候、明購賞以結寇心。
又曰：馬成繕治障塞，自西河至渭橋、河上至安邑、於原至井陘、中山至鄴皆築保壘、起烽燧、十里一候。
《後漢書》曰：廉范爲雲中太守。會匈奴入塞，烽火日通。故事：虜入度五千人乃移書旁郡求助。吏白「今虜兵度出五千人，請移檄。」範不聽，遂選精兵自率士卒拒之。
又曰：遣驃騎大將軍杜茂屯北邊，築亭候，修烽燧。
《後周書》曰：宇文貴性聰敏，過目輒記。嘗道逢二人，謂其左右曰：「此人是縣黨，何因輒行？」左右不識，貴便說其姓名，莫不嘆伏。白戟烽師爲商人所燒，烽師納貨不言其罪。他日北師隨例來參，貴乃問云：「商人烽何因私放？」烽師愕然，遂自首伏。明察如此。
《隋書》曰：突厥染幹爲鄰部戰敗，與長孫晟獨以五騎，連夜南走。至旦，行百餘里，收得數百騎。乃相與謀曰：「今兵敗入朝，一降人耳，大隋天子豈禮我乎。�召厥雖來，本無冤隙，若往投之，必相存濟。」晟知其懷貳，乃密使從者入伏遠鎮，令速舉烽。染�見四烽俱發，問晟曰：「城上然烽何也？」晟紿之曰：「城高地迥，必遙見賊來，我國家法，若賊少舉二烽，來多舉三烽，大逼舉四烽，使見賊多而又近耳。」染幹大懼，謂其衆曰：「追兵已逼，且可投城。」旣入鎮，晟留其達官執室以領其衆，自將染幹馳驛入朝。
《唐書》曰：元和中，京兆尹李鄘奏：「三原、高陵、涇陽、興平等四縣共管烽二十八所，每年差烽子烽師九百七十五人。今遠近無虞，畿內烽燧請停。」從之。
《玄女戰經》曰：諸見舉烽火傳言虜且起，欲知審來不以言者，時所加之，得陽者不得陰者，爲來法。
《晉令》曰：誤舉烽燧罰金一斤八兩，故不舉者棄市。
《甘氏天文占》曰：權舉烽遠近沉浮，權四星在轅尾西，邊地驚，備烽候相望，虜至則舉烽火，十丈如今之井桔槔，火錘其頭，若警急燃火放之，權重本低則末仰，人見烽火。
吳時《緣江戍圖》曰：每刺奸屯有五兵，賊曹一人，皆作烽火，有急以光傳之。
黃帝《出軍決法》曰：行軍行兵，兩敵相要，地形不便，望見烽火，不得爲客。
《衛公兵法》曰：烽台於高山四顧險絕處置之，無山亦於孤迥道平地置，下築羊馬城，高下任便，常以三五爲准，台高五丈，下闊一丈，形圓。
又曰：諸軍馬擬停三五日，即須去軍一二百里以來安置烽。如有動靜，舉烽相報。其烽幷於賊路左側逐要置，每二十里置一烽應接，令遣到軍。其游奕馬騎，晝日游奕，候視。至暮速即作食吃，即移十里外止宿，慮防賊徒，暮間見煙火，夜間掩襲捉將。其賊路左右草中，著人宿止，以聽賊徒，如覺來，報烽家，舉烽遞報軍司。如覺五騎以上十騎以下，即放一炬火，前烽應訖，即滅火；若百騎以上，二百以下，即放兩炬火，准前應滅。賊若五百騎以上，五千騎以下，即同放三炬火，准前應滅。前烽應訖，即赴軍。若慮走不到軍，即且投山谷，逐空方可赴軍。如以次烽候視不覺，其舉火之烽即須差人急走告知。賊路旣置烽，軍內即須應接。又置一都烽，應接四山諸烽。其都烽如見煙火，急報大總管，云：「某道煙火起」，大總管當須嚴備，收拾畜生，遣人遠探。每烽令別奏一人押，一道烽令折衝、果毅一人都押。
庾闡《楊都賦》注曰：烽火以置於孤山頭，緣江相望，或百里、或五十里、或三十里，寇至則舉以相告，一夕可行萬里。孫權時，合暮舉火於西陵，鼓三竟達吳都。
南徐敬業《古意》曰：甘泉警烽候，上谷抵樓蘭。
《北門行》曰：羽檄起邊庭，烽火入咸陽。
張景陽《雜詩》曰：長鋏鳴鞘中，烽火烈邊庭。
蔡邕徙朔方，上書曰：旣到徙所，乘塞守烽，職在候望。憂怖焦灼，無心復能操筆成草，致章闕庭。
蔡謨《與弟書》曰：軍之耳目，當用烽鼓。烽可遙見，鼓可遙聞，須臾百里。
《左傳》曰：丙辰，楚軍於必阝，遂次于衡雍。潘黨曰：「君盍築武軍〈築武軍營以章武功。〉而收晉屍以爲京觀。臣聞克敵必視子孫，以無忘武功。」楚子曰：「非爾所知也。夫文，止戈爲武。武王克商，作《頌》曰：「載戢干戈，載櫜弓矢。我求懿德，肆於時夏。」古者明王伐不敬，取其鯨鯢而封之，以爲大戮，於是乎有京觀，以懲淫慝。〈大魚，喻不義吞食小國也。積屍，封土其上，謂之京觀。〉
又曰：齊侯伐晉，取朝歌爲二隊，入孟門，登太行。張武軍於滎庭，戍郫邵，封少水，〈封晉屍於少水，以爲京觀。〉以報平陰之役，乃還。
又曰：秦伯伐晉，濟河焚舟，封ゾ屍而還，遂霸西戎。
崔鴻《夏錄》曰：赫連勃勃大破南涼，殺衆數萬，以人頭爲京觀，號曰「髑髏台」。
《梁書》曰：天殲丑類，宜爲京觀，用旌武功。
