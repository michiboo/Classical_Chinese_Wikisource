
《釋名》曰：州，注也，郡國所注仰。
《說文》曰：州，疇也，疇其土而生之。
《河圖括地象》曰：長城者爲州。
又曰：崑崙東南地方五千里名神州，中有五山，帝王居之。
又曰：天有九道，地有九州。天有九部八紀，地有九州八柱。
《河圖》曰：九州殊題，水泉剛柔有異。青、徐角羽集，寬舒遲，人聲緩，其泉咸以酸。荊、楊角徵會，氣漂輕，人聲急，其泉酸以苦。梁州商徵接，剛勇漂，人聲塞，其泉苦以辛。兗、豫宮徵合，平靜有慮，人聲端，其泉甘以苦。雍、冀合商羽，端駃烈，人聲捷，其泉辛以鹹。
《尚書·舜典》曰：肇十有二州。〈范寧注曰：禹平水土置九州。舜爲冀州廣大，分爲幷州。燕置幽州，分齊爲營州。始爲十二州。〉
又《湯誓》曰：以有九有之師，爰革夏政。〈九有者，九州也。〉
《尚書大傳》曰：古之處師，八家而爲鄰，三鄰而爲朋，三朋而爲里，五里而爲邑，十邑而爲都，十都而爲師，州有十師焉。〈鄭玄注曰：州九四十三萬二千家，此蓋虞夏之數也。〉
《毛詩·商頌》曰：帝命式於九圍。〈九圍，州也。〉
《詩含神霧》曰：邶、鄘、衛、王、鄭，此五國者，千里之城，處州之中，名曰地軸。
《周禮·地官·大司徒》曰：五黨爲州，使之相賙；〈鄭玄注曰：州二千五百家，賙其睏乏。〉五州爲鄉，使之相賓。
又《春官下·保章氏》曰：以星土辨九州之地，所封之域皆有分星，以觀妖祥。
又《夏官下·職方》曰：職方氏掌天下之圖，以掌天下之地，辨其邦國都鄙。〈天下之圖如今司空典地圖。〉乃辨九州之圖，使同貫利。
《禮記·王制》曰：凡四海之內九州，州方千里。
《春秋說題辭》曰：州之言殊也，合同類，異其界也。
《爾雅》曰：兩河間曰冀州，〈自東河至西河。〉河南曰豫州，〈自河南至漢也。〉河西曰雍州，〈自河西至黑水。〉漢南曰荊州，〈自漢南至衡山之陽。〉江南曰楊州，〈自江至南海也。〉濟河間曰兗州，〈自河東至濟也。〉濟東曰徐州，〈自濟東至海也。〉燕曰幽州，〈自易水至北狄。〉齊曰營州。〈自岱東至海。〉
《孝經援神契》曰：計校九州之別，土壤、山陵、大川，澤所注，萊沛所生，鳥獸所聚九百十一萬八千二十四頃，〈言民少不足以盡地利，沛水傍漸洳，不可耕者。〉磽確不墾者其餘，堤封千五百萬二千頃。
《論語摘輔象》曰：兗、豫屬上臺，〈九州繫於三台。〉荊、楊屬下級，〈下級，上之下等，一台各有上下。〉梁、雍屬中上，〈中台之上。〉冀州屬錯，〈錯，雜也。屬中台之下，下臺之上。〉青州屬下上，〈下臺之上。〉徐州屬下下。〈下臺之下也。〉
《五經異義》曰：地有九州，足以承天。
《史記》曰：鄒衍云：「中國於天下乃八十一分之一耳。中國名曰赤縣神州。赤縣神州內有九州，禹之序九州是也，不得爲州數。中國外如赤縣神州者有九，乃謂九州也。於是有裨海環之，人民禽獸莫能相通者，如一區中者，乃爲一州。如此者九，乃有大瀛海環其外，天地之際焉。」
《後漢書》曰：獻帝建安十八年，復《禹貢》九州。〈《獻帝春秋》曰：時省幽，幷州，以其郡國幷於冀州。省司隸校尉及涼州郡國以幷於雍州。自交州，荊益州。於是有兗、豫、青、徐、荊、揚、冀、益、雍，九數雖同。《禹貢》無益州，有梁州。然梁、益亦一地也。〉
又曰：順帝時，李固上書曰：「夫天下之大，譬一人之身，本朝者，心腹也；州郡者，四支也。心腹病，則四支不舉。故臣之憂，在心腹之疾，非四支之患。」
應劭《漢官儀》曰：孝武皇帝南平百越，北攘戎狄，置交趾、朔方之州，復徐、梁之地，改雍曰梁，改梁曰益，凡十三州。所以交、朔獨不稱州，明示帝王未必相襲。始開北方，遂交南方，爲子孫基阯也。
《漢官解詁》曰：冀趙常山，〈胡廣注曰：經曰：冀州既載居趙國，今治常山。〉兗衛濟河，〈經曰：濟河惟兗州，衛國今治山陽。〉青齊海岱，〈經曰：海岱惟青州。居齊國今治焉。〉徐魯淮沂，〈經曰：海岱及淮。惟徐州。又曰淮沂。其又居魯國，今居豫州而治東海。〉楊吳彭蠡，〈經曰：淮海惟揚州。又曰彭蠡既瀦，居吳國，今治九江。〉荊楚衡陽，〈經曰：荊及衡陽，惟荊州居楚國，今治武陵。〉益庸岷梁，〈經曰：華陽、黑水惟梁州。漢改梁州爲益州，合治廣漢。〉涼邠黑水，〈經曰：黑水西河惟雍州，居邠國，漢改雍州爲邠州國。右扶風拘邑縣屬司隸部，不屬州，今治漢陽。〉雍別朔方〈漢別雍州之地，置朔方刺史，〉交趾南越，〈漢平南越之地，置交趾刺史，列諸州，治蒼梧。〉幽燕朝鮮，〈經無幽州而《周官》有焉，蓋冀之別也。〉幷代晉翟。〈經無幷州而《周官》有，蓋州之別也。居燕國，今廣陽也。〉
《淮南子》曰：天地之間，九州八柱。
又曰：九州大統，方千里。九州之外，乃有八寅，亦千里。
又曰：何謂九州？東南神州曰晨土，〈東南晨焉，後稷所經緯也，故曰神土也。〉正南次州曰沃土，〈沃，盛也。五月建午，稼穡長，故曰沃土。〉西南戎州曰滔土，〈滔，大也。七月建申，萬物壯大，故曰滔土。〉正西弇州曰幷土，〈幷猶成，八月建酉，百穀成熟，故曰幷也。〉正中冀州曰中土，〈冀，大也。爲四方內主，故曰中土。〉西北台括曰肥土，正北濟州曰成土，〈未聞。〉東北薄州曰隱土，〈薄猶平也。陰氣所隱伏也，故曰隱土。〉正東楊州曰申土。〈申，復也，陰氣盡所隱伏也。東北陽氣復起東方，故曰申土。〉
《輿地誌》曰：周成王時，周公作輔，定官分職，改禹九州，以徐、梁合之於青，分冀州之域爲幽、幷二州。
《風俗通》曰：《周禮》，「五黨爲州」。州，疇也。州有長，使之相周，足也。
《物理論》曰：九州變易，交錯不同。《禹貢》有梁州，無幷州。《周官》有幷州。《爾雅》有營州，無青州。漢興，武帝開拓三方，立十三州，通幷、梁之數，而增交、益焉。
《太乙式占周公城名錄》曰：黃帝受命，風後受圖，割地布九州，置十二圖。
張衡《靈憲》曰：崑崙東南有赤縣之州，風雨有時，寒暑有節。苟非此土，南則多暑，北則多寒，東則多陽，西則多陰。故聖王不處焉。
《釋名》曰：郡，群也，人所群聚也。秦改諸侯，置郡縣，隨其所在山川土形而立其名。
《史記》曰：秦始皇廢五等之爵，立郡縣之官，以公國爲大，以侯伯爲小，大郡曰守，小郡曰都尉。
《漢書·地理志》曰：漢孝平時，凡郡國一百三十二，侯國二百四十一。
又曰：六郡者，金城、隴西、天水、安定、北地、上郡也。
《續漢書·郡國志》曰：光武中興，命幷省郡國。明、章、和至於順帝，凡郡國一百五，仍爲十三部。
又曰：光武以官多役煩，乃幷省郡、國十，凡縣、道、侯國四百餘所。後爲十三州部，司隸理河南，〈今洛陽。〉豫州理〈亳州〉洛陽，兗州理昌邑，〈今兗州金鄉縣。〉徐州理剡，〈今泗州下邳縣。〉青州理臨淄，〈今青州臨淄縣。〉涼州理隴，〈今秦州隴城縣。〉幷州理晉陽，〈今太原。〉冀州理鄗，〈音郝。今趙州高邑縣。〉幽州理薊，〈今幽州薊縣。〉揚州理曆陽，〈今和州縣。〉荊州理漢壽，〈今朗州武陵縣。〉交州理廣信。〈今梧州蒼梧縣。〉至於末加置，郡、國百有五，凡縣、道、侯國千一百八十。東有樂浪郡，西有敦煌郡，南有日南郡，北有雁門郡，西南有永昌郡，廣袤如前漢。
《通典》曰：秦始皇帝幷天下，分置三十六郡。〈三十六者：三川、河東、南陽、南郡、九江、漳郡、會稽、潁川、碭郡、泗水、薛郡、琅琊、齊郡、上穀、漢陽、右北平、遼西、遼東、代郡、鉅鹿、邯鄲、上黨、太原、雲中、九原、雁門、上郡、隴西、北地、漢中、巴郡、蜀郡、黔中、長沙，凡三十五。《輿內史》爲三十六郡。〉郡各領縣，縣萬戶以上爲令，減萬戶爲長。平百越，又置西郡，〈閩中、南海、桂林、象海。〉合四十郡。置一守、一丞、兩尉以典之，監侍御史掌監諸郡。漢有天下，王、侯、郡、國幷置焉。迄於平帝，戶口繁息，凡新置郡、國六十七，與秦三十六合一百三。改周雍州曰涼州，復置夏之徐、梁三州，而改梁曰益；北置朔方，南有交趾，別置二刺史，凡十三部。〈涼、益、荊、揚、青、豫、兗、徐、幽、幷、冀十一州，交趾、朔方二刺史，合十三部、刺史十三人，各掌一州。〉
又曰：後漢魏武輔政，吳、蜀三方鼎峙，疆埸不定。建安中，置郡十二。〈新興、樂平、西平、新平、略陽、陰平、帶方、譙郡、樂陵、章武、南陽，襄陵是也。又省上郡、朔方、五原、雲中、定襄、漁陽、廬江等七郡。〉文帝受禪，又置七郡。〈朝歌、陽平、弋陽、魏興、新城、美陽、安豐也。〉明帝置六郡。〈平公孫度得遼西、遼東、帶方、玄菟、樂浪，又置上庸一郡。〉少帝又置平陽一郡。幷得漢舊郡國五十四，平蜀得二十郡。〈劉備初置郡九，巴東、巴西、梓潼、江陽、汶山、漢嘉、朱提、雲南、涪陵。幷得漢舊巴郡、廣漢、犍爲、祥拘、越嶲、益州、漢中、永昌、南安、武都也。〉晉太康平吳之後，天下一統，〈平吳得州四。交、廣、荊、楊也。郡四十三。〉凡州十六。〈《太康地記》曰：司、冀、兗、豫、楊、徐、青、幽、幷、雍、涼、梁、益、交、廣、荊也。〉晉自湯陰敗後，羌羯交侵，至於劉曜陷洛陽，於是司、冀、雍、涼、青、幷、兗、豫、幽、平、秦、營十二州幷淪沒矣。後魏孝文帝都洛陽，開拓土宇。明帝熙平元年，凡州四十六，鎮十二，郡國二百八十九矣。天平年，凡州六十八。至武定年，凡州一百一十一，郡五百一十九。周明帝受魏禪，至大象二年，凡州二百一十一。隋文帝受周禪，至開皇三年，罷天下郡，其縣但隸州而已。九年，平陳以後，四海一家。大業三年，罷州爲郡。四年，大簿，凡郡、國一百八十三。唐貞觀十三年，大簿，凡州、府三百五十八，敘之爲十道。
應劭《漢官儀》曰：秦用李斯議，分天下爲三十六郡。凡郡：或以列國，陳、魯、齊、吳是也。或以舊邑，長沙、丹陽是也。或以山，太山、山陽是也。或以川源，西河、河東是也。或以所出，金城城下有金，酒泉泉味如酒，豫章章樹生庭中，雁門雁之所育是也。或以號令，禹合諸侯大計東冶之山會稽是也。京兆，絕高曰京。京，大也；十億曰兆，欲令帝京殷盈也。左輔右弼，蕃翊承風也。張掖，始開垂，張臂掖也。
黃恭《十四州記》曰：秦兼天下，始皇二十六年，廢五等之爵，立郡縣之官。以公國爲大，侯伯爲小，大郡曰守，小郡曰都尉。都尉之言君，改公侯之封而言君者，君至尊也。言郡守專權，君臣之禮更宗也。今之郡字，君在其左，邑在其右，君爲元首，邑以載民，故取名於君，而謂之郡也。
《風俗通》曰：周制，天子方千里，分爲百縣，縣有四郡。故《左氏傳》曰：「上大夫受縣，下大夫受郡。」
《釋名》曰：縣，懸也，懸繫於郡也。
《說文》曰：縣，邑也，從口巳聲。
《周書》曰：郊田方六百里，因四土爲方千里，分以百縣，縣有四郡，郡有鄙，鄙不過百室，以便野事。
《周禮·地官·遂人》曰：五家爲鄰，五鄰爲里，四里爲酇，五酇爲鄙，五鄙爲縣，五縣爲遂。
《禮記·王制》曰：天子之縣內，方百里之國九，七十里之國二十有一，五十里之國六十有三，凡九十三國。
黃恭《十四州記》曰：縣萬戶以上爲令，則子國也。千戶爲長，男國也。今人呼縣爲百里，子、男本方百里也。故言今之百里，古之諸侯。
又曰：縣者，弦也，言施繩用法狀如弦，弦聲近縣，故以取名。
《風俗通》曰：《周禮》「百里曰同」，所以獎王室，協風俗，總名縣。縣，玄也，言當玄靜平徭役。
《尚書大傳》曰：五里爲邑。
《周禮·地官》曰：四井爲邑。
《易·訟卦》曰：逋其邑人三百戶。
《周書》曰：周公乃作大邑於成周。
《左傳》曰：凡邑有宗廟先君之主曰都，無曰邑。
《豰梁傳》曰：齊人取子糾殺之。十室之邑，可以隱死。以千乘之魯而不能存子糾，公爲病矣。
《論語》曰：十室之邑，必有忠信如丘者焉，不如丘之好學也。
《史記》曰：黃帝邑於涿鹿之阿，遷徙無常處，以兵師爲營衛。
張華詩曰：駕言游東邑，東邑紛穰穰。婚姻及良時，嫁娶避當梁。
《釋名》曰：鄉，向也，衆所向也。
《周禮·地官·司徒》曰：五州爲鄉，使之相賓。
《論語》曰：孔子如鄉黨，恂恂如也，似不能言者。
又曰：互鄉難與言，童子見，門人惑。
《後漢書》曰：張湛爲左馮翊，告歸平陵，望寺門而步。主簿進曰：「明府位尊德重，不宜自輕。」湛曰：「《禮》，下公門，軾路馬。孔子於鄉黨，恂恂如也。父母之國，所宜盡禮，何謂輕哉！」
《唐書》曰：張道源，幷州祁人也。年十五，父死，居喪以孝行稱。縣令郭湛改其居爲復禮鄉至孝里。
《老子》曰：以鄉觀鄉。
《莊子》曰：游於無何有之鄉。
《鄭玄別傳》曰：國相孔文舉教高密縣，曰：「公者，人德之正號，不必三事大夫也。今鄭君鄉宜曰鄭公鄉。」
黃恭《交廣記》曰：秦兼天下，改附庸爲鄉。鄉則有族，今嗇夫是也。鄉之言境，言其在人境域內，非天王所置，故言鄉。
《零陵先賢傳》曰：鄭産，泉陵人，爲白土嗇夫。漢末，産子一歲，輒出口錢，民多不舉。産乃敕民勿得殺子，口錢自當代出。因名其鄉曰更生鄉。
《萬歲曆》曰：黃帝六年正月，獲彭綺。是歲，由拳西鄉有産兒，墮便語云：「東方明，河欲清，鼎腳折，金乃生。」於是因曰語兒鄉。
《郡國志》曰：秭歸縣屈原鄉里，南岸曰歸鄉，西岸曰秭歸。屈原既放，暫歸鄉里，因曰歸鄉。屈原姊女須聞原還，亦來喻之，因曰姊歸也。
王子年《拾遺錄》曰：張掖郡郅奇，字君珍。居喪盡禮，以淚灑石，石即成痕；著枯木枯草，在冬必茂；浸地成鹹，俗謂之鹹鄉。漢帝嘉其孝異，表銘其邑，改曰孝行之鄉，歲時使立廟祭祀。
《周禮·地官·司徒》曰：四閭爲族，使之相葬；五族爲黨，使之相助。
《釋名》曰：五百家爲黨。黨，黨長也，一聚所尊長也。
《六韜》曰：友之友，謂之朋；朋之朋，謂之黨；黨之黨，謂之群。
《周禮·地官·司徒》曰：五家爲比，使之相保；五比爲閭，使之相受。
《說文》曰：閭，里門也。《周禮》，五比爲閭。閭，侶也，二十五家相群侶也。
《尚書》曰：武王克商，軾商容閭。
范曄《後漢書》曰：袁忠子秘爲郡門下議生。黃巾起，秘從太守趙謙擊之，軍敗，秘與功曹封觀等七人以身扞刃，皆死於陣，謙以侍免。詔復秘等閭號曰「七賢閭」。
《戰國策》曰：王孫假年十五，齊閔王之出走，失王之處，其母曰：「汝朝出而晚來，吾倚閭而望汝。」
又曰：齊桓公宮中七市，女閭七百。管仲故爲三歸之家，以掩桓公之罪。
《呂氏春秋》曰：魏文侯過段干木之閭而軾之。
《周禮·地官·遂人》曰：五家爲鄰，五鄰爲里。
《風俗通》曰：里者，止也，五十家共居止也。
《禮記·曲禮上》曰：里有殯，不巷歌。
《春秋潛譚巴》曰：里社鼓自鳴，此里有聖人。
《論語》曰：里仁爲美。
又曰：東里子産潤色之。
《論語撰考讖》曰：里名勝母，曾子廉襟。
《漢書》曰：《禮古經》者，出魯淹中里。
又曰：盧綰與高祖同里閈。
又曰：宣帝舍長安尚冠里。
《東觀漢記》曰：鮑永，字君長。爲魯郡太守，時彭豐等不肯降。後孔子闕里無故荊棘自辟，從講室掃除至孔里。永異之，召郡府丞謂曰：「方今厄急，而闕里無故自滌，意豈夫子欲令太守大行饗，誅無狀也？」乃修學校，禮請豐等會，手格殺之。
張璠《漢記》曰：荀爽兄弟八人，時人謂之八龍。舊居西豪里。縣令苑康曰：「昔高陽氏有才子八人。」署其里曰高陽里。
《宋書》曰：太原王知玄者，僑居會稽郯縣，居家以孝聞。及丁憂，哀毀而卒。帝嘉之，沼改所居青苦裡爲孝家裡。
《宋略》曰：張敷幼樹風規，貞心簡立，居喪滅性，孝道淳深。宜追甄異，以旌厥美，可改所居里曰孝張里。
又曰：散騎常侍袁瑜薦會稽郭世道，詔改所居曰孝行里。
又曰：太祖十三年春，鳳凰見於京師，衆鳥隨之。改其地曰鳳凰里。
《唐書》曰：劉禕之，貞觀元年詔遣入京，以母老固辭，太宗許其終養。江南道大使李龔譽嘉其至孝，賜以束帛，因上表旌其門閭，改所居曰孝慈里。
《典略》曰：衛襄，字叔遼，河東人也。修行至孝。州郡嘉之，改其里謂之孝德里。
《晉宮閣名》曰：洛陽城中諸里：年和里、宜壽里、永年裡、宜都里、太學里、富儲里、德官里、大雅里、孝敬里、永安里、安城裡、左池裡、東台里、安民里、延壽里、日中里、步廣里、西國里、東半里、雲陽里、北恢里、安武里、孝西里、太始里、光林里、石市里、宜秋里、葛西里、西河裡、宣賜里、延嘉里、攸陽里、南孝里、中恢里、宜年裡、渭陽里、利民里、西樂里、北溪里、西義里、東統里、宣都里、石羊里、中安里、右池裡。
潘岳《西征賦》曰：所謂尚冠、修城、河棘、宣明、建陽、昌陰、北煥、南平，皆夷漫滌蕩，亡其處而有其名。注云：皆里名也。
《社祭酒別傳》曰：桓宣武館於赤欄橋南，曰延賢里。
《荊州記》曰：峴山南至宜城百餘里，舊說其間雕墻崇峻，漢靈帝末，其中有卿士刺史二千石數十人，朱轅駢耀，華蓋接陰，同會於太山廟下。荊州刺史行部見之，雅嘆其盛，敕縣號爲冠蓋里。
《荊州圖記》曰：秭歸縣北有屈原故宅，方七頃，累石爲屋。今其名曰樂平里。
伏琛《齊地記》曰：臨淄有梧台里。
《益州記》曰：州南，蜀時故錦澗也，其處號錦里。
伍輯之《從征記》曰：譙周云：「孔子後，魯人就冢次而居者百有餘家，曰孔里。」
《郡國志》曰：齊臨淄縣東有陰陰里，諸葛亮《梁甫吟》云：「步出齊城門，遙望陰陽里。里內有三墳，累累皆相似。借問誰家墳，田疆古冶子」也。
《會稽典錄》曰：陳囂與民紀伯爲鄰，伯夜竊藩囂地自益。囂見之，伺伯去後，密枝其藩一丈，以地益伯。伯覺之慚惶，既還所侵，又卻一丈。太守周府君高囂德義，刻石旌表其閭，號曰義里。
《漢宮閣名》曰：洛陽故北宮有九子坊。
《晉宮閣名》曰：洛陽宮有顯昌坊、修城坊、綏福坊、延祿坊、休徵坊、承慶坊、桂芬坊、椒房坊、舒蘭坊、藝文坊。
《尚書》曰：睦乃四鄰，以蕃王室。
《毛詩》曰：協比其鄰。
《周禮》：五家爲鄰，五鄰爲里。
《周易》曰：東鄰殺牛，不如西鄰之礻龠祭。
《左傳·僖公》曰：棄德不祥，怒鄰不義。
又曰：棄信背鄰，患孰恤之？
又曰：救災恤鄰，天之道也。
又《桓公》曰：親仁善鄰，國之寶也。
又《昭元年》曰：晏子如晉，景公使更其宅。還而毀之，曰：「諺曰：『非宅是卜，惟鄰是卜。』」
又曰：諸侯，守在四鄰。
《語》曰：孰謂微生高直，或乞醯焉，乞諸其鄰而與之。
又曰：德不孤，必有鄰。
《後漢書》曰：張霸，字伯饒。博覽五經。諸生孫林、劉固、段著等慕之，皆市宅其傍，以就學焉。
《南史》曰：宋季雅市宅在呂僧珍宅側。呂問宅價，曰：「千一百萬。」呂怪其貴，宋曰：「一百萬買宅，千萬定鄰也。」
《物理論》曰：買宅者先買鄰焉。
又曰：買鄰之直，貴於買宅也。
