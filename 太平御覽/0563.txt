
《易》曰：雷出地奮，豫。先王以作樂崇德，殷薦之上帝，以配祖考。
《書》曰：夔，命汝典樂，教胄子。〈胄子，國子也。古者司樂以教國子。〉詩言志，歌永言，聲依永，律和聲，八音克諧，無相奪倫，神人以和。
《周禮》曰：大合樂，以致鬼神，以和邦國，以諧萬民，以安賓客，以悅遠人，以作動物。
又曰：天子宮懸，〈四面如宮。〉諸侯軒懸，〈去南面，餘三面形如軒，亦曰典軒。〉大夫判懸，〈又去其北面。〉士特懸。凡樂，鍾磬之半爲堵，全爲肆。
又曰：大司樂掌成均之法，以治建國之學政，而合國之子弟焉。〈鄭玄注曰：均，調也。樂師主調其音，大司樂主受此成事已調之樂。〉以樂德教國子：中、和、祗、庸、孝、友。〈中猶忠也。和，剛柔適也。祗，敬也。庸，有常也。〉以樂語教國子：興、道、諷、誦、言、語，〈興謂以善物喻善事也。道讀曰遵也者，言古以喻今。〉以樂舞教國子：《雲門大卷》、《大咸》、《大韶》、《大夏》、《大護》、《大武》。
又曰：大司樂分樂而序之，以祭、以享、以祀，乃奏黃鍾，歌大呂，舞《雲門》，以祀天神；乃奏太簇，歌應鍾，舞《咸池》，以祭地祗；乃奏姑洗，歌南呂，舞《大卷》，以祀四望；乃奏蕤賓，歌黃鍾，舞《大夏》，以祭山川；乃奏夷則，歌小呂，舞《大護》，以享先妣；乃奏無射，歌夾鍾，舞《大武》，以享先祖。凡六樂者，文之以五聲，播之以八音。
又曰：凡六樂者，一變而致羽物及川澤之祗，再變而致羸物及山林之祗，三變而致鱗物及丘陵之祗，四變而致毛物及墳衍之祗，五變而致介物及土祗，六變而致象物及天神。
又曰：凡樂，圜鍾爲宮，夾鍾爲角，太簇爲征，姑洗〈爲羽靐鼓〉靐鞀，孤竹之管，雲和之琴瑟，《雲門》之舞；冬日至，於地上之圜丘奏之。若樂六變，則天神皆降，皆得而禮矣。凡樂，函鍾爲宮，太簇爲角，姑洗爲徵，南呂爲羽，靈鞀，孫竹之管，空桑之琴瑟，《咸池》之舞；夏日至，於澤中之方丘奏之。若樂八變，則地祗皆出，可得而禮矣。凡樂，黃鍾爲宮，大呂爲角，大簇爲徵，應鍾爲羽。路鼓，路鞀，陰竹之管，龍門之琴瑟，《九德》之歌，《九磬》之舞，於宗廟之中奏之。若樂九變，則人鬼可得而禮矣。
又曰：凡樂事，以鍾鼓奏《九夏》：《肆夏》、《王夏》、《昭夏》、《納夏》、《章夏》、《齊夏》、《簇夏》、《祴夏》、《驁夏》。〈以鍾鼓者，先擊鍾，次擊鼓。九夏，夏，大也，樂之大歌有九。祴讀爲陔鼓之陔。王出入奏王夏，屍出入奏肆夏，牲出入奏昭夏，四方賓來奏納夏，臣有功奏章夏，夫人出祭奏齊夏，族人侍奏族夏，客醉而出奏陔夏，公出入奏驁夏。〉
《禮》曰：凡音之起，由人心生也。人心之動，物使之然也。感於物而動，故形於聲。聲成方，謂之音；〈方猶文章。〉比音而樂之，及干戚羽毛，謂之樂。〈干，楯也；戚，斧也；武舞所執也。羽，翟也，旄牛尾也。文舞所執也。〉樂者，音之所由生也。其本在人心之感於物也。是故其哀心感者，其聲噍以殺；其樂心感者，其聲嘽以緩；其喜心感者，其聲發以散；其怒心感者，其聲粗以厲；其敬心感者，其聲直以廉；其愛心感者，其聲和以柔。是故先王慎所以感之者。宮爲君，商爲臣，角爲民，徵爲事，羽爲物，五者不亂則無怗懘之音矣。〈凡音濁者尊，清者卑。惉懘，弊敗不和貌也。〉宮亂則荒，其君驕；商亂則卑，其君壞；角亂則憂，其民怨；徵亂則衰，其事勤；羽亂則危，其財匱。五者皆亂，迭相陵，謂之慢。鄭、衛之音，亂世之音也，比於慢矣。桑間、濮上之音，亡國之音也，其政散，其民流，誣上行私而不可正也。是故知聲而不知音者，禽獸是也；知音而不知樂者，衆庶是也。惟君子爲能知樂。是故不知聲者，不可與言音；不知音者，不可與言樂。知樂，則幾於禮矣。禮樂皆得，謂之有德。德者，得也。樂者爲同，禮者爲異。同則相親，異則相敬。〈同謂齊好惡，異謂別貴賤。〉樂勝則流，禮勝則離，〈流謂合行不敬也。離謂析居不和也。〉樂由中出，〈和在心也。〉禮自外作。〈敬在貌也。〉樂由中出，故靜；禮自外作，故文。大樂必易，大禮必簡。樂至則無怨，禮至則不爭。揖讓而天下治者，禮樂之謂也。大樂與天地同和，大禮與天地同節。和，故百物不失；節，故祀天祭地。明則有禮樂，幽則有鬼神，如此則四海之內合敬同愛矣。故知禮樂之情者能作，識禮樂之文者能述。〈述謂訓其義也。〉作者謂之聖，述者謂之明。樂者，天地之和也；禮者，天地之序也。和，故百物皆化，序，故群物皆別。〈化猶生也。謂猶形體異也。〉王者功成作樂，治定製禮。其功大者其樂備，其治辯者其禮具。五帝殊時，不相㳂樂；三王異世，不相襲禮。樂極則憂，禮粗則偏矣。及夫敦樂而無憂、禮備而不偏者，其惟大聖乎？春作夏長，仁也；秋斂冬藏，義也。仁近於樂，義近於禮，故聖人作樂以應天，制禮以配地，禮樂明備，天地官矣。夫禮樂之極乎天而蟠乎地，行乎陰陽而通乎鬼神，窮高極遠而測深厚。是故志微、噍殺之音作，而民居思憂；嘽諧、慢易、繁文、簡節之音作，而民康樂；粗厲、猛起、奮末、廣僨之音作，而民剛毅；廉直、勁正、莊誠之音作，而民肅敬；寬裕、內好、順成、和動之音作，而民慈愛；流僻、邪散、簡成、滌濫之音作，而民淫亂。故樂行而倫清，耳目聰明，血氣和平，移風易俗，天下皆寧。故曰：樂者，樂也。君子樂得其道，小人樂得其欲。以道制欲，則樂而不亂；以欲忘道，則惑而不樂。〈道謂仁義也。欲謂邪淫也。〉是故君子反情以和其志，廣樂以成其教，樂行而民嚮方，可以觀德矣。〈方猶道也。〉德者，性之端也；樂者，德之華也。金、石、絲、竹，樂之器也。詩，言其志也；歌詠其聲也；舞，動其容也。三者本於心，然後樂氣從之。
又曰：魏文侯問子夏曰：「吾端冕而聽古樂，惟恐臥，聽鄭、衛之音，則不知倦。敢問古樂之如彼，何也？新樂之如此，何也？」子夏對曰：「今夫古樂，進旅退旅，和正以廣。絃匏笙簧，會守拊鼓。始奏以文，復亂以武。治亂以相，訊疾以雅。君子於是語，於是道古。修身及家，平均天下，此古樂之發也。今夫新樂，進俯退俯，奸聲以濫，溺而不止。及獶侏儒，獶雜子女，不知父子，樂終不可以語，不可以道古。此新樂之發也。」文侯曰：「敢問溺音，何從而出也？」子夏對曰：「鄭音好濫淫志，宋音燕女溺志，衛音趍數煩志，齊音傲僻驕志。此四者，淫於色而害於德，是以祭祀弗用也。《詩云》：『肅雍和鳴，先祖是聽。』夫肅肅，敬也。雍雍，和也。夫敬以和，何事不行。爲人君也，謹其所好惡而已矣。君好之，則臣爲之；上行之，則民從之。《詩云》：『誘民孔易』，此之謂也。然後聖人作爲鞉、鼓、椌、楬、壎、篪。此六者，德音之音也。然後鍾、磬、竽、瑟以和之，干、戚、旄、狄以舞之，此所以祭先王之廟也，所以獻酬酳酢也，所以官序貴賤、各得其宜也，所以示後世有尊卑長幼之序也。鍾聲鑑，鑑以立號，號以立橫，橫以立武，君子聽鍾聲，則思武臣。石聲磬，磬以立辨、辨以致死，君子聽磬聲，則思死封疆之臣。絲聲哀，哀以立廉，廉以立志，君子聽琴瑟之聲，則思志義之臣。竹聲濫，濫以立會，會以聚衆，君子聽竽、笙、簫、管之聲，則思畜聚之臣。鼓鼙之聲懽，讙以立動，動以進衆，君子聽鼓鼙之聲，則思將帥之臣。君子之聽音，非聽其鏗鏘而已也，彼亦有所合之也。君子曰：禮樂不可斯湏去身，致樂以治心，則易直子諒之心，油然生矣。易直子諒之心生則樂，樂則安，安則久，久則天，天則神。天則不言而信，神則不怒而威。致樂所以治心者也。〈致猶深審也。子讀如不子之子。油然，新生好貌也。善心生則寡於利慾，寡於利慾則樂矣。志明行成，不言而見信如天也，不怒而見畏如神。〉致禮以治躬則莊敬，莊敬則嚴。心中斯湏不和不樂，而𨝣詐之心入之矣；〈鄙詐入之謂利慾生。〉外貌斯湏不莊不敬，而易慢之心入之矣。故樂也者，動於內者也；禮也者，動於外者也。樂極和，禮極順。內和而外順，則民瞻其顔色而弗與爭也，望其容貌而不生易慢焉。〈極，至也。〉故德輝動於內，而民莫不承聽；理發諸外，而民莫不承順。故曰：致禮樂之道，舉而措之天下無難矣。樂也者，動於內者也；禮也者，動於外者也。故禮主其減，樂主其盈。〈減猶倦也。盈猶溢也。〉禮減而進，以進爲文；樂盈而反，以反爲文。〈樂以統情，禮以理行，情溢而行倦，則進之，隘之則使反。進謂自免徃，反謂自損神也。文猶羨也。〉禮減而不進則銷，樂盈而不反則放。故禮有報，而樂有反，〈放，滛於聲樂不能止也。報續曰褒，猶進也。〉禮得其報則樂，樂得其反則安。〈得謂曉其義，知其歸。〉禮之報，樂之反，其義一也。夫樂者，先王之所以飾喜也；軍旅鈇鉞者，先王之所以飭怒也。故先王之喜怒，皆得其儕焉。」
又曰：孔子間居，子夏曰：「敢問何謂三無？」孔子曰：「無聲之樂，無體之禮，無服之喪。」子夏曰：「三無旣得而聞之矣，敢問何詩近之？」孔子曰：「『夙夜基命宥密』，無聲之樂也；『威儀棣棣，不可選也』，無體之禮也；『凡民有喪，匍匐救之』，無服之喪也。」子夏曰：「言盡於此而已乎？」孔子曰〈何爲其然也？君子之服，猶有五起焉無聲之樂〉：「氣志不違；無體之禮，威儀遲遲；無服之喪，內恕孔悲。無聲之樂，氣志旣得；無體之禮，威儀翼翼；無服之喪，施於四國。無聲之樂，氣志旣從；無體之禮，上下和同；無服之喪，以畜萬邦。無聲之樂，日聞四方；無體之禮，日就月將；無服之喪，純德孔明。無聲之樂，氣志旣定；無體之禮，施及四海；無服之喪，施於孫子。」
又曰：入門而金作，示情也。升歌《清廟》，示德也。下管象武，示事也。是故古之君子，不必親相與言也，以禮樂相示而已。
又曰：故天子之爲樂也，以賞諸侯之有德者也。德威而教尊，五穀時熟，然後賞之以樂也。
又曰：《郊特牲》曰：賓入大門而作《肆夏》，示易以敬。〈賓，朝聘者。易，和悅也。〉卒爵而樂闋，孔子屢嘆之。〈美此禮也。〉樂由陽來者，禮由陰作者，陰陽和而萬物得也。
《傳》曰：曹太子來朝，享曹太子。初獻，樂奏而嘆。〈酒始獻也。〉施父曰：「曹太子其有憂乎！非嘆所也。」〈施父魯大夫也。〉
又曰：晉郄至如楚聘，且蒞盟。楚子享之，子反相，爲地室而懸焉。郄至將登，金奏作於下，〈擊鍾而奏樂也。〉驚而走出。
