
《吳志》曰：孫堅，字文台，吳郡富春人，蓋孫武之後也。少爲縣吏。府召署校尉。會稽妖賊許昌起於句章，堅以郡司馬募精勇，得千餘人，與州郡合討破之。刺史臧列上功狀，詔書除堅鹽瀆丞，又徙下邳丞。
漢中平元年，黃巾賊張角起於魏郡。遣車騎將軍皇甫嵩、中郎將朱俊將兵討擊之。俊表請堅爲佐軍司馬。堅又募精兵千許人與俊幷力奮擊，所向無前。拜別部司馬。
中平三年，司空張溫西討邊章、韓遂。溫表請堅參軍事。溫以詔書召董卓，卓良久乃詣，應對不順。堅數卓三罪，勸溫斬之。溫不忍發舉。軍還，拜堅議郎。時長沙賊區星自稱將軍，以堅爲長沙太守，克破星等。漢朝錄前後功，封堅烏程侯。
靈帝崩，董卓專擅朝政，州郡舉義兵討卓，堅亦舉兵。比至南陽，衆數萬人。南陽太守張諮晏然自若，牽諮軍門斬之。郡中震忄栗，無求不獲。前到魯陽，與袁術相見。術表堅行破虜將軍，領豫州刺史。遂治兵於魯陽城，進軍討卓。卓憚堅猛壯，乃遣將軍李傕〈音覺〉等求和親。堅曰：「卓逆天無道，蕩覆王室；今不夷汝三族，懸示四海，則吾死不瞑目，豈與汝和耶？」復進軍大穀，距雒九十里。卓尋徙都入關，焚雒邑。堅至雒，修諸陵，平塞卓所發掘。訖，引軍還，住魯陽。
初平三年，術使堅征荊州，擊劉表。表遣黃祖逆於樊、鄧之間。堅破之，追渡漢水，圍襄陽，單馬行峴山，爲祖軍士射殺。追謚武烈皇帝。兄子賁，帥將士衆還就術，術復表賁爲豫州刺史。堅四子：策、權、翊、匡。
《吳志》曰：策，字伯符。堅初興義兵，策將母徙居舒，與周瑜相友，江、淮間人咸向之。堅薨，還葬曲阿。已乃渡江，居江都。策舅吳景，時爲丹陽太守，策乃載母徒曲阿。
興平元年，從袁術。術甚奇之，以堅故部曲還策。太傅馬日磾〈間低〉杖節安集關東，辟策，表拜懷義校尉。術常嘆曰：「使術有子如孫郎，死復何恨！」先是，劉繇爲揚州刺史，州舊治壽春。壽春，術已據之。繇乃渡江治曲阿。時吳景尚在丹陽，策從兄賁又爲丹陽都尉，繇至，皆迫逐之。景、賁退舍曆陽。繇遣樊能等屯江津，張英屯當利，以距術。術以景爲督軍中郎將，與賁共將兵擊英等，連年不克。策乃說術，乞助景等平定江東。術表策爲折衝校尉，行殄寇將軍，兵才千餘，騎數十匹，賓客願從者數百人。比至曆陽，衆五千。策又徙母阜陵，渡江轉鬥，所向皆破，莫敢當其鋒，而軍令整肅，百姓懷之。
策爲人，美姿顔，好笑語，性闊達聽受，善於用人，是以士民樂爲致死。劉繇棄軍遁逃，諸郡守皆捐城奔走。吳人嚴白虎等衆各萬人，處處屯聚。策引兵渡浙江，據會稽，乃攻破虎等。更置長吏，策自領會稽太守，彭城張昭、廣陵張紘、秦松等爲謀主，時袁術僭號，策以書責而絕之。曹公表策爲討逆將軍，封爲吳侯。後術死，長史楊弘、大將張勛等將其衆欲就策，廬江太守劉勛要擊，悉虜之。策輕軍襲拔廬江，勛衆盡降，勛與數百人自歸曹公。是時袁紹方強，而策幷江東，曹公乃以弟女配策小弟匡，又爲子彰取賁女，又命揚州刺史嚴象舉權茂才。
建安五年，曹公與袁紹相拒於官渡，策陰謀襲許，迎漢帝，密治兵。未發，爲故吳郡太守許貢客所刺傷，創甚。謂張昭等曰：「中國方亂，以吳、越之衆，三江之固，足觀成敗。公等善相吾弟！」呼權佩以印綬。至夜卒，時年二十六。追謚長沙桓王。
《吳志》曰：孫權，字仲謀。兄策既定諸郡，時權年十五，以爲陽羨長。郡察孝廉，舉茂才，行奉義校尉。漢以策遠修貢職，遣使者劉琬加錫命。琬語人曰：「吾觀孫氏兄弟，雖各才秀明達，然皆祿祚不終；惟中弟孝廉，形奇奇偉，骨體不恆，有大貴之表，年又最壽。」
策薨，以事授權，權哭未及息，策長史張昭謂權曰：「孝廉，此寧哭時耶？」扶令上馬，使出巡軍，曹公表權爲討虜將軍，領會稽太守，屯吳。建安八年，權西征黃祖，破其州軍。劉備表權行車騎將軍，領徐州牧。十六年，權徙治秣陵。明年，城石頭，改秣陵爲建業。二十一年冬，曹公攻濡須。權令都尉徐詳詣曹公，報修好，暫重結婚。二十三年十月，權將如吳，親乘馬射虎，馬爲虎所傷，權投以雙戟，虎卻廢，常從張世擊以戈，獲之。二十四年，關羽圍曹仁於襄陽。權內憚羽，外欲以爲己功，飛箋於曹公，乞討關羽。閏月，權征羽，遂定荊州。曹公表權爲驃騎將軍，持節領荊州牧，封南昌侯。權自公安都鄂，改名武昌。魏文帝踐祚，加權九錫，爲吳王。
初，權外託事魏，而誠心不款。魏欲遣侍中辛毗、尚書桓階往與盟誓，幷征任子。權辭讓不受，遂改元爲黃武元年，臨江拒守。權使太中大夫鄭泉聘劉備於白帝，始復通好。猶與魏文帝相往來，至後年乃絕。七年二月，公卿百司皆勸正尊號。夏四月，武昌言黃龍、鳳凰見。丙申，祭南郊，即皇帝位，是日大赦，改元黃龍元年。追尊父破虜將軍堅爲武烈皇帝，母吳氏爲武烈皇后，兄討逆將軍策爲長沙桓王。六月，與蜀爲盟。九月，遷都建業。嘉禾四年，魏使以馬求易珠璣、翡翠、玳瑁，權曰：「此皆孤所不用，而可得馬，聽與交易。」赤烏七年，步陟、朱然等各上疏云：「自蜀還者，咸言蜀欲背盟與魏交通。宜爲之備。」權曰：「吾待蜀不薄，無以負之。人言若不可信，朕爲君破家保之。」蜀竟無謀，如權所籌。太元元年，權祭南郊還，寢疾。二年四月，薨，時年七十一。謚曰大皇帝，葬蔣陵。
《吳志》評曰：孫權屈身忍辱，任才尚計，有勾踐之奇，英人之傑矣。能自擅江表，成鼎峙之業。然性多嫌忌，果於殺戮，暨臻末年，彌以滋甚。至於讒說殄行，胤嗣廢斃，豈所以貽厥孫謀以宴翼子者哉？其後遂致覆國，未必不由此也。
《吳志》曰：權自陸口，遂征合肥。合肥未下，撤軍還，兵皆就路，權與淩統、甘寧等在津北。爲魏將張遼所襲，統等以死捍權，權乘駿馬越津渠得去。
《獻帝春秋》曰：張遼問吳降人曰：「向有紫髯將軍，長上短下，大便馬善射，是誰？」降人答曰：「是孫會稽耶。」張遼、樂進相謂言：早知之，急追即獲。「舉軍嘆恨。
《吳曆》曰：曹公出濡須。權數挑戰，公堅守不出。權乃自乘船，從濡須口入。公見舟船器仗法伍整肅，喟然嘆曰：「生子當如孫權，劉景雲兒若豚犬耳！」權爲箋與曹公說：「春水方生，公宜速去。」別紙言：「足下不死，孤不得安。」曹公語諸將曰：「孫權不欺孤。」乃撤還。
《江表傳》曰：堅爲下邳丞時，權生，方頤大口，目有精光，堅異之，以爲有貴象。及堅亡，策起事江東，權常隨從。性度弘朗，仁而多斷，好俠養士，始知名，侔於父兄矣。每參問計謀，策甚奇之，自以爲不及也。每請會賓客，顧權曰：「此諸軍之將軍也。」
《吳志》曰：孫亮，字子明，權少子也。權春秋高，而亮最少，故尤留意。姊全氏公主嘗訁替太子和子母，心不自安，因倚權意，欲豫自結，數稱述全尚女，勸權爲亮納焉。赤烏十三年，和廢，權遂立亮爲太子，以全氏爲妃。權薨，太子即尊號。大赦，改元建興元年。冬十月，大傅諸葛恪率軍遏巢湖，城東興。十二月，魏使將軍諸葛誕等出騎七萬圍東興。恪以大兵赴敵，大破魏軍。太平元年，以從兄偏將軍綝〈醜林切〉爲侍中、武衛將軍，領中外諸軍事。二年四月，亮臨正殿，大赦，始臨政事。又料兵家子弟十八已下十五以上，得三千餘人，選大將子弟年少有勇者爲之將帥。亮曰：「吾立此軍，欲與之俱長。」日於苑中習焉。三年，亮以綝專恣，與太常全尚、將軍劉承謀誅綝。九月，綝以兵取尚，遣弟恩攻殺承於蒼龍門外，召大臣會宮門，黜亮爲會稽王，時年十六。
《吳曆》曰：亮出西苑，方食生梅，使黃門至中藏取蜜漬梅，蜜中有鼠屎，召問藏吏，吏叩頭。亮問吏曰：「黃門從汝求蜜耶？」吏曰：「向求，實不敢與。」黃門不服，侍中刁玄、張啓：「黃門、藏吏辭語不同，請付獄推。」亮曰：「此易知耳。」令破鼠屎，屎裏燥。亮大笑謂玄、邠曰：「若久在蜜中，中外當濕，今裏燥，必黃門所爲。」黃門首服，左右莫不驚悚。
《吳志》曰：孫休，字子烈，權第六子。年十三，從中書郎謝慈、郎中盛沖受學。太元二年正月，封琅耶王，居虎林。四月，權薨，休弟亮承統，諸葛恪秉政，不欲諸王在濱江兵馬之處，徙休于丹陽郡。太守李衡數以事侵休，休上書乞徙他郡，詔徙會稽。居數歲，夢乘龍上天，顧不見尾，覺而異之。孫亮廢，孫綝使宗正孫楷與中書郎董朝迎休。休初聞問，意疑，楷、朝具述奉迎本意，留一日一夜，發。行至曲阿，有老公幹休叩頭曰：「事久變生，天下喁喁，願陛下速行。」休善之，是日進及布塞亭。武衛將軍孫恩行丞相事，率百僚以乘輿法駕迎於永昌亭。綝以兵千人迎拜於道側，休下車答拜。即日，禦正殿，大赦，改元永安元年。冬，綝一門五侯，皆典禁兵，權傾人主。休聞頸逆謀，陰與張布圖計。十二月戊辰臘辰，百僚朝賀，公卿升殿，詔令武士縛綝，即日伏誅。五年，以衛將軍濮陽興爲丞相。休以丞相興及左將軍張布有舊恩，委之以事，布典宮省，興關軍國。休銳意於典籍，欲畢覽百家之言，又好射雉，春夏之間常晨出夜還，惟此時舍書。休欲與博士祭酒韋曜、博士盛沖講論藝，曜、沖素皆切直，布恐入侍，發其陰失，令已不得專，因妄飾說以拒遏之。休答曰：「孤之涉學，群書略遍，所見不少也。其明君暗主，奸臣賊子，古今賢愚成敗之事，無不覽也。今曜等入，但欲與講論書耳，不爲從曜等始更受學也。縱復如此，亦何所損？君特當以曜等恐道臣下奸變之事，以此不欲令入耳。如此事，孤已自備之，不須曜等然後乃解也。此都無所損，君意特有所忌故耳。」布得詔陳謝，重自序述，又言懼妨政事。休答曰：「書籍之事，患人不好，好之無傷也。此無所爲非，而君以爲不宜，是以孤有所及。聖王務學業，其流各異，不相妨也。不圖君今日在事，更行此於孤也，良甚不敢。」布拜表叩頭，休答曰：「卿相開悟耳，何至叩頭乎！如君之忠誠，遠近所知。往者所以相感，今日之巍巍也。《詩》云：『靡不有初，鮮克有終。』終之實難，君其終之。」初，休爲王時，布爲左右將督，素見信愛，及至踐祚，厚加寵待，專擅國事，多行無禮，自嫌瑕短，懼曜、沖言之，故尤患忌。休雖解此旨，心不能悅，更恐其疑懼，竟如布意，廢其講業，不復使沖等入。七年七月，休薨，時年三十。謚曰景皇帝。
《江表傳》曰：休寢疾，口不能言，乃手書呼丞相濮陽興入，令子単〈音灣〉出拜之。休把興手，而指単以托之也。
《襄陽記》曰：李衡爲丹陽太守，時休在郡，衡數以法繩之。妻習氏每諫衡，衡不從。會休立，衡懼，謂妻曰：「不用卿言，以至於此。」遂欲奔魏。妻曰：「琅邪王素好善慕名，方欲自顯於天下，終不以私嫌殺君明矣。可自囚詣獄，如此，乃當逆見優饒，非但直活而已。」衡從之。果得無恙，又加威遠將軍。授以戟。
《吳志》曰：休詔曰：「丹陽太守李衡，以往事之嫌，自拘有司。夫射鈎斬祛，在君爲君，遣衡還郡，勿令自疑。」
《吳志》曰：孫皓，字元宗，權孫和之子也；一名彭祖，字皓宗。孫休立，封皓爲烏程侯，遣就國。西湖民景養相皓當大貴，皓陰喜而不敢泄。休薨，是時蜀初亡，而交趾攜叛，國內震懼，貪得長君。左典軍萬彧者爲烏程令，與皓相善，稱皓才識明斷，是長沙桓王之儔，又加之好學，奉尊法度，屢言之於丞相濮陽興、左將軍張布。布、興說休妃太后朱，欲以皓爲嗣。朱曰：「我寡婦人，安知社稷之慮，苟吳國無隕，宗廟有賴可矣。」於是遂迎立皓，時年二十三。改元，大赦。
皓既得志，粗暴驕盈，多忌諱，好酒色，大小失望。興、布竊悔之。或以語皓，十一月，誅興、布。天紀三年冬，晉命鎮東將軍司馬伷〈音宙〉向塗中，安東將軍王渾，揚州刺史周浚向牛渚，太尉賈充爲大都督，量宜處要，盡軍勢之中。初，皓每宴會群臣，無不咸令沉醉。置黃門郎十人，特不與酒，侍立終日，爲司過之史。宴罷之後，各奏其闕失，罔有不舉。大者即加威刑，小者咸以爲罪。後宮千數，而采擇無已。激水入宮，宮人有不合意者，輒殺流之。或剝人面，或鑿人眼。岑昏險訁叟貴幸，致位九列，好興功役，衆所患苦。是以上下離心，莫爲皓盡力，蓋積惡已熟，不復堪命故也。晉軍所至，則土崩瓦解，而王順流，司馬伷、王渾皆臨近境。皓用光祿勛薛瑩、中書令胡沖等計，分遣使奉書於。伷先到，於是受皓之降，解縛焚櫬，延請相見。伷以皓致印綬於己，遣使送皓。皓舉家西遷，以太康元年三月丁亥就集於京邑。四月，詔賜號爲歸命侯，給衣服車乘，田三十頃，歲給穀五千斛，錢五十萬，絹五百匹，綿五百斤。皓太子瑾拜郎中。五年，皓死於洛陽。〈《吳錄》曰：皓以四年十二月死，時年四十二，葬河南縣也。〉
《世說》曰：晉武帝問孫皓：「聞南人好作女歌，頗能不？」時正飲酒，因舉觴，勸帝而言曰：「昔與汝國鄰，今爲汝作臣。上汝一杯酒，令汝壽萬春。」帝悔之。
《吳志》評曰：皓淫刑所濫，殞斃流黜者，蓋不可勝數。是以群下人人惴恐。虐用其民，窮淫極侈，宜其腰首分離，以謝百姓。既蒙不死之詔，復加歸命之寵，豈非曠蕩之恩，過厚之澤也哉！
