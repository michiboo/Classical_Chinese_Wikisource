《說苑》曰：管仲曰：「吾不能以春風風人，夏雨雨人，吾道窮矣。」
《白虎通》曰：嫁娶以春何？春者，天地交通，萬物始生，陰陽交接之時也。
京房《易占》曰：春當退貪吏，進柔良，恤幼孤，賑不足，求隱士，即萬物應節而生，隨氣而長，是爲春令也。
《司馬法》曰：春不東征，秋不西伐，月食班師，所以省戰也。〈謂 春不成生，秋不伐熟。夫兵陰象也，月食則陰毀，故息戰也。〉
《顔氏家訓》曰：夫學者，猶種樹也。春玩其華，秋取其實。講說文章，春之華也；修身利行，秋之實也。
徐子《中論》曰：夫名之繫於實也，猶物之繫於時也。生物者春也，吐華者夏也，布葉者秋也，收成者冬也。斯無爲而自成者，若強爲之，則 傷其性矣。
《風俗通》曰：赤春，俗說赤春從人假貸，家皆自乏之時。謹案《詩》曰：「春日載陽，有鳴鶬鶊」。《月令》：「衣青衣，服蒼玉，」又 《爾雅》「春曰青陽」，凡三春時不得夏赤也。今裏語曰：「相斥角牛」，原其所以言，不當角牛，春從人求索也。〈斥與赤音相似。〉
周生《烈子》曰：仁如春風，惠如冬日。
《汜勝之書》曰：三月榆莢雨，高地強土可種木。
《投荒錄》曰：南方春時晴霽即如夏，陰雨即如冬，不復有韶光麗景。若通四時言之，夏多而微有冬，春與秋不復辯矣。
陸機《要覽》曰：九花樹生南嶽，雖經雪凝寒，花必開便落，時人謂之應春花。
《真誥》曰：正月庚申，上帝殺害日，不可請乞，百事無益。
《登真隱訣》曰：正月午，天地凶門日，不可建造穿鑿。
又曰：正月亥，地破日，不可開山動土。
虞世南《史略》曰：北齊盧士深妻，崔林義之女，有才學，春日以桃花靧兒面，〈靧，荒內切，洗面也。〉咒曰：「取紅花，取白雪，與兒洗面作光悅。取白雪，取紅花，與兒洗面作光華。取 雪白，取花紅，與兒洗面作華容。
《楚辭》曰：獻歲發春兮，汩吾南征。
又曰：目極千里兮傷春。
又曰：開春發歲兮，承陽施惠養百姓兮。
又曰：王孫游兮不歸，春草生兮萋萋。
又曰：青春受謝〈謝，去也。〉白日昭。〈昭者，明也。〉
崔駰《臨洛觀春賦》曰：迎夏之首，末春之垂，桃之夭夭，楊柳依依。
張衡《歸田賦》曰：仲春令月，景和氣清，原隰鬱茂，百草滋榮。王睢鼓翼，鶬鶊哀鳴，交頸頡頏，關關嚶嚶。於焉逍遙，聊以娛情。
湛方生《惜春賦》曰：夫榮雕之感人，由色象之在鏡。事隨化而遷回，心無主而虛映。眄秋林而情悲，遊春澤而心令。孰雲知其所以，乘天感 而叩性。
《古樂府詩》曰：青青園中葵，朝露待日晞。陽春布德澤，萬物生光輝。
張衡《歌》曰：浩浩陽春發，楊柳何依依。百鳥自南歸，翱翔萃我枝。
李充《春遊賦》曰：蓋適性莫暢乎游，而時和莫逾乎春。
陸機《樂府詩》曰：遊春芳草林，春芳傷客心。和風飛清響，鮮雲垂薄陰。蕙草饒淑氣，時鳥多好音。翩翩鳴鳩羽，喈喈鶬鶊吟。
王廙《春可樂》曰：春可樂兮，樂孟月之初陽，野輝赫以揮綠，山翠倩以發蒼。
《禮記·月令》曰：孟春之月，是月也，以立春。太史先三日，謁於天子曰：「某日立春，盛德在木。」天子乃齊。〈太史，禮官之屬。謁，告。〉立春之日，親率公卿諸侯大夫以迎春於東郊。〈迎春，祀春帝靈威仰於東郊之北。《周禮》迎郊五十里也。〉還乃賞公卿大夫於朝， 令相布德和令，行慶施惠，下及兆民。
《傳》曰：凡分至啓閉，必書雲物，爲備故也。〈立春爲啓，立冬爲 閉。〉
又曰：郯子對孔子曰：「少皞摯爲鳥師而鳥名，青鳥氏，司啓者也。」〈青 鳥，倉鶊也，以立春鳴，立夏止。〉
《開元禮》曰：立春祀青帝於東郊，〈以太昊配以勾芒氏，歲星、三 辰七宿從祀。〉立春後醜日，祀風師於國城東北。
《易通卦驗》曰：立春條風至。宋均注曰：條風者，條達萬物之風也。
《孝經鈎命決》曰：先立春七日，敕獄吏決詞訟，有罪當入，無罪當出。立春，敕門欄無關籥，以迎春之精，下弓戴楯，鼓示音聲，動昆蟲 也。
《孝經緯》曰：周天七衡六間曰立春。後十五日，鬥指寅爲雨水。後十五日，鬥指甲爲驚蟄。後十五日，鬥指乙爲清明。後十五日鬥指辰爲穀 雨。
《續漢書·禮儀志》曰：立春之日，夜漏未盡五刻，京都百官皆衣青，郡國縣官下至令史，皆服青幘，立青幡，施土牛耕人於門外，以示兆 民。
又曰：立春之日，下寬大書曰：制詔三公，方春東作，敬始慎微，動作順之，罪非殊死，且勿案驗。
《漢書》曰：元始中故事，兆五帝郊於洛陽，四方壇皆三尺無等。立春於東郊祭東帝勾芒，〈《月令章句》曰：東郊，去邑八里，木數也。〉車騎服飾皆青，歌青陽八佾，舞雲翹之舞，返因賜文官太傅司 徒以下，縑各有差。〈《漢官名秋》曰：賜司徒、司空帛三十匹，九卿十五匹，《古今注》 曰：建武八年立春，敕賜公十匹，卿七匹也。〉
又曰：立春之日，皆青幡幘，迎春於東郭外，令一童男冒青衣，先在東郭外野中，迎春至自野中，則迎者拜之而還，弗祭，三時不迎。
又郎顗上疏曰：今立春之後，火卦用事，當溫而寒，違反時節，由功賞不至，而刑罰必加也。宜須立秋順氣行罰，臣伏案《飛候》，參察衆 政，〈京房作《易飛候》。〉以爲立夏之後當有震裂湧水之害。
又曰：自司徒居位，陰陽多謬，〈時劉嶠爲司徒，至陽嘉二年榮 免。〉久無虛已進賢之策，天下興議，異人同諮。〈諮，嗟嘆也。〉且 立春已來，金氣再見。〈謂元年十二月己丑夜，白氣入玉井，二年正月己丑，白虹貫日，此 金氣再見也。〉金能勝木，必有兵氣，宜黜司徒，以應天意。
又郎顗時問曰：方春東作，報德之始，元氣開發，養導萬物，王者因天視聽，奉順時氣，務崇溫柔，遵行月令。〈《禮記月令》：孟春，天子命相布德和令行慶施惠，下及兆人。仲春，安萌芽，養幼少，存諸孤，省囹 圄，去桎梏，止獄訟。〉而今立春之後，考事不息，秋冬之政行乎春，故虹春見，掩蔽日曜。凡邪氣乘陽，則虹霓在日，斯皆執事刻意所致，殆非朝 廷優寬之本，此其變常之咎也。
又曰：孔子作《春秋》，書正月者，敬歲之始也。〈《公羊傳》曰： 元年春王正月，元年者何？君之始年也。正月者何？歲之始。〉王者則天之象，因時之序，宜開發德號，爵賢命士，流寬大之澤，垂仁厚之德，〈《禮記》迎春於東郊，還乃賞公卿諸侯大夫於朝。相布和令行慶施惠，下及兆民。慶賞遂行，無有不 當。〉順助元氣，含養庶類。如此則天文昭爛，星辰顯列，五緯循軌，四時和睦。〈五帝，五星。〉否則太陽不光，天地混濁，時氣錯逆，霾霧蔽日。〈《爾雅》曰：風而雨土爲霾也。〉自立春以來，累經旬朔，未見仁德有所施布，但聞罪罰考掠之聲。夫天之應 人，疾於影響，而自從入歲，常有蒙氣，月不舒光，日不宣曜。日者太陽，以象人君，政變於下，日應於天，清濁之占，隨政抑揚，天之見異，事無虛作。豈獨陛下 倦於萬機，帷幄之政有所闕歟？
《晉書·禮志》曰：太史每歲上其年曆，先立春，讀五時令，服名隨方色。帝升御座，尚書以下就席，訖，賜酒一卮。
《唐書》曰：景龍中，中宗孝和帝以立春日宴別殿，內出剪綵花，令學士賦之。
又曰：景龍四年正月八日立春，上命侍臣自芳林門經苑東度入仗，至望春宮迎春。內出彩花樹，人賜一枝。
《荊楚歲時記》曰：立春日，悉剪綵爲燕以戴之，帖宜春之字，傅咸《燕賦》，有其言矣。〈傅咸《燕賦》云：四氣代至，敬迎其始。彼應運而方臻，乃設燕以迎止。翬輕翼之歧歧，若將飛而未起。何夫人之功巧，式儀 形之有似。銜青書以贊時，著亙春之嘉祉。〉
《周書時訓》曰：立春之日，東風不解凍，號令不行。蟄蟲不震，陰氣奸陽。魚不上冰，甲冑私藏。雨水之日，獺不祭魚，國多盜賊。鴻雁不 來，遠人不服。草木不萌動，果瓜不熟。
《國語》曰：農祥晨正。唐固注曰：農祥，房星也。晨正，謂晨見南方。謂立春之日。
《齊人月令》曰：凡立春日食生菜，不可過多，取迎新之意而已，及進漿粥，以導和氣。
《四時篡要》曰：立春貯水，謂之水神，釀酒不壞。
《修真入道秘言》曰：以立春日清朝北望，有紫緣白雲者爲三元君三素飛雲也，乘八輿之輪，上詣天帝。〈是太素三元君女真也。天帝，是天地玉清君。〉天子候見，再拜自陳，某乙乞得侍給輪轂。〈以意云云，若雖不見典服之形，亦宜拜乞之。他放此。〉三過見元君之輦者，白日升 天。〈按舉場常試，立春日望三素雲，詩取此事。〉
《真誥》曰：立春日，勿行威刑。〈八節同此。〉
《論衡》曰：立春爲土象人，男女各二，秉耒鉏，或立土牛。象人土牛，未必耕也，順氣應時，示率下也。
《禮》曰：春分之日玄鳥至。後五日，雷乃發聲；後五日，始電。
《傳》曰：玄鳥氏，司分者也。〈春分來，秋分去。〉
《易通卦驗》曰：震，東方也，主春。春分日，青氣出直震，此正氣也。氣出右，物半死。氣出左，蛟龍出。震氣不出，則歲中少雷，萬物不 實，人民疾熱。
《孝經說》曰：春分之日，日在中衡。
又曰：鬥指卯爲春分。
《齊人月令》曰：春分不殺生，不吊疾。君子齊戒，衣夾衣，導引，不食生冷。
《白虎通》曰：明庶風，春分至，王者修封疆，理田疇。
