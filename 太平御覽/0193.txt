
《丹陽記》曰：石頭城，吳時悉土塢，義熙始加磚、累石頭，因山以爲城，因江以爲池，形險固，有奇勢。故諸葛亮曰：「鍾山龍盤，石城虎踞。」良有之矣。
又曰：趙城，去宮八里，案《越絕書》，則東甌越王所立也。
又曰：江寧縣北三十里有白馬城，吳時爲烽火之所。
《太康地記》曰：梁孝王築睢陽城十二里，以鼓唱節杵，而下和稱睢陽，因以爲縣。
又曰：雁門馬邑縣，秦時建此城輒崩，不成。有馬周旋馳走反復，父老異之，因以築城，遂名馬邑雲。〈《搜神記》亦載也。〉
《述征記》曰：思子城，漢武帝征和二年，衛太子遇江充之亂，奔湖自縊。壺關三老、太廟令田千秋訴太子之冤，築思子宮於湖，其城存焉。
《續述征記》曰：廣固城有大澗甚廣，阻之爲固，謂之廣固。
又曰：白馬城，魏黃初中曹彪封白馬王，治於此城。
又曰：小城陽城，在陽城西南半里許，實中俗說囚堯城。
《羊頭山記》：邯鄲城，邯，山名；鄲，盡也，邯山至此而盡也。
又曰：曲阜城，城內有曲阜逶迤，長八九里。
東方朔《十洲記》曰：崑崙山有積金，爲天城，四面千里。
《關中記》曰：長安城，其形似北斗，其土本皆黑壤，今城赤如火，堅如金。父老所傳，鑿龍首山土以爲城也。
《幽明錄》曰：始興縣有皋天子廟，因山崎嶇，十有餘里，坑塹數重，阡陌交通。城內堂塞碎瓦柱穿猶存，東有皋天子冢。皋天子，未之聞也。
劉直《京口記》曰：有小�城。
鄧德明《南康記》曰：歸美山下有石城，高數丈，有一門，門外有二石，夾左右高數百丈，遠望嵯峨，�闕騰空。故老謂之神仙遊焉。
《江寧圖》曰：石頭城，吳之金陵城，爲石城。
《郡國志》曰：兗州兩觀城，即仲尼爲魯司寇誅少正卯之處。
又曰：陝州魏城，即芮伯萬母惡芮伯，逐之，出居於魏處也。晉獻公滅之，以賜畢萬。山河之間，土地迫隘，故魏國著《十畝》之詩。
又曰：雲中府快馬城有綾羅泉，即塞上翁所居之邑，有快馬亭。塞上翁，六國前人，姓李也。
又曰：雍州霸陵城，在通化門東二十里。秦襄王葬於其阪，謂之霸上。
又曰：汴之高陵城，即高陽之墟也。繁陽城，漢雲外黃縣，有繁陽亭。張耳爲外黃令，有夏後祠神井，能興雨雹。
又曰：徐州薛城，高厚無比。多出暴桀子弟，蓋孟嘗君餘風也。
又曰：六壁府，後魏太平真君五年，討胡於六壁，即此城。俗以城爲六面，因以爲名焉。
又有虢城、虞城，相傳云：晉既滅虞、虢，遷其人於此，築城以居之。
又曰：幽州無終縣西平城，即李廣射石虎之處。
又曰：復州竟陵城、�夢城，城西大澤，即古�夢澤也。卻月城在河口，魏將黃祖所守處。
又曰：嬀州涿鹿城，即黃帝擒蚩尤處。黃帝泉今枯而不流，即古之版泉也。
又曰：涼州昌松縣有鸞鳥城，魏改爲神鳥城。張軌時，有五色鳥集，於其處築城。
又曰：衛州有狗城，蓋紂養狗之處也。
又曰：洛州夫人城，即趙武靈王夫人築也。
又曰：衛州有酒城。
又曰：涼州臥龍城，又雲鳥城，亦名多翅城。
又曰：登州文登縣有不夜城、尚書城。有石橋，即秦始皇造；欲觀日處文登山，始皇召文士而登此山。
又曰：齊有士鄉城。鄭玄云：「齊有士鄉城，越有君子軍。」
又曰：同州韓城，即韓原也。《詩》所謂「韓侯受命」，是此韓地。春秋時，秦擒晉惠公處也。
又曰：肅州福祿城，因謝艾所築也。
又曰：廉州，宋太始年，陳伯紹平夷，至合浦，見三青牛，圍之不獲，即其處置城，俗號青牛城。
又曰：箕子城，石勒每破一州必簡別衣冠，號爲君子城。洎乎幽州，擢荀綽、裴憲等，還襄國，路經此。後俗訛爲箕子城。
又曰：平州孤竹城，即孤竹國也。漢靈帝時，遼西守廉翻夢人云：「餘孤竹君之子也，今遼海漂吾棺。」明日，見浮棺，因葬之。
又曰：雲中府齊柳牙舒城有道人城，初築時有仙人游其地，遂名城焉。
又曰：成都郡城，秦惠王二十七年張儀築，以象咸陽。沃野千里，號曰陸海。有萬歲池，即築城取土之處也。
又曰：定州博陵縣唐城，堯爲唐侯，國於此。
又曰：陽翟縣，舊屬汝州，有鶏鳴城。
又曰：隋州博望城，即張騫封侯之國也。
又曰：許州雍城，即黃帝臣雍父始作杵臼處。
又曰：朔州太平城，後魏穆帝治也。太極殿、琉璃台瓦及鴟尾，悉以琉璃爲之。
又曰：鄭州博浪城，即張良爲韓報仇擊秦王處。
又曰：雍州杜城，在安仙門南七里。《春秋》范宣子云：「在周爲唐杜氏」，即是此也。
又曰：益陽城，魯肅築也。雲登之望見長沙城邑人馬，形色宛然相去三百里。故老云：「長沙、益陽，一時相望。」
又曰：廣州萬人城，即尉佗故城也。
又曰：張掖郡，竇融築千秋城、萬歲城。
又曰：洛陽澠池縣有秦趙二王城，號爲俱利城。
又曰：定州博陵縣樂羊城，魏文侯使樂羊取中山造。
又曰：重泉城，漢武爲李夫人所築。
又曰：藍田有青維泥城，亦曰柳城。
又曰：賀州蕪城，池隍中頗出珠玉寶器，即尉佗拒防之所也。
又曰：曹州漆園城，莊周爲吏處。
又曰：曹州白雁城，即衛侯伐鄭至於鳴雁，是此也。
又曰：洛州王城，宮城西入苑，故郟辱阝城也。周武王伐殷，遷九鼎此地也。夏至之影，尺有五寸，謂之土中焉。泉亭，即春秋時泉、皋、伊、洛之戎同伐京師。
又曰：坊州畦城，即高奴城，俗謂高樓城。
又曰：汴有浚城。《鄘詩》云：「孑孑幹旌，在浚之城。」
又曰：爰有寒泉，在浚之下，水冬夏常冷，因曰寒泉。
又曰：滑州鹿鳴城，城內有鳴鹿台。
又曰：陳官城，周二十里，東晉所築，號曰六門城。宣陽門損上作虎，刻木相對，又施�楣藻井。言武門上作重樓，號曰西辰觀。吳初築在府宮南，號太初宮，正殿曰神龍殿；又有臨海赤烏殿，孫皓起顯明宮，引水激之，飾以珠玉，有彎崎、臨硎之觀門及樓。皆擊鼓持夜以齊，以鼓多驚眠，改爲鐵磬。
《過秦論》曰：秦踐華以爲城，因河以爲池。
《越絕書》曰：石城者，吳王闔閭所置美人離城也。
又曰：樓門外馬寧溪止復城者，故越王餘復君所治也。
又曰：樓門外鴻城者，故越王城也，去縣百五十里。吳鶏籠山外陂，故吳王所畜鶏使李保之養，去縣二十里。闔閭姑胥台外有九曲路，闔閭造以游姑胥之台，太湖中窺百姓，去縣三十里。
又曰：吳大城，周四十七里二百一十步，陸門二，有樓，水門八；南面十四里四十二步，西面七里百一十二步，北面八里二百六十步，東面一十里七十九步，闔閭所造也。吳郭周六十八里六十步，吳小城周一十二里，其下廣二丈七尺，高四丈，門三，皆有樓。東宮周一里二百步路。西宮在長秋門，周一里二百二十六步。秦始皇帝二十一年，守營者照燕失火燒之。
《吳越春秋》曰：鯀築城以衛君，造郭以居人。此城郭之始也。
又曰：范蠡觀天文，法於紫宮，築作小城。周千一百二十三步，一員三方。西北立飛翼之樓，以象天門。東南服漏石竇，以象地戶。陵門四達，以象八風。外郭築城而缺西北，示服事吳也。不敢壅塞。內以取吳，故缺西北，而吳不知也。
又曰：伍子胥爲吳相土嘗水，象天法地，造築天城。周回四十七里，陸門八，以象天之八風；水門八，以象地之八窗。築小城十里，陸門三。東面者欲以絕越明矣。立閶門者，以象天門通閶闔風。立地門者，以象地戶也。闔閭欲西破皮強楚，楚在西北，故立閶門以通天氣也，因復名破楚門。
《水經注》云：葉東界有故城，始縣東，至氵親水，達泚陽縣界，南北聯聯數百里，號爲方城，一謂之長城雲。酈縣有故城一面，未詳里數，號爲長城，即此城之西隅，其間相去六百里。北南雖無基築，皆連山相接，而漢水流其南。故屈完答齊桓公云：「楚方城以爲城，漢水以爲池。」
《郡國志》曰：葉縣有長城曰方城，指此城也。
《吳地記》曰：袁山松城，《晉書》云：「左將軍袁山松，陳郡人。時爲吳郡太守，隆安五年築此城，在滬瀆邊江城之，以禦孫恩圍。山松於此城陷害。」山松城今爲波潮所沖，以半毀江中。山松城東夾江又有二城相對，闔閭所築以備越處。
《鄱陽記》曰：仙人城，在縣東南，其城皆峭壁危石，直上千仞，自古呼爲仙人城。每天空無須，秋日清澈，其上宮殿、倉廩，歷歷可見。
趙曄《吳越春秋》曰：堯聽四岳之言，用鯀修水。鯀曰：「帝之遭天災，厥黎及康。」乃築城造郭，以爲國固。
《淮南子》曰：崑崙山上有層城九重。
《列女傳》曰：齊人杞梁殖襲莒戰而死。其妻無所歸，乃就夫屍於城下而哭之，七日，城崩，妻遂投淄水而死。
《說文》曰：郭，廓也；廓落在城也。
《禮記·月令》曰：孟秋之月，修宮室，補城郭。
又《禮記》曰：正月，無置城郭。〈妨農也。〉
《國語》曰：火見而清風，戒寒而修城郭。
《月令》曰：孟夏，坯城郭。
《後漢書》曰：馬援所過，爲郡縣，治城郭。
謝承《後漢書》曰：汝南廖扶，畢志衡門，死葬北郭，號曰北郭先生。
《風俗通》曰：郭，郛者，亦大也。
《莊子》曰：孔子謂顔回曰：「回，來！家貧居卑，胡不仕乎？」顔回對曰：「不願仕。回有郭外之田五十畝，足以給飠亶粥；郭內之田十畝，足以爲絲麻；鼓琴足以自娛；學夫子之道，足以自樂。回故不仕矣。」
《魏略》曰：秦國石爲城郭。
《管子》曰：內謂之城，外謂之郭。
焦貢《易林》曰：金城鐵郭，上下同力，寇不敢賊。
王肅《表》曰：夫城之有郭，猶裏之有表，骨之有皮。表裏各異，則保障不完；皮骨分離，則一體不具。
《釋名》曰：城下謂之壕。壕，翱也；言都邑內所翱翔祖駕處也。
《禮》曰：今大道既隱，天下爲家，各親其親，各子其子，貨力爲己；城郭溝池以爲固。謀用是作，兵由是起。
《漢書》：神農之教曰：「有石城十仞，湯池百步，帶甲百萬，而無粟不能守。」
《釋名》曰：櫓，露也；露上無覆屋也。
《孫子兵法》曰：攻城之法，修櫓，其器械三月而後成。
陸機《洛陽記》：洛陽城，周公所制。東西十里，南北十三里，城上百步有一樓櫓，外有溝渠。
