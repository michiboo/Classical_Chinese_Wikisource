
《晉書》曰：王濟善解馬性。常乘一馬，著連乾鄣泥，前有水，終不肯渡。濟云：「此必是惜鄣泥。」使人解去，便渡。故杜預謂濟有馬癖。
又曰：王師敗於蕩陰，嵇紹被害。初，紹之行也，侍中秦准謂曰：「今日向難，卿有佳馬否？」紹正色曰：「閣駕親徵，以正伐邪，理必有徵無戰。若使乘輿失守，臣節有在？駿馬何為？」聞者莫不嘆息。
《載記》曰：慕容有駿馬曰赭白，有奇相逸力。石季龍之伐棘城也，將出避難，欲乘之。馬悲鳴是齧，人莫能近。曰：「此馬見異，先朝孤常仗之濟難，今不欲者，蓋先君之意乎？」乃止。季龍尋退，益奇之。至是四十九歲矣，而駿逸不虧。俊比之於鮑氏驄，命鑄銅以為其象，親為銘贊，鐫其旁，置之薊城東掖門。是歲象成而馬死。
又曰：符堅遣使西域，稱揚堅之盛德，並以繒彩賜諸國王。於是朝獻者十有餘國，大宛獻天馬、千里駒，皆汗血，朱鬣五色，鳳膺麟身，及諸珍異五百餘種。堅曰：「吾思漢文之返千里馬，咨嗟美詠。今獻馬其悉返之，庶克念前王，彷彿古人矣。」乃命群臣作止馬詩而遣之，示無欲也。
又曰：武昭王皓字玄盛，少而好學，性沉敏寬和，美器度。通涉經史，尤善於文義。及長，頗習武藝，誦《孫吳兵法》。常與呂光太史令郭﹁及其同母弟宋繇同宿，﹁起謂繇曰：「君當位極人臣，李君有國土之分。家有草馬生白額駒，此其時也。」呂光末，京兆段業自稱涼州牧，以惇煌太守趙郡孟敏為沙州刺史，署玄盛效穀令。敏尋卒，惇煌護軍馮翊郭謙、沙州治中惇煌索仙等，以玄盛溫毅有惠政，推為寧朔將軍、惇煌太守。玄盛初難之，會宋繇仕於業，告歸惇煌，言於玄盛曰：「兄忘郭﹁之言耶？白額駒今已生矣。」玄盛乃從之。
又曰：庾亮所乘馬的顱，殷浩以為不利，勸賣之。亮曰：「曷有己之不安移於人乎？」
《晉中興書》曰：恭帝之為琅琊王，好奇戲。閉一匹馬於門內，令人射之，喻遨幾箭而死。左右曰：「馬，國姓，而射之，不祥甚矣。」乃止。俄而桓玄篡位。
《續安帝紀》曰：司馬休植導廣固，慕容超有欲害心，而休之不知。休之常所乘騅馬於床前養飼，忽連鳴不食，注目視鞍。休之試被之，即不動也。訖還床坐，馬又驚跳。因試騎視馬，即驟出，裁至門外，奔而馳之。走行數里，休之顧望所住，已有寇至，乘以南奔，殆而獲免。後還荊州，加騅馬揚武之號。
王隱《晉書》曰：馬隆子咸，為成都王前鋒。長沙王所統冠軍司馬王湖，率眾討咸於馬市。咸堅不動，湖乃使數十騎下馬，縛戟於鞍，而令向咸。又使數十騎各刺所放馬，馬驚奔咸軍，軍壞。湖因馳逐猛戰，臨陣斬咸。
干寶《晉紀》曰：桓范出赴曹爽，宣王謂蔣濟曰：「智囊徃矣。」濟曰：「智則智矣，駑馬戀芻豆，爽必不能用也。」
鄧粲《晉紀》曰：王湛有隱德，兄弟宗族，皆以為癡。居墓次，不交當世。兄子濟性好馬，所乘駿快，意甚愛之。湛曰：「此馬雖快，力薄不堪苦。近見督郵馬，當勝此。」濟然之，取督郵馬，穀食十數日，與湛試之。湛未甞乘馬，卒然便騎，馳騁步驟不異於濟，而馬不相勝。湛曰：「直行平路，何以別馬？唯當於蟻封。」於是就蟻封盤馬，濟馬果倒躓。濟乃服。
崔鴻《十六國春秋》曰：驍騎將軍呂光封西域，平，上疏曰：「惟龜玆據三十六國擲晷，制彼王侯之命。入其國城，天驥、龍麟、腰�、丹髦，萬計盈廄。雖伯益再生，衛賜復出，不能辨也。」
又曰：太上四年，高麗使至，獻美女十人，千里馬一匹。兗州民脫喧率眾二千來降，獻千里馬一匹，羊須去地九寸。拜蒲長水校尉、廩丘公。
《宋書》曰：宋大明五年，吐谷渾拾寅遣使獻舞馬。
沈約《宋書》曰：鮮卑二子，長曰吐谷渾，少曰若洛，別為慕容氏。渾庶長，正嫡。父在時，分七百戶與渾。渾與二部俱牧馬，馬斗相傷。怒讓渾，渾曰：「斗在馬而怒及人耶？乖別甚易，今當去汝萬里。」於是擁馬西行。悔悟，深自咎責，遣舊父老及長吏乙那樓追渾令還。渾曰：「我是卑庶，理無並大。今以馬致別，殆天所啟諸？君試擁馬令東，馬若還東，我當相隨去。」即使二千騎共遮馬令回，馬回不盈三百步，倏然悲鳴西走，聲若頹山。如是者十餘回，一回一遠。樓跪曰：「可汗，此非復人事。」
又曰：劉瑀為右衛將軍，年位本在何偃前。孝武初，偃為吏部尚書，瑀圖侍中不得，與偃同從郊祠。時偃乘在前，瑀策駟居後，相去數十步。瑀蹋〈徒合切。〉馬及之，謂偃曰：「君轡何疾」？偃曰：「牛駿馭精，所以疾耳。」偃曰：「君馬何遲？」曰：「騏驥羅於羈絆，所以居後。」偃曰：「何不著鞭，使致千里？」答曰：「一蹙造青雲，何至與駑馬爭路！」
蕭子顯《齊書》曰：楊玉夫殺宋蒼梧王，將首與王敬則，敬則送太祖。太祖夜乘常所騎赤馬入殿。及踐祚，號此馬為龍驤將軍。
《後魏書》曰：高肇字首文，文昭皇太后之兄也。大舉徵蜀，以肇為大將軍，都督諸軍。面辭，世宗於東堂親奉規略。是日，肇所乘駿馬停於神虎門外，無故驚倒，又轉臥渠中，鞍具瓦解，眾咸怪異。肇辭出，見而惡焉。世宗崩，肇還，高陽王與領軍於忠遣壯士殺之。
《後周書》曰：於謹常率騎追茹茹，前後十七戰，盡降其眾。常為賊所圍，謹乘駿馬一紫一，賊所先識。乃使二人各乘馬突陣，賊以為謹也，皆爭逐之。謹乃入塞。
《三國典略》曰：西魏孝武將為齊太祖所殺，孝武索所乘波斯騮馬，命太宰南陽王躍之。將舉其鞍，馬蹶而死，帝惡之。日晏還宮，至後門，馬驚不前，捶植締折。入謂潘彌曰：「今日幸無他不？」彌曰：「過夜半則大吉。」須臾，帝飲酒，遇鴆而崩。時年二十五，謚曰孝武。殯於草堂佛寺，十餘年乃葬。
又曰：高歡歸爾朱榮。劉貴事榮，盛言歡美，榮未之奇也。歡更衣服，重求見焉，因隨榮之廄。廄有害馬，榮命剪之。歡不絆剪，竟不蹄齧。已而起曰：「凡御惡人，亦如此矣。」榮遂坐歡於床下，屏左右而訪時事。歡曰：「聞公有馬十賭奕，色別為群，將此竟何用也？」榮曰：「且言爾意。」歡曰：「方今天子愚弱，太后淫亂；誓方雲擾，朝政不行。以明公雄武，乘時奮發，但將討鄭儼、徐紇為辭，舉鞭足以定天下。此是賀六渾意。」榮大悅，曰：「爾意即我意也。」自是每參軍謀。
又曰：齊盧潛與特進慕容儼勢。儼之將死，謂其子曰：「盧尚書教我為人，我死之後，將吾騂馬與之。」其子遂以他馬與潛。儼喪出，得停不肯進，巫祝為儼戍曰：「何意不與盧尚書騂馬？」其子遵命，儼聖乃行。
又曰：齊馮子琮被執於省內，以弓弦絞殺之。使內參以庫車載其屍歸，人無知者。子琮所乘之馬曳韁走，以頭扣車，狀如號哭，見者異之。車至其門，諸子方握槊，聞庫車來，以為賜也，大喜。開視乃哭。
又曰：齊王北伐，太保領太僕安定王賀拔仁進馬，並非駿足。齊主讓之，仁對曰：「御馬超逸，群下不逮。」齊主大怒，免為庶人，命之負炭，輸於晉陽。
又曰：周裴果字戎昭，魏齊州刺史遵之子也。從軍徵討，乘黃嫜許，衣青袍，每先登陷陣，時人號為黃驄年少。
又曰：周賀若惇與陳侯相拒。惇軍數有叛人乘馬投者，輒納之。乃別取一馬，牽以赴舡中，人逆以鞭之。如是者再三，馬便畏舡不上。後伏兵於岸，乃遣人乘以招，兵迎接，競來牽馬。惇發伏兵掩之，盡殪。後有亡命者，猶謂為詐，不復納也。
又曰：梁普通中，童謠言或雲「青絲白馬」者，侯景乃常乘白馬，以青絲為勒，用應謠言。
《陳書》曰：初，有童謠曰：「黃班青驄馬，發自壽陽涘。來時冬氣末，去日春風始。」其後陳主果為韓擒所敗。擒本名擒虎，黃班之謂也。破建康之始，復乘青嫜許。徃反時節皆相應。
《隋書》曰：吐火羅國有山穴，中出神馬。每歲牧牝馬於穴，所產必名駒。
又曰：吐谷渾有青海，周回千餘里。中有小山，其俗至冬輒放牝馬於其上，言得龍種。甞得波斯草馬，放入海，因生驄駒，日行千里。故時稱青海驄焉。
又曰：長孫晟從晉王破突厥，王大喜，引晟入內同宴極歡。有突厥達官來，預坐，說言突厥之內，大畏長孫總管。聞其弓聲，謂為霹靂；見其走馬，稱為閃電。王笑曰：「將軍震怒，威行域外，遂以雷霆為比，一何壯哉！」
《唐書》曰：貞觀十三年三月乙巳吉辰，廄產白馬，朱鬣。
又曰：貞觀中，骨利遣使朝貢。太宗遣雲麾將軍康蘇密徃撫慰之，仍列其地為玄闕州。俄又遣使隨蘇密使入朝，獻良馬十匹。太宗奇其駿異，為擲昶名，號為十驥：一曰騰霜白，二曰皎雪驄，三曰凝露驄，四曰懸光驄，五曰決波俞，六曰飛霞驃，七曰發電赤，八曰流講罱，九曰翔麟紫，十曰奔紅赤。又為文以敘其事。
又曰：永徽中，吐谷渾河源郡王慕容曷缽遣使獻駿馬。上問其馬擲曛性，對曰：「臣國中之最者，所以獻之。」上曰：「良馬人之所欲，豈可輟彼不足而加我之有餘哉？」乃命還之。
又曰：永徽中，駁馬國遣使朝貢。其地在突厥之北，漸近北海，去京師一萬四千里。戶十萬，勝兵三萬人，馬三十萬匹，馬色並駁，故以為名。
又曰：開玄十二年，太原獻異馬駒，其耳如筒，左右各一十量冗，肉尾無毛。
又曰：天寶中，隴右節度皇甫惟明奏：「龍支縣人庫狄孝義，有馬生龍駒。經九旬有九日，身有麟而不生毛。臣就檢視，時有慶雲五色遙復馬上，久而不散。伏望宣付史官，以為實錄。」從之。
又曰：吐火羅國有頗梨山，南崖穴中有神馬。國人母牧牝馬於其側，時產名駒，皆汗血焉。
又曰：李懷遠雖久居榮位，而弘尚簡率，其園宅無所改作。常乘款段馬，左僕射豆盧欽望謂曰：「公榮貴如此，何不買駿乘？」答曰：「此馬倖免驚蹶，無假別求。」聞者莫不嘆美。
《周史》曰：徐台符仕晉，為翰林學士、中書舍人。契丹之陷中原也，台符從虜帳北至於薊門。及戎人內潰，乃竄身南歸。初，台符所乘馬好嘶鳴，及自虜中回，常露宿於草中，雖胡騎連群經其左右，而台符馬若箝其口。然及行至漢地，即嘶鳴如故。時人以為積善之所感也。
