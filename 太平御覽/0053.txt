
《說文》曰：丘，土之高，非人所爲。丘字從一，一，地也。人居在丘南，從北，中邦之居在崑崙東南。一曰，四方高，中央下，象形也。
《詩》曰：送子涉淇，至於頓丘。
又曰：子之蕩兮，宛丘之上兮。
又《詩序》曰：崇丘，萬物得極其高大也。
又《詩》曰：楊園之道，猗於畝丘。
又曰：綿蠻黃鳥，止於丘隅。
又曰：丘中有麻，彼留子嗟。
《禮》曰：太公封於營丘，比及五世，皆反葬於周。君子曰：樂，樂其所自生，禮不忘其本。古之人有言曰，狐死正丘首，仁也。〈正丘首，正首丘也。仁，恩也。〉
又曰：公叔文子升於瑕丘，蘧伯玉從。〈二子，衛大夫。〉文子曰：「樂哉，斯丘也，死則我欲葬焉。」蘧伯玉曰：「吾子欲之，則瑗請前。」〈利其欲，害人良田也。瑗，伯玉名也。〉
又曰：爲高必因丘陵，爲下必因川澤。
《周禮》曰：丘陵，其動物宜羽物，其植物宜核物，其民專而長。
《傳》曰：車脫其輹，火焚其旗，不利行師，敗於崇丘。
《春秋元命苞》曰：堯爲天子，季秋下旬夢白帝遺吾烏喙子，其母爲扶始升高丘，睹白帝，上有雲虎之狀感己生皋陶。
《春秋說題辭》曰：丘者，墓也。
又曰：丘穀輔氣，元士扶化。
《爾雅》曰：丘一成爲敦丘，〈成猶重。《周禮》曰：爲壇三成。今江東呼地高堆者爲敦。舊音頓。〉再成銳上爲融丘，三成爲崑崙丘。〈崑崙山三重，形如累三孟。〉如乘者，乘丘；〈形似乘車。〉如渚者，渚丘。〈水中小洲爲渚。〉水潦所止，泥丘。〈頂上洿下。〉丘方，胡丘。〈形四方。〉絕高爲之京。〈人力所作。〉非人力爲之曰丘。〈地自然生。〉水潦所還曰將丘。〈將者謂丘邊有界，埒水環繞之。〉上正，章丘。〈頂平。〉澤中有丘，都丘。〈在水澤內。〉當塗，梧丘。〈塗，道。〉途出其右而還之，畫丘。〈言爲道所規畫。〉途出其前，戴丘；〈道出丘南。〉塗出其後，昌丘。〈道出丘北。〉水出其前，渻丘；水出其後，沮丘；水出其右，正丘；水出其左，營丘。〈今齊之營丘，淄水過其南及東。〉如覆敦者，敦丘。邐迤，沙丘。左高，鹹丘；右高，臨丘；前高，旄丘；後高，陵丘；偏高，阿丘。丘背有丘爲負丘。〈中央隆峻，如負一丘於背上。〉右澤，定丘；右陵，泰丘；〈宋有泰丘，見《史記》。〉如畝，畝丘；〈丘有壟界如田。〉如陵，陵丘。丘上有丘爲宛丘。〈今在陳郡陳縣。〉陳有宛丘，晉有潛丘，〈今在太原晉陽縣。〉淮南有州黎丘。〈今在壽春。〉天下有名丘五，其三在河南，二在河北。〈說者多以州黎宛營爲河南者，潛敦爲河北者。案北方稱天下之名丘，恐此諸丘碌碌，未足用當之。殆別有魁梧桀大者五，但未詳其名號所在耳。〉
《廣雅》曰：小陵曰丘。
又曰：丘上有木爲秘丘。
《家語》曰：丘陵爲牡，溪穀爲牝。
《方言》曰：冢大者謂之丘。
《穆天子傳》曰：天子升於崑崙之丘，以觀黃帝之宮。〈郭璞注曰：黃帝巡狩四海，登崑崙山，起宮室於其上。〉
又曰：爲盛姬謚，曰哀淑卜之丘，天子名之，〈爲丘作名。〉是曰淑人之丘。乙丑，天子東征，舍乎五鹿，叔㛗〈七和切。〉且哭，是曰女㛗之丘，〈因以五鹿名。〉丁卯。
《山海經》曰：崑崙之丘，實惟帝之下都。
《莊子》曰：衛靈公死，卜葬於故墓，不吉，卜葬於沙丘而吉。掘之數仞，得石槨焉，洗而視之，有銘曰：「不憑其子靈公奪而埋之。」夫靈公之爲靈，久矣。
《淮南子》曰：堯時有大風爲民害，乃繳大風於青丘之野。〈許慎注曰：大風，大鷙鳥也。〉
《文子》曰：川竭而穀虛，丘夷而泉塞。
《越絕書》曰：闔閭冢在吳縣昌門外，名曰虎丘。下廣平六十步，水深丈五，銅槨三重，玉鳧之流，扁諸之劍在焉。卒十萬人治之，取土臨湖。葬三日，白虎居上，故號曰虎丘。
東方朔《十洲記》曰：長洲一名青丘，在南辰巳地，地五千里，去岸二十五萬里，上饒山川，又多大樹，樹有二千圍者，一洲之上，專是林木，故一名青丘，仙草、靈藥、甘液、玉英，靡所不有。
《齊地記》曰：營丘，在臨淄小城內，古以爲齊室也。丘下周三百餘步，高九丈，北廂下隆丈五，造井水深七丈餘，井與地平。
伏韜《北征記》曰：博望城內有成湯、伊尹、箕子冢，今皆爲丘。
《述異記》曰：南海中有軒轅丘，鸞自歌，鳳自舞，古雲天之樂也。
《郡國志》曰：濮陽縣本顓頊之城，今謂之帝丘，夏後之代昆吾居之，春秋衛遷於帝丘，夢人登昆吾之墟是也。
又曰：濮州初徙陶於乘丘，故縣掘得漆杯二，底內有朱書曰「乘丘」，既見風日，靡然爛碎矣。
《外國圖》曰：員丘之上有不死樹，食之乃壽。有赤泉，飲之不老。蕭丘多大風，無人民，群犬居之。青丘之民食穀，衣野絲，去琅琊萬三千里。神丘有火穴，其光照千里，去琅琊三萬里。
《陳留風俗傳》曰：雍丘縣有五陵之丘，以故名縣。
酈善長注《水經》曰：沮水西徑楚昭王墓，東對江陵城，故王仲宣之賦《登樓》雲，「西接昭丘」是也。
又曰：隋縣有斷蛇丘，隋侯出見大蛇中中斷，因舉而藥之，故謂之斷蛇丘。
又曰：鞏縣北有山臨河，謂之岑原丘，下有穴，謂之鞏穴，言山潛通淮濟，北達於河，直穴有渚，謂之鮪渚。
《十道志》云：岑原丘，在縣西北三十三里。
《釋名》曰：陵，隆也，體隆高也。
《易》曰：天險不可升，地險山川丘陵。
又曰：躋於高陵，三歲不覿。
《詩》曰：窵彼飛隼，率彼中陵。
又曰：高岸爲穀，深谷爲陵。
《禮》曰：五月可以居高明，可以遠眺望，可以處台榭。
《傳》曰：蹇叔送其子曰：「殽有二陵，其南陵，夏後皋之墓也；其北陵，文王之所避風雨也。」
《春秋說題辭》曰：陵之爲言棱也，輔山成其廣，層棱扶推，益厥長也。
《孝經援神契》曰：德至山川丘陵則景雲出。〈宋均注曰：景雲應間繹不遍也。〉
《爾雅》曰：大阜曰陵。
又曰：東陵𨙮，〈所陳切。〉南陵息慎，西陵威夷，中陵朱滕，北陵西隃。陵莫大於加陵，梁莫大於溴梁，墳莫大於河墳。謂之八陵。
《穆天子傳》曰：天子東游，次於崔梁，曝蠹書於羽陵。
《莊子》曰：盜跖死於東陵之上。
又曰：步仞之丘陵，巨獸無所隱其軀，而孽狐爲之祥。
《穆天子傳》曰：天子東征，釣於隰水，祭淑人。是日祭，丘爲之降。
《呂氏春秋》曰：凡葬必於高陵之上，以避狐狸之患，水泉之濕，此則善矣。
《楊子法言》曰：百川學海而至于海，丘陵學山而不至山，是故惡夫住者。
《魏子》曰：堯入百仞之溪，則不照三里，非朦暗，位卑勢下故也。桀、紂升百丈之陵，能見四海，非照明，位高勢尊故也。
《十洲記》曰：崑崙陵，即崑崙山也。西海之戌地，北海之亥地，去中國十萬里，有弱水周匝繞山。
《吳錄》曰：張紘言於孫權曰：秣陵，楚武王所置，名爲金陵，秦始皇時望氣，故掘斷連崗，改名秣陵。
《物理論》曰：地者，鎮之以五嶽，積之以丘陵。
《詩》曰：阪有漆，隰有栗。
《爾雅》曰：坡者曰阪。〈郭璞注曰：阪，地不平也。〉
《史記》曰：漢文帝常從霸陵西馳下峻阪，袁盎攬轡。上曰：「將軍怯也？」盎曰：「臣聞千金之子，坐不垂堂，百金之子，立不倚衡。今聖主乘危馳不測之淵，如馬驚車敗，奈高廟何？」上乃止。
《漢書地理志》曰：河東蒲阪縣，故曰蒲，秦更名。〈應劭曰：秦始皇東巡，見有長阪。孟康曰：本屬晉，文公以賂秦，秦人還蒲，魏人喜曰，蒲反矣。〉
《漢書》曰：王陽爲益州，至邛僰，〈蒲北切。〉阪九折，嘆曰：「奈何以先人之遺體乘此險乎？」遂以病去。及王遵爲刺史，至此阪，問吏曰：「此非王陽所畏道耶？」叱其馭驅之曰：「王陽爲孝子，王遵爲忠臣。」〈應劭注曰：阪在嚴道縣界。〉
《漢書西域傳》曰：西域有赤土身熱之阪，上即令人身熱無色，頭痛嘔吐。
《續漢書地理志》曰：河東大陽縣有顛軨阪。
《蜀志》曰：先主至當之陽長阪，爲曹公所追敗。
王隱《晉書》曰：孫登，楊駿逼迎之，與語不答，賜布袍，登借刀截斷棄門中，大呼曰：「刺斫！刺斫！」卒病死，後人見在貴馬阪。
《穆天子傳》曰：天子南還，升於長松之阪。〈郭璞注曰：阪有長松。〉
酈善長注《水經》曰：洛水東經九曲，其地千里，有九阪之曲，《穆天子傳》所謂「天子西征，升九阿」是也。
又曰：河水東經施門阪北，今成皋西大阪是也。升陟此阪而東趣成皋城。
《列女後傳》曰：呂榮者，吳郡許升之妻也。升爲賊所害，榮貞固自守，黃巾賊陳寶欲幹穢之，榮執節不聽，寶遂殺榮。是日疾風暴雨，雷電晦冥，寶恐懼叩頭謝，葬之而去。糜府君聞榮高行，遣主簿祭之，又出錢助縣爲冢於嘉興郭裏墟北，名曰義婦阪。
《華陽國志》曰：有牛叩頭阪，馬搏頰阪，其險如此。
《晉太康地記》曰：常山曲陽縣有恆山阪，號飛狐口，上壺關縣有羊腸阪。
《地理志》曰：函谷東阪，謂之八特阪。
《述征記》曰：黃卷阪者，傍絕澗以升潼關，長阪十餘里，九阪皆迤邐長阪。《東京賦》所謂「西阻九阿」者也。
戴延之《西征記》曰：黃阪去終南六十里，少華山西。
任豫《益州記》曰：汶江水，源出玉輪阪下，今屬汶江郡，在郡東北三十里。
《古今地名》曰：冥軨阪，在鹽池東，吳城之北，今之吳板。
《新序》曰：趙簡子上羊腸之阪，群臣皆推車，宗會獨當戟行歌。簡子曰：「人臣而侮其主，其罪若何？」宗會曰：「其罪死。君亦聞人君而侮其臣乎？則智者不爲謀，辯者不爲鬥，則其國危乎！」簡子曰：「善！」以宗會爲上客。
《郡國志》曰：雍州咸陽縣北十五里長平阪，漢武帝幸甘泉，馳道有蟲覆地，赤如生肝。問東方朔，朔曰：「秦獄地冤氣也。臣聞酒能消愁。」以酒澆之，果銷矣。
《爾雅》曰：山絕曰陘。〈郭璞注曰：連山中斷者也。〉
《漢書》曰：趙王成安君陳余聞漢且襲之，聚兵井陘口，號稱二十萬。
《穆天子傳》曰：天子北征，乃絕漳水至於鈃山之下。〈郭璞注曰：即井鈃山。今在常山石邑鄉。〉
《述征記》曰：燕趙間，凡厥山路，名之曰陘，井陘在常山。
《水經注》曰：丹山在丹陽，屬巴丹山，西即巫山者也，帝女居焉。宋玉所謂天帝之季女，名曰瑤姬，未行而亡，封於巫山之陽，高唐之岨，旦爲雲，暮爲雨，朝朝暮暮，陽臺之下。旦朝視之，果如其言，故爲立廟，號朝雲焉。其間首尾一百六十里，謂之巫峽，蓋因山爲名也。
盛弘之《荊州記》曰：舊雲自二峽取蜀數千里中，恆是一山，此蓋好大之言也。惟三峽七百里中，兩岸連山，略無闕處，重岩疊嶂，隱天蔽日，自非亭午夜分，不見日月。至於夏水襄陵，沿泝阻絕，或王命急宣，有時雲朝發白帝，暮至江陵，其間千二百里，雖乘奔禦風，不爲疾也。春冬之時，則素湍淥潭，回清到影，絕巘多生檉，懸泉瀑布，飛漱其間，清榮峻茂，良多雅趣。每晴初霜旦，林寒澗肅，常有高猿長嘯，屬引淒異，空岫傳響，哀轉久絕。故漁者歌曰：「巴東三峽巫峽長，猿鳴三聲淚沾裳。」
又曰：「南崖有重嶺疊起，最大高崖間有石，色如人負刀牽牛，人黑牛黃，成就分明。此崖既大，加以江湍縈紆回途，經宿猶望見之。行者歌曰：「朝髮黃牛，暮宿黃牛，三日三夜，黃牛如故。」
庾仲雍《荊州記》曰：巴陵，巴陵楚之世有三峽，明月峽、廣德峽、東突峽，即今之巫峽、秭歸峽、歸鄉峽。
袁山松《宜都記》曰：楚之世有三峽，高山重鄣，非日中半夜，不見日月，猿鳴至清，諸山谷傳其響。泠泠不絕也。
王韶之《始興記》曰：宿縣有觀峽，橫巒交枕，絕崖岞崿。護水口有貞女峽，峽西岸水際有石如人形，高可七尺，狀似女子，是曰貞女。父老相傳，秦世有女數人，取螺於此，遇風雨晝昏，而一女化爲此石。
鄧德明《南康記》曰：雩都峽，其水常自激，通奔如轉輪。
《郡國志》曰：南鄉峽，峽西八十里有巴鄉村，善釀酒，故俗稱巴鄉酒也。村旁有溪，溪中多靈壽木焉。
《水經注》曰：湞陽觀峽下有廟，世人以爲河伯。晉時縣人有使至洛者，使訖將還，忽有一人寄其書云：「吾家在觀前石間，石間懸藤即其處也，但扣藤，自當有人取之。」使者依其言，果有二人出外取書，幷延入水府，衣不沾濡。
又曰：《續漢書》云：虞詡爲武都太守，下辯東三十餘里有峽，峽中白水生大石，鄣塞水流，春夏輒嘳溢，敗壞城郭，詡使人燒石，以醋灌之，石皆淬裂，因鐫去焉，遂無泠溺之害。
又曰：涇水東南徑都盧山，山路之中常有如彈箏之聲，行者鼓舞樂而後去，即弦歌之山也。故謂此山峽爲彈箏峽。
《隴西記》曰：襄武有錦鏡峽，即黑水所經，其峽四望，花木明媚，照影於其中，因以稱之也。
《峽程記》曰：瀘、合、遂、蜀四郡，皆峽之郡，自蠻江、梧柏、沱導等江至此，二百八十江會於峽前，次荊門都四百五十灘，即有清水、重峰、胡灘、漢灘、忽雷、閃電、咤灘、瀨灘、狼尾、使君、主簿，皆使君、主簿沉舟之所，遂爲名，其他不悉記之。三峽者，即明月峽、仙山峽、廣澤峽，其有瞿塘、灩澦、燕子、屏風之類，皆不預三峽之數。
李膺《益州記》曰：廣陽州東七里，水南有遮要二塠石，石東二里至明月峽，峽前南岸壁高四十丈，其壁有圓孔，形如滿月，因以爲名。
《釋名》曰：岡，亢也，在上言之。
《詩》曰：陟彼高岡，我馬玄黃。
又曰：如山如阜，如岡如陵。
又曰：謂山蓋高，爲岡爲陵。
又曰：陟彼岡矣，瞻望兄矣。
《尚書》曰：火炎昆岡，玉石俱焚。
《爾雅》曰：山脊曰岡。
山謙之《丹陽記》曰：句容縣東三十五里有龍岡，岡頂有沸潭，周回十三丈，聞人聲水便沸動，不聞不涌也。
王韶之《始興記》曰：郡西南有芙蓉岡，高若玉山，鄰枕郊郭，周回連亙四十餘里。
又曰：含洭縣白鹿城南有白鹿岡，晉鹹和中，郡民張鮑作令著惠，有白鹿游此岡，因以爲名。
雷次宗《豫章記》曰：洪井西有鸞岡，舊說洪崖先生乘鸞所憩處也。
顧微《廣州記》曰：四會有金岡，行人往往見金於岡側。
斐淵《廣州記》曰：城西北五里，連續大岡，直上百尋，名爲粵王冢。吳朝掘覓尉他墓，竟無所見。於天井岡得六玉璽。一小車。州城北有馬鞍岡，秦時瞻氣者言南方有天子氣，始皇發民鑿破此岡，地中出血，今鑿處猶在。增城縣有雲母岡，日出照之晃曜。
《武昌記》曰：城北有岡高數丈，名曰鳳闕，其處顯敞，升闕以望川澤，多所遠瞻。吳黃龍元年，有鳳皇集此岡，故謂之鳳闕。鳳闕南十里有金牛岡，古老相傳，雲有金牛出此岡，岡今半崩，坑深數丈，金牛躍出踐岡邊遺跡猶存。
王妥《安成記》曰：萍鄉西津南五里，山名女岡，天氣將雨，水輒先湧出石門，而有五色玄黃，百姓謂之玉女披衣。
鄧德明《南康記》曰：陳蕃墓在青龍岡，土人傳雲，昔有一物龍形，而通身絕青，數出岡頂及山邊，故言名青龍也。
又曰：贛縣馬脊岡在縣西，形如馬脊，故以爲名也。
任端休《江陵記》曰：州城北五十四里，有楚平王冢枝江有班竹岡。又云：平王冢周回數百步。未知孰是。
《荊州記》曰：零陵郡東南有黃溪，黃溪西有礬石岡。
《衡山記》曰：衡山有曾青岡，出曾青，可合仙藥。有靈壽岡，有靈壽木，周回數十里。芝草岡，有神芝靈草。
《郡國志》曰：久留岡，昔太守衛諷罷郡還京，故老送別，久留此岡。
又曰：顯朝岡，在郁平縣，陸績制渾儀處。
《隋圖經》曰：曆陵縣西十里有石子岡，寶山也，而高大，有冢如硯子，世謂之研子冢，是趙簡子冢也。石虎令人發之，初得炭，深一丈得連木板，厚高八尺，次得流泉水，水色青冷非常。以牛皮爲囊，作絞車以汲之，一月而水無極，乃止。築城繞之，氣成樓闕。
酈元注《水經注》曰：蓼水出襄國石井岡，岡上有井大如輪。
《隋區宇圖志》云：此井光武營軍所鑿，傍有叢荊棘生，皆蟠縈如人手結，雲是光武系馬處。
又曰：石勒時天旱，沙門佛圖澄於此岡，掘得一死龍，長丈餘，濟之以水，良久乃蘇。尋祭之，龍騰空而上天，雨即降，因名龍岡。
《鄱陽記》曰：大雷岡在縣東北，後漢雷義，字仲公所居。又有小雷岡，雷煥所居之處。
