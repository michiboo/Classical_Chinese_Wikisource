
《釋名》曰：戶，護也；所以謹護閉塞也。
《說文》曰：半門曰戶。
《易·豐卦》：窺其戶，闃其無人。
《毛詩·鴻雁·斯干》曰：築室百堵，西南其戶。
《大戴禮》曰：隋武子《戶之銘》曰：「夫難得而易失。」又《夏小正》曰：「七月，漢案戶。漢，天漢也。案戶者，直戶也；言正南北也。」
《禮記·曲禮上》曰：戶外有二屨，言聞則入，言不聞則不入。將入戶，視必下。入戶奉扃瞻視毋回。〈不於掩人之私。〉戶開亦開，戶闔亦闔。有後入者，闔而勿遂。
又《禮運》曰：大道之行，外戶而不閉，是謂大同。
又《玉藻》曰：君子之居恆當戶。〈自明。〉
又《月令》曰：孟春，其祀戶，祭先脾。陽氣出祀之於戶也。
《論語》曰：子曰：「誰能出不由戶者？何莫由斯道也。」
《史記》：田嬰賤妾有子名文，五月五日生。嬰告其母勿令舉，妾竊舉之。及嬰見文，怒曰：「五月之子，長與戶齊，不利其父母。」文頓首曰：「人生受命於天乎？受命於戶乎？如受命於戶，則高其戶，誰能至者！」嬰嘆曰：「子休矣。」
《後漢書》曰：龐參爲漢陽太守。郡人任棠者，有奇節，隱居教授。參到，先候之。棠不與言，但以薤一大本，水一盞，致於屏前，自抱孫兒伏於戶下。主簿白以爲琚。參思其微意，良久曰：「棠是欲曉太守也。水者，欲吾清也。拔大薤本，欲吾擊強宗也。抱兒當戶，欲吾開門恤孤也。」於是嘆息而還。參在職，果能抑強扶弱，以惠政得人。
又曰：魏應，字君伯，任城人也。少好學。建武初，詣博士受業，習《魯詩》，閉戶誦習，不交僚友，京師稱之。
又曰：魯恭十五，及弟丕俱居大學，習《魯詩》，〈魯申公詩。〉閉戶講誦，絕人間事。兄弟俱爲諸儒所稱，學士爭歸之。
《晉書·羊祜傳》：襄陽百姓於峴山祜平生遊憩之所建碑立廟，歲時饗祭焉。望其碑者，莫不流涕，杜預因名爲墮淚碑。荊州人爲祜諱名，屋室皆以門爲稱，改戶曹爲祠曹也。
《老子》曰：不出戶，知天下。
《莊子》曰：原憲居魯，蓬戶不完，桑以爲樞也。
《慎子》曰：天明，不憂人之暗。雖不憂暗也，闕戶牖必敢以明焉。
《淮南子》曰：使鬼神玄化，則不待戶牖而行，若循虛而出入，則亦無履也。夫戶牖者，風氣所從往來也；而風氣者，陰陽之戶牖者也。離者必病，故托鬼神以戒之。
又曰：百星之明，不若一月之光，十牖畢開，不若一戶之明。
揚子《法言》曰：山徑之蹊，不可勝由矣；向墻之戶，不可勝入矣。曰：「惡由入？」曰：「孔氏。孔氏者，戶也。」曰：「子戶乎？」曰：「我戶哉！吾獨有不戶者矣？」〈惡大不由聖人之道者也。〉
《三輔黃圖》曰：明堂有三十六戶，法極陰之變數。
束《發蒙記》曰：治戶傷孕婦。
《楚國先賢傳》曰：孫敬入學。閉戶牖。精力過人。太學號曰閉戶先生。
《語林》曰：大將軍、丞相諸人在此時閉戶共爲謀身之計，王曠、世弘來，在戶外諸人不容之。曠乃剔壁窺之，曰：「天下大亂，諸君欲何所圖謀？」將欲告官，遽而納之，遂建江左之策。
《神異經》曰：東南有石井焉，上二石闕，東南面上有榜著闕，題曰地戶。
《列士傳》曰：吳王闔閭畏王僚之子慶忌，作石室銅戶以備之。
《太公金匱·戶之書》曰：出畏之，入懼之也。
解道虎《齊記》曰：巢父城北十五里石戶，聖人去轉欲閉，今裁廣數寸，窺屋裏方二丈。
《論衡》曰：燕王生明光宮，所臥處三戶盡閉，使二十人開，不得。
《越地傳》曰：勾踐宮有百戶。
《列仙傳》曰：方回，堯時隱人，食雲母。夏桀時爲人所閉於宮中，從求道，因化得去，印封其戶。時人曰：「得方回一丸泥，閉戶不可開。」
《爾雅》曰：樞謂之椳。〈郭璞注曰：門戶扉樞也。孫炎曰：門戶扇樞間，可依蔽，爲椳也。〉
《說文》曰：門樞謂之椳。
《魏志·華佗》曰：戶樞不朽。
《潛夫論》曰：貴戚懼家之不吉，而聚爲令名；懼門之不堅，而爲作鐵樞。卒其所敗者，非禁忌少門樞朽也，苦崇貨財而行驕僭，失民心耳。〈事具門部。〉
《傅子》曰：漢武世，王侯觀殿重階，金樞紫墀。
李陵詩曰：明月照戶樞，想見餘光輝。
《文選·詩》曰：秦地天下樞，八方溱賢才。
《尚書·顧命》曰：四人綦弁，執戈上刃，夾兩階。〈孔安國曰：綦文鹿子皮。弁亦土也。堂廉曰，土所立也。〉
《爾雅》曰：樞達北方謂之落時，落時謂之。
《三秦記》曰：明光殿以金爲。
《易·復卦》曰：先王以至日閉關，商旅不行，後不省方。
焦貢《易林》曰：《大畜之乾》：「金柱鐵關，堅固衛災。君子居之，居當憂居。」
《左傳·襄四年》：季孫攻臧紇，斬鹿門之關以出，奔邾。
《方言》曰：關而東陳楚之間，戶。
《老子》曰：善閉無關鍵。
《史記》曰：侯嬴謂魏公子曰：「嬴乃夷門抱關者。」
又《漢書》：王仲翁謂蕭望之曰：「不肯錄錄，反抱關爲。」〈錄錄，循常也。〉
《魯連子》曰：魯連先生見孟嘗君杏店堂之門，孟嘗君曰：「吾聞先生有勢數，可得聞乎？」連曰：「勢數者，譬若門關，舉之而便則可；以一指持中而舉之，非便，則兩手。不關，非益加重兩手，非加，罷也。彼所起者，非舉勢也。彼可舉，然後舉之，所謂勢數。」
《周禮·地官》曰：司門，掌授管鍵，以啓閉國門。〈鄭司農云：鍵爲壯也。〉
《方言》曰：關西謂之鑰。
何承天《纂文》曰：牡，出鑰者也。人作鑰子、鑰母，非也。
《東宮舊事》曰：守鑰四人，對番上下。〈東宮門鑰，在中庶子坊。〉
《太公金匱鑰之書》曰：昏慎守，深察訛也。
《風俗通》曰：鑰施懸魚，翳伏淵源，欲令楗閉如此。
《爾雅》曰：宮中門謂之闈。
《周禮·考工記》曰：闈門容小扃。
蔡邕《明堂月令語》曰：明堂之門，北門稱闈。
《爾雅》曰：闈小者謂之閨。
《說文》曰：閨，持主戶也；上圓下方，有似於圭。
《文選》曰：閨中風暖。
《說文》曰：閣，門傍戶也。
《爾雅》曰：小閨謂之閣。
《史記》曰：汲黑爲東海太守，以清靜爲政。黯多病，臥閣內不出，歲餘，東海大治。
《漢書》曰：公孫弘爲丞相，起客館，開東閣，以延賢人。
又曰：田延年盜三千萬，即閉閣獨居，偏袒持刀東西步。數日，使者召延年詣廷尉。聞鼓聲，自刎死。
《漢書》曰：左馮翊韓延壽行縣，之高陵，有昆弟相與訟田，延壽恥不能明教化，因入傳舍，閉閣思過。訟者自髡，肉袒謝之。
《宋書》曰：孝武宴朝賢，張暢、何偃幷在坐，偃因醉曰：「張暢固是奇才，同義宣作賊亦能無咎，非才何以致此？」暢乃厲聲曰：「太初之時，誰黃其閣？」帝曰：「何事相苦？」初元兇時，偃父尚之爲元兇司空，義師至新林，門生皆逃，尚之父子與婢妾共洗黃閣，故暢譏之。
《晉宮閣名》曰：洛陽宮有金光閣、清陽閣、朱明閣、承休閣、安樂閣、白藏閣、顯仁閣、崇明閣、章德閣、飛雲閣、安世閣、長安閣。長安有東明閣、西華閣、紫闥閣。
《傅玄歌詩》曰：我家近宮掖，易知復難忘，黃金爲閣門，白玉爲殿堂。
《宋志》：三公黃閣，前史無其義。按《禮記》，士к與天子同，公侯大夫則異。鄭注云：賤與君同，不嫌也。夫朱門洞開，當陽之正色也。三公與天子禮秩相亞，故黃其閣以示嫌，不敢近天子也，且漢制雲爾。
《周書·作雒》曰：凡五宮，堂咸有深閣。
《韓詩外傳》曰：黃帝時，鳳皇集東園，止於阿閣，棲梧桐，食竹實，終身不去。
《禮記·內則》曰：大夫七十而閣。天子之閣，左達五，右達五。〈鄭玄元注曰：閣，以板爲之，藏食物也。王者三牲，肉及魚臘。〉
《廣雅》曰：棧，閣也。
《漢書》曰：甘露中，五經諸儒雜論於石渠閣。
又《揚雄傳》曰：王莽時，雄校書天祿閣上，治獄使者來，欲收雄，雄恐不免，乃從閣上自投，幾死。莽聞之曰：「雄素不與事，何故在此？」間請問其故。乃劉愔子棻嘗從雄學作奇字，雄不知情。有詔勿問。然京師爲語曰：「惟寂惟寞，自投於閣。」
後漢楊級上言：宣帝博徵群儒，論定五經於石渠閣。方今天下少事，學者得成其業，而章句之徒破壞大體，宜如石渠故事，永爲後世法。於是詔諸儒於白虎觀，論考同異焉。
《陳書》曰：至德二年，後主於光昭殿起臨春、結綺、望仙等三閣。長數丈，幷數十間。其窗牖戶皆壁以懸柏欄杆之類，幷以沉檀香木爲之。又飾以金玉，間以珠翠，外施珠簾，內有寶帳；其服玩之屬，瑰寶珍異，皆近古所未有。每微風暫動，香聞數里；朝日初照，光映後庭。其下積石爲山，引水爲池，植以奇樹，雜以花藥，後主自居臨春閣，貴妃居結綺閣，龔、孔二貴嬪居望仙閣，幷復道相往來。
《五代史·朱梁傳》曰：宰相柳璨奏：「西京舊有淩煙閣圖畫國初功臣，今遷奉東都，比未崇建四鎮，副元帥梁王勛業冠古，請近新淩煙閣別創一閣，圖畫梁王，以旌德業。」詔曰：「魏賞彭陽之功，別創紀勛之觀，齊旌泗水之績，乃崇嘉德之樓，式示新規，爰從舊典。宜令所司於皇城內擇吉地別造淩煙閣，圖寫賜名曰天佑旌功之閣。」
《戰國策》曰：田單棧道木閣以迎齊襄王及後，於城陽山反之國。
《楚漢春秋》曰：項王爲高閣，置太公於上，告漢王曰：「今不急告下，吾烹太公。」漢王曰：「吾與項王約爲兄弟，吾翁即若翁，若烹汝翁，幸分我一杯羹。」
《三輔舊事》曰：秦二世起淩雲閣與南山齊。
《漢宮殿疏》曰：天祿閣、騏ら閣，蕭何造，以藏秘書，畫賢臣。淩雲閣，秦二世造。
《洛陽宮殿簿》曰：「高平觀南行至清覽觀，高閣六十四間。修齡觀南行至臨商觀，高閣五十五間。太極殿前南行仰閣三百二十八間，南上總章觀，閣十三間。東上淩雲台，閣十一間。永寧宮連閣二百八十六間。十二間連閣上下數見，親觀差閣九間。
《洛陽地記》曰：雲台高閣十四間，乘風觀高閣十二間。
《丹陽記》曰：漢魏殿觀多以復道相通，故洛宮之閣七百餘間。
《三輔故事》曰：天祿閣、石渠閣在大殿北，以閣秘書。又畫賢臣像凡十一二人，霍光第一，蘇武第十一。
《尸子》曰：泰山之中有神房阿閣。
《物理論》曰：故人之任孕者，總其名籍，上之天府。天子立金匱玉閣，命司錄以省監之。
《西京記》曰：西京大明正中含元殿，殿東西翔鸞棲鳳，閣下肺石登聞鼓，左右龍尾道。
《東京記》曰：紫微宮有臨波閣、閶闔閣。
班固《西都賦》曰：周廬千列，僥道綺錯，輦路經營，蘭除飛閣。
張衡《西京賦》曰：鈎陳之外，閣道穹隆，屬長樂與明光，徑北通乎桂宮。
葛龔《反遂初賦》曰：考天文於蘭閣，覽群言於石渠。
古詩曰：交疏結綺窗，阿閣三重階。
陸機《樂府詩》曰：昌門何峨峨，飛閣跨通波。
崔琦《七蠲》曰：紫閣青宮，綺錯相連。
《東京賦》曰：飛閣神行。
《南都賦》曰：連閣煥其相輝。
《上林賦》曰：重座曲閣。
陸機表云：登三閣。註：三閣謂秘書郎掌內外三閣經書。
鮑昭詩：觀霞登彩閣。
《蜀都賦》曰：行陽城之延閣。註：延，長也。
江淹表云：府之延閣。註：延閣，書府也。
《天臺賦》曰：朱閣玲瓏於�間。
陸機詩曰：飛閣纓虹。
張景陽《七命》：翠觀岑青，雕閣霞連。
謝玄輝詩曰：尋�陟累樹，隨山望茵閣。
《楚辭》曰：蘭閣兮黃樓。
古詩曰：層閣肅天居。
《爾雅》曰：連閣謂之簃。郭璞注曰：堂樓閣連小屋，今呼之簃。
《通俗文》：連閣曰簃。
《東觀漢記》曰：帝詔馬嚴留仁壽闥，與校書杜撫、班固定《建武注記》。
《晉宮閣名》曰：洛陽宮有崇陽闥、延明闥、通明闥、修�闥、通福闥、徵間闥承休闥、玄明闥、玄輝闥、崇禮闥、白藏闥。
