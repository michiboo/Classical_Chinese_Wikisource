
《六典》曰︰國子祭酒、司業之職，掌邦國儒學訓導之政令，有六焉︰一曰國子，二曰太學，三曰四門，四曰律學，五曰書學，六曰算學。
韋昭《辯釋名》曰︰祭酒者，謂祭六神以酒��之也。辯雲︰凡會同饗宴，必尊長先用，以酒祭先，故曰祭酒。漢時吳王年長，以爲劉氏祭酒是也。
徐廣《釋祭酒》雲︰古主人具饌，則賓中長者一人舉酒祭地，是則長者爲祭酒也。
《漢書》曰︰吳王賜號爲劉氏祭酒。應劭曰︰禮，飲酒必祭，示有先也，故稱祭酒。飲時，惟尊長者，以酒沃酹也。
又曰︰張安世薦蘇武明習故事，奉使不辱君命。宣帝以武壯節老臣，令朝朔望，號稱祭酒，甚優寵之。
《續漢書·百官表》曰︰建武初，置五經博士，太常差次有聰明威重者一人爲祭酒，總領綱紀。
《漢書·百官表》注︰博士祭酒一人，掌國子學，每朝，服進賢兩梁冠，佩水蒼玉。
《蜀志》曰︰先主既定益州，廣漢太守夏纂請秦宓爲師友祭酒。
《晉書》曰︰袁瑰字山甫，爲國子祭酒。時屬經喪亂，禮教陵遲，瑰上疏，求立學徒，帝從之。國學之興，自瑰始也。
又曰︰裴爲祭酒，奏立太學，講堂築門闕，刻石寫五經。
《晉中興書》曰︰杜夷字行齊，以儒學稱。中宗以夷爲丞相祭酒。中興初，皇太子凡三至夷舍，執經問義。
沈約《宋書》曰︰博士，秦官也。掌通古今，員多至數十人，有僕射。光武增爲十五人，益一經有數家之學故也。皆教弟子。光武改僕射曰祭酒。祭酒者。一位之元長也。
《齊書》曰︰張緒。竟陵王子良領國子祭酒，武帝敕王晏曰︰「吾欲令司徒辭祭酒以授張緒，物議以爲雲何？」子良竟不拜。以緒領國子祭酒。
《齊職儀》曰︰晉令博士祭酒掌國子學，而國子生師事祭酒，執經，葛巾單衣，終身致敬。
《梁書》曰︰王承字安期，爲國子祭酒。承祖儉父暕幷居此職，三代爲國師，前代未有，當時以爲榮。
崔鴻《十六國春秋·前秦錄》曰︰建元七年，高平蘇通、長樂劉祥幷以碩學耆儒，尤精二禮。堅以通爲《禮記》祭酒，居於東庠；祥爲《儀禮》祭酒，處於西亭。堅每月朔旦率百僚親臨講論。
《後魏書》曰︰韓子熙累遷國子祭酒。子熙儉素安貧，常好退靜。遷鄴之始，百司幷給兵力，時以祭酒閑豫，止給二人。或有令其陳謁者，子熙曰︰「朝廷不與祭酒兵，何關韓子熙事？」論者稱之。
《後周書》曰︰盧誕本名恭祖，拜給事黃門侍郎，魏帝詔曰︰「經師易求，人師難得。朕諸兒稍長，欲命卿爲師。」於是親幸晉王第，敕晉王以下皆拜之於帝前，因賜名曰誕。又以誕儒宗學府，爲當世所推，乃拜國子祭酒。
《隋書》曰︰楊汪字元度，拜國子祭酒。帝令百僚就學，與汪講論，天下通儒碩學多萃焉。論難鋒起，皆不能屈。帝令御史書其問答奏之，省而大悅，賜良馬一匹。
又曰︰元善遷國子祭酒。上嘗親臨釋奠，命善講《孝經》；於是敷陳義理，兼之以諷諫。上大悅，曰︰「聞江陽之說，更起朕心。」賫絹百匹，衣一襲。
《唐書》曰︰許後胤嘗侍太宗講，後爲睦州刺史，因入朝乞骸骨，太宗召問曰︰「朕與卿刺史，資以自養，何謂即求致仕。」後胤對曰︰「年老筋力不逮，望得私第，時見闕庭。」太宗曰︰「卿氣力猶強，欲何官也？」後胤陳謝不敢，太宗曰︰「朕昔從卿讀書，卿今日從朕求官，但言所欲，不相違也。」時國子祭酒缺，後胤奏言之，因授國子祭酒。
《風俗通》曰︰孫卿有秀才，善爲《詩》、《禮》、《易》、《春秋》，至齊襄王時而孫卿最老師，三爲祭酒。
齊王融《爲王儉讓國子祭酒表》曰︰竊以成均義重，振古所崇，資師道尊，有來攸尚。匪由蘭芷，疇變入室之情；不自朱藍，何遷素絲之質？
《唐書》曰︰韋叔夏遷成均司業，久視元年特下制曰︰「吉凶禮儀，國家所重，司禮博士，未甚詳明。成均司業韋叔夏、太子率更令祝欽明等，博涉禮經，多所該練，委以參掌，冀弘典式。自今司禮所修儀注，幷委叔夏等刊定訖，然後進奏。」
又曰︰歸崇敬上言︰「司業者，義在《禮記》，雲樂正司業。正，長也，言樂官之長，司主此業。《爾雅》雲︰大板謂之業。按《詩·周頌》︰設業設ね，崇牙樹羽，則業是懸鐘磬之иね也。今太學既不教樂，於義則無所取，請改司業一爲左師，一爲右師，位正四品上。」
《六典》曰︰博士掌教文武官三品已上及國公子、孫。
應劭《漢官儀》曰︰博士，秦官也。博者，通博古今；士者，辯於然否。孝武帝建元五年初，置五經博士，秩六百石，太常差次有聰明威重者一人爲祭酒，總領綱紀。
《漢舊儀》曰︰武帝初置博士，取學通行修、博識多藝，曉古文、《爾雅》能屬文章者爲之。朝賀，位次中都官，吏稱先生不得言君，其弟子稱門人也。
《漢書》曰︰賈誼，文帝召爲博士，時年二十許，最爲少，每詔令議下，諸老生未能言，誼盡爲之對，人人各如其意所出。
又曰︰韋賢字長孺，爲人質樸少欲，篤志於學，兼通《禮》、《尚書》，以《詩》教授，時人號稱鄒魯大儒，征爲博士。
又曰︰公孫弘對策，時百餘人，太常奏第居下。天子擢之對爲第一，召入見，容貌甚嚴，拜爲博士，待詔金馬門也。
又曰︰元鼎中，徐偃爲博士，使行風俗。偃矯制使膠東魯國鼓鑄鹽鐵。還奏事，張湯劾偃矯制，法死，偃以爲《春秋》之義，大夫出疆，有可以安社稷利萬人，專之可也。湯不能詘。
《東觀漢記》曰︰甄宇拜博士，每臘詔賜博士羊，人一羊，有大小肥瘦，時議欲殺羊分肉，又欲投鈎。宇因取瘦者，自是不復爭。後召會，詔問」瘦羊博士」所在，京師因以爲號。
又曰︰歐陽歙，其先和伯從伏生受《尚書》，至於歙，七世皆爲博士，敦於經學，恭儉好禮。
《後漢書》曰︰光武每朝會輒令桓榮於公卿前說經書，帝稱善，曰︰「得生幾晚！」會博士缺，帝欲用榮，榮叩頭讓曰︰「臣經術淺薄，不如同門生郎中彭閎、揚州從事皋弘。」帝曰︰「俞，往，汝諧。」因拜榮爲博士。
又曰︰董鈞，永初爲博士，時草創五郊祭祀及宗廟禮樂、威儀章服，輒令鈞參議，多見從用，當世稱通儒。
華嶠《後漢書》曰︰初，欲立《左氏傳》博士，范叔以爲左氏淺末，不宜立。陳元聞之，乃詣闕上疏爭之，更相辯對，凡十餘上，帝卒立左氏學也。
《漢舊儀》曰︰孝文皇帝時博士七十餘人，朝服，玄章甫冠。
《魏志》曰︰樂祗字文載。少好學，黃初中征拜博士。於時太學初立，博士十餘人，學多偏僻，不敢親教，備員而已。惟文載五業幷授。
又曰︰文帝黃初五年，太學制五經課試之法，置《春秋�梁》博士。
又曰︰明帝太和二年，詔曰︰「尊儒貴學，王教之本也。自頃儒官或非其人，將何以宣明聖道！其高選博士才任中常侍者。
《吳志》詔曰︰古者建國，教學爲先，所以道世治性爲時養器也。自建興已來，時事多故，吏民頗以目前趨務，去本就末，不循古道。夫所尚不淳則傷化敗俗。其案古置學官，立五經博士，核取應選，加其寵祿，科見吏之中及將吏子弟有志好學者各令就業，一歲課試，差其品第加以位賞。使見之者樂其榮，聞之者羨其譽，以敦王化，以隆風俗。
《晉令》曰︰博士皆取履行清淳，通明典義，若散騎、中書侍郎、太子中庶子以上乃得。召試諸生有法度者及白衣試在高等，拜郎中。
《晉書·載記》曰︰姚泓受經於博士淳于岐。岐病，親詣省病，拜於床下。自是，公侯見師傅皆拜焉。
《後魏書》曰︰崔逸字景雋，好古博涉，爲國子博士。每因公事，逸常被詔獨進，博士特命，自逸始也。
《後周書》曰︰盧辯字景宣。爲太學博士，以《大戴禮》未有解詁，辯乃注之。其兄景裕爲當時碩儒，謂辯曰︰」昔侍中注《小戴》，今爾注《大戴》，庶纂前修矣。」
《隋書》曰︰馬光，開皇初，高祖征山東義學之士，光與張仲讓、孔籠、竇士榮、張黑奴、劉祖仁等俱至，幷授太學博士，時人號爲六儒。
又曰︰馬光爲太學博士，嘗因釋奠，高祖親幸國子學，王公以下畢集。光升座講禮，啓發章門。已而諸儒生以次論難者十餘人，皆當時碩學，光剖析疑滯，雖辭非俊辯，而理義弘贍，論者莫測其淺深，咸共推服，上嘉而勞焉。
又曰︰王頗授著作佐郎，尋令於國子講授。會高祖親臨釋奠，國子祭酒元善講《孝經》，頗與相論難，詞義鋒起，善往往見屈。高祖大奇之，超授國子博士。
又曰︰何妥授太學博士。帝初欲立五後，以問儒者辛彥之，對曰︰「後與天子匹體齊尊，不宜有五。」妥駁曰︰「帝嚳四妃，舜又二妃，亦何常數？」由是封襄城縣伯。
又曰︰房輝遠爲國子博士。會上令國子生通一經者，幷悉薦舉，將擢用之。既策問訖，博士不能時定臧否。祭酒元善怪問之，輝遠曰︰「江南，河北，義例不同，博士不能遍涉。學生皆持其所短，稱已所長，博士各各自疑，所以久而不決也。」祭酒因令輝遠考定之，輝遠覽筆便下，初無疑滯。或有不服者，輝遠問其所傳義疏，輒爲始末誦之，然後出其所短，自是無敢飾非者。所試四五百人，數日便決，諸儒莫不推其通博。
《魯國先賢傳》曰︰漢文帝時，聞申公爲《詩》最精，以爲博士。申公爲《詩》，號曰《魯詩》。
《李後阝別傳》曰︰後阝上書太后，數陳忠言，其辭雖不能盡施用，輒有策詔褒贊焉。博士著兩梁冠，朝會宜隨士大夫例。時賤經學博士，乃在市長下，公奏以爲非所以敬儒德、明國體也。上善公言，正月大朝引博士公府長史前。
《殷氏世傳》曰︰殷亮，建武中征拜博士，遷講學大夫。諸儒講論，勝者賜席，亮重席至八九，帝嘉之，曰︰「講學不當如是耶！」
《典略》曰︰公儀休者，魯博士也。爲魯相，無所變更，百官自正，使食祿者不得與下民爭利。
《論衡》曰︰王莽之時，省五經章句，博士弟子郭略，夜定舊說，死於燭下。
《六典》曰︰少府監之職、掌百工技巧之政令，總中書尚、左尚、右尚職治，掌治五署之官屬，正其工徒，謹其繕作；少監爲之貳。
《漢官·宰尹下》曰︰少府，言別爲小藏，故曰少府。
《漢書》曰︰少府，秦官。掌山海池澤之稅，以給供養。
又曰︰歐陽地餘，字長賓。爲少府，誡其子曰︰「我死，官屬送汝財物慎無受。汝九卿儒者子孫，以廉潔著，可以自成。」及卒，少府官屬送數百萬，其子不受。天子聞而嘉焉，賜錢百萬。
《後漢書》曰︰東平王蒼爲驃騎。正月朔朝，蒼當入賀，故事少府給璧。時陰就爲少府，貴傲不奉法，漏將盡，求璧不得。蒼掾朱輝遙見少府主簿持璧，乃往，紿曰︰「試請觀之。」既得而馳奉之，就復以他璧朝。
張《漢記》曰︰太常種拂與李儒戰而死，子劭征爲少府、鴻臚皆不受，曰︰「我父盡忠於朝，而爲時所妒，父以身徇國，爲賊臣所害，爲臣子不能除賊，何面目復覲明主！」三輔聞之，爲之感動。
應劭《漢官儀》曰︰少府掌山澤、陂池之稅，名曰禁錢，以給私養，自別爲藏。少者小也，故稱少府。
《魏志》曰︰王觀徙少府，大將軍曹爽使材官張達斫屋材及諸私用之物，觀聞之，皆錄奪以沒官。少府統三尚方御府內藏珍玩之寶，爽等奢放，多有干求，憚觀守法，乃徙爲太僕。
又曰︰楊阜字義山，爲少府卿，然以天下爲己任。
《吳志》曰︰先主遣少府徐詳至魏，魏太祖謂詳曰︰「孤比者若越橫江之津，與孫將軍游姑蘇之台，獵長洲之苑，吾志足矣。」詳對曰︰「大王欲奉至尊以合諸侯，若越橫江而游姑蘇，是踵亡秦而蹈夫差，恐天下事去矣。」太祖曰︰「徐生得無逆詐耶！」
臧榮緒《晉書》曰︰陳字國鎮，過江爲少府卿。時大旱經久，大興四年四月始雨，有司奏應報賽宗廟山川。中宗詔曰︰「祈廟雲報賽，非奉尊上辭也，吾意有疑。」以爲舊山川有祈報，故雨應賽，非大事不應告廟；子無要君親之道，讀祭稱賽，於義有違。從之。
《唐書·官品志》曰︰少府卿位視尚書左丞，置材官將軍、左中尚方、甄官、平水、中署、南塘、邸稅庫、東西冶、中黃、細作、炭庫、紙官、染署等令、丞。
《六典》曰︰將作大匠之職，掌供邦國修建土木工匠之政令，總四署、三監、百工之官屬，以供其職事；少匠貳焉。
《漢書》曰︰將作少府，秦官，掌治宮室。
范曄《後漢書》曰︰魏霸征拜將作大匠。明年，和帝崩，典作順陵。時盛冬地凍，中使督促，數罰掾吏以厲霸。霸撫循而已，初不切責，而反勞之曰︰「令諸卿被辱，大匠過也。」吏皆懷恩，力作功倍。
《續漢書》曰︰曹褒字叔通，遷將作大匠。時有疾疫，褒巡行病徒，自省醫藥糜粥，死者減少。
又《百官志》曰︰將作，秩二千石，掌作宗廟、路、寢、宮室。丞一人，六百石。左右校令，左右工徒，掌木工之功，幷樹桐梓之類，列於道側。
又曰︰李固字子堅，遷大匠，常推賢士孔融，以將作大匠遷少府也。
華嶠《後漢書》曰︰應順字仲華，爲將作大匠，發摘衆奸，皆極其刑，豪猾之吏斂跡。視事五年，省費以億萬。
應劭《漢官儀》曰︰世祖中興，以謁者領其官，章帝建初元年乃置真，位次河南尹。永元七年大匠應慎上言︰「百郡計吏，觀國之光，而舍逆旅，崎嶇私館，貢篚之物，朽濕曝露。昔晉霸之盟主耳，舍諸侯於隸人，鄭子産以爲大譏，況今四海之大而可無乎？」和帝嘉納之。
《魏志》曰︰楊阜字義山，爲將作大匠。明帝時初治宮室，發美女充後庭，阜上疏欲省宮人諸不見幸者，乃召御府吏問後宮人數。吏守舊令，對曰︰「禁密，不得宣露。」阜怒，杖吏一百，數之曰︰「國家不與九卿爲密，反與小吏密乎？」帝聞之而愈敬憚。
《晉書》曰︰將作大匠陳勰掘地得古文《尚書》，奏今文長於古文，宜以古文爲正；潘岳以爲習用已久，不宜復改。
《唐書·官品志》曰︰大匠卿位視太僕，掌土木之工，統左、右校諸署。
《汝南先賢傳》曰︰應仲華遷大匠，除藻飾之無用，割有損之浮費，凡所省息七億餘萬。
