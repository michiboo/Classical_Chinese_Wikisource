
《史記》曰：大宛以蒲萄為酒。富人藏酒至萬餘石，久者數十歲不敗。漢使取其實來，於是離宮別觀傍，盡種蒲萄。
《漢書》曰：李廣利為二師將軍，破大宛，得蒲萄種歸漢。
《續漢書》曰：扶風孟他以蒲萄酒一斛遺張讓，即以為涼州刺史。〈《三輔決錄》又載。〉
魏文帝詔群臣曰：中國珍果甚多，且復為說蒲萄。當其朱夏涉秋，尚有餘暑，醉酒宿醒，掩露而食。甘而不{飠肙}〈為縣切。〉，脆而不酸，冷而不寒。味長汁多，除煩解{飠肙}。又釀以為酒，甘於麴櫱，善醉而易醒。道之固以流{氵羨}〈音羨〉咽唾，況親食之耶？他方之果，寧有疋者！
崔鴻《十六國春秋·前涼錄》曰：張{文左賦右}，字洪茂，燉煌人也。作《蒲萄酒賦》，文致甚美。
又《後涼錄》曰：建元二十年，呂光入龜玆城。胡人奢侈，富於生養，家有蒲萄酒，或至千斛，經十年不敗。
《北齊書》曰：李元忠曾貢世宗蒲萄一盤，世宗報以百練縑，遺其書曰：「儀同位亞台，鉉識懷貞素。出藩入侍，備經要重。而猶家無擔石，室若懸罄。豈輕財重義，奉時愛已故也？久相嘉尚，嗟詠無極。恆思標賞，有意無由。忽辱蒲萄，良深佩戴！聊用絹百疋，以酬清德。」
《唐書》曰：高祖賜群臣食於御前，果有蒲萄。侍中陳叔達執而不食，高祖問其故，對曰：「臣母患口乾，求之不能得。」高祖曰：「卿有母可遺乎？」遂流涕嗚咽，久之乃止，因賜物百段。
又曰：蒲萄酒，西域有之，前代或有貢獻，人皆不識。及破高昌，收馬乳蒲萄實，於苑中種之，並得其酒法。太宗自損益造酒，為凡有八色，芳辛酷烈，味兼醍益。既頒賜群臣，京師始識其味。
又曰：太宗時，葉護獻馬乳蒲萄，一房長二丈餘，子亦稍大，其色紫。
又曰：李直方常第果實若貢士者，以綠李為首，芳梨為副，櫻桃為三，甘橘為四，蒲萄為五。或薦荔支，曰：「寄舉之首也。」
又曰：{罒上炎下左刂下右}賓在蔥嶺南，踰縣度，經熱坂。其地暑溼，人皆乘馬。土宜秔稻，多甘蔗、蒲萄，草木凌寒不死。
《金樓子》曰：大月氏國，善為蒲萄花葉酒，或以根及汁醞之。其花似杏，而綠榮碧鬚。夏春之時，萬頃競發，如鸞翼。八月中，風至吹葉上，傷裂有似綾紈。故人呼風為蒲萄風，亦名裂葉風。
《漢武內傳》曰：西王母甞下，帝設蒲萄酒。
杜篤《邊論》曰：漢征匈奴，取其胡麻、稗麥、苜蓿、蒲萄，示廣地也。
《廣志》曰：蒲萄有黃、白、黑三種。
《雲南記》曰：雲南多乾蒲萄。
楊衒之《洛陽伽藍記》曰：白馬寺浮圖前，荼林、蒲萄，異於餘處，枝葉繁衍，子實甚大。荼林實重七斤，蒲萄實偉於棗，味並殊美，冠於中京。帝至熟時常詣取之。或復賜官人，得之轉餉親戚，以為奇異。得者不敢輙食，乃曆數家。京師語曰：「白馬甜榴，一實直牛。」
《唐景龍文館記》曰：四月上巳日，上幸司農少卿王光輔莊。駕還頓後，中書侍郎南陽岑羲設茗，飲蒲萄漿，與學士等討論經史。
又曰：大學士李嶠入東都祔廟，學士等祖送城東，上令中官賜御饌，及蒲萄酒。
《慱物志》曰：西域有蒲萄酒，積年不敗。彼俗傳云：可至十年，飲之醉，彌日不解。
又曰：張騫使西域還，得蒲萄。
《晉宮閣名》曰：華林園，蒲萄百七八十株。
《秦州記》曰：秦野多蒲萄。
《本草經》曰：蒲萄生五原、隴西、燉煌，益氣強志，令人肥健，延年輕身。
王逸《荔支賦》曰：西旅獻崐山之蒲葡。
鍾會《蒲萄賦》曰：余植蒲萄於堂前，嘉而賦之，命荀勗並作。
應禎《蒲萄賦》曰：結繁子之礧落兮，英籠揔而彌房。
傅玄《蒲萄賦》曰：踰龍堆之險，越懸度之阻，涉乎三光之阪，歷乎身熱之野。
《金樓子》曰：有樹名獨，分為二枝，其東向一枝是木威樹，南向一枝是橄欖樹。
《南越志》曰：慱羅縣有合成樹，十圍，去地二丈，分為三衢：東向一衢，木葉似練，子如橄欖而硬，削去皮，南人以為糝；南向一衢，橄欖；西向一衢，橄欖。
裴淵《廣州記》曰：橄欖澁酒。
《廣志》曰：橄欖，大如雞子，交州以飲酒。
《南方草木狀》曰：橄槄，子大如棗，二月華，八九月熟。生食味酢，蜜藏乃甜美。交阯、武平、興古、九真有之。
《臨海異物志》曰：餘甘子，梭形，初入口舌澁酸，飲水乃甘。又如梅實核，兩頭銳。呼為餘甘、橄欖，同一物異名耳。
《嶺表錄異》曰：橄欖，樹身聳，枝皆高數尺，其子深秋方熟。閩中尤重其味，云：「咀之香口，勝含雞舌香。」生喫及煑飲，悉解酒毒。有野生者，子繁樹峻，不可梯緣，但刻其根下方寸許，內塩於其中，一夕子皆自落。樹枝節上生脂膏，如桃膠。南人採之，和其皮葉煎之，調如黑餳，謂之橄欖糖。用泥舡，損乾後，牢於膠漆，着水益乾堅耳。
左思《吳都賦》曰：龍眼、橄欖。
《隋書》曰：林邑國人，深目高鼻，髮拳色黑。俗皆徒跣，以幅布纏身，冬月衣袍。婦人椎髻。施椰葉蓆。
《唐書》曰：訶陵國，俗以椰樹花為酒。其樹生花，長三尺餘。實大如人脛，割之取汁，以成酒，味甘，飲之亦醉。
《南夷志》曰：荔枝、檳榔、訶梨勒、椰子、桄榔等諸樹，永昌、麗水諸山皆有之。
《雲南記》曰：南詔遣使致南國諸果，有椰子，狀如大牛心。破一重麄皮，刮盡又有一重硬殼。有小孔，以筋穿之，內有漿二合餘，味甘色白。
又曰：雲南多椰子，亦以蜜漬之為糝。
《廣志》曰：椰樹高六七丈，無枝條，有葉如束蒲，乃在樹末。實如大瓠瓜，懸在樹頭。實外有皮，中有核，皮裏有汁升餘，清如水，美如蜜，可飲。核中膚白如雪，厚半寸，味如胡桃而美，可食。出交阯，家家種之。
《南方草木狀》曰：椰，二月花，花仍蓮著實，房連相累。房三十，或二十七八。子十一月、十二月熟。其樹黃，俗名為丹。橫破之，可作椀。子長如栝樓子。
《交州記》曰：椰子有漿，截花，以竹筩承，取汁作酒，飲之亦醉。
《神異經》曰：東南荒中有椰木。椰高二三丈，或十餘丈，圍丈餘，或七八尺。葉三百歲盡落而華，華如甘瓜華。華盡落而生萼，萼下生子，三歲而熟。熟後不長不減，形如寒瓜，長七八寸，徑四五寸。
《南州異物志》曰：椰樹，大三四圍，長六丈，通身無枝。至百餘年有葉，葉狀如蒲，長四五尺，直竦指天。實生葉間，皮苞之，如蓮狀。皮肉硬過於核中肉，白如雞子，着皮而腹內空，含汁，大者含升余。實形團團然，或如{艹瓜}樓，橫破之，可為爵，並堪器用，南人珍之。
《異物志》曰：椰樹，高六七丈，無枝條，葉如束蒲，在上。其實如瓠，繫之巔。實外皮如胡蘆，膚中有汁升餘，清如水，味美於蜜。食其膚則不飢，食其汁則增渴。又有如人兩眼處，俗號椰子為越王頭。
《嶺表錄異》曰：椰子樹，亦類海椶。實號椰子，大如甌盂。外有麄皮如火，腹次有硬殼，圓而且堅，厚二三分。有圓如卵者，即截開一頭，砂石摩之，去其皴皮，其爛班錦文，以白金裝之，以為水罐子，珍奇可愛。殼中有液數合，如乳，亦可飲之，冷而動氣。
左思《吳都賦》曰：椰葉無蔭。
《俞益期牋》曰：有清漿數斗，懸於長木之端，終不乾，故為小異。
《金樓子》曰：楊周年七歲，甚聦惠。孔君平詣其父，父不在，乃呼兒出。為設果，有楊梅，孔公指以示兒曰：「此真君家果？」兒應聲答曰：「未聞孔雀是夫子家禽。」
《慱物志》曰：地有章名則生楊梅。
《南越志》曰：熙安縣白蜀里多楊梅，張公以為名章則多楊梅。此偶以所聞，而命書，後好事改地就之耳。求之白蜀，去之遠矣。
裴淵《廣州記》曰：盧山頂有湖，楊梅繞其際。人登者，止得於山飽食，不得持下。
《吳興記》曰：故章縣縣北有石槨山，出楊梅，常以貢御。張華所謂地名章必生楊梅，蓋此謂也。
《食經》曰：藏楊梅法：取完者一斛，塩漬之，曝乾。別取杭皮二斤，煑汁，鹽漬之。不加蜜漬。梅色如初，美好，可留數月。
《臨海異物志》曰：楊梅，其子如彈丸，正赤，五月中熟。熟時似梅，味甘甜酸。
梁江淹《楊梅頌》曰：懷蘂挺實，涵黃橘丹，鏡日繡壑，照霞綺巒。
《山海經》曰：崑崙之丘有木焉，狀如棠〈棠梨〉，黃華赤實，味如李而無核。名曰沙棠，可以卻水。
《呂氏春秋》曰：伊尹說曰：「果之美者，沙棠之實。」
《南越志》曰：寧鄉，果多沙棠。
笁法真《登羅浮山疏》曰：羅浮山有沙棠，華黃赤實，味甘如李。
裴淵《廣州記》曰：枸櫞樹以橘如柚，大而倍長，味奇酢，皮以蜜煑為糝。
劉欣期《交州記》曰：枸櫞如柚，核細。
《異物志》曰：枸椽，實如橘，大如飯，皮不香，味不美。可以浣治葛紵若酸漿。
《嶺表錄異》曰：枸櫞，子形如瓜，皮似橙而金色，故人重之，愛其香氣。京輦豪貴家釘盤筵，憐其遠方異果，肉甚厚白如蘿蔔。南中女工，競取其肉，雕鏤花鳥，浸之蜂蜜，點以燕脂，擅其妙巧，亦不讓湘中人鏤木瓜也。
《十三國春秋》曰：安帝元年，盧脩為廣州刺史。脩遺劉裕益智粽，裕乃荅以續命湯。
顧徽《廣州記》曰：益智，葉如蘘荷，莖如竹箭，子從心中出。一枝有十子，子肉白滑。四破去之，取外皮，蜜煑為粽，子味辛。
周景式《廬山記》曰：山果有益智、蒲萄。
《廣志》曰：益智，葉似襄荷，長丈餘。其根上有小枝，高八九寸，無葉萼。其子藂生之，如棗中辨，黑皮白核。小者曰益智。含之隔涎濊。出壽萬，亦生交阯。
《南方草物狀》曰：益智如筆毫，長七八分，二月華，五月、六月熟，味辛中芬香。出交趾、合浦。
陳祁暢《異物志》曰：益智類薏苡，長寸許，如枳椇子，味辛剌，飲酒食之佳。
惠遠法師《荅盧循書》曰：捐餉深抱情至，益智乃是一方異味，即於僧中行之。
《廣志》曰：桶子，似木瓜樹木。
《南方草物狀》曰：桶子木如雞卵，三月華，八月、九月熟。味酸酢，或以蜜藏，滋味甜美。出交阯。
劉欣期《交州記》曰：如桃。
陳祁暢《異物志》曰：䅽子之樹，枝葉四布。〈枝葉滿蘇，如車蓋也。〉名同種異，味實甜酢。〈與作紙榖同名，而實大異也。〉果而無核，裏面如素。析酒止醒，更為遺賂。
《毛詩·秦風·車轔·晨風》曰：隰有樹檖。〈毛云：赤羅。或雲山梨。今人謂之楊檖樹。實如梨，但小耳。一名庶梨，一名鼠梨。〉
陸機《毛詩疏義》曰：樹檖，一名赤羅，一名山梨，今人謂之楊檖樹。其實如梨，但實奇小耳。一名鹿梨，一名鼠梨。齊郡廣縣、堯山、魯國、河內、共、北中有。今人亦種之。極有美者，赤梨之脆美者。
《爾雅》曰：檖，羅也。〈郭氏曰：今楊檖也。實似梨而酢，可食也。〉
《廣志》曰：陽檖子似梨，大如杏，可食。
《晉宮閣名》曰：華林園，陽檖二株。
太平御覽卷第九百七十二
