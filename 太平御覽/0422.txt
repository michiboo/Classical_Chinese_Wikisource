
《戰國策》曰：孟嘗君出記，問門下諸客：「誰習計會，能爲文收債於薛者？」馮曰：「能。」於是載券契而行，辭曰：「收債畢，何市而反？」孟嘗曰：「視吾家所寡有者，乃爲之。」至薛，召諸民當償債者，悉來合券。遍合。乃矯命以債賜諸民，燒其券。民稱萬歲。長驅到齊，晨而求見。孟嘗怪其疾，正衣冠而見之，曰：「債畢收乎？來何疾也！何市而反？」曰：「君雲視吾家所寡有者，臣竊計，君宮中珍寶滿內府，狗馬實外廄，美人充後宮，君家所寡有者，義耳！竊以爲君市義。」曰：「市義奈何？」曰：「君有區區之薛，不能扶愛其民因而賈利之！臣竊矯君命，以債賜諸民，因燒其券，民稱萬歲，乃臣所以爲君市義也。」孟嘗君不悅，曰：「諾！先生休矣！」後期年，孟嘗就國於薛。未至百里，民扶老攜幼迎君道中。孟嘗君顧謂曰：「先生所爲文市義者，乃今日見之。」
又曰：秦縮高，鄢陵人也。其子仕秦，秦以爲管守。魏信陵君攻之不下，乃使人謂鄢陵君曰：「遣縮高來，吾將仕之，使爲持國尉。」鄢陵君曰：「小國不能必使其民，使者自往請，使吏導使者。」至，縮高曰：「君之命高也，將使攻管也。夫父攻子守，人之大笑也。見臣而下，是背主也。父殺子背，亦非君善，敢再辭。」使者以報，信陵君大怒，遣使謂鄢陵君曰：「鄢陵之地，亦猶魏也。今吾攻管而不下，則秦兵不返，杜社必危矣！願君生束縮高而致之。若君弗致，吾將十萬之師，以造君城下。」鄢陵君曰：「吾先君成侯，受詔襄王，以守此地，受太府之憲，曰：子殺父，臣殺君，有常不赦。國雖大赦，降城亡子不得預焉。今縮高不受大利，以全父子之義，而君曰生致之，是使我負襄王之詔而廢太府之憲。雖死，終不敢行也！」縮高聞之，曰：「信陵君爲人悍而自用，此辭反，必爲國禍。吾以全己爲人臣之義矣，豈可使吾君有魏患乎！」乃之使者舍，自刎頸而死。信陵君聞之，大驚。服縞素，出舍，使使者謝鄢陵君曰：「無忌，小人也！困于思慮，敢再拜釋罪。」
《英雄記》曰：袁紹以臧洪爲東都太守，時曹操圍張超於雍丘。洪始聞超被圍，乃徒跣號泣，幷勒所領將，赴其難。從紹請兵，而紹竟不聽之。超城遂陷，張氏族滅。洪由是怨紹，絕不與通。紹增兵急攻，洪城中糧盡，廚米三斗，使爲薄抿ｉ頒衆。又殺其愛妾以食，兵將咸流涕，無能仰視，男女七八千相枕而死，莫有離叛。城陷，生執洪。紹謂曰：「臧洪，何相負若是！今日服未？」洪據地瞋目曰：「諸袁事漢，四世五公，可謂受恩。今王室衰弱，無輔翼之意，而欲因際會，觖望非冀。惜洪力劣，不能推刃爲天下報仇，何爲服乎？」紹乃命殺之。洪邑人陳容在坐，見洪當死，起謂紹曰：「將軍今舉大事，欲爲天下除暴，而先誅忠義，豈合天意？」紹慚，遣人牽出，謂曰：「汝非臧洪儔歟？空復爾爲！」容顧曰：「夫仁義豈有常所，蹈之則君子，背之則小人。今日寧與臧洪同日死，不與將軍同日生。」遂復見殺。在紹坐者無不嘆息。
又曰：袁譚既死，弟熙、尚爲其將焦觸張南所攻，奔遼西烏桓。觸自號幽州刺史，陳兵數萬，殺白馬盟曰：「違命者斬！」各以次歃。至別駕代郡韓珩，曰：「吾受袁公父子厚恩，今其破亡，知不能救，勇不能死，北面曹氏所不能爲也。」一坐爲珩失色。觸曰：「舉大事，當立大義，事之濟否，不待一人，可卒珩志，以厲事君。」曹操聞珩節，甚高之，屢辟不至。
又曰：公孫瓚，字伯珪，爲上計吏部。太守劉基爲事被徵，伯珪禦重到洛陽，身執徒養。基將徙日南，伯珪具豚米，於北邙上祭先人，觴醊祝曰：「昔爲人子，今爲人臣，當詣日南。日南多障氣，恐或不還，與先人辭於此。」再拜，慷慨而起，觀者莫不欷。劉在道得赦，俱還。
《魏略》曰：郭憲，字幼簡，西平人，以仁篤，爲一郡所歸。韓約失衆，從羌中還，依憲。衆人多欲取約以邀功，而憲責之言：「人窮來歸我，云何欲危之！」遂擁護，厚遇之。其後，約病死，而田樂、楊達等就斬約頭，當送之，逵等欲條疏，著憲名，憲不肯在名中，言：「我常不忍生圖之，豈忍取死人以要功乎？」逵等乃止。時太祖方攻漢中在武都，而逵等送約首到，太祖宿聞憲名，及視條疏，怪不在中。以問逵，逵等具以情對。太祖嘆其至義，乃表例與逵等賜爵關內侯。
《列士傳》曰：羊角哀、左伯桃二人相與爲死友，欲仕於楚，道遙山阻，遇雨雪不得行，饑寒無計，自度不俱生也。伯桃謂角哀曰：「天不我與，深山窮困，幷在一人，可得生官，俱死之後，骸骨莫收。內手捫心，知不如子，生恐無益，而棄子之器能，我樂在樹中。」角哀聽伯桃入樹中而死，得衣糧前至楚。楚平王愛角哀之賢，嘉其義，以上卿禮葬之。角哀夢見伯桃曰：「蒙子之恩而獲厚葬。然正苦荊將軍，家相比欲役使吾，吾不能聽也。與連戰不勝，今月十五日，當大戰以決勝負。得子則勝，否則負矣。」角哀至期日，陳兵馬詣其冢上，作三桐人，自殺，下而從之。君子曰：「執義可爲世規。」
《唐新語》曰：陸南金博涉經史，言行修謹。開玄初，太常少卿盧崇道犯罪，自嶺南逃歸，匿於南金家。俄爲仇人所發，詔侍御史王旭按之。崇道辭引南金，旭處以極法。南金弟趙壁請代兄死，南金執稱弟實自誣，身請當罪。兄弟爭死，旭問其故，趙壁曰：「兄是嫡，又能幹家事，亡母未葬，小妹未嫁，自惟幼劣，生無所益，身自請死。」旭列上其狀，玄宗嘉而宥之，張說、陸象先等咸相欽重，累遷庫部員外郎。南金祖士季爲隋越王侗記室，兼侍讀。侗稱制，授著作郎。時王世充將行篡奪，侗謂士季曰：「隋有天下三十餘載，朝廷文武豈無忠烈者乎？」士季對曰：「見危授命，臣之宿心。今請因其啓事，便加手刃。」後事泄，充遂停士季侍講。貞觀初，爲大學博士而卒矣。
又曰：畢構，性至孝，丁繼母憂，有兩妹皆在繈褓，構乳養嫁遣之。及其亡也，二妹初聞，哀慟氣絕者久之。言曰：「雖兄弟無三年之禮，吾倚鞠養，豈同常人！」遂行三年服。朝野聞之，莫不稱嘆。構弟栩任太府主簿，留司東都，聞構疾，星馳趙京，侍醫藥者累月。既而哀毀骨立，變服視事逾年，未嘗言笑，深爲朝野所重。構嘗爲益州長史兼按察使，多所舉正，風俗一變。玄宗降璽書慰之曰：「卿孤潔獨行，有古人之風，自臨蜀川，弊化頓易。覽卿前後執奏何異破枉求奸？諸使之中，在卿爲做攏」終戶部尚書。
又曰：李爲貝州刺史，甘露遍於庭樹。邑人曰：「美政所致，請以聞。」謙退，寢其事。曆官十七政，俸祿先兄弟嫂侄，謂其子曰：「吾厚汝曹以衣食，不如厚之以仁義，勿辭弊也。」天下莫不嗟尚之！
又曰：姚崇少不慕學。年逾弱冠，嘗過所親，見修文釣露御覽》，閱之甚喜。遂躭墳史，以文華著名，曆牧常、楊，吏人幷建碑紀德，再秉衡軸。天下欽其公直。外生任幷、任異少孤，長於崇家。乃與之立家産，謂之曰：「汝與吾無間然矣。」惜殊宗而代疏，命與其子連名，冀無以別也。時人美之。
又曰：孟景休，事親以孝聞。丁母憂，毀瘠逾禮，殆至滅性。弟景偉，年在繈褓，景休親乳之，乳爲之豐。及葬，時屬祁寒，跣履雪霜，腳指墮而復生如初。景休進士擢弟，曆監察御史、鴻臚丞，爲來俊臣構陷，遇害。時人傷焉。
《南史·孝義傳》曰：吳興乘公濟妻姚氏，生二男。而公濟及兄願公乾伯幷卒，各有一子，姚養育之，賣田宅爲取婦。自與二男寄止鄰家。明帝詔爲其二子婚，表閭復徭役。
又：會稽永興吳翼之母丁氏，少喪夫，性仁愛。遭年荒，分衣食以飴里中饑餓者，鄰里救借，未嘗違。同里陳攘父母死，孤單無親戚，丁收養之。及長，爲營婚娶。又同里王禮妻徐，荒年客死，丁陰爲買棺器，自往斂葬。玄徽末，大雪，商旅斷行，村里比室饑餓，丁自出鹽米，計口分賦。同里任僑家露四喪無以葬，丁爲辦家槨。有三調不登者，代爲遂。丁長子婦王氏守寡，執志不再醮，州郡上言，詔表門閭蠲租稅。
崔鴻《十六國春秋·前趙錄》曰：冠軍喬晞，攻界休克之，其令賈潭抗節不降。晞怒殺之。其妻宗氏，年二十餘，有姿色，晞欲納之。宗駡曰：「屠各奴，何有害人之夫，而欲加無禮於爾母乎？何不促殺我？」遂仰天大哭。亦殺之。
《唐書》：獨孤武都謀叛，王世充歸於我。其子師仁，方三歲。世充以其幼不殺。乳母王英蘭，髡鉗求入保養，世充許之。英蘭扶乞所得與師仁。惟自啖土飲水，而竟爲採拾，竊師仁至京師。高祖嘉之，封永壽鄉君。
又曰：陽三安妻李氏，雍州涇陽人也。事舅姑以孝聞。及舅姑亡沒，三安亦死。二子孩童，家至貧窶。李晝則力田，夜便紡緝，數年間，葬舅姑及夫幷夫之叔侄兄弟七喪，深爲遠近所嗟尚。太宗聞而異之，賜帛二百段，遣州縣恤存之。
又曰：鄭義宗妻盧氏，幽州范陽人也，盧彥衡之女也。略涉書史，事舅姑甚得婦道。嘗夜有強盜數十人，持杖鼓譟，逾垣而入。家人悉逃竄，惟有姑獨在堂。盧冒白刃往至姑側，爲賊捶擊之，幾至於死。賊去後，家人問曰：「群凶擾橫，人盡奔逃，何獨不懼？」答曰：「人所以異於鳥獸者，以其有仁義也。昔宋伯姬守義赴火，流稱至今，吾雖不敏，安敢忘義？且比鄰有急，尚相赴救，況在姑，而可棄委！若萬一危禍，豈宜獨生！」其姑每云：「古稱，歲寒然後知松柏之後雕，吾今乃見盧新婦之心矣。」貞觀中卒。
又曰：冀州鹿城女子王阿足者，早孤無兄弟，惟姊一人。阿足初適同縣李氏，未有子而夫亡。時年尚少，又多娉之，爲姊年老孤寡，不能捨去，遂誓不嫁，以養其姊。每晝營田業，夜便紡績，衣食所須，無非阿足出者。如此二十餘年，及姊亡，葬送以禮。鄉人莫不稱其義行，競令妻女求與相識，後數歲，竟終於家。
又曰：楚王靈龜妃上官氏，上邽人也。父懷仁，右金吾將軍。上官氏年十八，歸於靈龜，繼楚哀王後，本生具存，朝夕侍奉，恭謹彌甚。凡有新味，非舅姑啖訖，未曾先嘗。經數載，靈龜薨。及將葬，其前妃閻氏，嫁不逾年而卒，又無近族，衆議欲不舉之。上官氏曰：「夫神而有靈，寧可使孤魂無記。」於是備禮同葬。聞者莫不嘉嘆。服終，諸兄弟姊謂曰：「妃年尚少，又無所生，改醮異門，禮儀恆範。」妃思之，掩泣對曰：「丈夫以義烈標名，婦人以守節爲行，未能即先大馬殉溝壑，寧可復飾妝ㄚ服有他志乎？」遽將截鼻割耳以自誓。諸兄姊知其志不奪，嘆息而止。尋卒。
《說苑》曰：齊遣兵攻魯，見一婦人將兩小兒走，抱小而挈大。顧見大軍且至，抱大而挈小。使者甚怪，問之。婦人曰：「大者妾夫兄之子，小者妾之子；夫兄子者公義也，妾之子者私義也，寧濟公而廢私耶！」使者悵然，賢其辭，即罷軍。還對齊王說之曰：「魯未可攻也，匹婦之義尚如此，何況朝廷之臣乎？」
《列女傳》曰：衛宗二順者，衛宗室靈主之夫人及傅妾也。秦滅衛，君角封靈主世家，使奉其祠。靈主死，夫人無子而守寡。傅妾有子代，後夫人謂傅妾曰：「孺子養我甚謹，子奉祭祠而妾事我，我不聊，願出居外。」傅妾泣曰：「夫人豈欲使靈氏受三不祥耶？公不幸早終，是一不祥；夫人無子而妾有子，是二不祥；今夫人將出居外，妾居內，是三不祥。」欲自殺，其子止之，不聽。夫人懼，遂終年供養不替。
又曰：魯孝義保者，魯孝公稱之保母。初孝公父武公與長子恬、中子戲朝周宣王。宣王立戲爲魯太子。武公薨，戲立，是吻懿公。孝公於時號公子稱。恬之子伯禦與魯人作亂，攻殺懿公而自立，求稱於宮中，將殺之。義保聞伯禦欲殺稱，乃衣其子以稱之衣，臥於稱之臥處。伯禦殺之，義保遂抱稱以逃。周天子殺伯禦，立稱爲孝公。魯人高義保之義，故謂之「義保」。
又曰：河南貞義者，樂羊子之妻。羊子出學將友人歸，貞義截發賣以供其費。後羊子得遺金一餅以與貞義，貞義曰：「妾聞君子不以利污行。」羊子慚而棄之。
又曰：杞梁名殖，齊人也，爲大夫。莊公襲莒，約車五乘載士，殖不與，歸而不食。母曰：「汝生有義，死有名，五乘盡汝下也。」殖遂至莒，獲甲首。公止之曰：「共同齊國。」殖曰：「不與五乘，少吾勇也；臨敵止吾以利，污吾行也。」遂進至莒城下，殺二十七人而死。莒人築屍城爲京觀，妻往迎喪，向之哭，土爲之崩，得喪，於是公使吊葬之。葬畢，曰：「婦人有三從之義，吾外無夫以立節，內無子以見志，吾何歸乎？」乃赴水而死。
又曰：梁節姑姊者，梁之婦人，其室失火，兄子與其子三人在內中，欲取兄子輒得其子。火盛不得復入，婦人將自赴火，其夫止之。婦人曰：「梁國豈可戶告人曉也，被不義之名，何面目以見兄弟國人哉！吾欲復投吾子，爲失母之恩。吾勢不可以生。」遂赴火而死。
又曰：會稽右師安妻者，同郡呂氏之女也。名軍，少寡無子，守義不遷。其兄遂犯法，軍匿之，知不能免，乃泣曰：「少遭家不造，兄弟單少，門宗惟兄爲主，而復罹此禍，我有一計，猶足免難，將詣縣陳之。」兄曰：「其計若何？」軍曰：「臨時從宜，不可先言也。」乃請知者爲辭，乞代兄遂之命。因自剄縣門，官嘉其義，乃舍遂罪。
又曰：齊伊盤母者，齊二子之母也。當宣王時，有人鬥死於道者，吏視之被一瘡，二子立其傍，吏問之。兄曰：「我殺之。」弟曰：「非兄也，我殺之。」期年不決。吏言之於相，相不能決，言於王，王曰：「皆赦之，是縱有罪；皆殺之，是誅無辜也。其母必知其子之善惡，聽所欲殺禍攏」相召而問之。其母泣而對曰：「殺少子。相曰：「少子人之所愛，今欲殺之，何也？」對曰：「少者，妾之子也；長者，前妻之子也。雖痛子，獨謂義何？」泣下沾襟。相言之於王，王美其義，皆赦二子，號曰義母。
又曰：天水薑敘母者，同郡楊阜之姑也。阜爲州史，馬超殺刺史，太守敘屯曆城。阜往見之，戲欷悲甚。敘曰：「何爲乃爾？」阜曰：「守城不能完，君亡不能死，何以視息於天下乎？君擁兵專制，無討賊之心，此趙盾所以書殺也。」敘母慨然敕敘從阜計，遂起兵於曆城。超聞之，襲曆城，得敘母，母駡之曰：「若背父之逆子，殺君之桀賊，天地豈久容！若何不早死，敢以面目視人！」超即殺之。
杜預《女記》曰：王氏之母者，漢丞相安國侯王陵之母。漢王擊項羽，陵以兵屬漢王，項羽得陵母置軍中，漢使至，則東向坐，陵母欲以招陵。陵母欲私送使者，爲之泣曰：「爲老妾語陵，善事漢王。漢王長者也，無以老母故懷二心，言妾已死。」乃伏劍而死，以固勉陵。
《定命錄》曰：賈直言妻，莫知姓氏。貞玄中，其舅道得罪賜鴆，直言欲代父死，奪鴆飲之，不死，流於嶺僥。直言妻一志事姑，髽髻絕膏沐，自三二年，蟣虱蔽其肉，厥後如枯蓬之植燥土，無復蟣虱。迨十五載，直言遇赦歸，妻始一沐其髻，自斷絕墮於泔盆，終爲禿婦。直言後曆諫議大夫，出刺兩郡。
《傅記》：李如璋爲夏陽令，素輕其妻鄭氏。如璋因醉誤殺人母，其子入縣將復仇。如璋與鄭以床拒門。仇者推窗而入，鄭急以身蔽如璋，舉手乘刃，右臂既落，復舉其左臂，仇復斷之，猶乞以身代夫死。時方懷妊，仇者以刃鑠其腹，胎出而殞，乃害如璋及其二子。州司以聞，坐死者數十人。
