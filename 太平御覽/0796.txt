
《漢書》曰：莎車王治莎車城，去長安九千九百五十里。有鐵山出青玉。
又曰：宣帝時，烏孫公主小子萬年，莎車王愛之。莎車王無子，死時萬年在漢。莎車國人計欲自托於漢，又欲得烏孫心，即上書請萬年為莎車王。漢許之，遣使者奚充國送萬年。萬年初立，暴惡，國人不悅。莎車王弟呼屠徵殺萬年並漢使者，自立為王，約諸國背漢。會衛侯馮奉世使送大宛客，即以便宜發諸國兵擊殺之，更立他昆弟子為莎車王。
又曰：馮奉世至宛，宛聞其斬莎車王，禮之異於他使，得其名馬象龍而還。〈馬形如龍。〉帝甚悅，下議封奉世關內侯。少府蕭望之以奉世矯制發諸國兵，雖有功效，不可以為後代法；若即封奉世，則為使者利以奉世為比，爭逐發兵，要功萬里之外，為國家生事於夷狄，漸不可長，不宜授封。帝善其議，以奉世為光祿大夫。
《北史》曰：波知國在缽和西南，土狹人貧，依託山谷。其王不能總攝。有大池，傳曰大池有龍王，次者有龍婦，小者有龍子。行人經之，設祭乃得過；不祭，多值風雪之困。
《通典》曰：栗弋，後魏通焉。在蔥嶺西，大國，一名栗特，一名拘夢，出名馬、牛、羊、珍果、葡萄，其土地水美故也。有大禾，高丈餘，子如胡豆。在安息北五千里，附庸小國四百餘城。太武帝時，遣使朝貢。
《北史》曰：悉居半國，故西夜國也。一名子合，其王號子合，治呼扌建。在于闐西，去代萬二千九百七十里。後魏大延初，遣使來獻，自後不絕。
《通典》曰：越底延國，隋時聞焉，治辛頭河北，西北去賒彌國千餘里，東北至瓜州五千四百里。其婆羅門種類，戶數萬餘。有弓矢刀槊皮甲。國法不殺人，重罪流，輕者杖。國無課稅。其俗事佛，王及庶人剪發，衣錦袍，不開縫，貧者白疊。婦人為髻，衣裙衫，帔長巾。俗清潔，氣候溫，多稻，有羊、馬、牛、石，訶梨勒，石蜜、鹿皮、細疊等。
《北史》曰：波路國，在阿鈎羌西北，去代一萬三千九百里。其地溼熱，有蜀馬，土平，物產、國俗與阿鈎羌同。
《通典》曰：三童國，在軒渠國西南千里。人皆眼有三精珠，或有四舌者，能為一種，亦能俱語。常貨多用犀象作金幣，率效國王之面，亦效王后之面；若丈夫交易，則用國王之面者。王死則更鑄。
《北史》曰：蒲山國，故皮山國也，居皮城。在于闐南，去代一萬二千里。其國西南三里有凍凌山，後役屬于闐。
《通典》曰：劫國，隋時聞焉，在蔥領中，西與南俱與賒彌國界接，西北至悒怛國，去長安萬二千里。有戶數萬。氣候熱，有稻、麥、粟、豆、羊、馬，出洛沙、青黛。婚姻同突厥，死亡棄於山谷。
又曰：大唐武德二年，遣使貢寶帶，金鎖，頗梨、水精杯各一，頗梨四百九十枚，大小有差。
《魏書》曰：獠之初也，出自梁、益之間。種類甚多，散居山谷，略無氏族之別，依樹積木以居其上，名曰干蘭。干蘭大小，隨其家口之數。往往推一長者為王，父死則子繼，若中國之黨族也。僚王各有鼓角一雙，使其子弟自吹擊之。好相殺害，多仇怨，不敢遠行。性同禽獸，至於忿怒，父子不相避，惟手有兵刃者先殺之。若殺其父，走避於外，求得一狗以謝其母，然後敢歸。母得狗謝，不復嫌恨。若報怨相攻擊，必殺而食之，平常劫掠責取豬、狗而已。親戚比鄰，指授相賣。亡兒女，哭止，便不復追思。惟執楯持矛，不識弓矢。用竹為簧，群聚鼓之，以為音節。能為細布，色鮮淨。大狗一頭，買一生口。其俗畏鬼神，尤尚淫祀。所殺之人，美須髯者，剝其麵皮，籠之於竹，及燥，號曰鬼，鼓舞祀之，以求福也。
《北史》曰：獠者，蓋南蠻之別種。自漢中達於邛笮川洞之間，所在皆有，種類甚多。所生男女無名字，惟以長幼次第呼之。其丈夫稱阿謨、阿段，婦人稱阿夷、阿等之類，皆語之次第稱謂也。鑄銅為器，大口寬腹，名曰銅爨，既薄且輕，易於熟食。建國中，李勢在蜀，諸獠始出巴西、渠川、廣漢、陽安、資中，攻破郡縣，為益州大患。自桓溫破蜀之後，蜀人東流，山險之地多空，獠遂挾山傍谷，與夏人參居者，頗輸租賦，在深山者不為編戶。梁、益二州，歲伐獠，以裨潤公私，頗藉為利。正始中，夏侯道遷舉漢中內附，宣武遣尚書邢巒為梁、益二州刺史以鎮之。近夏人者安堵樂業，在山谷者不敢為寇。其後朝廷以梁、益二州控攝險遠，乃立巴州以統諸獠。後以巴酋嚴始欣為刺史，又立隆城鎮，所綰獠二十萬戶。及周文平梁、益，令所在撫慰。然天性暴亂，旋致擾動。每歲命隨近州鎮出兵討之，獲其生口，以充賤隸，謂之為壓獠焉。
《永昌郡傳》曰：獠民喜食人，以為至珍美，不自食其種類也。怨仇，乃相害食耳。能水中潛行，行數十里。能水底持刀刺捕取魚。其人以口嚼食，並以鼻飲水。死人有棺，其葬，豎棺埋之。
《後魏書》曰：丁令在康居北，勝兵六萬人。隨畜牧依處，土出貂鼠皮、貚子皮。西南去康居界二千里。
又曰：丁令北有馬腦國。其人音聲似雁鶩。從膝以上至頭，人也；膝已下生毛，馬腦馬蹄，走疾於馬，勇健敢戰。
《北史》曰：且彌國，都天山東，臨於大谷，在車師北，去代一萬五百七十里，本役屬車師。
《通典》曰：陀羅伊羅國，隋時聞焉，在烏蔡國北，大雪山坡上。緣梯登山，接七百梯，方到其國。
《北史》曰：賒彌國，在波知之南。山居，不信佛法，專事諸神。亦附嚈噠。東有缽盧勒國。路險，緣鐵鎖而度，下不見底。後魏熙平中，宋雲等使終不能達。
《通典》曰：澤散國，魏時聞焉，屬大秦。其治在海中央，最與安息城谷相近，西南詣大秦，不知里數。
《北史》曰：女國，在蔥嶺南。其國世以女為王，姓蘇毗，字末羯，在位二十年。女王夫號曰：「金聚」，不知政事。國內丈夫惟以徵伐為務。山上為城，方五六里，人有萬家。王居九層之樓，侍女數百人，五日一聽朝，復有小女王共知國政。其俗：婦人輕丈夫，而性不妒忌；男女皆以彩色塗面，一日中或數度變改之；皆披發，以皮為鞋。課稅無常。氣候多寒，以射獵為業。出石、硃砂、麝香、牛、驄馬、蜀馬。猶多鹽，恆將鹽向天竺興販，其利數倍。亦數與天竺、党項戰爭。其女王死，國中厚斂金錢，求死者族之中賢女二人，一為女王，次為小王。貴人死，剝皮，以金屑和骨肉置瓶中埋之；經一年，又以其皮內鐵器埋之。俗事阿修羅神。又有樹神。歲初，以人祭，或用獼猴祭。
《通典》曰：呼得，魏時聞焉，在蔥嶺北，烏孫西北，康居東北，勝兵萬餘人，隨畜牧，出名馬，多貂鼠。
《北史》曰：曹國，都那蜜水南數里，舊是康居之地也。國無主，康國王令子烏建領之。都城方三里，勝兵千餘人。國中有得悉神，自西海以東諸國並事之。其神有金人馬、金波羅，闊丈有五尺，高下相稱。每月以駝五頭、馬十匹、羊一百口祭之。南去康國百里。大業中，遣使貢方物。
《北史》曰：漕國，在蔥嶺之北，漢時罽賓國也。其王姓昭武，字順達，康國王之宗族也。都城方四里，勝兵萬餘人。國法嚴峻。俗重淫祠。蔥嶺山順天神者，儀制極華，以金為屋，以銀為地，祠者日有千餘人。祠前一魚骨，其孔中通馬出入。國王戴金牛頭冠，坐金馬座。土多稻、粟、豆、麥，饒象、馬、封牛、金、銀、鑌鐵、氍、硃砂、青黛、安息青木等香、黑鹽、阿魏。東去劫國七百。里。大業中，遣使貢方物。
《隋書》曰：何國，都那密水南數里，舊是康居地也。其王姓昭武，亦康國王之族類。都城方二里，勝兵千人。其王坐金羊床，車去曹國百五十里，西去安國三百里。大業中，遣使貢方物。
《通典》曰：短人，魏時聞焉，在康居西北。男女皆長三尺，人眾甚多。去奄蔡諸國甚遠。康居長老傳聞：嘗有商旅行北方，迷惑失道，而到此國。國中甚多真珠、夜光明月珠。其國去康居可萬餘里。
《突厥敝拴記》云：自突厥北行一月，有短人國，長者不逾三尺，亦有二尺者。頭少毛發，若羊胞之狀，突厥呼為羊胞頭。其傍無它種類相侵，俗無寇盜。但有大鳥，高七八尺，恆伺短人啄而食之。短人皆持弓矢，以為之備。按，此亦在西北，即《魏略》之短之人國也。
《通典》曰：小人，在秦之南，軀才三尺。其耕稼之時，懼鵠所食。大秦之南，每衛助之，小人竭其珍貨以酬報。
《通典》曰：軒渠國，多九色鳥，青口、綠頸、紫翼、紅膺、紺頂、丹足、碧身、緗背、玄尾，亦名九尾鳥，亦名錦鳳，其青多紅少，謂之繡鸞。恆從弱水西來，或雲是西王母之禽也。其國幣貨，同三童國。
《北史》曰：溫宿國，居溫宿城，在姑默西北，去代一萬五百五十里。
《通典》曰：朱俱國，後魏時通焉，亦名朱居槃國，漢子合國也。今並有西夜、蒲犁、依耐、德若四國之地。在于闐國西千餘里，其西至蔥嶺二百里，東至涅槃國，南至女國三千里，北至疏勒九百里。其王本疏勒國人。後魏宣武永平中，朱居槃國遣使朝貢。其言音與于闐相似，其間小異。人貌多同華夏，亦類疏勒。大唐武德以後，頻遣使朝貢。
《北史》曰：尉頭國，居尉頭城，在溫宿北，去代一萬六百五十里。
《通典》曰：滑國，車師之別種。後漢順帝永建初，八滑從班勇擊北虜有功，漢以八滑為後部親漢侯。自魏、晉以來，不通中國。至梁武帝普通初，其王厭帶夷粟陁始遣使獻黃師子、白貂裘、波斯錦物等。後魏之居桑乾也，滑猶小國，屬蠕蠕。後稍強大，徵其傍國波斯、渴槃、罽賓、龜玆、疏勒、姑墨、于闐等國焉。其獸有師子、兩腳駝。人皆善騎射。著小袖長身袍，用金王為帶。女人被裘，頭上刻木為角，長咫尺，以金銀飾之。兄弟共妻。無城，以氈屋為居，東向開戶。其王金床，隨太歲轉。無文字，以木為契，與旁國通用胡書，羊皮為紙。無職官。事天神、火神，每日出，祀神而後食，其跪一拜而止。死以木為槨，父母死，其子截一耳，葬訖即吉。其言語，待譯然後通。至後魏時，謂之嚈噠國。或雲高車之別種，或雲大月氏之種，其源出於塞北自金山。至後魏文帝時，已八九十年矣。在于闐之西，東去長安萬一千里。衣服類胡，加以纓絡。頭皆剪發。其語與蠕蠕、高車及諸胡不同。部眾可十萬，依隨水草。其國無車輿，多駝馬。用刑嚴急，盜無多少皆腰斬，盜一責十。死者富家累石為藏，貧窮者掘地而埋，隨身諸物皆置冢內。又兄弟共聚一妻。無兄弟者其妻戴一角帽，若有兄弟者，依其多少之數更加帽角焉。西域康居、于闐、沙勒、安息及諸小國三十許皆役屬之，號為大國。每遣使朝貢。孝明帝熙明中，遣使伏子統宋雲使西域，所經諸國，不能知其敝拴及山川里數，今舉其略雲。至隋時，又謂挹怛國，都烏滸水南二百餘里，大月氏之種類也。勝兵五六萬人，俗善戰。先時國亂，突厥遣通設字誥強領其國。俗同吐火羅。南去漕國千五百里，東去瓜州六千五百里。大業中，遣使來貢。按劉《梁典》，滑國姓嚈達，後裔以姓為國號轉訛，又謂之悒怛焉。
《北史》曰：姑默國，居南城，在龜玆西，去代一萬五百里。
《通典》曰：疊伏羅，後魏時通焉，去代三萬一千里。國中有勿悉城，城北有奇水西流。有白象。土宜五穀。宣武時，遣使獻方物。
《通典》曰：阿鈎羌，後魏時通焉，在莎車西南。國西有縣度山，其間四百里中，往往有棧道，下臨不測之深，人行以繩索相持而度山。有五穀、諸果，市用錢為貨，居止立宮室，有兵器。
《通典》曰：惇煌西、西域之南山中，從婼羌西至蔥嶺數千里，有月氐余種，曰蔥茈羌、白馬羌、黃牛羌，各有酋豪，北與諸國接，不知其道里廣狹。傳聞黃牛羌種類，孕身六月生。南與白馬羌鄰。並魏時聞焉。
