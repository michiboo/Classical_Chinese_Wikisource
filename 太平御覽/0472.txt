
《家語》曰：魯哀公問政於孔子，孔子對曰：「政之急莫大乎使人富且壽也。」公曰：「爲之奈何？」孔子曰：「省力役，薄賦斂，則民富矣。」公曰：「寡人慾行夫子之言，恐吾國貧矣。」孔子曰：「《詩》云：『愷悌君子，民之父母』未有子富而父母貧者。」
又曰：南宮敬叔富，得罪於定公而奔衛。期年，衛侯請復之，載其寶以朝。夫子聞之曰：「富而不好禮，殃也。敬叔以之喪矣，而又弗改，吾懼其將有患也。」敬叔聞之，驟如孔氏，而後備禮散焉。
又曰：以富貴而下人，何人不與？以富而敬人，何人不親！
《國語》曰：鬥且〈鬥且，楚大夫。〉曰：「昔斗子文三舍令尹，無一日之積，恤民故也。成王每出子文之祿，必逃，王止而復。人謂子文曰：「人生求富，而子逃之，何也？」對曰：「夫從政者，以庇民也。民多曠，而我取富，是不勤民以自封也，死無日矣。我逃死，非逃富也。」
太公《六韜》曰：文王問守土奈何？對曰：「人君必從事於富，弗富不足爲人，弗與無以合親。疏其親則困，失其衆則敗矣。」
太史公《素王妙論》曰：諸稱富者非貴其身，得志也乃貴，恩覆子孫，而澤及鄉里也。
又曰：黃帝設五法，布之天下，用之無窮蓋世有能知者，莫不尊榮，如範子可謂曉之矣。子貢、呂不韋之徒頗預焉。自是以後無其人，曠絕百餘年。管子設輕重九府，行伊尹之術，則桓公以霸，九合諸侯，一匡天下。范蠡爲越相，三江五湖之間，民富國強。卒以擒吳，功成而弗居，變名易姓之陶，自謂朱公。行十術之計，二十一年之間，三致千萬，再散與貧。
桓寬《鹽鐵論》曰：古者盂樽杯飲，蓋無爵無觴，今富者銀劍黃耳，壘樽玉鋪。
又曰：人太富則不可以祿使也。
又曰：古者庶賤騎繩校草�皮薦而已，今富者黃金銀鑣�綉掩汗。
又曰：燕之涿薊，趙之邯鄲，魏之溫軹，韓之滎陽，齊之臨淄，楚之宛陳，鄭之陽翟，富冠海內，皆爲天下名都也。
魏文帝《典論》曰：雒陽郭珍居財巨億，每暑夏召客，侍婢數十，盛裝飾，披羅縠，使之進酒。
劉義慶記曰：王武子移第北芒下。於時人多地貴，濟好馬射，買地作埒，編錢布地竟埒，時人號曰：「金埒」。
又《幽明錄》曰：餘杭人沈縱家素貧，與父同入山，得一玉豚。從此所向如意，田蠶幷收，家富。
又曰：海陵人黃尋先居家單貧，常因大風雨散錢飛至其家，錢來觸籬援，誤落在餘處皆拾而得之。尋巨富，錢至數千萬。
《異苑》曰：晉陵曲阿湯貺財數千萬，三吳人多取其直，爲商賈治生，輒得倍直。或行長江，卒暴風及劫盜者，若投錢，多獲免濟。貺死後，先所埋金皆移去，鄰人嘗晨起見門外忽有百許萬錢，封題是湯貺姓字。然後知財物聚散，必由天運也。
又曰：張永家地有泉出，小龍宰繕。從此遂爲富室。逾年因雨騰躍而去，於是生資日不暇給。俗說云：「與龍共居，不知龍神效矣。」
《說苑》曰：楚王問莊辛曰：「君子之富奈何？」對曰：「君子之富，假貸人不德也，飲食人不便不役也，親戚愛之，罪人善之，不肖者事之，皆欲其壽樂不傷於患。此君子之富也。」
《論衡》曰：揚子�作《法言》，蜀富賈人賫錢十萬，願載書，子�不能，曰：「夫富無仁義，猶圈中之羊，安得妄載！」
《三輔決錄》曰：平陵士孫奮，字景卿。少爲郡五官掾，起宅得錢，資至一億七千萬，富聞京師，而性儉吝。客舍，雇錢甚少，主人曰：「君士大夫惜錢如此，欲作孫景卿耶！」不知實是景卿。從子端，梁冀掾奮送絹五匹，食以幹魚，冀問奮「何以相送」，端以實對。冀素聞奮富且吝，乃以一鏤安革遺奮，從貸錢五千萬。奮智冀貪暴，畏之，以三千萬與冀。冀大怒，乃告郡，詐認奮母爲守官藏婢，雲盜白珠十斛，紫金千萬，收考奮兄弟，死獄中，財資盡沒。
《越絕書》曰：富中大塘者，勾踐治以爲義，肥饒謂之富中。
王子年《拾遺記》曰：郭況累金數億，庭中起高閣，厝衡石於其上，以稱量珠玉也，謂爲瓊廚金窟。
張淵《廣州記》曰：豪富子女以金銀爲大釵，執以叩銅鼓與主人，名爲銅鼓釵。
《西京雜記》曰：茂陵富人袁廣漢藏鏹萬億，八九百人於芒山下築園，東西四里，南北五里，百步激流注其內，構石爲山，高十餘丈，連延數里，養白鸚鵡、紫鴛鴦、旄牛、青裒壟奇禽怪獸，委積其間也。
劉道真《錢塘記》曰：防海塘去邑一里，郡議曹華信家富，立此塘以防海水。始開募，有能致土一石即與錢一升，旬日之間來者�集，塘未成而譎不復取，皆棄置而去，塘以之成，於是改爲錢塘。
《羅浮山記》曰：牛潭深洞無極，北岸有石，周員三丈許，魚人見金牛自水而出，磐於此石。義興周靈甫嘗見此牛寢伏石上，旁有金鎖如索繩焉。周甫素銳勇，往掩此牛，掣斷其鎖，得二丈許，遂以財雄。
干寶《搜神記》曰：魏郡張巨本富，忽衰死，散賣宅與程應，舉家疾病。賣與何文，文先獨持大刀，暮入北堂樑上。至一更見人丈餘，高冠赤幘，呼曰：「細腰」，細腰應諾。曰：「何以有人氣？」答「無」，便去。文往向呼處，因問：「向赤衣冠誰？」答：「是金也，在屋西壁下。」問君誰，答云：「我，杵也。今在灶下。」文掘得金三百斤，燒去杵，由此大富，宅清寧。
又曰：玄康中，屢縣瑤懷家忽聞池中有犬聲。視之，得犬子，雌雄各一。長老云：「此名犀犬，得之者富。」
又曰：有周掔者，貧而好道。夫婦夜耕，困臥，夢天公過而哀之，敕外有以給與。司祿案云：「此人相貧，限不過此。惟有張車子應賜錢千萬，車子未生，請以借之。」公曰：「善。」曙覺言之，於是夫妻戮力，晝夜以治生，所爲輒得，資至千萬。先時有嫗者常往掔傭賃墅舍，有身，月滿當孕，使遣出，駐車屋下，産得兒。主人往視，哀其孤寒，作糜粥以食之。問：「當名汝兒作何？」嫗曰：「在車下生，夢天告之，名爲車子。」掔乃悟曰：「吾昔夢從天得錢，外白以張車子錢貸我，必是子也。財當歸之矣。」自是居日衰減。車子長，富於周家。
又曰：京兆長安有張氏者，獨處室，有鳩自外入於室，止於對床。張氏惡之，披懷而祝曰：「爲我禍耶，飛上承塵；爲我福耶，來入我懷。」鳩翻入懷。以手探之，則不知鳩之所在，而得一金帶鈎焉，遂寶之。自是後子孫昌盛，資財萬倍。故關西稱張氏鈎。
又曰：河間管弼僑居臨水北岸作商賈，往往如意。嘗載兩舫米下都糶，垂行，忽於宅中見一物形似鼉而長大。行還，輒大得利。如此一家遂巨富，二十年恆有萬斛米。
《續搜神記》曰：廬陵巴丘人夕晃者，世以田作爲業。年市田數十頃，家漸富。晉太玄初，秋收已過，獲刈都畢，明旦至田，禾悉復滿，鬱然如先，即便更獲，於是遂巨富。
《列女傳》曰：陶答子妻者，陶大夫答子之妻也。答子治陶三年，名譽不興，家富三倍。其妻數之，答子怒曰：「非汝所知。」居五年，從車百乘。歸休，宗人牽牛酒而賀之，其妻抱兒而泣。姑怒其不祥也，婦曰：「夫子能薄而官大，是謂縈害；無功而家昌，是謂積殃。昔楚令尹之治國，家貧而國富，君敬之，民戴之，故福祿結於子孫，名垂於後世。今夫子貪富務大，不顧後害。妾聞南山有玄豹，霧雨七日不下，食何也？飽其志，饑其腹，將欲以澤其毛衣而成其文章也，故藏而遠害。豕不擇食以肥身，坐而須死。今夫子治陶，家日益富而國日益貧，君不敬，人不戴也。夫子之逢禍必矣，請去，顧與少子俱脫。」於是遂棄之出。其年，答子之家果以盜誅。母老而免，婦乃與少子歸養，終始天年。
《錄異傳》曰：昔廬陵邑子甌明者，從客賈，道經彭澤湖，每輒以船中所有多少投湖中，雲以爲禮。積數年，後過，見湖中有大道，道上多風塵。有數吏乘車馬來候，雲是清洪君使要。明知是神，然不敢不往，甚怖。問吏，恐不得還，吏曰：「無可怖，青洪君以君前後有禮，故要君，必重送君者，皆勿收，獨求如願。」爾去，果以繒帛送明，辭之，乃求如願。神大怪明，知之意，甚惜。不得已，呼如願使隨去。如願者，青洪婢也，常使之取物。明將如願歸，所欲輒得之，數年大成富人。意漸驕盈，不復愛如願，歲朝鶏一鳴，呼如願。如願不起，明大怒，欲捶之。如願乃走，明逐之於糞上，糞上有昨日故歲掃除聚薪，如願乃於此得去。明不知，謂逃在積薪糞中，乃以杖捶使出。久無出者，乃知不能困，曰：「汝但使我富，不復捶汝。」今世人歲朝鶏鳴時轉往捶糞，雲使人富也。
《韓詩外傳》曰：陳之富人有處師氏者，校車百乘，觴於韞丘之上。
《風俗通》曰：河南平陰龐儉，本魏郡鄴人，遭倉卒之世，失其父。時儉三歲，弟才繈抱耳，流傅客居廬里中，鑿井得錢千餘萬，遂富。儉作府吏，躬親家事，行求老倉頭謹信屬任者，年六十餘，直二萬錢，使主牛馬耕種。有賓婚大會，母在堂上，酒酣，陳樂歌笑。奴在灶下助廚，竊言：「堂上母，我婦也。」客罷，婢語次說：「老奴無狀，爲妄語，所說不可道也。」窮詰，具白。母謂婢：試問其形狀，奴曰：「家居鄴時，在富樂里宛西，婦艾氏女，字阿橫，大兒字阿嶷，小兒曰越子。時爲縣吏，爲人所略賣，阿橫右足下有黑子，右胲下赤志，如半櫛。」母曰：「是汝公也。」因下堂，相對啼泣：「兒婦前爲汝公拜。」即洗浴，易見衣被，遂爲夫婦如初。時人爲之語曰：「廬里諸龐，鑿井得銅，買奴得公。」子孫羞之，言我先人初居廬里者兄弟二人，家買奴得公爾。
《世說》曰：司徒王戎既貴且富，區宅、僮役、膏腴、水碓之屬，洛下莫有比。契疏鞅掌，夜與夫人燭下散籌算計。
又曰：武帝嘗降王武子家，武子供饌，幷不用盤，悉用琉璃器。婢子百餘人，皆綾羅�褶，以手擎飲食。蒸肫肥，美於常味。武帝怪問何由得爾，雲以人乳飲之。武帝色甚不平，所下飲食未畢便去。
又曰：王君夫以飴Я澳釜，石季倫以蠟炊。君夫作絲布步障四十里，崇作錦步障五十里。石以椒爲泥泥屏，王以赤石脂泥壁。
《新序》曰：魯孟獻子聘於晉，韓宣子觴之，飲，三徙。鍾石之懸不移而具。獻子曰：「富哉！」宣子曰：「子之家孰與我富？」獻子曰：「吾家甚貧。我有二士，曰顔回、慈無靈。此二士者，使吾邦家安平，百姓和協。」客出，宣子曰：「彼君子也，以畜賢爲富；我鄙人也，以鍾石金玉爲富。」孔子曰：「孟獻子之富也，可著於《春秋》也。」
《歸藏》曰：上有高臺，下有�池，以此事君，其貴若化，若以賈市，其富如何漢。
《列子》曰：虞氏者，梁之富人也。家既完盛，錢金無量，財貨無比，登高樓，臨大路，設樂陳酒，擊搏樓上。
《管子》曰：凡爲國之道必富人，人富則易理者也。七十九代之君，法制不一，號令不同，然而俱有天下，何也？必國富而粟衆也。
又曰：天下有義則富，無則貧。
《文子》曰：帝王富其民，霸王富其地，危國富其吏，治國若不足，亂國若有餘，存國倉實，亡國倉虛。
《孟子》曰：陽虎云：「爲富不仁，爲仁不富。」
《荀卿子》曰：循禮者王，爲政者強，節民者安，聚斂者亡。故王者富民，霸者富土。
又曰：仁義禮善之於人，譬之若貨財米粟之於家也，多有之者富，少有者貧，至無有者窮。
《韓子》曰：輿人成輿，則願人富貴也。非輿人仁，不富不貴，則輿不集也。
又曰：人有福則富貴至，富貴則衣食美，衣食美則驕心生，驕心生則行僻邪而動棄理也。行僻邪，則身夭死；動棄理，則無成功。
《尸子》曰：家有千金之玉而不知，猶謂之貧也，良功治之則富掩二國。身有至貴而不知，猶謂之賤也，聖人告之，則貴最天下。
《孔叢子》曰：子思曰：吾不取於人謂之富，不屈於人謂之貴也。
又曰：猗頓，魯之窮士也。耕則常饑，桑則常寒。聞陶朱公富，往問術焉，朱公告之：「子欲速富，當畜五。」於是乃商西河，大畜牛羊於猗氏之南。十年之間，其孳息不可計，資擬王公，馳名天下。以興富於猗氏，故曰猗頓也。
《淮南子》曰：天下有至富而非金玉也，至壽而非千歲也。�情知足則富矣，明死生之分則壽矣。
又曰：富貴而之不道，�足以爲患。出車入輦，務以自供，命之曰蹶身之機。肥肉厚酒，務以相強，命之曰爛腹之食。靡曼皓齒，鄭、衛之音，命之曰伐性之斧。三患者，富貴之所致。
又曰：隋侯之珠、和氏之璧，得之而富，失之而貧也。
劉邵《趙都賦》曰：爰及富人，郭侯之倫。資衍陶衛，奓溢無垠。金碧其輿，朱丹其輪。會遇燕好，其從如�。
