
《尚書》曰︰成湯居毫，初置二相，以伊尹、仲虺爲之。
又《君奭》曰︰我聞在昔，成湯既受命，則有伊尹格於皇天。又《說命》曰︰高宗夢得說，使百工營，求諸野。說築傅岩之野。爰立作相，置諸左右。命之曰︰「若金，用汝作礪；若濟巨川，用汝作舟楫；若歲大旱，用汝作霖雨。啓乃心，沃朕心。若藥不瞑眩，厥疾弗瘳。」
《韓詩外傳》曰︰田饒事魯哀公而不見察，田饒謂哀公曰︰「臣將去，若黃鵠舉矣。」哀公曰︰「何謂也？」饒曰︰「君獨不見鶏乎？雖有五德，君猶日滿而食之者何？以其所從來者近也。夫黃鵠一舉千里，止君園池，食君魚鱉，啄君黍梁，無此五德猶貴之，以其所從來者遠也。臣將去，若黃鵠舉矣。」哀公曰︰「止！吾將書子之言也。」饒曰︰「臣聞食其食者，不毀其器；蔭其樹者，不折其枝。有臣不用，何書其言！」遂去，之燕，燕用爲相。三年，燕政大治，哀公喟然太息，爲之避寢。
《左傳》曰︰仲虺居薛，爲湯左相。
又曰︰齊桓公置射鈎而使管仲相。
《國語》曰︰季文子相宣公、成公，無衣帛之妾，無食粟之馬。仲孫他諫曰︰「子爲魯上卿，相二君矣，妾無衣帛，馬不食粟，人其以子爲愛，且不華國乎！」文子曰︰「吾亦願之。然吾觀國人，其父兄之食粗衣惡者猶多矣，而我美妾與馬，無乃非相人乎？且吾聞之以德榮爲華，不聞以妾與馬。」文子以告孟獻子，獻子囚之七日。自是，子服之妾衣不過七升之布，馬餼不過稂莠。〈餼，米也。稂，童糧。〉
《史記》曰︰黃帝得六相而天地治，神明至。〈黃帝得蚩尤而明天道，得太常而察地利，得奢龍而辨東方，得祝融而辨南方，得風後而辨西方，得后土而辨北方，謂之六相。〉
又曰︰堯舉八凱，〈倉舒、隤豈攵、檮ρ、大臨、龍降、庭堅、仲容、叔達爲八凱。即垂蓋禹皋陶之倫也。庭堅即皋陶也。〉使主后土，〈后土，地官也。〉以揆厘百事，莫不時敘，地平天成。〈揆，度。成，亦平也。〉舉八元，〈伯奮、仲堪、叔獻、季仲、伯虎、仲熊、叔豹、季，爲八元也。〉使布五教於四方，內平外成。〈內諸夏，外夷狄。〉謂之十六相。〈亦曰十六族。〉
又曰︰秦悼武王二年始置丞相，官樗里疾、甘茂爲左右丞相。
又曰︰鄭以子産爲相一年，竪子不戲狎，班白不提挈，童子不犁畔。二年，市不豫賈；三年，門不夜閉，道不拾遺；四年，田器不歸；五年，土無尺籍，喪期不令而治。鄭二十六年而死，丁壯號哭，老人兒啼︰「子産去我死乎！民將安歸？」
又曰︰公儀休爲魯相，客有遺魚者，不受。客曰︰「聞君嗜魚，何故不受？」相曰︰「以嗜魚故，今爲相，能自給魚，今受而魚，誰復給我魚？故不受。」食茹，拔其園葵而棄之；見布好而出其家婦，燔其機。雲︰「欲令農士工女安其所，豈可害其貨乎！」
又曰︰石奢，楚昭王相也，堅直廉士，無所避行。縣道有殺人者，相追之，乃其父也。縱其父還，自系，使人言之於王曰︰「殺人者臣之父也。夫以父立政不孝也，廢法縱罪非忠也，臣罪當死。」王曰︰「追而不及，不當伏罪。」奢曰︰「不私其父非孝也，不奉王法非忠也。王赦罪上惠也，伏誅而死臣職也。」遂不受令，自刎而死。
又曰︰五羖大夫之相秦也，勞不坐乘，暑不張蓋，行國中不驅車乘、不操干戈，功名藏於府庫，德行施於後世。五羖大夫死，國中男女流涕，童子不歌謠，舂者不相杵。
又曰︰秦莊襄王薨，太子政立，尊呂不韋爲相國，號稱「仲父」。
又曰︰二世亡，誅李斯，乃拜趙高爲中丞相，事無大小皆決之。
又曰︰趙高爲丞相，欲爲亂，恐群臣不聽，乃先設驗。持鹿獻於二世，曰︰「馬也。」二世笑曰︰「丞相誤耶，謂鹿爲馬。」問左右，或默，或言馬以阿順趙高，或言鹿，高因陰中諸言鹿者以法。
又曰︰韋丞相賢者，魯人，以讀書術爲吏，至大鴻臚。有相工相之，當至丞相。有男四人，相之至第二子，名玄成，相工曰︰「此子貴，當封侯。」丞相曰︰「我爲丞相，有長子，是安從得之？」後賢竟爲丞相，病死。而長子有罪，論不得嗣，而立玄成。
又曰︰魏相者，濟陰人，以文吏至丞相。其人好武，令諸吏帶劍前奏事。或有不帶劍者，當入奏事，乃借劍而敢入。
又曰︰匡衡爲御史大夫，歲餘，韋丞相死，代爲丞相，封樂安侯。衡十年之間不出長安城門，至丞相，豈非遇時而合也。
《漢書》曰︰陳平，陽武人；周勃，沛人。高帝即位，以勃爲右丞相，以平爲左丞相。帝問勃曰︰「一歲決獄，錢穀出入幾何？」勃不知，汗出浹背。上問平，平曰︰「有主者。」上曰︰「主者誰？」曰︰「決獄責廷尉，錢穀責治粟內史。」上曰︰「君所主何事？」平曰︰「臣主佐天子，理陰陽，調四時，理萬物，撫四夷。」上曰︰「善！」於是出，勃語平曰︰「君獨不早教我乎？」
又曰︰蕭何，沛人。陳豨反，上自將。聞呂後用何計誅韓信，拜何相國。何病，惠帝自臨視何疾，因問︰「君百歲後誰可代君？」對曰︰「知臣莫若主。」帝曰︰「曹參何如？」何曰︰「帝得之矣。臣雖死無恨矣。」
又曰︰曹參，沛人。聞蕭何薨，告舍人︰「趨治裝，吾當入相。」使者果召參爲相。擇郡國長史，訥文辭謹厚者爲丞相史。參日夜飲酒，賓客見參不事事，皆欲有言；至者，參輒飲以醇酒，醉而後去，終莫得開說。
又曰︰蕭何拜相國，益封五千戶，卒五百人爲衛。衆人皆賀，邵平獨吊，謂何曰︰「禍自此始也。」何乃讓封，悉以家財佐軍，上喜。
又曰︰張蒼免相，文帝以皇后弟竇廣國賢有行，欲相之，恐天下以吾私廣國，久念不可。而高帝時，大臣餘見無可者，乃以御史大夫申屠嘉爲丞相。嘉爲人廉直，門不受私謁。時大中大夫鄧通方愛幸，賞賜累鉅萬，文帝常燕飲通家。是時，嘉入朝，而通居上旁，有怠慢之禮。嘉奏事畢，因言曰︰「陛下幸愛其臣，則富貴之至，於朝廷之禮，不可以不肅。」朝罷，嘉爲檄召通，通至，詣丞相府，免冠，徒跣，頓首謝嘉。嘉坐自如，弗爲禮，責曰︰「夫朝廷者，高皇帝之朝廷，通小臣，戲殿上，大不敬，當斬！」使吏令行斬之。〈如淳曰︰嘉語其吏曰︰「今便行斬之。」〉上度丞相已困通，使使持節召通，而謝丞相︰「此吾弄臣，君釋之。」
又曰︰公孫弘，潁川人。武帝以弘爲丞相，掌列侯，惟弘無爵。詔封平津鄉侯，六百五十戶。丞相封侯，自弘始也。弘食一肉，脫粟飯，故人賓客仰衣食，家無餘財。
又曰︰公孫賀，字子叔，北地人。引拜爲丞相，不受印綬，泣涕曰︰「臣本邊鄙鞍馬騎射，不任宰相。」
又曰︰車千秋，本姓田，爲高寢郎，訟太子冤曰︰「子弄父兵，罪當笞。天子之子，過誤殺人，何罪哉！臣嘗夢見白頭公教臣言。」於是上召見千秋，千秋體貌甚嚴，帝說之，曰︰「高廟神靈，使公教我，公當遂爲吾輔相。」數月爲丞相，封富民侯。千秋一言寤主，旬月至宰相，世未嘗有。
又曰︰蔡義，河內人。詔求能爲韓詩者，征義。待詔，久不進見，義上疏曰︰「臣行能無所比，容貌不及衆，而不棄人倫者，竊以聞於先師，自托於經術，願賜清間之燕，盡精思於前。」上召見，說詩，悅之，擢爲光祿大夫，代楊敞爲丞相。時年八十餘，短小無鬚眉，貌類老嫗，行步傴僂，常兩吏扶乃能行。
又曰︰邴吉爲丞相，寬大好禮讓，掾史有罪，輒予長休。吉終無所案驗。客或謂吉︰「侯爲漢相，奸吏成其私。」吉曰︰「夫以三公之府有案吏之名，吾竊陋焉。」後人代吉，公府不案吏，自吉始也。吉馭吏嗜酒，數逋蕩，嘗從吉出，醉嘔丞相車茵上，西曹主吏白欲斥之，吉曰︰「以醉飽之失去士，使此人將復何所容？西曹忍之。此不過污丞相茵耳。」遂不去也。
又曰︰王商，字子威，涿郡人，爲丞相有威重，長八尺餘，身體鴻大，容貌過人。河平四年，單于來朝，引見白虎殿。丞相商坐未央庭中，單于前拜謁商，商起離席與言。單于仰視商貌，大畏之，遷延卻退。天子聞而嘆曰︰「此真漢相也！」
又曰︰邴吉爲丞相，常出，逢鬥者，死傷橫道，吉不問。又逢人逐牛，牛喘息吐舌。吉止駐，使騎吏問︰「逐牛行幾里？」吏怪之。吉曰︰「人鬥殺傷，長安令、京兆尹所當禁，吾備宰相，不親小事。方春少陽用事，未可大熱，恐牛近行。此時氣失節，三公典調陰陽，職所憂也。」
又曰︰薛宣爲丞相，相府辭訟，例不滿萬錢不爲移書。後皆遵用薛侯故事，然官屬譏其煩碎，無大體，不稱賢相也。
又曰︰韋賢，字長孺。爲丞相，年七十餘，乞罷歸，賜第。丞相致仕，自賢始也。
又曰︰田蚡爲丞相，絀黃老刑名百家之言，延文學儒者數百人，儒由是興。
又曰︰丞相有病，皇帝法駕親至問疾，及瘳視事，則賜以養牛上尊酒。〈如淳曰︰律稻米一斗得酒一斗爲上尊，稷米一斗得酒一斗爲中尊，粟米一斗得酒一斗爲下尊。師古曰︰稷即粟也。中尊者宜爲黍米，不當言稷。且作酒自有淳澆異，爲上中下耳，非必繫於米也。〉
又曰︰有天地大變，天下大過，皇帝使侍中持節，乘四白馬，賜上尊酒十斛、牛一頭。策告殃咎使者去半道，丞相追上病。使者還，未白事，尚書以丞相不起病聞。若丞相不勝任，使者策書駕駱馬，免爲庶人。若丞相有他過，使者奉策書騅騩馬，即時布衣步出府，乘棧車牝馬，歸田裡思過。
又曰︰大司空朱博奏曰︰「帝王之道，不必相襲。高帝置御史大夫，次丞相，典政度，以職相參，曆載二百，天下安寧。今更大司空與丞相同。故事，選中二千石爲御史大夫，任職者爲丞相，位次有敘，所以尊聖德重國相也。今中二千石未更御史而爲丞相，非所以重國政也。臣願罷大司空，以御史大夫爲百僚師。」哀帝從之。
又曰︰相國、丞相皆秦官，金印紫綬，掌承天子，助理萬機。秦有左右丞相，高帝更名相國，蕭何、曹參幷爲之，哀帝更名大司徒。
《後漢書》曰︰李通自爲宰相，謝病不視事，連年乞骸骨。帝每優寵之，令以公位歸第養疾。
《漢舊儀》曰︰丞相車兩黑轓騎者，戈絳，掾史見禮如師，白錄不拜朝，示不臣也。聽事閤，曰黃閤，無鍾鈴。
《漢雜事》曰︰田蚡爲丞相，中二千石拜謁，蚡不爲禮。汲黯爲主爵都尉，見蚡，未嘗拜，揖之而已。
《漢舊儀》曰︰丞相有病，皇帝法駕親至問疾；薨，即移於第中，賜棺賻葬地；葬日，公卿以下會送。
應劭《漢官》曰︰丞相有疾，御史大夫日一問起居，百官亦如之。
《魏志》曰︰曹公初平十三年，漢罷三公官，置丞相、御史大夫。夏六月，以公爲丞相。
又曰︰鍾繇，字元常。魏國初建爲大理，遷相國。文帝在東宮，賜繇五熟釜，爲之銘曰︰「於赫有魏，作漢藩輔。厥相惟鍾，實幹心膂。靖恭夙夜，匪遑安處。百僚師師，楷茲度矩。」
《蜀志》曰︰諸葛亮率諸軍攻祁山，魏明帝使張囿距亮。亮使馬謖督諸軍在前，馬謖違亮節度，爲所破，戮謖以謝衆，上疏自貶，以右將軍行丞相事。
《吳志》曰︰張昭，字子布。初，孫權當置丞相，衆議歸昭，權曰︰「方今事職冗者，貴重非所以優也。」後孫劭卒，百僚復舉昭，權曰︰「孤豈爲子布愛乎？顧丞相事煩而此公性剛，所言不從，怨咎將至，非所以益之。」
又曰︰顧雍爲丞相，孫權常遣中書郎詣雍有所諮訪。若合雍意，事可施行，雍即與相反復究而論之，爲設酒食；如有不合，雍即正色改容，默然不言，無所施設，即退告權。權曰︰「顧公歡悅，是事合宜也；其不言者，是意未平也。孤當重思之。」其見敬信如此。
又曰︰萬彧爲右丞相，王蕃啁彧曰︰「魚潛於淵，出水吹沫，何則？物有本性，不可橫處非分也。彧出自溪穀，羊質虎皮，虛受光赫之寵，跨越三九之位，犬馬猶能識養，將何以報厚施乎？」彧曰︰「唐虞之朝無謬舉之才，造父之門無駑蹇之質。蕃上誣明選，下訕楨幹，亦何傷於日月？多見其不知量耳。」
又曰︰顧雍，字元歡，吳郡人也。代孫邵爲丞相平尚書事，其所選用文武將吏隨能所任，心無適莫。時訪逮民間及政職所宜，輒密以聞。若見納用，則歸之於上；不用，終不宣洩。權以此重之。
又曰︰步騭，字子山。代陸遜爲丞相，猶誨育門生，手不釋書，被服居處有如儒生。然門內妻妾服飾奢綺，頗以此見譏。
又曰︰陸凱遷丞相。孫皓性不好人視已，群臣侍見，睛莫敢迕。凱說皓曰︰「夫君臣，無不相識之道，若卒有不虞，不知所赴。」皓聽凱自視。
《晉書》曰︰東海王越爲太傅，問王尼何以獨不拜？尼數越事，事非宰相，以是不拜。
又曰︰山濤薨，魏舒領司徒，有頃即真。舒居位持重，爲任職，不顯人之短。咸推有宰相望。祿賜散之九族，家無餘財。
《齊書》曰︰褚淵，美儀貌，善容止，俯仰進退，盛有風則。每朝會，百僚遠國莫不延首目送之。宋明帝常嘆曰︰「褚淵能遲行緩步，便持此得宰相矣。
又曰︰明帝顧命江佑兄弟及始安王遙光，尚書令徐孝嗣，領軍蕭坦之，更日帖敕，時呼爲六貴，皆宰相也。」
《齊職儀》曰︰相國綠糸戾綬袞冕服，湯以伊尹爲宰相，仲虺爲右相，高宗得傅說，立爲相，魏襄王以公孫衍爲相邦，趙孝成王以廉頗爲相國。
