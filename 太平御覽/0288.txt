
《三國典略》曰：周賀若敦、陳侯�相拒於湘州。敦恐�知其糧少，乃於營內聚土，覆之以米，召其側近村人，揚有所訪，令其遙見。�聞以爲實，乃據守要險，以老敦師。敦又增修壁壘，示以持久。初，土人乘輕騎，載米粟、籠鶏鴨以餉�軍。敦患之，乃僞爲土人，裝船內甲士其中。�兵見船至送米，爭取。敦甲士出而擒之。
《後周書》曰：太祖以王羆爲大都督鎮華州。魏孝武西遷，拜驃騎大將軍，加侍中、開府。嘗修州城未畢，梯在外。齊神武遣韓軌、司馬子如從河東宵濟襲羆，羆不之覺。比曉，軌衆已乘梯入城。羆尚臥未起，聞閣外洶洶有聲，便袒身露髻徒跣，持一白挺，大呼而出。敵見之驚，逐至東門，左右稍集，合戰破之。軌衆遂投城遁走。
又曰：陸騰。陵州木籠獠恃險粗獷，每行抄劫，詔騰討之。獠旣因山爲城，攻之未可拔。騰遂於城下多設聲樂及諸雜技，示無戰心。諸賊果棄其兵仗，或攜妻子臨城觀樂。騰知其無備，密令衆軍俱上，諸賊惶懼，不知所爲。遂縱兵討擊，盡破之。
又曰：楊忠。梁雍州刺史、岳陽王蕭察雖稱藩附，而尚有二心。忠自穰城觀於漢濱，易旗遞進，實騎二千，察登樓望之，以爲三萬，懼而服焉。
又曰：韓爲汾州刺史。州界北接太原，當千里徑。先是高齊寇數入，人廢耕桑，前後刺史莫能防捍。至，適會寇來，乃不下屬縣。人旣不及設備，以故多被抄掠。齊人喜相謂曰：「汾州不覺吾至，先未集兵。今者之還，必莫能追躡我矣。」由是益懈，不爲營壘。已先勒精銳，伏北山中，分據險阻，邀其歸路。乘其衆怠，縱伏擊之，盡獲其衆。
又曰：東魏寇龍門，屯軍蒲阪，造三道浮橋渡河。又遣其將竇泰趣潼關，高敖曹圍洛州。太祖出軍廣陽，召諸將曰：「賊今掎吾三面，又造橋於河，示欲必渡，是欲綴吾軍，使竇泰得西入耳。久與相持，其計得行，非良策也。且歡起兵以來，泰每爲先驅，其下多銳卒屢勝而驕。今出其不意，襲之必克。克泰則歡不戰而自走矣。」諸將咸曰：「賊在近，舍而遠襲，事若差跌，悔無及也。」太祖曰：「歡前襲關，吾軍不過霸上。今者大來，兵未出郊。賊顧謂吾但自守耳，無遠鬥意。又忸於得志，有輕我之心。乘此擊之，何往不克。賊雖造橋，未能徑度。比五日中，吾取竇泰必矣。公等勿疑。」庚戌，太祖率騎六千還長安，聲言欲保隴右。辛亥，謁帝而潛出軍。癸丑旦，至小關。竇泰卒聞軍至，惶懼，依山爲陣，未及成列，太祖縱兵擊破之，盡俘其衆萬餘人。斬泰，傳首長安。高敖曹�陷洛州，執刺史泉企，聞泰之歿，焚輜重棄城走。齊神武亦撤橋而退。
《通典》曰：後周末，隋文帝爲丞相，益州總管王謙舉兵拒命，隋文遣將梁睿討之，進至龍門。謙將趙儼、秦會擁衆十萬，據險爲營，周亙三十里。睿令將士銜枚出間道，四面奮擊，破之。王謙又令高阿那瑰、達奚〈，渠記切。〉等以盛兵攻利州。聞梁睿將至，分兵據開遠。睿謂將士曰：「此虜據要，欲遏吾兵勢，吾當出其不意，破之必矣。」遣一將趨劍閣，一將詣巴西，一將水軍入嘉陵。睿遣將分道攻，自午及申，破之。奔歸于謙。睿進逼成都，謙令達奚城守，親率精兵五萬，背城結陣。睿擊之，謙不利，將入城，以城降，謙將麾下三十騎遁走，斬之。
又曰：後周將法尚初自陳來歸，陳將樊猛濟江討之。法尚遣部曲督韓朗詐爲背已奔於陳，僞告猛曰：「法尚部兵不願降，北人皆竊議盡欲叛還，若得軍來，必無鬥者，自當於陣倒戈耳。」猛以爲然，引師急進。法尚乃佯爲畏懼，自保於江曲。猛陳兵挑戰，法尚先伏輕船於浦中，又伏精銳於古村之北，自張旗幟，逆流拒之。戰數合，僞退，登岸投古村。猛舍舟逐之，法尚又疾走，行數里，與村北軍合，復前擊猛。猛走，退赴船。旣而浦中伏船取其舟楫，建周旗幟。猛於是大敗，僅以身免。
又曰：後周末隋文帝輔政，周大將尉遲迥在河北拒命，河南州縣多從。迥遣將檀讓屯成武，別將高士儒屯永昌。隋將于仲文詐移書州縣曰：「大軍將至，可移積粟。」讓謂仲文未能卒至，方捶牛享士。仲文知其怠，選精騎襲之，一日便至。遂拔城武。迥將席毗羅，衆十萬，屯於沛縣，將攻徐州。其妻子住金鄉。仲文遣人詐爲毗羅使者，謂金鄉城主徐善淨曰：「檀讓明日午到金鄉，將宣蜀公〈即尉遲迥〉令，賞賜將士。」金鄉人謂爲信然，皆喜。仲文簡精兵，僞建迥旗幟，倍道而進。善淨遙見仲文軍且至，以爲檀讓，乃出迎謁。仲文執之，遂取金鄉。諸將多勸屠之，仲文曰：「此城是毗羅起兵之所，當寬其妻子，其兵可自歸。如即屠之，彼意絕矣。」衆皆稱善。於是毗羅恃衆來薄官軍，仲文背城結陣，出軍數里，設伏於麻田中。兩陣才合，伏兵發，俱曳柴鼓譟，塵埃蔽天。毗羅軍大潰，仲文乘之，賊皆投漆水而死，水爲之不流。獲檀，檻送京師，河南悉平。
又曰：後周末，隋文帝作相，遣將于仲文先以兵定關東，破尉遲迥將檀讓。初，仲文在蓼堤，諸將皆曰：「軍自遠來，士馬疲弊，不可決勝。」仲文令三軍趣食，列陣大戰。旣而破賊，諸將皆謂曰：「前兵疲不可交戰，竟而克勝，其計安在？」仲文笑曰：「吾所部皆山東人，果於進，不宜持久。乘勢擊之，所以制勝。」諸將皆以爲非所及。
又曰：後周將達奚長儒圍陳將吳明徹於呂梁，陳遣驍將劉景率勁勇七千來爲聲援。長儒於是取車輪數百，系以大石，沉之清水，連轂相次，以待景軍。景至，船盤礙輪，不得進。長儒乃縱奇兵，水陸俱發，大破，因擒明徹。
又曰：後周遣將率突厥之衆逼齊晉陽，齊將段韶禦之。時大雪之後，周人以步卒爲前鋒，從西山而下，去城二里。諸將咸欲逆擊之，韶曰：「步人氣力，勢自有限，今積雪旣厚，逆戰非便，不如陣以待之。彼勞我逸，破之必矣。」旣而交戰，大破之，敵前鋒盡殪，無復孑遺，自餘通宵奔遁。
又曰：後周遣將討高齊，圍洛，齊將段韶禦之。韶登邙阪，聊欲觀周軍形勢。至太和穀，便值周軍，即遣馳告諸營，與諸將結陣以待之。周軍以步人在前上逆戰，韶以彼徒我騎，且卻且引，待其力弊，乃遣下馬擊之。短兵始交，周人大潰，洛城之圍，幷即奔遁。
又曰：西魏末，岷州羌據州城反，魏將獨孤信討之。勒兵向萬年，頓三交穀口。賊幷力拒守，信因詭道趨稠松嶺。〈綢，直由切。〉賊不虞信兵之至，觀風奔潰。乘勝逐北，徑至城下，賊出降。
又曰：西魏末，涼州刺史宇文仲和據州不受代，魏將獨孤信率兵討之。仲和嬰城固守，信夜令諸將以沖梯攻其東北，信親帥壯士襲其西南，遲明克之。〈遲，直吏切，未明也。天未明之時須已襲之，事畢然後天明，明遲於事也。〉
又曰：西魏末，蠕蠕侵魏，魏大將元纂禦之。蠕蠕遂逃出塞。纂命將于謹率二千騎追之，至郁郅原，前後十七戰，盡降其衆。率輕騎出塞覘賊，屬鐵勒數千騎奄至，謹以衆寡不敵，退必不免，乃散其衆騎，使匿叢薄間。又遣人升山指麾。若分部軍衆者。賊遙見，雖疑有伏兵，旣恃其衆，不以爲慮，乃進軍逼謹。謹常乘駿馬一紫一，賊先所識，乃使二人各乘一馬，突陣而出。賊以爲謹也，皆爭逐之。謹乃率餘軍擊其追騎，賊遂奔走，因得入寨。
又曰：西魏末，遣將史寧與突厥木汗可汗同伐吐谷渾，俱會於青海。寧謂木汗曰：「樹敦、賀眞二城是吐谷渾巢穴，今若拔其本根，餘種自然離散，此上策也。」木汗從之，即分爲兩軍，木汗從北道向賀眞，寧趣樹敦。吐谷渾婆周王率衆逆寧，寧擊斬之，逾山履險，遂至樹敦。即吐谷渾之舊都，多諸珍藏，而其主先已奔賀眞，留其征南王及數千人固守。寧進兵攻之，僞退，果開門逐之，因回兵奮擊。門未及闔，寧兵遂得入，生獲其征南王，俘虜男女財寶，盡歸諸突厥。
又曰：東魏西荊州爲梁將曹義宗所圍，東魏召人赴救，慕容儼應募赴之。時東魏北淯太守宋帶劍謀叛，〈淯，音育。〉儼乃輕騎，出其不意，直至城，語云：「大軍已到，太守何不出迎？」帶劍造次，惶恐不知所爲，便出迎儼，即執之，一郡遂定。
又曰：東魏初，齊神武破爾朱兆。兆奔保秀容，分兵守險，出入鈔掠。神武每揚聲雲欲討之，師出復止，如此者數四。神武揣兆歲首必應會飲，使將竇泰率精騎先，一日一夜行三百里。兆軍人因宴休惰，忽見泰軍，莫不奪氣。因而克之。
又曰：東魏將齊神武率兵伐西魏，大軍濟河，集諸將議進趣之計。斛律羌舉曰：「宇文黑獺雖聚凶黨，強弱可知。若固守，無糧援可恃。今揣其情，以同困獸。若不然，其戰而徑趣，長安空虛，可不戰而克。拔其根本，彼無所歸，則黑獺之首懸于軍門矣。」諸將議有同，遂戰於渭曲，大敗而歸。齊神武違之，故敗也。
又曰：東魏末，齊神武薨，子澄立。侯景叛歸梁，而圍彭城。澄遣慕容紹宗討之，將戰，紹宗以梁人剽悍，恐其衆之撓也，一一引將卒而誑之曰：「我當佯退，誘梁人使前。汝可擊之。」皆申明誡之。景又命梁人，逐北勿過二里。會戰，紹宗實敗走，梁人不用景言，乘敗深入。魏人以紹宗言爲信，爭共掩擊，遂大破之。
又曰：東魏遣將斛律金寇西魏洛陽，師至於河北。周文帝患其度河，乃於上流縱火船而下，以燒河橋。金先備小艇半盛以水，鐵鎖連之，亙絕中流。火船至而不前，須臾火滅，而橋獲存，遂進軍洛陽。
又曰：東魏將齊神武伐西魏，軍至許原西。周文帝至渭南，征諸州兵皆來會，乃召諸將謂之曰：「高歡越山度河，遠來至此，天亡之時也。今及其新至，便可擊之。」即造浮橋於渭，令軍人賫三日糧，輕騎度渭，南夾渭而軍。至沙苑，距齊神武軍六十餘里。齊神武聞周文至，引軍來會，睹周丈軍少，竟馳而進，不行列，總萃於左。軍兵將交，周文鳴鼓，士皆奮起。其將于謹等六軍與之合戰，李弼等率鐵騎橫擊之，絕其軍爲二，遂大破之，斬六千餘級，臨陣降者二萬餘人。齊神武夜遁，追至河上，復大克獲，前後虜其卒七萬，留其甲士二萬，餘悉縱歸。
又曰：齊神武大舉伐西魏，將渡蒲津，其將薛�叔曰：〈�叔，呂六切。〉「西賊連年饑饉，但宜置兵諸道，勿與野戰，比及來年麥秋，人衆盡應餓死，西賊自然歸降，願無渡河也。」侯景亦曰：「今者之舉，兵衆極大，萬一不捷，卒難收斂，不如分爲二軍，相繼而進。前軍若勝，後軍全力，前軍若敗，後軍承之。」神武皆弗納，遂有沙苑之敗。
又曰：齊神武與魏孝武帝構隙，自太原舉兵逼洛陽。帝遣將元斌之斛斯椿鎮武牢，〈椿，醜倫切。〉遣使告周文帝。文帝謂左右曰：「高歡數日行八九百里，曉兵者所忌，正須乘便擊之。而主上以萬乘之重，不能渡河決戰，方緣津據守，且長河萬里，禦爲難，若一處得渡，大事去矣。」果如其言。帝西奔長安。〈孝武違而敗也。〉
