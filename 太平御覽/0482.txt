
《太公六韜》云：武王伐殷，乘舟濟河，兵車出壞船於河中。太公曰：「太子爲父報仇，今死無生，所過津梁皆悉燒之。
《列子》曰：魏黑卯以昵嫌殺丘邴章，其子來丹謀復仇。丹氣甚猛，形甚露，計粒而食之，順風而趨。雖怒，不能稱兵。恥假力於人，誓手劍以屠黑卯。黑卯悍志絕衆，力抗百夫。筋骨皮肉非人類也。延頸承刃，披胸受矢，鍔摧屈，而體無痕。負財力，視來丹猶雛鷇也。來丹之友申抱曰：「子怨黑卯至矣。黑卯之易子過矣，將奚謀焉？」丹垂涕曰：「願爲我謀。」申抱曰：「吾聞衛孔周其祖得殷帝之寶劍，童子服之，卻三軍之衆，奚不請焉？」〈以下具「劍」部。〉
《淮南子》曰：魯人有爲其父報仇於齊者，刳其腹而見其心，坐而拭冠，起而更衣，徐出門，上車而步，顔色不變。其禦欲驅，撫而止之曰：「爲父報仇以出死，非爲生也。今事已成矣，有何去之？」追者曰：「此有節行之士，不可殺也。」解圍而去之。
《琴操》曰：樗里牧恭爲父報怨，而亡林岳之下。有馬夜降，圍其室而鳴。於是覺而聞走馬聲，以爲吏追之，乃奔而亡。明視，天馬跡也。乃曰：「吾以義殺人，而天馬來降，以驚動吾處不安以告吾耶？」乃感懼入沂澤之中，作《走馬引》。後果仇家候之不得也。
又曰：聶政父爲韓王治劍，過期不成，王殺之。時政未生，及壯，問母知之。乃入山，遇仙人，學鼓琴，漆身吞炭。七年琴成，入韓，逢妻從買櫛，對而笑，妻泣曰：「君似政齒。」政曰：「天下人齒盡相似耳。」乃入山援石擊落其齒。以刀內琴中，刺韓王。
《國語》曰：吳敗越於會稽，勾踐說國人曰：「寡人不知其力之不足也，與大國報仇，以暴露百姓之骨於中原，此則寡人之罪也。親爲夫差前馬而歸，乃致其衆而誓之：「寡人聞古之賢君，不患其衆之不足也，而患其志行之少恥。今夫差衣水犀之甲者億有三千人，〈水犀如牛，其甲有朱，鑿以爲甲士。〉不患其志行之少恥而患其衆之不足也。」
《韓詩外傳》曰：魏文侯問解狐曰：「寡人將定西河之守，誰可用？」對曰：「荊伯柳賢人，殆可。」文侯曰：「是非子之仇也？」對曰：「君問可，非問仇也。」於是將以伯柳爲西河守，伯柳見解狐而謝之。解狐曰：「言子者，公也；怨子者，私也。」
虞薄《江表傳》曰：孫策殺許貢，貢客爲貢報仇，射策中頰。
陸胤《廣州先賢傳》曰：尹牙，字猛德。太守南陽寵下車，牙以德進�任喉舌。寵雖當國厚祿，而懷愧戚，見於顔色。牙常用怪焉，曰：「伏見明府四節悲嘆，有慘瘁之思，何也？」寵謂牙曰：「父爲豪周張所害，重仇未報，幷與戴天，非孝子；雖官尊祿重，而麈恥未判，是以長愧而無止也。」聞好馬牙與校圉交通，遂充騶馬之職。乃先醉張近侍，以夜解縱諸馬，令之亂駭，知張必將驚起，伏側階下。張果出，問其故，牙因手刃張首而還。
《孝子傳》曰：魏湯少失其母，獨與父居色養，蒸蒸盡於孝道。父有所服刀戟，市南少年欲得之，湯曰：「此老父所愛，不敢相許。」於是少年毆撾湯父，湯叩頭拜謝之不止。行路書生牽止之，僅而得免。後父壽終，湯乃殺少年，斷其頭以謝父墓焉。
師覺授《孝子傳》曰：仲子崔者，仲由之子也。初，子路仕衛，赴蒯聵之亂。衛人狐，時守門，殺子路。子崔既長，告孔子，欲報父仇。夫子曰：「行矣。」子崔即行。知之，於城西決戰。其日，持蒲弓木戟與子崔戰而死。
皇甫謐《列女後傳》曰：衛義姬者，其夫有先人之仇。仇家來報，婿避之。仇家得義姬，問婿所在，乃積薪燎之，遂不言而燒死。
又曰：郃陽友娣者，郃陽邑任延壽之妻也，字季兒，有三子。季兒兄弟季宗與延壽爭葬父之事，延壽與其友陰殺季宗，兒曰：「殺夫不義，事兄之仇亦不義，何面目以生而戴天履地乎？」遂以繩自縊死。馮翊王讓聞之，大其義，令縣復其三子而表其墓也。
又曰：京師節女者，長安大昌里人之妻也。其夫有仇，仇家欲報夫而無道，聞其妻孝義，乃劫其妻父，使要其女爲中間。父呼其女而告之計。念不聽則殺父不孝，聽之則殺夫不義，不孝不義，雖生不可以行於代。欲以身當之，且曰：「諾。夜在樓上新沐頭東首臥則是矣。妾請開戶。」而夜半仇家果至，斷頭持去，明視之，乃其妻之頭也。仇家痛以其爲義，遂釋不殺其父。
《越絕書》曰：伍子胥入吳，居三年，闔閭將爲之報仇。子胥曰：「不可。臣聞諸侯不爲匹夫興師。」於是止。其後荊將伐蔡，子胥言之闔閭，即使子胥救蔡而伐荊，十五戰，十五勝。荊平王已死，子胥棰笞平王之墓而數之曰：「昔者吾先人無罪而子殺之，今以此報子也。」
趙曄《吳越春秋》曰：越王念吳欲復怨，非一旦也。冬寒則抱冰，夏熱則握火，愁心苦思，懸膽於戶，出入嘗之，不絕於口。乃中夜抱柱而哭，哭訖，復承之以嘯。於是群臣聞之，咸曰：「夫復仇謀敵，非君王之憂，自臣下之急務也。」二十一年興師滅吳。
檀道鸞《續晉陽春秋》曰：王談年十許歲，父爲鄰人竇度所殺。談陰有復仇之志，年十八，密買市利插刃，陽若以耕耘者。度常乘船出入經一橋下，談伺度行還於橋上，以插斬之，應手而死。既而歸罪有司，太守孔岩義其孝勇，列上宥之。
《搜神記》曰：丁蘭，河內野王人。年十五喪母，乃刻木作母事之，供養如生。鄰人有所借木母，顔和則與，不和不與。後鄰人忿蘭，盜斫木母，應刀血出。蘭乃殯殮報仇。漢宣帝嘉之，拜中大夫。
《幽明錄》曰：項縣民姚牛年十餘，爲鄉人所殺。牛常賣衣物市刀戟，圖欲報仇，後在縣署前手刃之於衆中。吏捕得，官長深矜孝節，爲推遷其事，會赦得免。後令出獵，逐鹿入草，草有古深阱數處，馬將趨之，忽見一公舉杖擊馬，馬驚避，不得及鹿。令怒，引弓將射之，曰：「此中有阱，恐君墮耳。」令曰：「汝爲何人？」公爲跪曰：「民姚牛父也。感君活牛，故來謝恩。」因滅不見。令身感其事，在官數年，多惠於民。
《會稽典錄》曰：魏朗，字少英，上虞人。少爲縣吏，兄爲鄉人所殺，朗白日操刀報仇於縣中。遂亡命到陳國，從博士郤仲信學《春秋圖緯》，又詣太學受五經，京師長者李膺之徒爭從之。
《解系傳》曰：張華、裴之被誅也，趙王倫、孫秀以宿仇收系兄弟，將殺之。梁王彤救之，倫等怒曰：「我見水中蟹，尚欲殺之，況此人兄弟輕我也！」遂幷戮其妻子。
崔鴻《前燕錄》曰：吐谷渾子吐延年少有大志，身長七尺八寸，雄姿魁桀羌虜憚之，號曰項羽。性周儻不群，慷慨謂群下曰：「大丈夫生不在中國，當高皇光武之代，與韓、彭、吳、鄧幷驅中原，定天下決雌雄，使名垂竹帛。而潛竄窮山，隔閉殊俗，不聞聖教於上宗，不得策名於天府，生與麋鹿同群，死作氈裘之鬼。雖偷觀日月，獨不愧於心乎！」負其智勇，猜忍，不恤下，爲帛城羌酋薑聰所刺殺。長子業，年十歲，常縛草人號曰「薑聰」，哭而射之，大號而泣，不中；瞋目大呼，要中乃止。其母謂之曰：「姜聰諸將已屠膾之矣，汝何如此！」業泣曰：「誠智射草人無益於先公，所以申罔極之心耳。」
《陳留志》曰：韓卓父嘗爲吏所辱，卓執兵伏道，欲候殺之，而長子暴病將死，卓乃嘆曰：「道家有言：報仇不欲過。今長子病，豈爲是乎？」於是乃投刃援杖，復恥而止。
常璩《華陽國志》曰：陳網，字仲卿，少與同群張宗受學南陽，以母喪歸。宗爲安衆至玄所殺，網終喪，往復之，自拘有司。會赦免。
應劭《風俗通》曰：汝南陳公思爲五官掾，五子祐爲兵曹行，會食下亭。子祐曾以縣官事，考殺公思叔父斌。斌無子，公思欲爲報仇，不能得，卒見子祐。不勝憤怒，便格殺之，還府歸死。時太守太傅胡廣以爲公思追念叔父，仁勇憤發，手刃仇敵，自歸司敗，便原遣之。
梁祚《魏國統》曰：崔周平者，漢太尉烈之孫也。兄曰玄平，爲議郎，以忠直稱。董卓之亂，烈爲卓所害，玄平常思有報復之心，會病卒。
魏文帝《雜詔》曰：喪亂以來，兵革從橫，天下之人多相殺害。昔賈復、寇恂私相怨憾，至懷手劍之忿。光武召而和之，卒共同輿而載。
崔鴻《後燕錄》曰：秦滅燕，慕容桓阻兵遼東，爲秦所殺。子鳳泣血不言，年十一，告其母曰：「昔張良養士以擊秦王，復君之仇也。先王之事，豈可一日忘之！」
虞預《會稽典錄》曰：朱朗，字恭明。父爲道士，淫祠不法，游在諸縣，爲烏傷長陳κ所殺。朗陰圖報怨而未有便，會κ以病亡，朗乃刺殺κ子。事發，亡命奔魏，魏聞其孝勇，擢以爲將。
又曰：董黯，字孝治。家貧，採薪供養，母甚肥悅。鄰人家富，有子不孝，母甚瘦，不孝子疾黯母肥，嘗苦之。黯不報，及母終，負土成墳，竟殺不孝子，置冢前以祭。詣獄自系，會赦免。
《廣德神異錄》曰：賈氏女，不知何許人，年十五，父爲宗人所害。其弟強仁年幼，賈氏撫育之，及強仁長，乃共殺仇者，自列其罪，高祖嘉之。
又曰：王君操父，大業中爲鄉人李君則毆死。貞觀初，君則以運代遷革，不懼憲網。又以君操孤微，謂無復仇之志，遂仕州府。操密袖白刃刺殺之，刳其心肝，咀食立盡，詣州自陳。刺史以其擅殺問之，曰：「殺人當死，律有明文，何方自理，以求生路？」君操對曰：「亡父被殺二十餘載，聞諸典禮：父仇不可同天。早願圖之，久而未遂，常懼滅亡，不展冤情。今大恥既雪，甘從刑憲。」太宗特原之。
又曰：張琇，蒲州解縣人。父審素，爲州郡督。在邊累載，有糾其軍中贓罪，敕監察御史楊汪，馳傅就軍按之。汪在路，爲審素黨與所劫，對汪殺告事者，脅汪令審素無罪。俄而州人翻殺審素之黨，汪始得還。至益州，奏稱審素謀反，因深按審素，構成其罪，斬之，籍沒其家。琇與兄�皇以年幼坐，徙嶺外，尋各逃歸，累年隱匿。汪後累遷殿中侍御史，改名萬頃。是年，�皇、琇候萬頃於東都城，挺刀殺之。�皇雖年長，其發意及手刃皆琇爲之。既殺萬頃，系表於斧刃，自言報仇之狀。便逃奔就江外，殺萬頃同謀構父罪者。行至汜水，爲捕者所獲。時都城士女皆矜琇等幼稚義烈，能復父仇，多言其合矜恕者。中書令張九齡又欲活之，裴耀卿、李林甫固言國犯不可縱仇。上以爲然，因謂九齡等曰：「復仇雖禮法所許，殺人亦格律具存；孝子之情，義不顧命，國家設法焉得容斯殺之成復仇之志！赦之，虧格律之條。然道路喧議，故須告示。」乃下敕曰：「張琇等兄弟同殺推問，擬承律有正條，須合至死。近聞士庶頗有喧詞，矜其爲父報仇，或言本罪冤濫。但國家設法，事存經久，蓋以濟人。期於止殺，各申爲子之志，誰非徇孝之。夫展轉相仇，殺傷何限。咎陶作士，法在必行；曾參殺人，亦不可恕。不能加以刑戮，肆諸市朝，宜付河南府決殺。」�皇、琇既死，士庶咸傷憫之，爲作哀誅榜於衢路中。市人斂錢，於死所造義井，幷葬�皇、琇於北邙。又恐萬傾家人發之，幷作疑冢數所。其爲時人所傷如此。
《唐新語》曰：杜幷父審言，善五言，尤攻書翰，恃才蹇傲，深爲時輩所嫉，自洛陽丞貶吉州司戶。又與群僚不葉，司馬周季重與司戶郭若訥共構之，審言系獄，將因事殺之。幷年十三，伺季重等酣宴，密刃刺季仲而死，幷亦見害。季重臨死嘆曰：「吾不料審言有此孝子邪！若訥誤我至此。」審言由是免官，歸東都，自爲祭文以祭幷。士友咸幷孝烈，蘇鍰爲墓誌，劉充濟爲祭文。則天召見審言，甚嘉嘆之。
又曰：衢州人余長安，父與叔共二人爲同郡衣金所殺。長安八歲，自誓十七乃復仇。大理斷死。刺史玄錫奏言：「臣見餘氏一家橫遭死者，實二平人，蒙顯戮者乃一孝子。」引《公羊傳》「父不受誅子復仇」之義，請下百僚集議。時裴當國，李鄘爲有司，事竟不行。老儒薛伯皋與錫書曰：「大司寇是俗吏，執人柄老小生，餘氏子宜其死矣。」
