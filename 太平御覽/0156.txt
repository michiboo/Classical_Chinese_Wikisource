
《史記》：婁敬，齊人。漢五年，戍隴西，過洛陽。脫挽輅，〈木橫展車前人推之。音胡格反。〉衣其羊裘，因齊人虞將軍見上，說曰：「陛下都洛陽，豈欲與周室比隆哉？」上曰：「然。」敬曰：「陛下取天下與周室異。周自後稷，堯封之邰，積德累善十有餘世。成王即位，而營雒邑，以天下中，四方貢職，道理均，有德易以王，無德易以亡。凡居此者，欲令務以德致人，不欲依險阻，令後世驕奢以虐人也。今陛下與項籍戰滎陽，爭成皋，大戰七十，小戰四十，使天下之人肝腦塗地，暴骨中野。欲與成、康比隆，臣以爲不侔矣。夫秦被山帶河，四塞之固。夫與人鬥，不扼其喉，拊其背，未能全勝。」上疑之。及留侯言之，上即日車駕西都。賜敬姓劉氏，拜郎中，號奉春君。
《漢書》曰：劉敬說上都關中，上疑之，左右大臣皆山東人，多勸上都洛陽，曰：「洛陽東有成皋，西有崤、澠，背河向洛，其固亦足恃。」張良曰：「洛陽雖有此固，其中小，不過數百里，田地薄，四面受敵，此非用武之國。夫關中，左崤、函，右隴、蜀，沃野千里，南有巴蜀之饒，北有胡苑之利，阻三面而獨守，以一面東制，諸侯安定。河渭漕輓天下，西給京師，諸侯有變，順流以下，是以委輸。此所謂金城千里，天府之國。劉敬說是也。」上即日車駕，西都關中。
又曰：秦中，形勢之國也，地勢便利，以下兵於諸侯，譬如高屋之建瓴水也。
又曰：翼奉上書曰：「天道有常，王道亡常，亡常者，所以應常也。必有非常之主，然後能立非常之功。臣願陛下徙都於成周，左據成皋，右阻澠池，前鄉嵩高，後介大河，〈師古曰：鄉讀曰向。介，隔礙也。〉建滎陽，扶河東，南北千里以爲關，而入敖倉；地方千千里者八九，足以自娛；東厭諸侯之權，西遠胡羌之難，〈師古曰：厭，抑也，音一葉反。遠，音於萬反。〉陛下恭已亡爲，按成周之居，兼盤庚之德，萬歲之後，長爲高宗。」
《後漢書》：建武元年十月癸丑，車駕入洛陽，幸南宮卻非殿，遂定都。〈洛陽，宮闕名，有卻非殿。〉
又曰：時京師修起宮室，浚繕城隍，而關中耆老猶望朝廷西顧。班固感前代相如、壽王、東方之徒，造構文辭，終以諷勸，〈相如作上林，子虛賦，吾丘壽王作士大夫論及驃騎將軍頌，東方朔作客難及非有先生論，其辭以諷喻爲主者也。〉乃上《兩都賦》，盛稱洛陽制度美，以折西賓淫侈之論。
又《黃琬傳》：董卓秉政，以琬名臣，徵爲司徒，遷太尉，更封陽泉鄉侯。卓議遷都長安，琬與司徒楊彪同諫，不從。琬退而駁議之，曰：「昔周公營洛邑以寧姬，光武卜東都以隆漢，天之所啓，神之所安。大業既定，豈妄有遷動，以虧四海之望也！」
又曰：杜篤以關中表裏山河，先帝舊京，不宜改營洛邑，乃上奏《論都賦》。
又曰：王景，建初七年，遷徐州刺史。先是，杜篤上《論都賦》，欲令車駕遷還長安。耆老聞者，皆動懷土之心，莫不眷然佇立而望。景以宮廟已立，恐人情疑惑，會時有神雀諸瑞，〈景帝時有神雀鳳凰，白鹿、白鳥等瑞。〉乃作《金人論》，頌洛邑之美，天人之符，文有可采。
又曰：陳紀遷侍中，出爲平原相，謁董卓，時欲徙都長安，乃謂紀曰：「三輔平敞，四面險固，土地肥美，號爲陸海。今關東兵起，恐洛陽不可久居。長安猶有宮室，今欲遷，何如？」紀曰：「天子有道，守在四夷。宜修德政，以懷不附。遷移至尊，誠計之末者。愚以公宜以事委公卿，專精外任。其有違命，則威之以武。今關東兵起，民不堪命。若謙遠朝政，率師討伐，則塗炭之民，庶幾可全。若欲徙萬乘以自安，將有累卵之危，崢嶸之險也。」卓意甚恨，而敬紀名行，無所復言。
《吳錄》曰：張紘言於孫權曰：「秣陵，楚武王所置，名爲金陵。秦始皇時，望氣者雲金陵有王者氣，故掘斷連岡，改名秣陵。有別小江，可以貯舡，宜爲都邑。」劉備勸都之，自京口遷都焉。
《吳志》先亂時童謠云：「寧飲建業水，不食武昌魚；寧歸建業死，不就武昌居。」乃遷都建業。〈案：《江表傳》漢建安中，蜀主曾宿於秣陵，睹江山之秀，勸帝居之。初，張紘謁帝曰：秣陵都，楚威王所置，名爲金陵，地勢崗阜，連石頭。訪問故老雲，昔秦始皇東巡會稽，經此縣，望氣者云：金陵地形有王者都邑之氣，故掘斷東崗，改名秣陵。今處所見存地有其氣，象天之所會，今宜爲都邑。帝深善之。後聞劉備語曰：智者意同。案：《吳錄》劉備曾使諸葛亮至京，因睹秣陵山阜。嘆曰：鍾山龍盤，石頭虎踞，此帝王之宅。〉
《晉書》：周馥，成都王穎以爲河南尹。馥觀洛陽孤危，乃建策迎天子都壽春，曰：「不圖厄運，戎狄交侵，畿甸危逼。僉以殷人有累遷之事，周王有岐山之徙，方今河朔蕭條，崤、函阻澀，宛都屢敗，江、漢多虞。淮、陽之地，北阻塗山，南枕靈岳，名州四帶，有重險之固。運漕四通，無屢空之難。雖聖上神聰，元輔明賢，居儉守約，用保宗廟，未若相土遷宅，以保永祚也。」
《載記》曰：劉元海之僭，太史令宣於修之言於元海曰：「陛下鳳翔龍興，奄受大命，然皇居仄陋，非可久安。平陽勢有紫氣，兼陶唐舊都，願陛下上迎乾象，下協坤祥。」乃遷都平陽。
又石勒下令曰：「武都，吾之豐、沛，萬歲之後，魂魄歸之。」初，張賓謂勒曰：「今天下鼎沸，戰爭方始，夫得地者昌，失地者亡。邯鄲、襄國，趙之舊都，依山憑險，形勝之國，可擇此二國而都之。然後命將四出，授以奇略，推亡固存，兼弱攻昧，王業成矣。」遂據襄國。
又符堅自臨晉登龍門，顧問群臣曰：「美哉！山河之固。婁敬有言，『關中四塞之國』，真不虛矣。」權翼對曰：「臣聞夏殷之都，非不險也；周秦之衆，非不多也；終於身殞南巢，首懸白旗，軀殘於犬戎，國分於項籍，何也？德不修故也。吳起有云：『在德不在險。』願陛下守之以德，山河之固，不足恃也。」
《江表傳》：孫皓欲徙都武昌，楊土百姓沿流供給殊以爲患，陸凱上疏曰：「臣聞有道之君，以樂樂人；無道之君，以樂樂身。樂人者，其樂彌長；樂身者，不久而亡。民者，國之根也。誠宜重其食，愛其命，民安則君樂矣。又武昌土地危險磽確，非王者建都安國養民之處，船泊則沉漂，陵居則峻危。且童謠曰：『寧飲建業水，不食武昌魚；寧還建業死，不就武昌居。』臣聞翼星爲祥，熒惑作妖，童謠之言，發自天心也。」
《後魏書》文旁泰和十八年，人遷都鄴，登銅雀台，魏御史大夫崔吉等曰：「鄴城平原千里，運漕四通，有西門、吳起舊跡，可以饒富。在德不在險，請都之。」孝文曰：「君知其一，未知其二，鄴城非長久之地，石虎傾於前，慕容滅於後，國富主奢，暴成速敗。且西有枉人山，東有列人縣，北有柏人城，君子不飲盜泉，惡其名也。」遂止，乃都洛陽。
《三國典略》：梁元帝在江陵即位，欲還都建康，領軍將軍胡僧祐、太府卿黃羅漢，吏部尚書宗懍、御史中丞劉諫等曰：「建業王氣已盡，與虜止隔一江，若有不虞，悔無及也。且渚宮洲數滿百，當出天子，陛下龍飛，是其應乎。」梁主令朝臣議之，黃門侍郎周弘正、尚書左僕射王褒曰：「帝王所都，本無定處，其如黔首萬姓，未見輿駕入建業，謂是列國諸王。宜順百姓之心，從四海之望。」時江陵人士咸雲弘正等皆是東人志願，東下恐非良計。弘正面折之曰：「若東人勸東，謂爲非計，君等西人慾西，豈成良策？」梁王笑之。又於後堂大會文武五百人，問之曰：「吾欲還業，諸卿以爲何如？」衆皆愕然，莫敢先對。梁主曰：「勸吾去者左袒。」於是左袒者過半。武昌太守朱買臣入勸梁主云：「建業舊都，塋陵猶在。荊鎮邊疆，非王者宅。願陛下弗疑，致後悔也。臣家在荊州，豈不欲陛下住？但恐是臣富貴，非陛下富貴耳。」乃召卜者杜景象決其去留，遇兆不吉，答雲「未去」。景象退而言曰：「此兆爲鬼賊所留也。」
《五經要義》曰：王者受命創始，建國立都，必居中土。所以總天地之和，據陰陽之正，均統四方，以制萬國者也。
王嬰《古今通論》曰：崑崙東南方五千里謂之神州，州中有和美鄉方三千里，五嶽之城，帝王之宅，聖人所生也。
《鹽鐵論》曰：燕之涿、薊，趙之邯鄲，魏之溫、軹，韓之滎陽，齊之臨淄，楚之宛、陳，鄭之陽翟，三川之二周，富冠海內，皆爲天下之名都。
《世說》曰：謝公時兵廝養逋亡，多外竄在南塘下諸舡中。或欲求一時搜索，謝公不許，云：「不容置此輩，何以爲京師？」
譙周《法訓》曰：王者居中國，何也？順天之和，而同四方之統也。
《管子》曰：凡立國都，非大山之下，必廣川之上。高無近旱而水用足，下無近水而溝防省，因天材，就地利。故城郭不必中規矩，道路不必中準繩。
《山海經》曰：青要之山，實惟帝之密都。〈郭璞注曰：大帝曲密之邑。〉
又曰：帝之下都，崑崙之墟。
又曰：從極之深三百仞，唯冰夷都焉。〈冰夷，河伯。〉
《尸子》曰：舜一徙成邑，二徙成都，三徙成國。堯聞之賢，舉之草茅之中。與之語禮樂而不逆，與之語政至簡而易行，與之語道廣大而不窮。於是妻之以皇，媵之以娥，九子事之，而托天下焉。
《帝王世紀》曰：古公亶父，是爲大王，以修德爲百姓所附。狄人攻之，以皮弊事之，不得免焉；又事之以玉帛，不得免焉；又事之以犬馬，不得免焉。遂策杖而去，止於岐山之陽，邑於周地，故始改國曰周。豳人聞之，曰仁人不可失也，東循而奔，從之者如歸市焉。一年而成三千戶之邑，二年而成都，三年五倍其初。王於是改戎俗，築城郭，立宗廟，設官司，即《詩》所謂「乃召司空，乃召司徒，俾立室家。其繩則直，作廟翼翼。築之登登，削屢馮馮」者也。周道之端，蓋自此始。
《兩京記》曰：隋文帝開皇二年夏，自故都移今所。帝以長安故城，漢來舊邑，宮宇蠹朽，謀欲遷都。僕射蘇威等議合帝旨，太史令庾季才奏當遷都。帝曰：「吾乃今知天道。」開皇二年六月十八日，移入新邑，在漢故城之東南萬年縣界，南直終南山子午穀，北枕龍首原。今朝堂即舊楊興村，村門大樹今見在。初，周代有異僧名棖公，言詞多驗。時村人於此樹下集，棖公忽來逐之曰：「此天子坐位，何故坐之？」左僕射高穎總領其事，太子右庶子宇文愷創制規模，謂之大興城。隋文初封大興公，及登極，縣門園池多取其名。宮城東西四里，南北二里四十步，周回十三里一百八十步，高三丈五尺。
又云：東都城，隋大業元年，自故都移於今所。其地今周之王城。自周敬王、後漢，幷居於今乙故都。至仁壽四年，隋文帝於此營建，初謂之東京，有詣闕言事者稱：「一帝二京，事非稽古。」乃改爲東都。爲王充所據，充平，改洛州總管府，尋又置陝東大行台。武德九年，復爲洛州都督府。貞觀六年，改爲東都舊宮爲洛陽宮。明慶元年，復爲東都，武太后號爲神都。神龍元年，復舊，又改爲河南府。洛水貫都，有河漢之象。初，隋煬帝登北邙觀伊闕，顧曰：「此龍門耶，自古何爲不建都於此？」僕射蘇威對曰：「自古非不知，以俟陛下。」帝大悅。蓋其地北據山麓，南望天闕，水木滋茂，川源形勝，自古都邑莫有比也。
又曰：太宗車駕始幸洛陽宮，唯因舊宮，無所改制。終於貞觀、永徽之間，荒蕪虛耗。置都之後，方漸修補。龍朔中，詔司農少卿韋機更繕造。高宗常謂機曰：「兩京，朕東西二宅，來去不恆，卿宜善思修建。」始作上陽等宮。至武太后，遂定都於此。日加營構，而宮府備矣。
《郡國志》：廬山，在柴桑、彭澤二縣之郊，疊障九成，崇岩萬仞，《山海經》所謂三天子障，亦曰天子都。
楊雄《蜀都賦》曰：蜀都之地，古曰梁州。
張衡《南都賦》曰：於顯樂都，既麗且康；陪京之南，居漢之陽。
《魯都賦》曰：彼齊諸儒，皆繪弁端衣，散佩垂紳，金聲玉色，溫故知新，訪魯都之區域，吊先王之遺真。
左思《蜀都賦》曰：蓋兆基於上世，開國於中古。廓靈關而爲門，苞玉疊而爲宇。
又曰：魏土者，畢昴之所應，虞夏之餘民，先王之桑梓，列聖之遺塵。考之四奧，則八埏之中；測之寒暑，則霜露所均。
後漢杜篤《論都賦》：夫大漢之盛，代藉雍土之饒，得禦外理內之術，孰能致功若斯！創業於高祖，嗣傳於孝惠，德隆於太宗，財衍於孝景，威盛於聖武，政行於宣、元，侈極於成、哀，阼祚缺於孝平。傳代十一，曆載三百。〈高祖至平帝十一代，曆，涉也，合二百一十四年，此言三百者，謂出二百年，涉三百年。〉德衰而復盈，道微而復彰，〈謂呂氏亂而文帝興，昌邑廢而宣帝中興。〉皆莫能遷於雍州，而背於咸陽。宮室寢廟，山陵相望，高顯弘麗，可思可榮，羲農已來，無茲著明。夫雍州，本帝王所以育業，〈周始祖後稷封邵，公劉居豳，太王居岐，文王居酆，武王居鎬，幷在關中，故曰育業也。〉霸王所以衍功，戰士角難之場也。〈衍，廣也。謂秦都關內也。〉
