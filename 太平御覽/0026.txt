《釋名》曰：冬曰上天，其氣上騰，與地絕也。故《月令》曰：「天氣上騰，地氣下降。」
又曰：冬，終也，物終成也。
《說文》曰：冬，終也，盡也。字從攵，〈古終字〉。從仌。〈古冰字。〉
《書》曰：申命和叔，宅朔方，曰幽都，平在朔易，〈北稱朔，亦稱方，則三方見矣。北稱幽，則南方稱明從可知也。都謂所聚也。易謂歲改易於此也。平，均；在，察。政以從天常。上總言羲和敬順昊天，此分別仲叔，各有所掌也。〉日短，星昴，以正仲冬，〈日短，冬至之日也。昴，白虎中星。以七星幷見，正冬之三節。〉厥民奧，鳥獸氄毛。〈奧，室也。民改歲入此室處，以避風寒，鳥獸皆生耎毛、細毛，以自溫之。〉
又曰：冬祁寒，小民亦惟曰怨諮。
《詩》曰：我有旨蓄，亦以禦冬。
又曰：豐年之冬，必有積雪。
又曰：十月納禾稼，黍稷穜稑，〈上音童，下音陸。〉禾麻菽麥。
又曰：二之日，鑿冰衝衝。〈冰盛水腹堅，命取冰于山林之中。衝衝，鑿冰之音。二之日夏之十二月也。〉
又曰：冬日烈烈，飄風發發。〈箋云：烈烈猶栗烈也。發發，疾貌。言王爲酷虐慘毒之政，如冬之日烈烈矣。〉
又曰：坎其擊鼓，宛丘之下。無冬無夏，植其鷺羽。〈值，持也。鷖鳥之羽可認爲翳。箋云：翳，舞者所持以指麾。〉坎其擊缶，宛丘之道。無冬無夏，值其鷺翿。〈翿，亦翳也。〉
《禮月令》曰：十月之節，日在房。〈立冬爲十月節。〉昏虛中，曉張中，鬥建亥位之初。其日壬癸，〈壬癸屬水。主冬。〉其帝顓頊，其神玄冥，〈昔顓頊氏以水德繼天而王，故爲冬帝。水正曰玄冥，故立冥爲水神，佐顓頊於冬。〉其蟲介，〈北方玄武，介蟲之長，凡有甲之類，皆屬於水，故日其蟲介。介，甲也。〉其音羽，〈三分商去一，以生羽，數四十八，屬水，以爲最清物之象也。冬氣和則羽聲調，《樂記》曰：羽亂則危，其財匱。〉律中應鍾。〈十月氣至，則應鍾之律應。應鍾者，姑洗之所生，三分去一，管長四寸七分。〉其味鹹，其臭朽，〈凡臭味鹹朽者，皆屬於水。〉其祀行，祭先腎。〈冬陰氣盛寒於外，祀之於行，從辟除之類。行謂道也，祭先腎者，陰謂在下，腎亦在下，凡祀行俎，先進腎。〉立冬之月，水始冰，後五日地始凍，後五日野鶏入大水爲蜃。食黍與雁，〈冬味之宜。〉其器閎以掩。太史以先立冬三日謁於天子曰：「某日立冬，盛德在水。」天子乃迎冬於北郊。〈迎冬爲祭黑帝葉光紀於北郊，以顓頊配坐，以玄冥恆星三辰七宿從祀。〉可以築城郭，造宮室，穿竇窖，修囷倉。〈謂改築城郭，創造宮室，修囷倉以備積貯。〉天子始裘。〈謂初衣寒衣。〉
又曰：十月中氣，日在尾，〈小雪十月中氣。〉昏危中，曉翼中，鬥建亥位之中。小雪之中，虹藏不見，後五日天氣上騰，地氣下降，後五日閉塞而成冬，謹關梁，塞蹊徑。〈蹊徑謂山澤禽獸道。〉
又曰：十一月之節，日在箕，〈大雪爲十一月之節。〉昏營室中，曉軫中，鬥建子位之初，律中黃鍾。〈十一月氣至，則黃鍾之律應。黃鍾者，律之始也。管長九寸，其日其音其數幷同孟冬。〉大雪之日，鶡鳥不鳴，後五日虎始交，後五日荔挺出。十一月中氣，日在南斗，〈冬至爲十一月中氣。〉昏東壁中，曉角中，鬥建子位之中。冬至之日，蚯蚓結，後五日麋角解，後五日水泉動。是月也，祀昊天上帝於圓丘，〈謂冬至日祀昊天上帝於圓丘，以高祖神堯皇帝配坐，以五方帝及日月星辰及內外星官等從祀於壇。〉命有司祭馬步，〈謂仲冬祭馬步於大澤，用剛日。〉伐木取竹箭。〈此時堅成，可伐取。〉
又曰：十二月之節，日在南斗，〈小寒爲十二月之節。〉昬奎中，曉亢中，鬥建醜位之初，律中大呂。〈十二月氣至，則大呂之律應。大呂者，蕤賓之所生，三分益一，管長八寸四分，其日其音其數，幷同孟冬。〉小寒之日，雁北鄉，後五日鵲始巢，後五日野雉始鴝。天子乃命將帥講武習射角力，〈講武角力，校武士材力。所以備田獵之禮。〉天子乃厲飾執弓挾矢以獵，〈厲飾，謂衣戎服尚威武以獵。〉修祭禽之禮。〈謂所獵得禽獸以供礻昔祭。〉
又曰：十二月中氣，日在婺女，〈大寒爲十二月中氣。〉昏婁中，曉氐中，鬥建醜位之中。大寒之日，鶏始乳，後五日鷙鳥厲疾，後五日水澤腹堅，天子親往嘗魚，〈時魚潔美。〉冰方盛，取而藏之。〈《春秋傳》曰：月在北陸而藏冰。〉計耦耕，修耒耜，〈寒氣過，農事將興。〉出土牛以示農耕之早晚。〈若立春在十二月望，則策牛人近前示其農早也。立春在十二月晦及正月朔，則策牛人當中示其農平也。立春近正月望，則策牛人近後，示其農晚也。〉天子乃與公卿大夫共飭國典，論時令，以待來歲之宜。〈《周官》建寅之月懸法於象魏，以示人四時之令皆以此爲准。故以建醜之月與公卿先飭之。〉命有司大儺旁磔，以送寒氣。〈大儺爲歲終逐除陰疫，以送寒氣。故《周官》命方相氏率百隸索室驅疫以逐之。旁謂磔犬於門，春磔九門，冬禮大，故遍磔於十二門，所以扶陽抑陰之義。犬屬金，冬金盡春興，春爲木，故殺金以助木氣。〉
《禮》曰：季冬之月，命告人出五種，命農計耦耕，修耒耜，具田器。
又曰：是月也，日窮於次，月窮於紀，星回於天，數將幾終，歲且更始，專其農人，無有所使。
又曰：孟冬之月，天子乃祈來年於天宗。注云：天宗，日月星辰也。
又曰：孟冬命有司循行積聚，無有不斂，坯城郭，戒門閭。
又曰：夫爲人子之禮，冬溫夏清。
又曰：冬之爲言中也。中者，藏也。
又曰：國子春夏教詩書，秋冬學羽籥。
又曰：儒有居處齊莊，其坐起恭敬，言必誠信，行必篤敬。道途不爭險易之利，冬夏不爭陰陽之和。
又曰：昔者先王未有宮室，冬則居營窟，夏則居橧巢。
《大戴禮》曰：季冬聽獄論刑者，所以正法。
又曰：方冬三月，草木落，庶虞藏，五穀必入於倉，於時有事蒸於皇祖考，息國老六人，以成冬事。
又曰：司空司冬，以制度制地事，准揆山林，規表衍沃，畜水行，表灌浸，以節四時之事。理地遠近，以任民力，以節民食。
又曰：古者，天子常以季冬考德，以觀治亂。德盛者，治也，德不盛者，亂也。德盛者，得之也，德不盛者，失之也。
《周禮》曰：小司寇：孟冬祀司民，獻民數於王，王拜受之，以圖國用而進退之。〈司民星謂軒轅角也。〉
又曰：淩人掌冰，正歲十有二月斬冰，三其淩。〈正歲，季冬火星中；大寒，冰方盛之時。《春秋傳》曰火星中而寒暑退。淩，冰室也。三之者爲消釋度也。三其淩，三倍其冰。〉
又曰：占夢職，季冬聘王夢，獻吉夢於王，王拜而受之。〈聘，問也。夢者事之祥，凶吉之占在日月星辰。季冬日窮於紀星回於天，數將幾終。於是發弊而問焉，若休慶之雲耳。獻群臣之吉夢於王歸美焉。《詩》雲，牧人乃夢，衆維魚矣，旐維旟矣。此所獻吉凶。〉
又曰：天府掌季冬陳玉，以貞來歲之美惡。鄭玄注曰：問事之正曰貞，問歲美惡，謂問於龜。
又曰：大呂，醜之氣，十二月建醜，而辰在玄枵。
又曰：冬官，其屬六十，掌邦事。
又曰：以玉作六器，以禮天地四方。以玄璜禮北方。〈注曰，禮，北方謂黑精之帝，顓頊玄冥配食焉。半璧曰璜，象冬閉藏地上無物，惟天半見。〉
又曰：冬見曰遇。〈遇者偶也。義取不期而偶至，大行人云，冬遇以協諸侯之慮。〉
《傳》曰：公叔、定叔出奔衛，三年而復之。曰：「不可使共叔無後。」使以十月入。曰，良月也，就盈數焉。
《傳》曰：酆舒問於賈季曰：「趙衰、趙盾孰賢？」對曰：「趙衰冬日之日，趙盾夏日之日。」〈冬日可愛，夏日可畏。〉
《爾雅》曰：冬爲上天。〈言時無事，在上臨下。孫炎曰：冬天藏物，物伏於下，天清於上。〉
又曰：冬爲玄英。〈氣黑而清英。〉
又曰：冬爲安寧。〈四時之別名。《尸子》以爲太平祥風名。〉
又曰：冬獵爲狩。〈狩，守也。冬物畢成，圍守取，無簡擇。〉
《易通卦驗》曰：大雪，魚負冰。鄭玄曰：魚負冰，上近冰也。
《易通統圖》曰：日冬行北方黑道，曰北陸。
京房《易》曰：冬至坎王，廣莫風用事，人君決大刑，斷獄訟，繕宮殿。
《尚書大傳》曰：殷以季冬爲正月。
又曰：周以仲冬爲正月。
又曰：北方者，何也？伏方也。伏方也者，萬物之方伏。物之方伏，則何以爲之冬？冬者，中也。中也者，物方藏於中也。故曰北方冬也。陽盛則籲荼萬物而養之外也，陰盛則呼吸萬物而藏之內也。〈籲荼氣出而溫，呼吸氣入則寒。溫則生，寒則殺也。〉故曰，呼吸也者，陰陽之交接，萬物之始終。
《尚書大傳》曰：冬者，昴昏中，可以收斂，蓋藏，田獵，斷伐，當告乎天子，而天子賦之民。故天子南面而視四星之中，知民之緩急；急則不賦籍，不舉力役。〈籍，公家之常徭。〉故曰「敬授民時」，此之謂也。
又曰：辯在朔易，日短，朔始也。
《傳》曰：天子以冬命三公，謹蓋藏，閉門閭，固封境，入山澤田獵，以順天道，以佐冬固藏也。
《詩含神霧》曰：魏地處季冬之位，土地平夷。
又曰：唐地處孟冬之位，得常山太岳之風，音中羽，其地磽確〈上苦交切，下苦角切。〉而收，故其民儉而好畜，此唐堯之所起。
《三禮義宗》曰：冬日壬癸者，壬，任也，癸，揆也，言萬物更任生於黃泉，皆有法度也。
又曰：十二月小寒爲節者，亦形於大寒，故謂之小，言時寒氣猶未是極也。大寒爲中者，上形於小，故謂之大。自十一月一陽爻初起，至此始徹，陰氣出地方盡，寒氣幷在上，寒氣之逆極，故謂大寒也。
《逸禮》曰：冬則衣黑衣，佩玄玉，乘玄輅，駕鐵驪，載玄旗，以迎冬於北郊。其祭先豕，居明堂後廟，啓北戶。
《春秋繁露》曰：冬氣衰，故藏。
又曰：木有變春雕冬榮，此徭役衆，賦斂重也。
《春秋考異郵》曰：冬風曰廣莫風。
《春秋感精符》曰：天統。十一月建子，天始施之端也。謂之天統者，周以爲正。《漢書》記律，黃鐘爲天統。
《史記》曰：漢高祖既定天下，叔孫通定朝儀。群臣朝，十月儀於長樂宮，執戟尊卑次序，諸侯王以下莫不震恐。帝曰：「吾乃今日知爲皇帝之貴也。」
《前漢書》曰：魏相上書曰：「北方之神顓頊，乘坎執權司冬。」〈張晏曰：水爲智，智者謀，謀爲重，故爲權。〉
又曰：東方朔上書云：「臣朔年十三，讀書三冬，文史足用。」
又曰：冬，民既入，婦人同巷相從夜績。女工一月得四十五日必相從者，所以省費燎火，同巧拙而合習俗也。
又曰：龔遂爲渤海太守，勸民冬益收果實菱芡，民皆賴之。
《續漢書》曰：嚴延年，字次卿，爲河內太守，冬月傳屬縣囚會府下，流血數里，河南號爲屠伯。
又曰：宋均爲九江守，五日一聽事，冬以日中，夏以平旦。
《後漢書律曆志》曰：日行北陸謂之冬。
又曰：季冬之月，星回歲終，陰陽以交，勞農大臘，先臘一日大儺，謂之逐疫。〈《漢舊儀》曰：顓頊有三子而去爲疫鬼，一居江水是爲虎，一居苦水爲罔虺蜮，一居人宮室區隅，善驚小兒。《月令章句》曰，日行北方之宿，北方大陰，恐爲所抑，故命有司大儺，所以扶陽抑陰也。盧植注《禮記》曰，所以逐衰而迎新也。〉
又曰：是月也，立土牛六頭於國都郡縣城外醜地，送大寒。〈《月令章句》曰：是月之會建醜，醜牛寒將極，故出其物類形象，以示送達之，且以升陽也。〉
《後漢書》曰：鍾離意辟大司徒侯霸掾，詔令部送徒詣河內，時冬寒，徒病不能行，路過弘農，輒移屬縣使作徒衣，縣不得已與之，上書言狀，意亦具以聞。光武得奏以見霸，曰：「君所使掾，何乃仁於用心，誠良吏也。」
又曰：汝南舊俗，十月饗會，百里內縣皆賫牛酒，到府宴飲。
又曰：段熲《對桓帝討先零、東羌術略》曰：三冬兩夏，足以破之。
又《東觀漢記》曰：黃香父兄，舉孝廉，爲郡五官，貧無奴僕，香身執勤苦，冬無褲褲，而親極滋味。
《魏略》曰：顔斐，字文林，爲京兆尹，課民當輸租時，車各因便致薪兩束，爲冬寒冰炙筆硯，風化大行。
又曰：賈逵世爲著姓，少孤貧，冬常無褲。
又曰：吉茂，字叔暢，從少至長，冬則披裘，夏則短褐，臣役妻子，室如懸磬。
又曰：邴原就師學，一冬講《孝經》《論語》，自在齠齔有異。及長，金玉其行。
又曰：董遇好學，人從學，遇不肯教。曰：當先讀書百遍而義自見。從者云：苦難得暇日。遇曰：當以三餘：冬，歲之餘；夜，日之餘；雨，時之餘。
《吳志》曰：左台御史孟宗有孝道，母性嗜筍。及母亡，冬節至，宗入林哀泣而筍生，得以供祭祀。
《晉書》曰：王敦素憚周顗，每見輒面熱，雖復冬月，扇面不得休。
又曰：吳隱之冬月無被，常蓋衣披絮，勤苦同於貧庶。〈隱之時爲牧守。〉
又曰：公孫鳳，字子鸞，隱昌黎之九城山，冬夜草布，寢處山林，彈琴吟詠，陶然自得。
又曰：劉殷母王氏，盛冬思堇而不言，食不飽者一旬矣。殷怪而問之，母言其故。殷時年九歲，乃於澤中慟哭，聲不絕者半日，於是忽若有人云，止聲。殷收淚視地，便有堇生焉，因得斛餘而歸。
《宋書》曰：朱百年與孔覬友善，百年家室素貧，母以冬月亡，衣幷無絮，自此不衣綿帛。嘗寒時就覬宿，衣悉夾布，飲酒眠，覬以臥具覆之，百年不覺也。既覺，引臥具去體，謂覬曰：綿定奇溫。因流涕悲慟，覬亦爲之感傷也。
《齊書》曰：沈瑀爲揚州從事，湖熟縣方山埭高峻，冬月公私行旅以爲艱。明帝使瑀循行，乃開四港，斷行客就作，三日便辦。
又曰：齊孝子王虛之庭中楊梅樹，隆冬三實，又每夜所居白光如燭，墓左樹柰，一冬再實。時人咸以爲孝感所致。
梁安城王秀爲郢州刺史，務行德義，每冬月，常作褲襦，以賜貧凍者。
又任昉素清貧，卒後，其子西華冬月著葛帔練裙。道逢平原劉孝標，泫然矜之，謂曰：「我當爲卿作計。」乃著《廣絕交論》，以譏其舊交也。
《吳越春秋》曰：越王念復吳怨非一旦也，苦身勞心，夜以接日，目臥則攻之以蓼，足寒則漬之以水，冬則抱冰。
《韓詩外傳》曰：冬不浴，非惡水，清有餘也。
《穆天子傳》曰：季冬甲戌，天子冬遊，飲於留祁，射於麗虎，讀書於藜丘。〈君舉必書也。藜音犁。〉西王母獻酒於天子，奏廣樂，天子遺其靈鼓，乃化爲黃蛇。〈《周禮》曰，靈鼓四面。《洪範》以爲鼓妖。〉
嵇康《高士傳》曰：善卷，古之賢人也。舜以天下讓之。善卷曰：「予立宇宙之中，冬則衣皮毛，夏則衣絺葛，何以天下爲哉？」
《汝南先賢傳》曰：周舉爲幷州刺史，太原一郡舊俗以介子推焚骨，有龍忌之禁，至其亡月，咸言神靈不樂舉火。由是土人每至冬中輒一月寒食，莫敢煙爨，老少不堪，歲多死者。舉既到，乃作吊書，以置子推之廟，言盛冬止火，殘損人命，非賢者之意，以宣示愚民，使還溫食。於是衆惑稍解，風俗頗革。
《列士傳》曰：孟嘗君食客三千人，齊市有乞食馮諼，經冬無褲，面有饑色。
皇甫謐《高士傳》曰：焦先，字孝然，冬夏不著衣，臥不設席。
《禰衡別傳》曰：十月朝黃祖於艨沖舟上，會設黍臛，衡年少在坐，黍臛至，先自飽，食畢，摶弄戲擲，其輕慢如此。
《列仙傳》曰：丁次都不知何許人，爲遼東丁氏作人，丁氏嘗置葵，問曰：「冬何有葵？」雲從日南買來
《神仙傳》曰：王仲都，漢中人，少修道術。元帝時常以隆冬單衣載駟馬車於上林昆明池，環冰而馳，禦者狐裘猶寒振欲死，而都無變色，背上蒸氣休休然。〈休休，氣盛貌。〉
師覺《孝子傳》曰：王祥少有德行，早失母，後母憎而譖之，祥孝彌謹。盛寒河水堅冰，網罟不施，母欲得生魚，祥解褐扣冰求之，忽冰小開，有雙魚出遊，祥垂綸而獲之。時人謂之至孝所致也。
〈宗〉宋躬《孝子傳》曰：何子平事母至孝，母喪，年六十，有孺子之慕，夏避清涼，冬不衣絮。
盛弘之《荊州記》曰：宜都銀山有風穴，大數尺，名風井，夏則風出，冬則風入。樵人有冬過者，置笠穴口，風吸之，經日還長陽溪而得笠。
