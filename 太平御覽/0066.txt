
《廣雅》曰：湖，池也。
《說文》曰：湖，大陂也。
《史記》曰：三苗氏左洞庭，右彭蠡，德義不修，舜滅之，此在德不在險。
《晉書》曰：陳訓少學天文，孫皓以爲奉禁都尉，知皓必敗。時錢塘湖開，或言天下當太平，青蓋入洛，皓以問訓。對曰：「臣能望氣，不達湖開塞。」退告友曰：「青蓋入洛，將以舁櫬銜璧之事，非吉祥也。」
《宋書》曰：會稽太守孟顗事佛精懇，而爲謝靈運所輕，嘗謂顗曰：「得道應須慧業文人，卿升天當在靈運前，成佛必在靈運後。」顗深恨之。會稽東郭有回踵湖，靈運求決以爲田，顗堅執不與，又求始寧岯崲湖爲田，顗又固執。靈運謂顗非存利民，正慮決湖多害生命，言論毀傷，與顗遂構讎隙。
《唐書》曰：褚無量，字弘度，杭州鹽官人也。幼孤貧，厲志好學，家近臨平湖。時湖中有龍鬥，傾裏閈就觀之，無量時年十二，讀書晏然不動。
《風俗通》曰：湖都曰流瀆四面所隈都也。《周官》：揚州，其浸五湖。按張勃《吳錄》，五湖者，太湖之別名，以其周行五百餘里，故以五湖爲名。〈虞翻又雲，太湖另有五道，別謂之五湖。〉或說以太湖、射貴湖、上湖、洮湖、〈洮湖一名長塘湖，在主烏。〉滆湖〈戶伯切。〉爲五湖。按《國語》吳越戰於湖，直在笠澤一湖中戰耳，則知或說非也。
《隋大業記》曰：五月夏至前三五日，吳郡太湖中白魚，向湖側淺水菇蒲之上産子，民得采之，隨時貢於洛。
《揚州記》曰：太湖一名震澤，一名笠澤，一名洞庭。〈《史記》：三苗之國，左洞庭，右彭蠡。裴駰注云：今湖中苞山有名穴，其深洞無知其極者，名洞庭，洞庭對曰彭蠡，則知因此穴之名通呼洞庭彭蠡，即宮庭湖名也。《越絕書》云：太湖周三萬六千里，在吳興也。〉
《荊州記》曰：宮亭，即彭蠡澤也，謂之彭澤湖，一名匯〈該賄切。〉澤。〈在豫章郡。〉青草湖一名洞庭湖，〈洞庭湖，亦謂之太湖，在巴陵郡。〉雲夢澤一名巴丘湖。凡此幷昭昭尤著又廣大也。
干寶《搜神記》曰：由拳縣，秦時長水縣，始皇時童謠曰：城門有血，城當陷沒爲湖。有嫗聞之，朝往窺門，將欲縛之，嫗言其故。後門將以犬血塗門，嫗見血走去，忽有大水欲沒縣。主簿令幹入白令，令曰：「何忽作魚。」幹曰：「明府亦作魚。」遂淪爲湖。
鄭緝之《永嘉記》曰：懷北縣有蔣公湖，父老雲，先代有祭祀祈請者，湖輒下大魚與之。
《秦州記》曰：武都郡前有湖。義熙初，有白龍於湖升天。
盛弘之《荊州記》曰：宮亭湖廟神甚有靈驗，途旅經過，無不祈禱，能使湖中分風而帆南北。
又曰：巴陵南有青草湖，周回數百里，日月出沒其中。湖南有青草山，故因以爲名。
劉澄之《荊州記》曰：華容縣東南有雲夢澤，一名巴丘湖，荊州之藪也。
劉澄之《豫州記》曰：陳縣地有芍陂湖，魏將王陵與吳將張休交戰處也。
黃閔《武陵記》曰：有湖名爲丹陂，周圍數百頃，青波澄映，洲嶼相望。
《武昌記》曰：武昌長湖通江，夏有水，冬則涸，於時靡所産植。陶太尉立塘以遏水於此，常自不竭，因取琅琊郡隔湖魚菱，以著湖內，菱甚甘美，異於他處，所産鮒魚，乃長三尺。
劉道真《錢塘記》曰：明聖湖在縣南，去縣三里，父老相傳有金牛時見，神化莫測，故以明聖垂名。
《西京雜記》曰：顧翱少失父，事母，母好食雕胡飯，常帥子女躬自采擷，還家導水鑿川供養，每有盈儲。家近太湖，湖中乃生雕胡，無復雜草，蟲鳥不敢至焉，遂得以爲養。郡縣表其閭舍。
《江乘地記》曰：滆湖中有嘉魚美蒓。
劉欣期《交州記》曰：有一湖去合浦四十里，每陰雨日，百姓見有銅船出水。又有一牛在湖中，以鶏酒爲祭便大獲魚；若此禮不設，惟得牛糞而已。
《述征記》曰：柏沖爲江州刺史，遣人周行廬山，冀觀靈異。既陟崇巘，有一湖，匝生桑樹，有白鵠，湖中有赤鱗魚，使者渴極欲往飲水，赤鱗張鰭向之日使者不敢飲。
《南康記》曰：空山上有平湖，湖中有艑底浮在湖中，動搖便起風雨。
鄭緝之《東陽記》曰：北山去郡三十餘里，有赤松廟。故老相傳曰，其下有居民曰徐公者，嘗登嶺至此處見湖水，二人共博於湖間，自稱赤松子、安期先生。有一壺，酌酒以飲徐公，公醉而寐其側，比醒不復見。
劉澄之《豫州記》曰：城父縣有巢湖，湖周五里，湖中有三山，湖南有四鼎山。
《戰國策》曰：秦與荊戰，大破之，取洞庭五渚。
《吳地記》曰：吳王葬女，取土成湖。
又《郡國志》云：三女墳在郭西，雲闔閭食蒸魚羹，留半賜三女，三女怨，自殺，王痛之，葬於郭西，文石爲槨，金印玉牒，銀樽朱盤，悉以送葬。又雲盤郢之劍，或曰湛爐之劍，夜飛適楚，以水繞墳，因名女墳湖。又云：葬女時有白鶴舞吳市，因入羨門，悉化爲犬。
《錢塘記》曰：去邑十里有詔息湖，古老相傳，昔秦始皇巡狩經塗暫憩，因以詔息爲名。
周景式《廬山記》曰：山頂有一窮湖，湖足赬尾鯉，鰭皆傷剝。而又有一故艑槽，崇山峻遠，非舟楫所游，豈深谷爲陵，而此物不與丘壑同遷乎？
顧微《廣州記》曰：廬山上有一湖，至甲戌日，輒聞山有鼓角聲。
劉澄之《揚州記》曰：新城縣東有俱山，山上有湖，湖中有白鵝一隻，時時飛來，不可常見。
劉楨《京口記》曰：龍目湖，秦王東游觀地勢，雲此有天子氣，使赭衣徒鑿湖中長岡使斷，因改爲丹徒。今水北注江也。
《梁典》曰：武帝望京峴山盤紆似龍，掘其右爲龍目二湖。
《徐州先賢傳》曰：勾踐滅吳，謂范蠡曰：「吾將與子分國而有之。」蠡曰：「君行令，臣行志。」乃乘扁舟浮五湖而不返。
《水經注》曰：武強縣耆宿雲，邑人有行於途，有一小蛇，疑其有靈，持而養之，名曰檐生，長而吞噬人，里中患之，遂捕系獄，檐生負而奔，邑淪爲湖，縣長及吏咸爲魚矣。今縣東北半里許有淵，謂之郎君淵。耆宿又言，縣淪之日，其子東奔，又陷於此，故淵得郎君之目矣。
《神異經》曰：北方荒外有湖，方千里，平滿無高下，有魚長七八尺，形狀如鯉而目赤，晝在湖中，夜化爲人，刺之不入，煮之不死，以烏梅二七煮之即熟，食之可以愈邪病。
又曰：北方荒中有石湖，方千里，無凸凹，〈上，直結反；下，於交反。〉平滿無高下，岸深五丈餘，恆冰，唯夏至左右五六十日解耳。
又曰：東南海中烜洲上有溫湖，其中惟有鯽魚矣，長八尺，食之宜暑而避寒。
《郡國志》曰：潤州遏陂有湖名龍目湖，京口出好酒，人習戰，故桓溫云：「京口土瘠人窶無可戀，惟酒可飲，兵可用耳。」
《會稽記》曰：漢順帝築和五年，會稽太守馬臻創立鏡湖，在會稽、山陰兩縣界，築塘蓄水高丈餘，田又高海丈餘，若水少則泄湖灌田，如水多則開湖泄田中水入海，所以無凶年，堤塘周回三百一十里，溉田九千餘頃。
又云：創湖之始，多淹冢宅，有千餘人怨訴於台，臻遂被刑於市，及台中遣使按鞫，忽不見人，驗籍皆是先死亡人之名。又按《輿地誌》云：「山陰南湖縈帶郊郭，白水翠岩，互相映發，有若圖畫。」
《南徐州記》曰：子英常於芙蓉湖捕魚，得赤鯉持歸，以穀養一年，遂生兩翅。魚雲，我來迎汝，子英騎之，即乘風雨騰而上天，故《列仙傳》云：每經數載來歸見妻子，魚復來迎，如是數十回而不還。芙蓉湖即射貴湖也，又名上湖。
《吳地記》曰：臨平湖，在臨平山南。
《吳志》曰：歸命侯天璽元年，吳郡言，臨平湖自漢末草穢擁塞，今更除平。故老相傳云：此湖塞，天下亂；此湖開，天下平。又湖邊得石函，函中有小石，青色，長四寸，廣二寸餘，刻上作皇帝字，於是改年大赦，俄而晉平吳，孫盛以爲元皇中興之符。
《歙縣圖經》曰：篁墩湖在縣西南，其湖有蜃，常與呂湖蜃鬥，程靈銑好勇而善射，夢蜃化爲人告之曰：吾爲呂湖蜃所厄，君能助吾必厚報。束帛練者吾也。明日靈銑彎弧助之，正中後蜃，不知所之，後人名其處爲蜃灘。時有一道人詣靈銑母求食，食訖曰，勞母設食，今當爲求善墓地，使母隨行上山，以白石識其地曰：「葬此可以暴貴矣。」靈銑因移父葬其所。侯景亂，靈銑率郡鄉萬餘衆保新安，因隨陳武帝有奇功，及陳武受梁禪，靈銑以佐命功臣，與周文昱、侯安都爲三傑。按靈銑宅在湖東二里。
徐爰《釋問》曰：玄武湖本桑泊，晉元帝創爲北湖，宋以隸舟師。
《京都記》云：從北望鍾山，從宮亭湖望盧岳，齊武帝理水軍於此中，號曰昆明池。故沈約登覆舟山詩云：「南瞻儲胥館，北望昆明池。」即此爾。永嘉末，有龍見於湖內，故改爲玄武湖。
《豫章記》曰：擔石湖在州東北，其湖水中有兩石山，有孔如人穿擔狀，古老雲，壯士擔此兩石置湖中，因以爲名。
《輿地誌》曰：安成有蜜湖，中有絲蒓鯽魚，爲時所重，幷有石窟容百人坐，其魚味甘如蜜，因此爲名。在縣東二十里。
《淮南子》曰：夫曆陽之都，一夕化而爲湖，勇力聖智與不肖者同命，無遺脫也。
《荊南志》曰：高沙湖在枚回洲上，翠澤平皛，〈胡了切。〉水陸彌曠，芰荷殷生，鱗羽滋阜。湖南林野清曠，可以棲托，故徵士宗炳昔常家焉。北有小水自湖通江，謂之曾口是也。
《渚宮故事》曰：江陵城西二十里高沙湖，其中多魚。
又曰：五葉湖，昔湖側有主人張披五葉同居，因以爲名。
《九江記》曰：彭蠡湖在潯陽縣東南，與都昌縣分界，湖心有大孤山。按《郡國志》，彭蠡湖周回四百五十里，內有石高數十丈，大禹刻其石以記功焉。又有乞烏隨船行，舟人擲摶飯接之，高下不失一粒。今此烏沿江靈廟多有，不獨在彭蠡湖爾。
《郡國志》曰：鶴門湖者，陶侃微時喪母，忽有二客來吊，化爲雙白鶴飛去，後因以爲名。
《丹陽記》曰：吳孫皓寶鼎元年，丹陽縣宣騫之母年八十，浴於後湖化爲黿。後湖又名練湖。〈在縣北百二十步。〉
《輿地誌》曰：曲阿出名酒，皆雲後湖水所釀，故醇烈也。今按湖水上承丹徒，陳敏覆船山馬林溪，水色白味甘。
《輿地誌》云：練塘，陳敏所立，遏高陵水，以溪爲後湖。
《語林》曰：褚公游曲阿後湖，狂風忽起，船傾，褚公已醉，乃曰：「此舫人皆無可以招天譴者，惟有孫興公多塵滓，正當以厭天欲耳。」便欲捉孫擲水中，孫懼無計，惟大呼曰：「季野卿念我。」〈褚公，褚彥回也。季野，彥回字也。〉
伏滔《登故台詩序》曰：夫差姑蘇台東有丹湖萬頃，內有金銀塘。
《方輿記》曰：銅船湖，馬援鑄銅船五隻，一留此湖中，四隻將過海征林邑。
《幽明錄》曰：碩縣下有眩潭，以視之眩人眼，因以爲名。傍有田陂，昔有人船行過此陂，見一死蛟在陂上不得下，無何，見一人長壯烏衣立於岸側，語行人云：「吾昨下陂不過而死，可爲報眩潭。」行人曰：「眩潭無人，云何可報？」烏衣人云：「但至潭，便大言之。」行人如其言，須臾，潭中有號泣聲。
又曰：晉元熙中，桂陽郡有一老翁，常以釣爲業，後清晨出釣，遇大魚食餌，掣綸甚急，船人奄然俱沒，家人尋喪於釣所，見老翁及魚幷死，爲釣綸所纏，魚腹下有丹字，文曰：「我聞曾潭樂，故從檐潭來。磔死弊老翁，持釣數見欺。好食赤鯉膾，今日得汝爲。」
《荊州圖記》曰：武當縣西北六里江中，名佷子潭，潭中有右磧洲，長六十丈，世傳佷子未曾從父命，父臨終欲葬山上，故謬曰葬我水中，佷子惟從此命。習鑿齒《記》云：「佷子是漢時人，家在山東五女僥。」
鄧德明《南康記》曰：梓潭有梓樹，洪直巨圍，葉廣丈餘，垂柯數畝。
又曰：贛潭在郡下，昔有長者於此潭以釣爲事，恆作漁父歌，其聲慷慨。忽聞綸動，須臾，一物形似小水牛，眼光如鏡，或言水犀，浮躍逐綸，角帶金鎖，釣客因引得鎖出水數十丈，鎖斷，餘數丈盡是珍寶。
《羅浮山記》曰：牛潭深洞無極，北岸有石，周圍三丈許，漁人見牛自水而出，盤於此石。
《枹樸子》曰：昔石頭水有大黿，常在潭中，因名此爲黿潭，能作魅行病於人。吳有道士戴昞者，乃以越章封泥，遍投潭水中，良久，有大黿徑長丈餘浮出，不敢動，乃格殺之，而病人幷愈。又有小黿出羅列，死於水渚甚多。
《南康記》曰：梓潭在雩都縣之東南六十九里，其山有大梓樹，吳王令都尉蕭武伐爲龍舟，艚斫成而牽引不動。占雲，須童男女數十人爲歌樂乃當得下。依其言以童男女牽拽，艚沒於潭中，男女皆溺。其後每天晴朗淨，彷彿若見人船焉，夜宿潭邊，或聞歌唱之聲，因號梓潭焉。
《鄱陽記》曰：懷蛟水，一名孝經潭，在縣南二百步，江中流石際有潭，往往有蛟浮出，時傷人焉。每至五月五日，鄉人於此江水以船競渡，俗雲爲屈原禳災，承前郡守縣懸糸采以賞之。刺史張棲貞以人之行莫大於孝，懸《孝經》標竿上賞之，而人知勸，俗號爲懷蛟水，或曰孝經潭。
《湘州記》曰：益陽有昭潭，其下無底，湘州最深處也。或謂周昭王南征不復，沒於此潭，因以爲名。
