
《周易·離卦》曰：黃離，元吉。〈離南方之卦，離爲火土記位焉。土色黃，火之子，喻子有明德，能附麗於其父之道，文王太子發是也。慎成其業，故吉矣。〉《象》曰：明兩作，離。大人以繼明照於四方。〈王肅曰：兩離相續，繼明之義也。〉
《周易·鼎卦》曰：初六：鼎顛趾，利出否。得妾以其子，無咎。〈鄭玄曰：顛，踣也。趾，足也。無事曰趾，設陳曰足。爻體選爲服，初爻在服之下，足象也。足所以承正鼎也。初，陰爻而柔，與乾同體，以否正承乾，乾爲君，以喻君夫人事君，若失正禮，踣其爲足之道情無怨則當以和義出之，然如否者，嫁於天子，雖失禮，無出道遠之而已，遠之，子廢坤爲順，又爲子母牛，在后妃之旁側，妾之例也。有順德子必賢，賢而立以爲世子，又何咎也。〉
《周易·震卦》曰：震驚百里，不喪匕鬯。《彖》曰：震驚百里，驚遠而懼邇也。出可以守宗廟社稷，以爲祭主。〈王肅曰：在有靈而尊者莫若於天，有靈而貴者莫若於王，有聲而威者莫若於雷，有政而嚴者莫若於侯，是以天子當乾，諸侯用震地不過一同雷不過百里，政行百里則匕鬯，亦不喪祭祀，國家大事不喪，宗廟安矣。處則諸侯執其政，出則長子掌其祀。〉
《周易·說卦》曰震一索而得男，故謂之長男。
又曰：震爲長子。
《易經》曰：震下乾上，無妄，天精起。〈鄭玄注曰：起，猶立也。乾爲天文，震爲長子，聖人立爲天子，天下之民，各得其所也。〉
又曰：主器者莫若長子，故受之以震。
《尚書大傳》曰：惟四月，太子發上祭於畢下，至於盟津之上，乃告於司馬、司徒、司空諸節：「亢才！予無知，以先祖先父之有德之臣，左右小子，予受先公，戮力賞罰，以定厥功，明於先祖之遺。」〈鄭玄注曰：四月者，周四月也。發，周武王也。卒父業故稱太子。〉太子發升於舟，中流，白魚入於舟，王跪取出俟以燎，群公咸曰休哉。
《尚書中侯》曰：廢考，立發爲太子。〈鄭玄曰：定王業也。〉
又曰：我終之後，恆稱太子。終；卒。恆，常也。稱太子者，明非諸侯，王事未定也。
又曰：太子發以紂存三仁，附即父位，不稱王。〈發武王名也。三仁，箕子、比干、微子。文王得赤雀丹書，故號以應天道，未成而崩。武王以天誅未行，謙不自成，故稱太子，發若父業有不成者而將軍。〉
又曰：予稱太子發，明慎父以名卒考。〈予，我也。父死曰考。文王命武王，我終之後，恆稱太子者，明慎文王之命也。君存稱世子，薨稱太子，既葬稱子，逾年稱公，今逾年而稱太子，發若父業有不成者而將軍。〉
《周書》曰：文王受命九年，時維暮春，在高阝，召太子發曰：「嗚呼！吾語汝所保所守之哉。厚德廣惠，忠信志愛，人君之行。〈四者君德。〉不爲驕侈，不爲太靡，不淫於美，括柱茅茨，爲民愛費。〈言務儉也，因就木枚曰括也。〉」
《春秋演孔圖》曰：聖人在後，〈文王子也，故曰在後，嗣文王矣。〉曰望陽；苞懷至德，據少陽。
賈誼《書》曰：文王使太公望傅太子發，嗜鮑魚而太公弗與，曰：「禮，鮑魚不登於俎。豈有非禮而可養太子哉！」
《帝王世紀》曰：武王納太公之女曰邑妾，修教於內，生太子誦。
《尚書·顧命》曰：爾尚明時朕言，用敬何元子釗，〈時，是也。元子釗，康王名也。〉弘濟於艱難。
《穆天子傳》曰：成姬之喪，刑侯、曹侯來吊，內史將之以見天子，天子告不豫而辭焉。刑侯、曹侯乃吊太子，太子哭，出廟門以送刑侯，再拜勞之，侯不答拜。〈謙，不與太子亢也。〉
《周書》曰：晉平公使叔譽於周，見太子晉，與之言〈叔譽，叔向〉，五稱而三窮，〈五稱，說五事遂終矣。〉逡巡而退，其言不遂。歸，告公曰：「太子晉行年十五，而臣不能與言。」師曠見太子，先稱曰：「吾聞太子之語高於太山，願一言。」王子應之曰：「吾聞太師將來，吾心甚喜。既見子，喜而又懼，吾聞女知人年長短吉凶也。」曠對曰：「女聲清，女色赤火色，不壽。」太子曰：「然，卻後三年，吾將上賓於帝所，女慎毋言，殃將及女。」師曠歸，未及三年，告死者至也。
《春秋傳》曰：靈王二十一年，穀洛鬥，將毀王宮，王欲壅之，太子晉諫曰：「不可。晉聞古之長民者不隳山，不崇藪，不防川，不竇澤。」
《列仙傳》：王子喬，周靈王太子晉也。好吹笙作鳳凰鳴，游伊洛間，有道士浮丘伯引上嵩山，仙去。
《尚書大傳》曰：堯爲天子，朱爲太子，舜爲左右。〈鄭注曰：左右，助也。若周之冢宰典國事。〉堯知朱之不肖，必將壞其宗廟，滅其社稷，而天下同賊之；〈肖，似也。堯受運行知天命在受。又深知朱之不似，不欲命於天誅如桀、紂也。〉故堯推尊舜而尚之，屬諸侯，致天下於大麓之野。
又曰：高宗有親喪，居廬三年，然未嘗言國事而天下無背叛之心者何也？及其爲太子之時盡以知天下人民之所好惡，是以雖不言國事也，知天下無背叛之心。
《家語》曰：子張問曰：「《書》雲高宗諒暗，三年不言。言乃雍，〈王肅曰：雍，權貌。書雲乃雍，雍，和也。〉有諸？」孔子曰：「胡爲其不然，古者天子崩則世子委政於冢宰三年。成湯既沒，太甲聽於伊尹；武王既喪，成王聽於周公，其義一也。」
《尚書大傳》曰：太子年十八，曰孟侯。孟侯者，於四方諸侯來朝，迎於郊者；問其所不知也，問人民之所好惡，土地所生，美珍怪異，山川之所有無。及父在時，皆知之。〈鄭玄注曰：十八，向入太學，爲成人博問庶事也。〉
又曰：棄法律，逐功臣，殺太子，以妾爲妻，則火不炎上。
又曰：古之帝王者，必立太學、小學。〈禮記曰：學在公宮之左，太學在郊。〉使公、卿、大夫、元士之嫡子十有三年，始入小學，見小節焉，踐小義焉。年二十，入太學，見大節焉，踐大義焉。故入小學，知父子之道，長幼之序；入太學，知君臣之儀，上下之位。小師取小學之賢者登之大學，大師取大學之賢者，登之天子，天子以爲左右。〈天子當爲太子。《禮志》曰：周公居攝，踐祚而治，亢世子法於伯禽，使之爲成王，居欲使成王之知父子、君臣、長幼之義，所以善成王也。〉
《尚書洪範五行傳》曰：心之大星，天王也。其前星，太子也；後星，庶子也。
《荊州星占》曰：少微星，一名處士星，儲君、副主之宮。
《韓詩外傳》曰：五帝官天下，三王家天下，家以傳子，官以傳賢。故自唐虞已上，經傳無太子稱號。夏殷之王雖則傳嗣，其文略矣。至周，始見文王世子之制。
又曰：趙簡子太子名伯魯，小子名無恤。簡子自爲二書牘，親自表之，書曰：「節用聽聰，敬賢勿慢，使能勿賤。」與二子，使誦之。居三年，簡子坐清台之上，問二書所在？伯魯忘其表，令誦不能得。無恤出其書於袖，令誦習焉。乃黜伯魯而立無恤。
又曰：魏文侯封太子擊於中山，三年不往來。趙倉唐曰：「君何不遣人使大國？」太子曰：「願之久矣，未得可使者，」對曰：「臣願奉使，侯何好？」太子曰：「侯嗜晨鳧，好北犬。」於是遣倉糸北犬，奉晨鳧獻之。侯曰：「擊愛我，知我所嗜好。」〈《說苑》又載。事具奉使部。〉
《說苑》曰：經侯過魏太子，左帶羽玉具劍，右帶環珮，左光照右，右光照左，太子不視。經侯曰：「魏國有寶乎？」太子曰：「主信臣忠，百姓戴上，此魏國之寶也。」
《毛詩》曰：《渭陽》，康公念母也。康公之母，晉獻公之女。文公遭驪姬之難，未返而秦姬卒，穆公納文公。康公時爲太子，贈送文公於渭之陽，念母之不見也。
《毛詩》曰：《小弁》，刺幽王也，太子之傅作焉。「弁彼鸒斯，歸飛提提；〈興也。弁，樂也。鸒，卑居。卑居，鴉鳥也。提提，群飛貌。箋雲，樂乎彳支，雅鳥出食在野，其飽群飛而歸提提然。興者，喻凡人父子、兄弟出入宮庭，相與飲食亦提提然樂，傷今太子獨不然。〉民莫不穀，我獨於罹。」〈幽王取申女，生太子宜咎，又悅褒姒，生子伯服，立以爲後。而放宜咎，將殺之。箋云：■，養也。於，日也。罹，憂也。天下之人，無不父子相養者，我太子獨不然，日以憂也。〉
又曰：懷德維寧，宗子維城。無俾城壞，無獨思畏。〈懷，和也。箋云：斯，離也。和汝德，無行酷虐之政。以安汝國，是以爲宗子之城，使免於難。遂行酷虐，則禍及宗子，是謂城壞，城壞則乖離而散，汝獨居而畏矣。宗子，嫡子也。〉
《周禮》曰：惟王建國，辨方正位。〈干寶注曰：辨方謂別東西南北之名以表陰陽也。正位謂若君南面當陽，臣北面即陰，居於北宮以體太陰，居太子於東宮以位少陽之類。〉
又曰：膳夫，掌王之食飲膳羞，以養王及後、世子。歲終則會，唯王及後、世子之膳不會。〈不會計多少優尊者，其頒賜諸臣則計之。〉
又曰：凡其死生鮮槁之物，以供王之膳與其薦之物，及後、世子之膳羞。鄭司農云：鮮謂生肉，槁謂幹肉也。
又曰：內饔，掌王及後、世子膳羞之割烹煎和之事，選百羞、醬物、珍異以俟饋，供後及世子之膳羞。
又曰：籩人，爲王及後、世子共其內羞。〈於其飲食，以供房中之羞。〉
又曰：醯人，供後及世子之醬齏菹。
又曰：外府，掌邦布之出，供王及後、世子之衣服之用。
又曰：國君過市，則刑人赦。夫人過市，罰一幕。世子過市，罰一弈。〈市者，人之所交利而行刑之處，君子無故不游觀焉。若游觀則惠施以爲說也。〉
又曰：王子諸子，國有大事，則帥國子而致於太子，惟所用之。若有甲兵之事，則授之車甲，合其卒伍，置其有司，以軍法治之，司馬弗正。〈軍法：百人爲卒，五人爲伍。弗，不也。國子屬太子，司馬雖有軍事，不賦之也。〉凡國之政事，國子存游倅，使之修德學道，春合諸學，秋合諸射，以考其藝而進退之。〈游倅，未仕者。學，太學也。射，名也。王制曰：春秋教以禮樂，冬夏教以詩書。王太子群子卿大夫元士子適子，國之後選皆造焉。〉
《儀禮·聘禮》曰：遭夫人、世子之喪，君不受，使大夫受於廟，其他如遭君喪。〈夫人，世子死，君爲喪主，使大夫受聘，禮不以凶接吉也。其他爲禮所降。〉
《大戴禮》曰：古之王者，太子生，因舉之禮，使士負之。有司參，夙興，端冕，見之南郊，見之天也。過闕則下，過廟則趨，孝子之道也。故自爲赤子，則教固以行矣。
又曰：太子既冠，成人，免於保傅之嚴，則有司過之史，有虧膳之宰。太子有過，史必書。史之義，不得不書過，不書過則死。過書而宰徹其膳。宰之義，不得不徹膳，不徹膳則死。於是有進善之旌，誹謗之木，敢諫之鼓。
《禮記》曰：大夫、士之子不敢與世子同名。〈鄭玄注曰：避僭邪也。生則亦弗改。〉
又曰：王太子、王子、群後之太子，卿、大夫、元士之嫡子。凡入學，以齒。〈皆以長幼受學，尊卑不同。〉
又曰：文王之爲世子，朝於王季日三。鶏初鳴而衣服，至於寢門之外，問內竪之禦者曰：〈內竪，小臣之屬，掌內外之通令也。如今小史值日矣。〉「今日安否何如？」內竪曰：「安。」文王乃喜。〈孝子恆兢兢也。〉及日中，又至，亦如之。〈又，復。〉及暮，又至，亦如之。〈暮，夕。〉其有不安節，則內竪以告文王，文王色憂，行不能正履。〈節謂居處故事履蹈也。〉王季復膳，然後亦復初。〈憂解。〉食上，必在視寒暖之節。食下，問所膳，命膳宰曰：「末有原。」〈末猶勿也。原，再進也。勿有所再進爲失飪。臭味惡也。〉應曰：「諾。」然後退。〈退反其寢。〉武王師而行之，不敢有加焉。〈庶幾程式之帥循也。〉。
又曰：樂正司業，父師司成，一有元良，萬國以貞，世子之謂也。
又曰：成王幼，不能蒞阼。周公相，踐阼而治；〈踐，履也，代成王履阼階，攝王位治天下。〉抗世子法於伯禽，欲令成王之知父子、君臣、長幼之道。〈抗猶舉也，謂舉世子之法，使與成王居而學之。〉成王有過則撻伯禽，所以示成王世子之道。〈以成王之過擊伯禽則足以感喻焉。〉凡學世子及學士，必時。〈四時各有宜。學士謂司徒論俊選所外於學者。〉春夏學干戈，秋冬學羽，皆於東序。
又曰：凡三王教世子，必以禮樂。樂所以修內，禮所以修外也，禮樂交錯於中，發形於外，是故其成也懌，恭敬而溫文。〈中，心中也。懌，悅懌也。〉立太傅、少傅以養之，欲其知父子、君臣之道也。仲尼曰：「昔者周公攝政，踐阼而治，抗世子法於伯禽，所以善成王也。聞之曰：爲人臣者，殺其身，有益於君，則爲之。況於其身以善其君乎！周公優爲之。〈於讀曰迂，迂猶廣也。〉是故知爲人子，然後可以爲人父；知爲人臣，然後可以爲人君；知事人，然後能使人。成王幼，不能蒞阼，以爲世子則無爲也。〈以爲世子若爲世子時也。〉是故抗世子法於伯禽，使之與成王居，〈亦學此禮於成王側。〉欲令成王之知父子、君臣、長幼之義也。君之於世子也，親則父也。尊則君也。有父之親，有君之尊，然後兼天下而有之。是故養世子不可不慎。〈處君父之位，覽海內之士而近不能以教其子，則其餘不足觀也。〉行一物而三善皆得者，惟世子而已，其齒於學之謂也。」〈物猶事也。〉
又《世子之記》曰：朝夕至於大寢之門外，問內竪曰：「今日安否何如？」〈朝夕，朝朝暮夕也。日中又朝，文王爲世子也，非禮之制，世子之禮亡，此存其記。〉內竪曰：「今日安。」世子乃有喜色。其有不安節，則內竪以告世子，世子色憂不滿容。〈色憂，憂淺不及，文王不能正履也。〉內竪言「復初」，然後亦復初。朝夕之食上，世子必在視寒暖之節。食下，問所膳羞，必知所進，以命膳宰，然後退。〈羞，必知所進，必知親所食。〉若內竪言疾，則世子親齊，玄冠而養。〈親，猶自也。養疾者玄冠玄端。〉膳宰之饌，必敬視之〈痴者之食齊，和所欲或異；〉疾之藥，必親嘗之。〈試毒味也。〉嘗饌善，則世子亦能食；嘗饌寡，世子亦不能飽。以至於復初，然後亦復初也。
《禮記》曰：國君世子生，告於君。接以太牢，宰掌具。〈接，讀如捷，捷，勝也。謂食其母使之補虛強氣也。〉凡接子擇吉日，〈雖三日之內，尊卑皆必選其吉日也。〉冢子則太牢冢，大也。庶人特豚，士特豕，大夫少牢，國君世子太牢。〈皆謂長子。〉
又曰：世子生，則君沐浴，朝服，夫人亦如之，皆立於阼階，西向。世婦抱子，升自西階。君名之，乃降。〈子升自西階，則人君見世子於露寢也。〉適子、庶子見於外寢。〈此適子謂世子、弟庶子、妾子也。〉冢子未食而見，必執其右手。適子、庶子已食而見，必循其手。〈未食。已食，急正緩庶之義。〉
又曰：世子佩瑜玉而綦組綬
《左傳·桓公》曰：北戎伐齊，齊侯使乞師於鄭。鄭太子忽帥師救齊。六月，大敗戎師，獲其二帥大良、小良，甲首三百，以獻於齊。於是諸侯之大夫戍齊，齊人饋之餼，使魯爲其班，後鄭。鄭忽以其功也，怒，故有郎之師。公之未婚於齊也，齊侯欲以文姜妻鄭太子。太子忽辭。人問其故，太子曰：「人各有偶，齊大，非吾偶也。《詩》云：自求多福。在我而已，大國何爲？」君子曰：「善自爲謀。」及敗戎師也，齊侯又欲妻之，固辭。人問其故，太子曰：「無事於齊，吾猶不敢。今以君命奔齊之急，而受室以歸，是以師婚也。民其謂我何？」遂辭諸鄭伯。
又曰：九月乙卯，子同生。〈服虔注曰：桓太子莊公同。〉以太子生之禮舉之，接以太牢，〈接者，子初生接見於父〉卜士負之，士妻食之，公與文姜、宗婦命之。
又曰：曹太子來朝，〈曹太子，桓公子莊公射姑。〉賓之上卿之禮。〈曹伯有故，使其太子攝而朝。《曲禮》曰：諸侯之適子攝其君未誓於天子，則以皮帛繼，子男如諸侯之上卿禮也。上卿出入三積食三牢牽二年一享一食宴之也。〉饗曹太子，初獻，樂奏而嘆。〈初，獻酒如獻爵，樂奏，人上堂也。初，獻爵奏樂，太子嘆而哀嘆也。〉施父曰：「曹太子其有憂乎！非嘆所也。」〈施父，魯大夫，古之享食，所以觀威儀，省禍福，無喪而戚，憂必及焉。曹太子臨樂而嘆，故曰其有憂乎。父將死，兆先見之也。〉
又曰：晉侯使太子申生伐東山皋落氏，裏克諫曰：「太子奉冢祀、社稷之粢盛，以朝夕視君膳者，故曰冢子。君行則守，有守則從；從曰撫軍，守曰監國，古之制也。夫帥師，專行謀，誓軍旅，君與國政之所圖也，非太子之事。師在制命而已，稟命則不威，專命則不孝，故君之嫡嗣不可以帥師。君失其官，帥師不威，將焉用之？且臣聞皋落氏將戰，君其舍之。〈舍，置，置申生，勿使將兵也。」〉公曰：「寡人有子，未知其誰立焉？」裏克不對而退。太子帥師，公衣之偏衣，佩之金。〈偏衣，偏裝之衣，偏，異色，駁，不純。裝在中左右各異，故曰偏。金，以金爲。〉太子將戰，狐突諫曰：「不可。昔辛伯諗周桓公曰：內寵幷後，外寵貳政，嬖子配嫡，大都耦國，亂之本也。周公弗從，故及於難。今亂本成矣，立可必乎？孝而安民，子其圖之。與其危身以速罪也。」〈速，召也，疾也。言太子不去，身必危，疾召罪。狐突知其雖本既成，而太子拘於一節，不達至孝之義。與皋落戰，雖勝而歸，猶不能免於難。而使父有悖惑殺子之罪。故《傳》曰：備衆賢之言，以遜太子之所以死也。《經》在僖公五年，晉侯殺其世子申生。〉
又曰：會於首止，會王太子鄭，謀寧周也。〈惠王以惠後故，將廢太子鄭而立王子帶，故齊桓帥諸侯會王太子，以定其位。〉
又曰：盟會於寧母，謀鄭故也。鄭伯使太子華聽命於會，言於齊侯曰：「泄氏、孔氏、子人氏三族，實違君命。君若去之以爲成，我以鄭爲內臣，君亦無所不利焉。」齊侯將許之，管仲曰：「君以禮與信屬諸侯，而以奸終之，無乃不可乎？」子華由是得罪於鄭。〈鄭伯罪之也。〉
又曰：初，鄭公子蘭出奔晉，〈公子蘭，鄭文公賤妾燕姞之子穆公也。鄭逐群公子，故奔晉也。〉從於晉侯伐鄭，請無與圍鄭。〈晉善蘭，不忘本國故也。〉許之，故使待命於東。待命於鄭東也。鄭石甲父、侯宣多逆以爲太子，以求成於晉，晉人許之。
又曰：秦康公送公子雍於晉也，〈康公，秦穆公太子，晉出也。〉曰：「文公之入也無衛，故有呂、之難。〈呂甥芮欲焚公，害也。」〉乃多與之徒衛〈衛徒兵也。〉穆嬴日抱太子〈穆嬴，襄公夫人，太子靈公。〉以啼於朝，曰：「先君何罪？其嗣亦何罪？舍嫡嗣不立，而外求君，將焉置此〈此，太子〉？」出朝，則抱以適趙氏，頓首於宣子之門曰：「先君奉此子而屬諸子曰：此子若才，吾受子之賜；〈如子爲吾教誨，此子使之有賢才，知人君之道也，明吾受子之賜。賜猶惠。〉不才，吾惟子之怨。〈才而受賜，美其教也，不才，怨子惡其教不至也。〉今君雖終，言猶在耳，而棄之，若何？」宣子與諸大夫皆患穆嬴，且畏逼，〈言諸大夫患穆嬴之言，以君顧命之言責己也。畏，逼迫無置靈公。一曰畏他公幹徒來相逼迫矣。〉乃背先蔑而立靈公，以禦秦師。
又曰：郕太子朱儒自安夫鍾，〈自安，猶處也。夫鍾，郕邑。〉國人弗徇。十二年春，郕伯卒，郕人立君。〈立君，改立君，不周太子者。〉太子以夫鍾與郕邽來奔。〈郕邽，亦邑名也。一曰郕邦之寶圭。太子父在而自安於夫鐘，國人以爲不順，故郕伯卒而更立君。太子以其國寶與地夫鐘來奔也。〉
又曰：齊高厚相太子光，以先會諸侯於鍾離，不敬。士莊伯曰：「高厚相太子會諸侯，將社稷是衛，而皆不敬，棄社稷也，其將不免乎！」〈免，脫也。言將不脫罪禍，不以壽終也。《傳》舉此者，爲十九年，齊殺其大夫高厚。二十五年，崔杼弒君，光起本也。〉
又曰：齊侯娶於魯，曰顔懿姬，無子。其侄聲姬，〈兄子曰侄，懿姬所從也。顔皆其母姓，懿聲謚也。傳家從後言之，故舉謚也。〉生光，以爲太子。諸子〈諸子，妾生子氏。〉仲子、戎子，子嬖〈二子宋女。〉仲子生牙〈公子牙也，〉屬諸戎子。戎子請以爲太子，許之〈齊侯許之。〉仲子曰：「不可。廢常〈立長爲常而廢之爲不祥也。〉不祥，間諸侯，難。〈間，犯，謂光已列於諸侯難成。〉光之立也，列於諸侯矣。今無故而廢之，是專黜諸侯也。〈專，獨也。光比與諸侯列於盟，不可黜也。〉而以難犯不祥。〈以難之事犯不善。〉君必悔之。」公曰：「在我而已。」遂東太子光，〈東徙之東垂。〉使高厚傅牙，以爲太子。夙沙衛爲少傅。齊侯疾，崔杼微逆〈微，隱匿也。〉光，疾病而立之。〈疾，困也，而立爲太子。〉
