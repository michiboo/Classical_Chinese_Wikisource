
《魏志》曰：明皇帝諱睿，字元仲，文帝太子也。生而太祖愛之，常今在左右。年十五，封武德侯，黃初二年爲齊公，三年爲平原王。以其母誅，故未建爲嗣。七年夏五月，帝病篤，乃立爲皇太子。丁巳，即皇帝位，詔太傅三公：以文帝《典論》刻石於廟門之外。青龍見郟之靡陂井中。丁酉，幸陂觀龍，於是改元爲青龍，靡陂爲龍陂。二年三月，山陽公薨，帝素服發哀，使持節典護喪。追謚山陽公爲漢孝獻皇帝，葬以漢禮。孫權入居巢湖口，向合肥新城，又遣將陸遜、孫韶各將萬餘人入淮、沔。六月，征東將軍滿寵進軍拒之。秋七月，帝親禦龍舟東征，權攻新城，將軍張穎等拒守力戰，帝軍未至數百里，權遁走。群臣以爲大將軍方與諸葛亮相持未解，車駕可西幸長安。帝曰：「權走，亮膽破，大將軍必制之，吾無憂矣。」遂進軍幸壽春，錄諸將功，封賞各有差。八月，大耀兵，饗六軍，遣使者持節犒勞合肥、壽春諸軍。行還許昌宮。司馬宣王與亮相持，連圍積日，亮數挑戰，宣王堅壘不應。會亮卒，其軍退還。景初元年，泰山茬縣言黃龍見。〈茬，仕俚反。〉於是有司奏，以爲魏得地統，宜以建醜之月爲正月，定曆改元爲孟夏四月。服色尚黃，犧牲用白，戎事乘黑首白馬，建大赤之旗，朝會建太白之旗。改太和曆爲景初曆。其春夏秋冬孟仲季月雖與正歲不同，至於郊祀、迎氣、礿祠、蒸嘗、巡狩、搜田、分至啓閉、班宣時令、中氣早晚、敬授民事，皆以正歲鬥建爲歷數之序。二年十二月，帝寢疾不豫。太尉宣王還至河內，帝驛馬召到，引入臥內，執其手謂曰：「吾疾甚，以後事屬吾君，君其與爽輔少子。吾得見君，無所恨矣！」宣王頓首流涕。即日，帝崩於嘉福殿，年三十六。葬高平陵。
《魏書》曰：帝生數歲而有岐嶷之姿，武皇帝異之，曰：「我基於爾三世矣。」每朝宴會同，與侍中近臣幷列帷幄。好學多識，特留心於法理。容止可觀，望之儼恪。即位之後，容受直言，聽受吏民士卒上書，一月之中，至數十百封，雖文辭鄙陋，猶覽省究，意無厭倦。
又曰：青龍三年，起太極諸殿，築總章觀，高十餘丈，建翔鳳於其上，又於芳林園中起陂池，楫棹越歌；又於列殿之北立八坊，諸才人以次第序處其中，貴人夫人已上，轉南附焉，其秩名擬百官之數。帝常游宴在內，乃選女子知書可附信者六人，以爲女尚書，使典省外奏事，處分當畫可。自貴人已下至尚保及給掖庭灑掃，習伎歌者，各有千數。通引縠水過九龍前，玉井綺欄，蟾蜍含受，神龍吐出。使博士馬均作司南車，水轉百戲。歲首建巨獸，魚龍曼延，弄馬倒騎，備如漢西京之制，築閶闔諸門外罘罳。太子舍人張茂以吳、蜀數動，諸將出征，而帝盛興宮室，留意於玩飾，賜與無度，帑藏空竭，乃上書諫之。
《魏氏春秋》曰：魏明帝天姿秀出，立發委地，口吃少言，而沈毅好斷。初，諸公受遺輔導，帝皆以方任處之，政自己出。而優禮大臣，開容善直，雖犯顔極諫，無摧戮也。其君人之量如此之偉，然不思建德垂風，不固維城之基，至使大權偏據，社稷無衛，悲夫！
《魏略》曰：明帝欲平北邙，令登臺見孟津，辛毗諫曰：「若九河溢涌，洪水爲害，丘陵皆夷，何以禦之？」帝乃止。
《魏末傳》曰：初，帝爲平原王，母甄後妒，文帝殺之，故不立爲太子。嘗從文帝獵，見鹿子母，文帝射殺鹿母，詔明帝射鹿子，明帝曰：「陛下已殺其母，臣不忍殺其子。」因涕泣。文帝即放弓箭，以此深奇之，而建樹之意定矣。
《魏志》曰：齊王諱芳，字蘭卿。明帝無子，養王及秦王詢；宮省事秘，莫有知其所由來者。〈《魏氏春秋》曰：或雲任城王楷子也。〉青龍三年，立爲齊王。景初三年正月，明帝病甚，乃立爲皇太子。是月，即皇帝位。二月，西域重譯獻火浣布，詔大將軍、太尉臨試以示百僚。帝加元服，賜群臣各有差。大將軍司馬景王將謀廢帝，以聞皇太后。太后今曰：「皇帝芳春秋已長，不親萬機，耽淫內寵，沉漫女德，日延倡優，縱其醜謔；延六宮家人留止內房，毀人倫之敘，亂男女之節；恭孝日虧，悖傲滋甚，不可以承天敘，奉宗廟。遣芳歸藩於齊，以避皇帝。」是日遷居別宮，時年二十三。使者持節送衛，營齊王宮於河內之重門，制度皆如藩國之禮。
《魏略》曰：景王將廢帝，遣郭芝入白太后，後與帝對坐。芝謂帝曰：「大將軍欲廢陛下，立彭城王據。」帝乃起去。太后不悅。芝曰：「太后有子不能教，今大將軍意已成，又勒兵在外以備非常，但當從旨，將復何言！」太后曰：「我欲見大將軍，口有所說。」芝曰：「何可見耶？但當速取璽綬。」太后意折，乃遣傍侍御取璽綬著坐側。芝出報景王，景王甚歡。又遣使者授齊王印綬，當出就西宮。帝受命，遂載王車，與太后別，垂涕，始從太極殿南出，群臣送者數十人，太尉司馬孚悲不自勝，餘多流涕。王出後，景王又使使者請璽綬。太后曰：「彭城王，我之季叔也，今來立，我當何之！且明帝當絕嗣乎？吾以爲高貴鄉公者，文皇帝之長孫，明皇帝之弟子，於禮，小宗有後大宗之義，其詳議之。」景王乃更召群臣，以皇太后令示之，乃定迎高貴鄉公。是時，太常已發二日，待璽綬於溫。事定，又請璽綬。太后令曰：「我見高貴鄉公小時，識之，明日我自欲以璽綬手授之。」
《魏世譜》曰：晉受禪，封齊王爲邵陵公，年四十三，太始十年薨，謚曰：「厲公」。
《魏志》曰：高貴鄉公諱髦，字彥士，文帝孫，東海定王霖子也。正始五年，封郯縣高貴鄉公。少好學，夙成。齊王廢，公卿議立公。十月，公至於玄武館，群臣奏請舍前殿，公以先帝舊處，避止西廂；群臣又請以法駕迎，公不聽。丙寅，公入於洛陽，群臣迎拜西掖門南，公下輿將答拜，儐者請曰：「儀不拜」。公曰：「吾人臣也。」遂答拜。至止車門下輿，左右曰：「舊乘輿入。」公曰：「吾被皇太后征，未知所爲。」遂步至太極東堂，見於太后。是日即皇帝位，百僚陪位者欣欣焉。甘露元年夏四月，帝幸太學，問諸儒曰：「聖人幽贊神明，仰觀俯察，始作八卦，後聖重之爲六十四，立爻以極數，凡斯大義，罔有不備，而夏有《連山》，殷有《歸藏》，周曰《周易》，《易》之書，其故何也？」《易》博士淳于俊對曰：「庖犧因燧皇之圖而制八卦，神農演之爲六十四，黃帝、堯、舜通其變，三代隨時，質文各由其事。故《易》者，變易也；名曰《連山》，似山出納雲氣連天地也；《歸藏》者，萬事莫不歸藏於其中也。」帝又曰：「若使庖犧因燧皇而作《易》，孔子何以不雲燧人氏沒庖犧氏作乎？」俊不能答。講《易》畢，覆命講《尚書》。帝問曰：「鄭玄雲稽古同天，言堯同於天也。王肅雲堯順考古道而行之。二義不同。何者爲是？」博士庾峻對曰：「先儒所執，各有乖異，臣不足以定之。然《洪範》稱三人占，從二人之言。賈、馬及肅皆以爲順考古道。以《洪範》言之，肅義爲正。」帝曰：「仲尼言惟天爲大，惟堯則之。堯之大美，在乎則天，順考古道，非其至也。今發篇開義，以明聖德，而舍其大，更稱其細，豈作者之意耶？」峻對曰：「臣奉遵師說，未喻大義，至於文質折中，裁之聖思。」覆命講《禮記》。帝問曰：「太上立德，其次務施報。爲治何由而教化各異，皆修何政而能致於立德，施而不報乎？」博士馬照對曰：「太上立德，謂三皇五帝之世以德化民，其次施報，謂三王之世以禮爲治也。」帝曰：「二者教化薄厚不同，將主有優劣耶？時使之然乎？」照對曰：「誠由時有朴文，故化有薄厚也。」辛未，帝幸辟雍，會命群臣賦詩。侍中和逌、〈音由。〉尚書陳賽等作詩賦稽留，有司奏免官，詔曰：「吾以暗昧，愛好文雅，廣延詩賦，以知得失，而乃爾紛紜，良用反側。其原逌等。主者宣敕，自爾已後，群臣皆當玩習古義，修明經典，稱朕意焉。」
《魏氏春秋》曰：公神明爽俊，德音宣朗。罷朝，景王私曰：「上何如主也？」鍾會對曰：「才同陳思。武類太祖。」景王曰：「若如卿言，社稷之福也。」甘露元年二月，帝宴群臣於太極東堂，與侍中荀顗、尚書崔贊、袁亮、鍾毓、中書令虞松等幷講述禮典，遂言帝王優劣之差。帝慕顗有立，因問顗等曰：「有夏既衰，後相殆滅，少康收集夏衆，復禹之績，漢高祖拔起隴畝，驅帥豪俊，芟夷秦、項，包舉宇內，斯二主可謂殊才異略，命世大賢者也。考其功德，誰宜爲優？」顗等對曰：「夫天下重器，王者天援，德應期運，然後能受命創業，至於階緣前緒，興復舊績，造與之與復，固難易不同。少康功德雖美，猶爲中興之君，與漢世祖同流可也。至如高祖，臣等以爲優。」帝曰：「自古帝王，功德言行，互有高下，未必創業者皆優，紹繼者鹹劣也。湯、武、高祖雖俱受命，賢聖之分，所覺懸殊。少康、殷宗中興之美，夏啓、周成守文之盛，論德校實，方諸漢祖，吾見其優，未聞其劣；顧所遇之時殊，故所名之功異爾。少康生於滅亡之後，降爲諸侯之隸，崎嶇逃難，僅以身免，能布其德而兆其謀，卒滅過、戈，克復禹績，祀夏配天，不失舊物，非至德弘仁，豈濟斯勛？漢祖因土崩之山勢，仗一時之權，專任智力以成功業，行事動靜，多違聖檢；爲人子則數危其親，爲人君則囚系賢相，爲人父則不能衛子；身沒之後，社稷幾傾，若與少康易時而處，或未能復大禹之績也。推此言之，宜高夏康而下漢祖矣。」
《漢晉陽秋》曰：帝見威權日去，不勝其忿。乃召侍中王沉、尚書王經、散騎常侍王業，謂曰：「司馬昭之心，路人所知也。吾不能坐受廢辱，今日當與卿自出討之。」王經曰：「昔魯昭公不忍季氏，敗走失國，爲天下笑。今權在其門久矣，朝廷四方皆爲之致死，不顧逆順之理，非一日也。且宿衛空闕，兵甲寡弱，陛下何所資用？而一旦如此，無乃欲除疾而更深之耶！禍殆不測，宜見重詳。」帝乃出懷中板令投地，曰：「行決矣。正使死，何所恨？況不必死耶！」於是入白太后，沉、業奔走告文王，文王爲之備。帝遂帥僮僕數百，鼓譟而出。文王弟屯騎校尉伷〈音胄〉入，遇帝於東止車門，左右呵之，伷衆奔走。中護軍賈充又逆帝戰於南闕下，帝自用劍，揮衆欲退，太子舍人成濟問充曰：「事急矣！當云何？」充曰：「今日之事，無所問也。」濟即前刺帝，刃出於背。文王聞，大驚，自投於地曰：「天下其謂我何！」太傅孚奔往，枕帝股而哭，哀甚，曰：「殺陛下者，臣之罪也。」葬高貴鄉公於洛陽西北三十里屈澗之濱下，車數乘，不設旌旐。百姓相聚而觀之曰：「是前日所殺天子也。」或掩面而泣，悲不自勝。
《帝王世紀》曰：高貴鄉公爲太子舍人成濟所害。年二十，以公禮葬之。
《魏志》曰：陳留王諱奐，字景明，武帝孫，燕王字之子也。甘露三年，封安次縣常道鄉公。高貴鄉公卒，公卿議迎立公。六月，入於洛陽，即皇帝位於太極前殿，大赦，改元。景元四年，詔伐蜀，命征西將軍鄧艾督帥諸軍，趨甘松、沓中，雍州刺史諸葛緒督諸軍趨武都、高樓，首尾踧討。若擒薑維，便當東西幷進，掃滅巴蜀也。又命鎮西將軍鍾會由駱穀伐蜀，所至輒克。十一月，蜀主劉禪降，巴蜀皆平。咸熙二年，命晉王冕十有二旒，建天子旌旗。進王妃爲王后，世子爲太子。八月，相國晉王薨，太子炎紹封襲位，總攝百揆。十二月，禪位於晉，改次於金墉城，而終館於鄴，時年二十，在位六年。
《帝王世紀》曰：陳留王即位，禪晉，封陳留王，就國治鄴，奉魏宗祀。
《魏世譜》曰：晉封帝爲陳留王。年二十八，太安元年崩，謚曰：「元皇帝」。
《魏志評》曰：古者以天下爲公，唯賢是舉。後代世位，立子以嫡；若胤嗣不繼，則宜取旁親明德，若漢之文、宣者，斯不易之常准也。明帝既不能然，情系私愛，撫養嬰孩，傳以大器，託付不專，必參枝族，終於曹爽誅夷，齊王替位。高貴公才惠夙成，好問尚辭，亦文帝之風流也；然輕躁肆忿，自陷大禍。陳留王恭已南面，宰輔統政，仰遵前式，揖讓而禪，遂饗封大國，作賓於晉，比之山陽，班寵有加焉。
