
《唐書》曰：孫思邈，京兆華原人也。七歲就學，日誦千餘言，弱冠善談莊老及百家之說。周宣帝時，思邈以王室多故，乃隱居太白山。隋文帝輔政，徵為國子博士，稱疾不起。嘗謂所親曰：「過五十年當有聖人出，吾方助之以濟人。」及太宗即位，召詣京師，嗟其容色甚少，謂曰：「故知有道者，誠可尊重。羨門廣成，豈虛言哉？」將授以爵位，固辭不授。顯慶四年，高宗召見，拜諫議大夫，又固辭不授。上元元年，辭疾請歸，特賜良馬及鄱陽公主邑司以居焉。當時知名之士宋令文、孟詵、廬照鄰等，執師資之禮以事焉。照鄰有惡疾，醫所不能愈，乃問思邈：「名醫愈疾，其道如何？」思邈曰：「吾聞善言天丈必質之於人，善言人丈亦本之於天。天有四時五行，寒暑迭代。其轉運也，和而為雨，怒而為風，凝而為雪霜，張而為虹霓，此天地之常數也。人有四肢五藏，一覺一寢，呼吸吐納，精氣往來，流而為榮衛，彰而為氣色，發而為音聲，此人之常數也。陽用其形，陰用其精，天人之所同也。及有失也，蒸則生熱，否則生寒，結而為瘤贅，陷而為廱疽，奔而為喘乏，竭而為焦枯。診發乎面，變動乎形，推此以及天地亦如之。故五緯盈縮，星辰錯行，日月薄蝕，孛彗飛流，此天地之危診也。寒暑不時，天地之蒸否也；石立水踴，天地之瘤贅也；山崩土陷，天地之廱疽也；奔風暴雨，天地之喘乏也；川瀆竭涸，天地之ㄡ枯也。良醫導之以藥石，救之以針齊；聖人和之以至德，輔之以人事，故形體有可愈之疾，天地有可消之災。」又曰：膽欲大而心欲小，智欲圓而行欲方。《詩》曰：「如臨深淵，如履薄冰。」謂小心也。赳赳武夫，公侯干城」，謂大膽也。「不為利回，不為義疚」，仁之方也。見幾而作，不俟終日」，智之圓也。思邈自云：「開皇辛酉歲生，至今年九十三矣。詢之鄉里，咸雲數百歲人。話周、齊間事，曆曆如眼見，以此參之，不啻百歲人矣。然猶視聽不衰，神彩甚茂，可謂古之聰明博達不死者也。撰《千金方》三十卷，行於代。
又曰：張文仲，洛州洛陽人也。少與鄉人李虔縱、京兆人韋慈藏並以醫朮知名。文仲則天初為侍御醫，時特進蘇良詞於殿庭，因拜跪絕倒。則天令文仲、慈藏隨至宅候之，文仲曰：「此因憂憤邪氣激也。若痛沖脅則劇難救。」自朝候之，未及食時，苦沖脅絞痛。文仲曰：「若入心可不療。」俄頃心痛，不復下藥，日旰而卒。文仲臧善療風疾，其後則天令文仲集當時名醫共撰療風氣諸方，仍令麟台監王方慶監其修撰。文仲奏曰：「風有一百二十種，氣有八十種。大體醫藥雖同，人性各異。庸醫不達藥之行使，冬夏失節，因此煞人。惟腳氣頭風上氣，常須服藥不絕，自余則隨其發動，臨時消息之。但有風氣之人，春末夏初及秋暮要得通泄，即不困劇。」於是撰四時常服及輕重大小諸方十八首，表上之。文仲。久年終於尚藥奉御。撰《隨身備急方》三卷，行於代。
又曰：孟詵，汝州梁人也，以進士擢弟。垂拱初，累遷鳳ト舍人。詵學方術，嘗於鳳ト侍郎劉禕〈音輝〉之家，見其敕賜金槃，謂禕之曰：「此藥金也。若燒之，上有五色。」試之果然。則天聞之不悅，因事出為台州司馬，撰《補研藿》《必效方》各三卷。
又曰：王方慶，太原人也。雅有材度，博學多聞，篤好經方，精於藥性。則天令監領尚藥奉御張文仲、侍醫李虔縱、光祿韋慈藏等撰諸藥方，方慶撰《隨身左右百發百中備急方》十卷，大行於代。
又曰：天寶中詔曰：「朕頃者所撰《廣濟方》救人疾患，頒行己久，傳習亦多。猶慮單貧之家未能繕寫，閭閻之內或有不知，倘醫療失時，因致夭橫性命之際，寧忘惻隱？掖庶郡縣長官就《廣濟方》中逐要者於大板上仵錄，當村方要路榜示，仍委彩訪使勾當，無令脫錯。」
又曰：德宗撰《貞元集要廣利方》，親為之制序，敢題於天下通衢。其方總六千三種，五百八十六首。
《莊子》曰：秦王有病召醫，舐痔者得車五乘也。
《韓子》曰：醫善吮人腸，含人血，非有肌骨之親也，利之所加也。
《列子》曰：龍叔謂文摯曰：「子之朮微矣！吾有疾，子能己乎？」文摯即命龍叔背明而立，文摯從向明望之，既而曰：「嘻！吾見子之心矣！方寸之地虛矣，幾聖人也。子心六孔流通，一孔不達。〈舊說聖人心七孔。〉今以聖智為疾者，或由此乎矣。！
又曰：楊朱之友季梁得疾，七日大漸。其子請三醫：一曰矯氏，二曰俞氏，三曰盧氏，脈其所疾。矯氏謂季梁曰：「汝寒溫不節，虛實失度，疾由飢飽色慾，精慮煩散，非人非鬼。雖漸，可攻也。」季梁曰：「眾醫也，亟屏之。」俞氏曰：「汝始則胎氣不足，乳潼有餘。病非一朝一夕之故，其所有由來者漸矣，弗可已也。」季梁曰：「良醫也，且食之。」盧氏曰：「汝病不由天，亦不由人，亦不由鬼。稟生授形，既有制之者，亦有知之者矣。藥石其如汝何？」季梁曰：「神醫也，重貺遣之。」俄而季梁病自瘳。
又曰：魯公扈、趙齊嬰二人有疾，同請扁鵲求治。扁鵲治之，同愈。謂曰：「汝曩之所疾，自外而干腑藏，固藥石之所己。今有偕生之病，與體偕長，為汝攻之何如？」二人曰：「願先聞其驗。」扁鵲謂公扈曰：「汝志強而氣弱，故足於謀而寡於斷；齊嬰志弱而氣強，故少於慮而傷於專；若換汝之心，則均於善矣。」遂飲二人毒酒，迷死三日，剖胸探心，易而置之，投以神藥，既寤如初。
《尸子》曰：有醫〈音驅主反〉者，秦之良醫也。為宣王割痤〈音在戈反〉，為惠王療痔，皆愈。張子之背腫，命治之，謂醫曰：「背非吾背也，任子制焉。」治之遂愈。誠善治疾也，張子委制焉。夫身與國亦猶此，必有所委制然後治。」
《孔叢子》曰：宰我使齊反，見夫子曰：「梁丘據遇虺毒，茸墚而後瘳。朝齊君，齊君會大夫眾賓而慶焉。弟子與在賓列。大夫眾賓並復獻攻療之方，弟子謂之曰：『夫所獻方者，將為病也。今梁丘子己瘳矣，而諸夫子復驟獻方，意欲梁丘大夫後有虺害，當用之乎？』眾座默然無辭。弟子此言何如？」孔子曰：「女說非也。夫三折股而後為醫。梁丘子遇虺害而獲瘳，慮有與之同疾丈必問所以己之方焉。眾人為此之故，各言其方，欲售之以己人疾也。凡言其方者，稱其良也。且以參處所以己之方之優劣也。」
《公孫尼子》曰：孔子有疾，哀公使醫視之，醫曰：「居處飲食何如？」子曰：「丘春之居葛籠，夏居蜜陽，秋不風，冬不煬。飲食不饋，飲酒不勸。」醫曰：「是良藥也。」
《鶡冠子》曰：扁鵲兄弟三人並善醫，魏文侯問曰：「子昆弟三人孰最善？」對曰：「長兄視色，故名不出家。仲兄視毫毛，故名不出門。鵲針人血脈，投人毒藥，故名聞諸侯。」
《呂氏春秋》曰：齊王疾，使人之宋迎文摯。文摯至，視王疾，謂太子曰：「非怒則王疾不可治，怒王則文摯死。」太子曰：「荀已王疾，臣與母以死爭之，願先生勿患也。」文摯曰：「諾。」與太子期而將往不者三，齊王固己怒。文摯至，不解履，登床履王衣問疾，王怒，不與言，摯因出，固辭以重怒王，王吐而起，疾乃遂己。王不悅，果以鼎生烹摯。太子與母合爭之，不得。夫忠於平世易，忠於濁世難也。
又曰：魯有公孫綽者，告人曰：「我能治偏枯，今吾倍為偏枯之藥，則可以起死人矣。」
又曰：用藥者，得良藥則活人，得惡藥則煞人。
《楚辭·九章》曰：九折臂而成醫兮，吾今而知其信然。
《神仙傳》曰：李少君與議郎董仲舒相親，見仲舒宿有固疾，體枯氣少，少君乃與其成藥二劑並方。用戊己之草，后土服黃，良獸沈肪，先義之根，百卉華釀，亥月上旬合煎銅鼎中，童男沭浴潔淨，調其湯火。合藥成，服如雞子三劑，齒落更生。服盡五劑，命不復傾。
又曰：鳳綱者，漁陽人也。常彩百藥華，以水漬封泥之，自正月始，盡五月末，埋之百日煎丸之。卒死者以此藥內口中，皆立生。綱服此藥，得數百歲不老。
又曰：士燮為交州刺史，得毒病死，經三日。董奉時在南方，乃往，以三丸藥內死人口中，以寒水含之，令人舉死人頭搖道之。食頃，士燮開目動手足，半日能起坐，遂活。活後四日能語，云：「死時奄然有數十馬卒收之，將載輅車上，去入大赤門，住以付獄。獄中人各一戶，戶才容一人。以燮內一戶中，以土從外封之，不復見外，恍惚聞人言：『太一遣使者來召士燮，急開出之。』聞人以鏵堀其居戶，良久引之，見外有馬赤蓋，三人共坐車上，一人持節，呼燮上車，將還，至門而活。」奉還廬山，了不田作。為人治病亦不取錢，重病癒者，令種杏五株，輕者一株。數年之間，杏樹成林。縣令親故有女病，醫療不差，令謂奉曰：「若能治之，便以妻君。」奉使敕召鬼魅，有大白鼉長數尺，陸行詣病者門，奉使人斬之，女病即愈。遂以妻之。
又曰：封居達，年百餘歲，往來鄉里，視之年三十許人。常騎青牛行，聞有疾病死者，識與不識，遇便以藥治之，應手皆愈。不以姓字語人，能騎乘青牛，故號青牛道士。
《列仙傳》曰：負局先生者，吳郡人，莫知姓名，負石磨鏡，局循吳中磨鏡，輒問人得無有疾苦乎。有即出紫丸、赤丸與之服，服藥，病無不差。如此數年，後吳有大疫，先生家至戶到，與藥，活數萬許人。後上吳山絕崖，懸藥與人。欲去時，語人曰：「吾欲還蓬萊山，為汝曹下神水。」崖頭一日有水，色白，從石間流下，服之疾愈。
《玉匱針經序》曰：呂博少以醫朮知名，善診脈論疾，多所著述。吳赤烏二年為太醫令。撰《玉匱針經》及注《八十一難經》，大行於代。
《千金序》曰：沙門支法存，嶺表人。性惇方藥。自永嘉南渡，士大夫不襲水土，多患腳弱，惟法存能拯濟之。
又曰：仰道人，嶺表僧也。雖以聰惠入道，長以醫朮開懷。因晉朝南移，衣纓士族不襲水土，皆患腳軟之疾，染者無不斃踣。而此僧獨能療之，天下知名焉。
又曰：僧深，齊、宋間道人。善療腳弱氣之疾，撰錄法在存等諸家醫方三十餘卷，經用多效，時人號曰「深師方」焉。
襲慶《鬼遺方序》曰：劉涓子，不知何許人也。晉末於丹陽郊外照射，忽見一物，高二丈許，因射而中之，走如電激，聲若風雨，夜不敢追。明旦，率門人弟子鄰伍數十人，尋其縱跡。至山，見一小兒，問之何姓，小兒云：「主人昨夜為涓子所射，今欲取水以洗瘡。」因問小兒主人是誰，答曰：「是黃父鬼。」乃將小兒還來，至聞搗藥聲，遙見三人：一人臥，一人開書，一人搗藥。比及齊叫突而前，三人並走，遺一帙《廱疽方》並一臼藥。人有雲廱者，塗之，隨手而愈。
