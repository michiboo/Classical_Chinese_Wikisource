
《越絕書》曰：稷山者，勾踐齋戒台也。
《越絕書》曰：麻山者，勾踐欲伐吳，種麻以爲弓弦。
《越絕書》曰：鶏豕山者，越將伐吳，養鶏豕於此山，以食死士。
《吳越春秋》曰：獨女山者，諸寡婦女淫佚犯過，皆輸此山上。越王將伐吳，其士有憂思者，令游此山上，以喜其意。
《吳越春秋》曰：怪山者，琅琊東武海中山也。一夕自來，百姓怪之，故曰怪山。形似龜體，故謂龜山。
孔曄《會稽記》曰：城西門外百餘步，有怪山。越時起靈台于山上，又作三層樓以望雲。
《會稽志》曰：龜山之下有東武裏，即琅琊東武縣。山一夕移於此，東武人因徙此，故里不動。
《水經注》曰：會稽秦望山，在州城正南，爲衆峰之傑，涉境便見。《史記》云：「秦始皇登之，以望南海。」自平地取山頂七里，懸嶝孤危，峭路險絕。記雲，攀蘿捫葛，然後能升。山上無甚高木，當由地迥多風所致。山南有嶕峴，中有大城，越王無餘之舊都也。故《吳越春秋》云：「勾踐語范蠡曰：先君無餘，國在南山之陽，社稷宗廟在湖之南。」又有會稽之山，古防山也，亦謂之茅山也，又曰棟山。《越絕》云：「棟，猶鎮也。」蓋《周禮》所謂揚州之鎮山矣。山形四方，多金玉，下多玞石。《山海經》曰：「夕水出焉，南流注於湖。」《吳越春秋》稱，山覆盎釜之中，有金簡玉字之書，黃帝之遺讖也。山下有禹廟，廟有聖姑像。《禮樂緯》云：禹治水，天賜神女聖姑，即其像也。山上有禹冢，昔大禹即位十年，東巡狩，崩於會稽，因而葬之。言鳥爲之耘，春銜拔草根，秋啄其穢，是以縣官禁民不得妄害此鳥，犯則刑無赦。山東有陘，去廟七里，深不見底，謂之禹井，雲東游者多探其穴也。秦始皇登稽山，刻石紀功，尚存山側。孫暢之《述征書》云：丞相李斯所篆也。又有石山，上有金簡玉字之書，言夏禹發之得百川之理也。又有射的山，遠望山的，狀若射侯，故謂之射的。射的之西有石室，名之爲射堂，年登否，常占射的，以爲貴賤之准，的明則米賤，的暗則米貴。故諺云：射的白，斛米百；射的玄，斛米千。
《水經注》曰：剡縣嵊山，山下有亭，亭帶山臨江，松嶺森蔚，沙渚平淨。浦陽江又東北經始寧縣嶀山之成工嶠，嶠壁立臨江，欹路峻狹，不得幷行，行者牽木稍進，不敢俯視。嶠西有孤峰特上，飛禽罕至。嘗有采藥者沿山見通溪，尋上于山頂，樹下有十二方石。地甚方潔，還復更尋，遂迷前路，言諸仙之所集宴，故以壇宴名山。嶠北有嶀浦，浦口有廟，廟甚靈驗，行人及樵伐者，皆先敬焉，若相盜竊，必爲蛇虎所傷。北則嶀山與嵊山相接，二山雖曰異縣，而峰嶺相連，其間傾澗懷煙，泉溪引霧，吹畦風馨，觸岫延賞，是以王元琳謂之神明境，事備謝康樂《山居記》。
《宋書》曰：張稷子嵊，字四山，稷初爲剡令，至嵊亭生之，因名嵊，字四山。
《郡國志》曰：塗山，禹會萬國之所，有石船長一丈，雲禹所乘者。宋元嘉中，有人於船側掘得鐵履一雙。
又：《會稽記》云：東海聖姑，從海中乘舟張石帆至，二物見在廟中。又有周時樂器名錞於，銅爲之，形似鐘，有頸，映水用芒莖拂則鳴。宋武修廟得古珪，梁武初修之，又得青玉印。
孔曄《會稽記》曰：重山，太夫種墓，語訛成重。漢江夏太守宋輔于山南立學教授，今白樓亭處是也。
孔曄《會稽記》曰：諸暨縣北界有羅山，越時西施、鄭旦所居，所在有方石，是西施曬紗處，今名紵羅山。王羲之墓在山足，有石碑，孫興公爲文，王子敬所書也。
孔靈符《會稽記》曰：射的山西南水中有鶴山，此鶴常爲仙人取箭，曾刮壤尋索，遂成此山。漢太尉鄭弘，少貧賤，以採薪爲業，嘗于山中得一遺箭，羽鏃異常，心甚怪之，頃之有一人覓箭，弘以還之。
又曰：射的山，半嶺有石室，仙人射堂，東有高岩臨潭有石的岫，形甚圓明，視之如鏡矣。
孔曄《會稽記》曰：陳音山，昔有善射者陳音，越王使簡士習射於郊外，死因葬焉，冢今開，冢壁悉畫作騎射之象，因以名山。
孔曄《會稽記》曰：銅牛山，舊傳常有一黃牛出山岩食草，採伐人始見，猶謂是人所養，或有共驅，蹙之垂及輒失，然後知爲神異。
孔曄《會稽記》曰：勾踐索美女以獻吳王，得諸暨羅山賣薪女西施、鄭旦，先教習於土城山，山邊有石，雲是西施浣紗石。
孔曄《會稽記》曰：晉司空何元忌臨郡起亭，山椒極望岩阜，基址猶存，因號亭山。
孔曄《會稽記》曰：永興縣東五十里，有洛思山。漢太尉朱偉爲光祿大夫時，遭母哀，欲卜墓此山，將歸洛下，冢師歸登山相地，因謂冢師云：「去鄉既遠，歸思常深。」忽極目千里，北望京洛，遂縈咽而死，葬山頂。故以爲名。
孔靈符《會稽記》曰：諸暨縣西北有烏帶山，其山上多紫石，世人莫知之，居士謝敷少時經始諸山，往往遷昜，功費千計，生業將盡，後游此境，夜夢山神語之曰，當以五十萬相助，覺甚怪之，旦見主人床下有異色甚明澈，試取瑩拭，乃紫石，因問所從來，雲出此山。遂往掘，果得，其利不訾。
孔靈符《會稽記》曰：上虞縣有龍頭山，上有蘭峰，峰頂盤石廣丈餘，葛洪學仙坐其上。
孔曄《會稽記》曰：始寧縣有壇宴山，相傳雲仙靈所宴集處，山頂有十二方石，石悉如坐席許大，皆作行列。
孔曄《會稽記》曰：剡縣西七十里，有白石山。山上有瀑布，水懸下三十丈。岩際有蜜房，采蜜者以葛藤連結，然後得至。
《名山略記》曰：小白山，在會稽，陽城趙廣信以魏末入小白山，受李氏服氣法。又師左元放，受守中之道，後煉九華丹，丹成服之，太一遣迎。今在東華宮爲真人。
《郡國志》曰：括州〈即處州也。〉括蒼縣縉雲山，黃帝遊仙之處。有孤山特起，高二百丈，峰數十，或如羊角，或似蓮花，謂之三天子都。有龍鬚草，雲群臣攀龍順所墜者。
《郡國志》曰：台州桃都山，上有大桃樹，上有天鶏，日初出桃樹，天鶏即鳴，下鶏聞之而鳴。樹下有兩鬼，持葦索取不祥之鬼食之。
《郡國志》曰：越州椒山，吳王遣木客入山求大木不得，工人憂思，作木客吟。一旦神木自生合抱，長二十丈，伐造姑蘇台。
《郡國志》曰：台州覆釜山，雲夏帝登此得龍符處。有巨跡，雲是誇父逐日之所踐。
賀循記曰：石簣山，其形似簣，在宛委山上。《吳越春秋》雲，九山東南曰天柱山，號宛委，承以文玉，覆以磐石，其書金簡，青玉爲字，編以白銀。禹乃東巡登衡山，殺四白馬以祭之，見赤綉文衣男子，自稱玄夷倉水使者，謂禹曰：「欲得我簡書，知導水之方者，齋於黃帝之岳。」禹乃齋，登石簣山，果得其文，乃知四瀆之眼，百川之理，鑿龍門，通伊闕，遂周行天下，使伯益記之，名爲《山海經》。
《開山圖》曰：禹開宛委山，得赤珪如日，碧珪如月，長一尺二寸也。
《五嶽圖序》曰：括蒼山，東岳之佐命。
《登真隱訣》注及《吳錄》云：括蒼山，登之俯視雷雨也。
《郡國志》曰：天姥山，與括蒼山相連，石壁上有刊字，科鬥形，高不可識。春月樵者，聞簫鼓笳吹之聲聒耳。元嘉中，遣名畫寫狀於扇，即此山也。
《郡國志》曰：消山，下有夫人祠，山北湖陰，又有消御史廟，孤山聳出，似婦人艶妝而坐。
《郡國志》云：白鶴山者，昔有白鶴飛入會稽雷門鼓中，擊之聲震洛陽。
《臨海記》曰：郡西有白鶴山，山上有池，泉水懸溜，遠望如倒掛白鶴，因名掛鶴泉。
又《郡國志》曰：漢末有徐公，於白鶴山成道，控鶴騰虛而去。又有鶴掛嶺，猶有翱翔之勢。
《臨海記》曰：仙石山有館，土人謂之黃公客堂。兩邊有石步廊，觸石雲起，崇朝必雨。有四竿筋竹，風吹自垂空，微拂石皆淨。即王方平游處也。
《臨海記》曰：新婦山，亦名似人山，土石悉紺色，列山參差似人形，遠望如鳥之俯仰。宋文帝遣畫工模寫山狀，時一國盛圖於白團扇焉。
《臨海記》曰：靈石山者，山有寺，當孫恩作叛，毀材木以爲船舸，山石即於空中自然而落，賊每有所傷，故曰靈石山
《臨海記》曰：臨海山，山有二水，合成溪曰臨海。一水是始豐溪，一水是東女溪，至州北兩溪相合，即名臨海溪，山因溪名。
《郡國志》曰：崛門山，在海中，腹有孔上達於頂，有聲即大風，不風即水湧出，必見大兵。吳將平，孔內有聲，遠聞千里。
《東陽記》曰：石公山，孤石望如石人坐其傍。又有如石人，狀似新婦著花履焉，或名新婦岩。
《吳錄》曰：永康有石城山。
《海內南經》曰：三天子都在閩西海北。郭璞注云：在新安歙縣東。又引《張氏土地記》云：東陽永康縣南四里有石城山，上有小石城，雲黃帝曾游此山，即三天子都也。
《郡國志》曰：金勝山，昔有人於此拾得金勝，因以名之。山有趙炳祠，炳善方術，廟至今無蚊蟲。
《異苑》曰：孫權時，永康人入山還得大龜，烹之不爛，即此山也。
《郡國志》曰：長山，相連遙三百里，一名金華山，即王方平初起，遇道士教以仙方處。
《吳錄地理志》曰：常山，仙人采藥處，謂之長山。山南有春草岩，折竹岩，岩間不生蔓草，盡出龍鬚，雲赤松羽化處。又有似龍鬚而粗大者，名爲虎須，不中爲席，但以其蓑爲燈炷。
又《抱樸子》云：左元放言金華山可以合神丹，免五兵洪水之患。又按《輿地誌》云：金華山連亙三百餘里。
《輿地誌》曰：東陽畢嶺之下有錢嶺，往往人於嶺下獲大錢，今俗謂之錢嶺。
《東陽記》曰：銅山，下有泉，水色鮮白，號爲銅泉。
又按《異苑》曰：吳時，有軍士五百人，破洞得一銅釜，將欲破之，水從中暴發，遂成湖以溺，人皆死於此。
《東陽記》曰：崑山，頂上有一孤石，高可三十丈，其形如甑，人謂之石甑。
《郡國志》曰：騎石山，如人騎馬而無頭，昔有神巫以印指馬，馬頭即落，則此山也。
《郡國志》曰：江郎山有三峰，峰上各有一巨石，高數十丈，歲漸長。昔有江家在山下居，兄弟三人神化於此，故有三石峰在焉。又有湛滿者，亦居山下，其子仕晉，遭永嘉之亂不得歸，滿乃使祝宗言於三石之靈，能致其子，靡愛斯牲。旬日中，湛子出浴水邊，見三少年使閉眼入車欄中，等閑去如疾風，俄頃間從空墮，恍然不知所以，良久乃覺是家園中也。
《郡國志》曰：石室山，一名石橋山，一名空石山。晉中朝時有王質者，嘗入山伐木，至石室，有童子數四，彈琴而歌，質因放斧柯而聽之。童子以一物與質，狀如棗梅，含之不復饑，遂復小停，亦謂俄頃，童子語曰：「汝來已久，何不速去？」質應聲而起，柯已爛盡。
《建安記》曰：天階山，在將樂縣南二十里，山下有寶華洞，即赤松子采藥之所。洞中有石燕、石蝙蝠、石室、石柱，幷石臼、石井，俗雲其井南通沙縣溪。復有乳泉自上而滴，人以服之。登山頂者，若升碧霄，故有天階之號。
《建安記》曰：大湖山，在浦城縣西南一百里，一名聖湖山，湖在山頂。昔有采藥者止此湖畔，見滿湖芙蓉，涉水采之，乃石也，亦有禽鳥，遠望如飛，近視則石。
《建安記》曰：孤山，在環璋之間，其地坦平，悉是溝塍阡陌，以此山挺然孤立，因以名之。
梁江淹爲吳興令，雲此地有碧水丹山，珍木靈草，昔爲淹之勝境。
《泉山記》曰：山頂有泉，分爲兩派，一入處州，一入建溪，即《漢書》朱買臣所謂東越王居保泉山，一人守險，千人不得上。即此山也。
《泉山記》曰：梨嶺因梨以名之，記雲南嶺下道東，有鐘離古亭跡存焉。
蕭子開《建安記》曰：武夷山，高五百仞，岩石悉紅紫二色，望之若朝霞，有石壁峭拔數百仞於煙嵐之中。其石間有木碓礱簸箕籮竹箸什器等物，靡不有之。顧野王謂之地仙之宅。半岩有懸棺數千。
傳云：昔有神人武夷君居此，故因名之。
又《坤元錄》云：建陽縣上百餘里，有仙人葬山，亦神仙所居之地。
《郡國志》云：漢武好祀天下岳瀆，此山預祭，故曰漢祀山。
《建安記》曰：闌干山，南與武夷山相對，半岩有石室，可容六千人，岩口有木欄幹，飛閣棧道。遠望石室中，隱隱有床帳案幾之屬，岩石間悉生古柏，懸棺仙葬，多類武夷。
《建安記》曰：鶏岩，隔澗西與武夷山相對，半岩有鶏窠四枚，石峭上不可登履，時有群鶏數百飛翔，雄者類鷓鴣。魏王泰《坤元錄》云：「武夷山澗東一岩上有棲鶏。」即此是也。
《烏嶺山記》曰：烏嶺峻極，不通牛馬，以其烏居山連接，因以爲名。
魏王泰《坤元錄》云：邵武北有庸嶺，一名烏嶺，北隰中有大蛇，爲將樂令李誕女所殺者。
《建安記》曰：金泉山，南枕溪，有細泉出沙，彼人以夏中水小披沙掏之得金。山之西有金泉祠。
《建安記》曰：演仙山，故老相傳雲，演氏煉丹於此山，灶之餘基近猶存焉。此山東面亦略通人徑，山中出橘，其味甘，人有食者即可，攜之出山即迷道。又有演仙水出此山，當郡城北爲大河，莫知其深淺，兼下有暗竇入城，流出於劍潭，居人資之，常流不絕。
