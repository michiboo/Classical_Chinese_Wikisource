
司馬相如《琴歌》曰：鳳兮鳳兮歸故鄉，遨遊四海索我皇。時來通遇無所將，何悟今夕升斯堂。有艶淑女在此房，室邇人遐毒我腸，何緣交接爲鴛鴦？
崔琦《四皓頌》曰：昔南山四皓者，蓋角里先生、綺里季、夏黃公、東園公是也。秦之博士，遭世暗昧，道滅德消，坑黜儒術，《詩》《書》是焚。於是四公退而作歌曰：「莫莫高山，深谷滅哉。曄曄紫芝，可以療饑。唐虞世遠，吾將何歸？駟馬高蓋，其憂甚大。富貴畏人兮，不如貧賤之肆志。」
《樂志》：曹植嘗爲琴調歌曰：「於嗟此轉達，夙夜無休閑。東西經七陌，南北越七阡。願爲中林草，秋隨野火燔。�靡滅豈不庸，願與株葉連。」
司馬相如《美人賦》曰：有女獨處，婉然在床。奇葩逸麗，素姿艶光。睹臣微笑而言曰：「上客何國之君子，無乃遠乎？」遂設旨酒，進鳴琴，玉釵掛臣冠，羅袖拂臣衣，撫弦而爲幽蘭之曲。女乃歌曰：「獨處室兮郎無依，思佳人兮情傷悲。彼君子兮來何遲？日將暮兮華�衰。」
魏文帝《答繁欽書》曰：守宮王孫世有女曰�巢，姑年九歲，夢與神通，寤而悲吟，哀聲激切，體若飛仙，於今十五。是日戊午，祖於北園，博延衆賓，迭奏名倡。世女須臾而至，厥狀甚美。於是振袂徐進，揚蛾微眺，衆倡騰逝，群賓失席。然後修容飾妝，改曲變席。激清角，揚白雪，接孤聲，赴危節。於是商風振條，飛霧成霜。可謂聲協鍾石，氣應風律，網羅《韶護》，囊括《鄭》、《衛》者也。
繁欽箋與魏文帝曰：都尉薛訪車子年始十四，能喉囀引聲，與笳同音。白上呈見，果如其言。即日故共觀試，乃知天壤之所生，誠有自然之妙物也。潛氣內囀，哀音外激，大不抗越，細不幽散，聲悲舊笳，曲美常均。
《國史補》曰：李袞善歌於江外而名動京師。崔昭入朝，密載而至。乃邀致賓客，請弟一部樂及京師之名倡，以爲盛會。紿言表弟，請登末座。令袞披衣而出，滿座皆笑。少頃，命酒。昭曰：「請表弟歌。」座中又笑。及喉囀一發，樂人皆大驚，曰：「是李八郎也。」乃羅拜之。
《樂府雜錄》曰：踏搖娘者，生於隋末。河內有人醜貌而好酒，常自號郎中，醉歸必毆其妻。妻色美善歌，乃自歌爲怨苦之詞。河朔演其曲而被之管弦，因寫其夫妻之容。妻悲訴每搖其身，故號踏搖娘。近代優人頗改其制度，非舊旨也。
又曰：開元中，有人許和子者，本吉州永新縣樂家女也。開元末，進入宮，因以永新名之，籍於宜春院。旣美且惠，善歌，能變新聲。韓娥、李延年歿後，千載曠其人，至永新始繼其能。遇高秋朗月，台殿清虛，喉囀一聲，響傳九陌。明皇嘗獨召李謀吹笛，逐其歌，曲終管裂，其妙如此。一日，賜大赦於勤政樓，觀者數十萬衆，喧嘩聚語，莫得聞魚龍百戲之音。上怒，欲罷宴。中官力士奏請命永新出樓，歌一曲必可止喧，上從之。永新乃撩鬢舉袂，直奏慢聲。至是，廣場寂寂，若無一人。義者聞之血涌，愁者聞之腸絕。洎漁陽之亂，六宮星散，永新爲一士人所得。韋青避地廣陵，因月夜憑欄於小河上。忽聞舟中唱《水調》者，曰：「此永新故歌也。」乃登舟省之，因與永新對泣久之。青始晦其事，後士人卒與其母之京師，終於狹斜間。
又曰：古之能者，即有韓娥、李延年、莫愁。〈莫愁者，女子也。《樂府詩》雲︰「莫愁在何處，莫愁石城西。艇子打兩棹，催送莫愁來。」〉善歌者，必先調其氣，氤氳自臍間發至喉，乃憶其詞，即分抗墜之音。旣得其術，即可致遏�響穀之妙也。
又曰：大曆初，有才人張紅者，本與父唱歌丐於衢路，因過將軍韋青所居。〈在昭國坊南門也。〉青於看街窗中聞其歌喉寥亮，仍有美色，即納爲姬。其父亦舍於後戶，優給之。乃自傳其藝，穎悟絕倫。常有樂工自撰一曲，即古曲《長命西河女》也。加減其節奏，頗有新聲。未進間，先印可於青。青潛令紅於屏風後聽之，紅乃以小豆數合以記其節拍。樂工歌罷，青因入問紅何如。紅曰：「巳唱得矣。」青出給雲︰「某有女弟子久曾唱，非新曲也。」即令隔屏唱之，一聲不失。樂工大驚異，遂請相見，嘆伏不已。兼雲︰「此曲先有一聲不穩，今已正矣。」尋達上聽。翌日，召入宜春院，寵澤隆異。宮中號爲記曲娘子。尋爲才人。一日，內史奏韋青卒。上告紅，紅乃於上前嗚咽，奏雲︰「妾本風塵丐者，一旦老父死有所歸，致身入內，皆自韋青，妾不忍忘其恩。」因一慟而絕。上嘉嘆久之，即贈昭儀。
又曰：韋青，本士人也。嘗自爲詩云︰「三代掌綸誥，一身能唱歌。」青官至金吾將軍。
《明皇雜錄》曰：唐玄宗自巴蜀回，因夜闌登勤政樓，憑欄南望，煙月滿目。上因自歌曰：「庭前琪樹已堪攀，塞外征人殊未還。」蓋盧思道之詞也。歌歇，上問：「有舊人乎？逮明爲我訪來。」翌日，力士潛求於里中，因召與同至，則果梨園子弟也。其夜上復與乘月登樓，左右惟力士及貴妃侍者紅桃在焉。遂命歌《涼州詞》，貴妃所制。上親禦玉笛爲之倚曲，曲罷相睹，無不掩泣。上因廣其曲。今《涼州》傳於人間者，益加怨切焉。
又曰：樂工李龜年恃恩，寓於東都，大起第宅，僭侈之制，逾於公侯。宅在東都通遠里，中堂制度甲於都下。〈今裴晉公移於定鼎門南別墅，號綠野堂。〉其後龜年流落江南，每遇良辰勝景，常爲人歌數闋。座客聞之，莫不掩泣而罷。
劉叔敬《異苑》曰：臨川聶包死數年，忽詣南豐相沈道襲共飲，其歌笑甚有倫次。每歌雲︰「花盈盈，正聞行當歸，不聞死復生。」
祖台《志怪》曰：建康小吏曹著見廬山夫人，夫人命女婉出與著相見。婉見著欣悅，命婢瓊林令取琴出，婉撫琴歌曰：「登廬山兮鬱嵯峨，晞陽風兮拂紫霞。招若人兮濯靈波，欣良運兮暢牂柯。彈鳴琴兮樂莫過，雲龍會兮樂太和。」歌畢，婉便還去。
《搜神記》曰：淮南王安設廚宰，以俟賓客。正月上午，有八老公詣門求見，王曰：「郡蛾子復來也。」公知不見，乃更形爲八童子。王驚，見之，盛禮設樂以享八公，援琴而弦歌曰：「明明上天照四海兮，知我好之公來下兮；公將與餘生羽毛兮，升騰青雲蹈梁甫兮；觀見三光過北斗兮，驅乘風�使玉女兮。」今所謂《淮南操》是也。
《幽明錄》曰：勾章人至東野還，暮不至門，見路旁有小屋燈火，因投寄宿止。宿有一小女，不欲與丈夫共宿。呼鄰家女自伴，夜共彈琴箜篌。至曉，此人謝去，問其姓字，女不答，彈弦而歌曰：「連綿葛上藤，一援復一ㄌ。欲知我姓名，姓陳名阿登。」
又曰：吳縣費升爲九里亭吏，向暮見一女從郭中來，素衣哭入埭，向一新冢哭。曰暮不得入門，便寄亭宿。升作酒食，至夜，升彈琵琶令歌，女雲︰「有喪儀，勿笑人也。」歌音甚媚。雲︰「精氣感冥昧，所降若有緣。嗟我遘良契，寄忻宵夢間。」中曲雲︰「成公從義起，蘭香降張磧。苟雲冥分結，纏綿在今夕。」下曲雲︰「佇我風雲會，正俟今夕游。神交雖未久，中心已綢繆。」寢處向明，升去，顧謂曰：「且至禦亭。」女便驚怖。獵人至，群狗入屋，於床咬死，成大狸。
《搜神記》曰：吳王夫差小女名玉，悅童子韓重。韓重乃學於齊魯之間。臨去，屬其父求婚。王怒不與，女玉結氣亡，葬閶門之外。重三年歸，聞其死，哀慟。至玉墓所，玉忽見，重與言，乃左顧宛頸而歌曰：「南山有鳥，北山張羅。志欲從君，讒言孔多。悲結生疾，歿命黃壚。命之不造，冤如之何？羽族之長，名爲鳳凰。一日失雄，三年感傷。故見鄙姿，逢君輝光。身遠心近，何嘗暫忘。」
又曰：太康末，京洛始爲《折楊柳》之歌，有兵車辛苦之辭。後楊駿被誅，太后幽死，折楊柳之應也。
《續搜神記》曰：廬江杜謙爲諸暨令，縣西山下有一鬼，長三丈，著赭布褲布褶，在草中相張。又脫褶擲草上，作《懊惱歌》，百姓皆看之。
《古樂志》曰：齊歌曰謳，吳歌曰俞，楚歌曰艶，淫歌曰哇。歌語襇清歌、高歌、安歌、緩歌、長歌、浩歌、雅歌、酣歌、怨歌、勞歌。〈《韓詩》曰：饑者歌食，勞者歌事。〉振旅而歌曰凱歌，堂上奏樂而歌曰登歌，亦曰升歌。古之善歌者，有咸黑、〈帝唐時善歌者，見《呂氏春秋》。〉秦青、〈響遏行�，聲振林木。〉薛談、〈秦青弟子。〉韓娥、〈齊人餘響，繞梁三日以上。三人見《列子》。〉王豹、〈處於淇而河西善謳。〉綿駒、〈處高堂而齊右，善歌。〉瓠梁、〈見《淮南子》。〉魯人虞公、〈見劉向《別錄》。〉李延年。〈見《漢書》。〉古歌曲有《陽陵》、《白霞》、《朝日》、《魚麗》、《白水》、《白雲》、《江南》、《陽春》、《淮南》、《駕辨》、《綠水》、《陽阿》、《采菱》、《下俚巴人》、〈幷見《襄陽耆舊傳》及梁元帝《纂要》。〉《八闋》、〈葛天氏之歌，見《呂氏春秋》也。〉《唐歌》、〈帝嚳之歌。〉《南風》、《卿�》、〈幷虞舜歌。〉《晨露》。〈湯歌。幷見《呂氏春秋》。〉漢歌曲有《大風》、〈高祖所作。〉《芝房》、《白麟》、《朱雁》、《交門》、《天馬》、《房中》、〈已上幷郊廟歌，見《漢書》也。〉《盛唐》、《樅陽》、〈武帝歌，見《漢書》。〉《瓠子》、〈武帝觀決河所作歌。〉《玄雲》、《步雲》。〈西王母歌，見《漢武內傳》。〉古樂府有歌行，《艶歌行》、《長歌行》、《短歌行》、〈魏武帝作。〉《朝歌行》、《怨歌行》、《前緩聲歌行》、《後緩聲歌行》、《棹歌行》、《鞠歌行》、《放歌行》、《蔡歌行》、《陳歌行》。
又《古今樂錄》：晉宋已後，歌曲有《淫豫歌》、《楊叛兒歌》、〈南齊有楊昊母爲師入官，童謠呼爲楊婆兒。婆轉爲叛。〉《扶風歌》、〈晉劉琨作。〉《百年歌》、〈晉王道沖陸機幷作。〉《白日歌》、〈宋沈攸之所作，亦曰「日落歌」。其歌曰：「白日落西山。」〉《九曲歌》、〈宋何承天作。〉《采葛婦歌》、〈古越人作。〉《桃葉歌》、〈晉王獻之所作。〉《同聲歌》、〈漢張衡作。〉《碧玉歌》、〈晉孫綽作。〉《四時歌》、〈出於子夜。〉《子夜歌》、〈古有女名子夜，造此歌。〉《上聲歌》、〈亦名捉，哀悲之古曲。〉《白紵歌》、〈起於吳孫皓時作。〉《襄陽白銅鞮歌》、《前溪歌》、〈晉車騎將軍沈玩所作。〉《嘆聞歌》、〈晉穆帝初歌畢，輒呼歡聞，因以爲名。〉、《團扇歌》。晉中書令王瑉與更婢芳姿有私愛，甚篤。苦捶撻之。婢素善歌而瑉之好捉白團扇，因見瑉之歌曰：「白團扇，<焦頁>悴非昔容。羞與郎相見，願得隨郎手，因風從方便。」後人因歌之。《丁督護歌》，彭城內史徐逵之爲魯軌所殺，府內都護丁�午收殯斂之。逵之妻晉公主呼問事，每問輒嘆息曰：「丁督護。」其聲哀切，後人因爲曲焉。《懊惱歌》，崇安初，人間訛謠之曲。又雲石崇爲綠珠作。古有《絲布澀難》縫一曲而已，宋太祖謂之《中朝曲》也。
