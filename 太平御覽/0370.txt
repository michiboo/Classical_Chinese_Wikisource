
《釋名》曰：手，須也，事業之所須也。
《毛詩·碩人》曰：手如柔荑。〈如荑之新生也。〉
又《魏風·葛屨》曰：摻摻女手，可以縫裳。
又《衛風》曰：執子之手，與子偕老。
又《邶·柏舟·北風》曰：北風其涼，雨雪其。〈普康切。〉惠而好我，攜手同行。莫赤匪狐，莫黑匪烏。惠而好我，攜手同車。
又《緇衣·遵大路》：遵大路兮，摻執子之手兮。
《禮·曲禮》曰：長者與之提攜，則兩手捧長者之手。
又《檀弓上》曰：孔子蚤作，負手曳杖，逍遙於門。
又《檀弓下》曰：原壤之母死，夫子助之沐槨。原壤登木歌曰：「狸首之班然，執女手之卷然。」
又《玉藻》曰：手容恭。〈高且正也。〉
又《表記》曰：後稷，天下之爲烈也，豈一手一足？〈烈，業也，言後稷造稼穡，天下世以爲業，豈一手一足，喻用之者多無數也。〉
《左傳》曰：宋武公生仲子。仲子生而有文在其手，曰：「爲魯人夫人」，故仲子歸於我。
又《閔公》曰：成季之生也。有文在其手曰「友」。
又《宣上》曰：晉靈公不君，宰夫�而熊蹯不熟，殺之，寘諸畚〈音本。〉使婦人載以過朝。趙盾、士季見其手，問其故而患之。
又曰：楚侵鄭，穿封戍囚皇頡，公子圍與之爭之。正於伯州犁。伯州犁上其手，曰：「夫子爲王子圍，寡君之貴介弟也。」下其手，曰：「此子爲穿封戍，方城外之縣尹也。」〈上下手以遵囚意。〉
又曰：邑姜方娠太叔，夢帝謂己：「余命而子曰虞，將與之唐，屬諸參，而蕃育其子孫。」及生，有文在其手曰「虞」，遂以命之。
又曰：齊魯戰於炊鼻。冉竪，〈季氏臣也。〉射陳武子，中手，失弓而脈攏〈武子駡也。〉以告平子，曰：「有君子白雲，黰鬚眉，甚口。〈甚口，多口。〉」平子曰：「必子強也。」〈子強，武子。〉
又曰：昔叔向�鄭，蔑惡欲觀叔向，從使之收器者而往，立於堂下。一言而善。叔向將飲酒而聞之，曰：「必明也。」下，執其手以上。
又曰：衛侯爲靈台於籍圃，與諸大夫飲酒焉。褚師聲子襪而登席。〈右者見君解襪。〉公怒。辭曰：「臣有病，異於人。〈足存創疾。〉若見之，君將歐。〈歐，嘔吐也，許角切。〉」公愈怒。褚師出，公戟其手，曰：「必斷其足。」
《論語摘輔象》曰：仲弓鈎文在手，是謂知始。宰我手握戶，是謂守道。子游手握文雅，是謂敏士。公冶長手握輔，是謂習道。子貢手握五，是謂受相公。伯周手握直期，是謂疾惡。
《孝經援神契》曰：舜手握褒。宋均注曰：「手中有褒字也。喻從勞苦起，受褒飭致天祚。」
《漢書》曰：蕭何聞韓信亡，不及以聞，自追之。人有言上曰：「丞相何亡？」上怒，如失左右手。
又曰：孝武帝鈎弋趙婕妤，家在河間。帝巡狩過河間，望氣者言此有奇女，天子亟使使召之。既至，女兩手皆拳，上自披之，手即時伸。由是得幸，號爲拳夫人，生昭帝。
又曰：鮑永辟鮑恢爲從事，京師語曰：「貴戚斂手避二鮑。」
《後漢書》曰：劉寬欲朝，婢翻羹污朝衣，手收之。寬曰：「徐徐，羹爛汝手？」
又曰：郭玉者，廣漢人也。學方診之伎，和帝奇異之，乃試令嬖人臣美手腕者與女子雜處其中，使玉各診一手。玉言：「左陽右陰，脈有男女，狀若異人。臣疑其故。」帝嘆稱善。
《東觀漢記》曰：公孫述自言手文有奇瑞，數移書中國。上賜述書曰：「瑞應手掌成文，亦非吾所知。」
張《漢記》曰：董卓於衆座中生斬人手足，百姓嗷嗷。
《魏略》曰：鄧雄鳴詣太祖，太祖執其手曰：「孤方入關，夢得神人，即汝耶！」乃厚賜之。
王隱《晉書》曰：初，武帝未爲太子，文帝問裴秀曰：「人有相不？」秀曰：「中撫軍伸手過膝，非人臣之相也。」
又曰：湣懷太子名，字熙祖。惠帝晚成，世祖遣才人謝玖給惠帝，生湣懷，與諸王子共戲。惠帝來朝，謂：「諸王子也。」執其手，世祖曰：「是汝兒也。」乃縮手。
又曰：高平劉柔臥，鼠嚙其左手中指，意甚惡之，以問淳于知，筮之曰：「鼠本欲殺君，而不能，當爲使之反死。」乃以朱書其手，腕橫文後三寸爲「田」字，辟方一寸二分，使夜露手以臥。其明，有一大鼠伏死手前。
又曰：郭文，字文舉，入餘杭山。蘇峻未亂之前，詣臨安山中。臨安令萬寵迎著縣中養病，及峻黨破餘杭山，臨安如故，人始異之。自後不復語，但舉手指麾，以宣其意。病甚，寵問：「先生可復得幾日？」文三舉其手，果以十五日終。
《晉中興書》曰：范宣，陳留人也。年十歲能誦詩書。嘗以刀傷手，捧手改容。人問：「痛耶？」答曰：「不足爲痛，但受全之體而致毀傷，不可處耳。」家人以其年幼而異焉。
崔鴻《前趙錄》曰：劉翌驍�過人，能一手舉殿柱跳過平陽門。
《三十六國春秋》曰：劉淵父豹，母呼延氏。淵生而左手有文曰「淵」，遂以命之。
又曰：彭神苻，生而有文在其手，曰「神苻」。
《梁書》曰：武帝手文曰「武」。
《三國典略》曰：梁劉之遴，字思貞，文范先生虬之子也。博綜文史，尚書令沈休之深敬器之。右手偏直不得屈伸，每晝則以紙就筆。
《唐書》曰：承乾數引侯君集入內，問以自安之術。君集以承乾劣弱，意欲乘釁以圖之，遂贊成不軌，常舉手謂承乾曰：「此好手，當爲殿下用之。」
《老子》曰：代大匠斫，希有不傷其手。
《莊子》曰：曾子居衛，袍無表，手足胼胝。
《墨子》曰：今謂人曰：「與子冠履而斷子手足，必不爲，何則？」冠履不若手足貴也。爭一言以相殺，是義貴於身。
《孟子》曰：「嫂溺則援之以手乎？」曰：「嫂溺不援，是豺狼；嫂溺則援之以手，權也。」〈反於經而善者曰權。〉
《韓子》曰：名實相須而成，形體相應而生，故一手獨，雖疾無聲。故曰左手畫圓，右手畫方，則不兩成。
《呂氏春秋》曰：客有言伍員於王子光，惡其容貌，以告。伍員曰：「願王子居重惟，見衣若手，請因說之。」王子光許之。子胥說之半，舉惟，搏其手而與之坐。
《燕丹子》曰：太子與荊軻置酒，美人鼓琴。軻曰：「好手。」太子即斷其手，以玉盤奉之。
又王曰：秦王斷荊軻兩手，軻踞而駡曰：「吾坐輕易，爲竪子所欺。」
《太玄經》曰：九體一，爲手足。
《山海經》曰：柔利國，爲人一手。野人國，面目手足盡異。一臂國，爲人一手。
《神仙傳》曰：《金筒》、《玉札》、《內經》皆云：「太上老子足踏二五，手把十文。」
《鄭玄別傳》曰：玄惟有一子益恩。有遺腹子，玄以其手文似己，名曰「小同」。
《李郃別傳》曰：公長七尺八寸，多須髯，手握三公之字。
《幽明錄》曰：石勒問佛圖澄：「劉曜可擒，兆可見不？」澄令童子齊七日，取麻油掌中研之，燎旃檀而咒。有頃，舉手向童子，掌內粲然有異。澄問：「有所見不？」曰：「惟見一軍人，長大白雲，以朱絲縛其肘。」澄曰：「此即曜也。」其年果生擒曜。
《異苑》曰：陶侃左手有文，直達中指，至上橫節便絕。占者以爲：「此文若過，位在無極。侃針挑令徹，血流彈壁，乃作「公」字；又取紙裹，「公」跡愈明。
《搜神記》曰：周暢少孝，獨與母居，每出入，母欲呼之，常自嚙其手，暢即應手痛而至。治中從事未之信，候暢時在田，母嚙手，而暢即歸。
班固《幽通賦》注曰：齊桓公倚柱嘆曰：「天下奇珍易得，但未得食人肉耳。」易牙歸，斷其兒手以啖於君也。
《釋名》曰：掌，言可以排掌也。
《春秋玄命苞》曰：掌圓法天以運動。
《孝經鈎命決》曰：仲尼虎掌，是謂威射。
《論語摘輔象》曰：淡台滅明歧掌，是謂正直。
《戰國策》曰：蘇秦說李兌，明日復見，抵掌而說。兌送秦以明月之珠、和氏之璧。
《九州春秋》曰：公孫瓚爲袁紹所圍，曰：「天下兵起，我謂可唾掌而決。今視之，兵革方始，不如休兵積穀。」
《魏志》曰：上攻呂布於濮陽，焚其東門。布騎犯青州，青州兵奔，陣亂，趨門，門已燒。上乘馬突火出，墮馬，燒左手掌。司馬樓異扶上馬，乃出。
《魏略》曰：京兆鮑出有文才，值世饑餓，出求食飲啖人，賊以繩貫其母手掌，驅去走追擊賊，得其母還。
《孟子》曰：行不忍人之政，治天下可運之掌上。
孫卿《勸學》曰：有子惡臥而卒〈倉韋切。〉其掌，可謂能自忍矣。〈恆範《世要論》曰：有君好臥，而刺其掌。〉
《南方異物志》：烏滸人以人掌跖爲珍重，以食長老。
《春秋玄命苞》曰：指五者，法五行。
《傳》曰：楚人獻黿於鄭靈公。公子宋與子家將入見。〈公子，宋子公也。子家，歸生也。〉子公之食指動〈第二指也。〉以示子家，曰：「他日我如此，必嘗異味。」及入，宰夫將解黿，相視而笑。公問之，子家以告。及食大夫黿，召子公而不與。子公怒，染指於鼎，嘗之而出。
又曰：晉、楚戰於必阝，楚孫叔敖乘晉軍。桓子不知所爲，鼓于軍中曰：「先濟者有賞。」中軍、下軍爭舟，舟中之指可掬。
又曰：吳伐越，越子勾踐禦之，陳於〈音醉。〉麗攏靈姑浮以戈擊闔閭，〈靈姑浮，越大夫。闔閭，吳王也。〉傷將指，取其一履。〈將指，中大指，亦曰大拇指。〉還，卒於陘，去李七里。
《史記》曰：高祖過趙，趙王張敖自持案進食，禮甚恭。高祖箕踞駡之。是時趙午等數十人皆怒，謂趙王曰：「今遇王如是，臣等請爲死。」王嚙指出血曰：「君何言之誤！且先人失國，賴陛下德流子孫，公等奈何言若是！」
《漢書》曰：高祖與匈奴連戰，會於樓煩，十月寒冰，墮指十二三。
《後漢書》曰：蔡順少孤，養母，嘗出求薪。有客卒至。母望順不還，乃噬其指。順即心動，棄薪馳歸，跪問其故，母曰：「有急客來，吾噬指以悟汝耳。」
謝承《後漢書》曰：梁國車章爲本縣功曹令。黃奉爲人所誣，章證其無罪，下筆立辭，乃以斧斫左手五指，閉口死於獄中。
《晉書》曰：武帝與胡貴嬪爭樗蒲，傷其指，帝怒曰：「此固將種也！」縞曰：「北伐公孫，西拒諸葛，非將種而何？」
《唐書》曰：太宗嘗閑宴，顧謂李曰：「朕將屬以幼孫，思之無越卿者。公往不遺於李密，今豈負於朕哉！」雪涕致詞，因噬指流血。俄而沉醉，乃解禦服覆之。
《莊子》曰：駢拇枝指出乎性哉？而侈於德。枝於手者，樹無用之指也。
又曰：以指喻指之非指，不若以非指喻指之非指也。
又曰：指窮爲薪而火傅也。〈窮盡以爲薪，猶前薪以指，指盡前薪之理，故火傅而不滅。〉
《墨子》曰：桀有勇力之人大戲，紂有勇力之人費仲、惡來、崇侯虎，幷指畫殺人。
《孟子》曰：養其一指而失肩背而不知也，則爲狼疾人矣。〈醫養人疾，治其一指，而不知其害之此爲也。狼藉亂，不知治疾之人也，肩背之有疾以至於不知。〉
《抱朴子》指測海，指極，則謂水盡；猶目察百步而雲見極也。
《吳越春秋》曰：夫差聞孔子至吳，微服觀之。或人傷其指，王怒，欲索國而誅之，子胥諫乃止。
《呂氏春秋》曰：亻垂，巧人也。人不愛亻垂之指，而愛己之指。
《搜神記》曰：曾子從仲尼在楚而心動，辭歸問母。母曰：「思之，嚙指。」孔子聞之曰：「曾之至誠也，精感萬里。」
《孝子傳》曰：樂正者，曾參門人也。來候參，參採薪在野，母嚙右指，旋頃走歸。見正不語，入，跪問母：「何患？」母曰：「無」。參曰：「負薪右臂痛，薪墮地，何謂無？」母曰：「向者客來無所使，故嚙指呼汝耳。」參乃悲然。
《列女傳》曰：漢武帝巡太山，稷丘君冠章甫，擁琴來拜，曰：「陛下勿上，上必傷足。」及上數里，右足指果折。上諱之，故但祠而還。
《列仙傳》曰：廣漢龐伯妻段，有美色，早寡，父母欲嫁之，援刀割指以自誓。
《陳留耆舊傳》曰：吳祐爲膠東相。安丘男子母丘長共母到市，遇醉客駡母。長怒，殺之，爲吏所得，系獄。祐問，知無子，令妻入，遂有身。臨刑，嚙指斷，吞之。謂妻曰：「若生男，名曰吳生，雲我臨死吞指爲誓，屬子報吳君。」
《世說》曰：范宣年八歲，後園挑菜誤傷指，大啼。人問：「痛也？」答曰：「非爲痛也，但身體髮膚不敢毀傷，是以啼耳。」
班固《幽通賦》注曰：管仲射小白，中其鈎。白陽僵，鮑叔割指血塗之，傾蓋以覆之。哭曰：「吾君死矣！」魯攝兵。
《釋名》曰：爪，紹也。筋極爲爪，以紹續指端。
《詩·鴻雁·祈父》曰：祈父，幽熙之爪牙。胡轉予於恤？靡所止居。
《史記》曰：成王少時病，周公乃自剪其爪沉之河，以祠於神曰：「王少，未有識，幹神命者乃旦也。」亦藏策於府。成王病瘳。及成王用事。人或譖周公，周公奔楚。成王發見周公之禱書，乃泣而歸周公。
謝承《後漢書》曰：會稽戴就爲郡倉曹掾。太守爲州所奏，就見收，持鐵針刺手爪中，使以把土。就十爪皆墮地，終無撓辭。
《魏略》曰：臨樂國王生浮屠，身色黃，發青如絲，爪赤如銅。
《續晉陽秋》曰：義熙九年，群盜發卞�墓，剖棺虜略。�屍僵，鬚髮蒼白，面如生人，兩手悉拳，爪甲乃長，穿達手背焉。
《三國典略》曰：齊王誅諸玄姻黨，死者凡七百二十一人，悉投屍於漳水，剖魚者得人爪甲，鄴都爲之不食魚也。
《南史》曰：羊侃有妓著七寸鹿角，爪彈箏，一時無對。
《韓子》曰：韓昭侯除爪，而陽亡一爪，求之甚急，左右因取爪而效之。昭侯以此察左右之不誠。
《淮南子》曰：古將之出，鑿凶門，設明衣，剪指爪。〈許慎注曰：明衣，遺終衣也。剪手足指甲者，是必死也。〉
《帝王世紀》曰：湯伐桀後，大旱七年。遂齊戒，剪�斷爪，以己爲犧牲，禱於桑林之社。
夏侯湛《新論》曰：爪生於肉，去爪而肉不知。
《列異傳》曰：神仙麻姑降東陽蔡經家，手爪長四寸。經意曰：「此女子實好佳手，願得以搔背。」麻姑大怒，忽見經頓地，兩目流血。
劉欣期《交州記》曰：刺史陶璜晝臥，覺，見一女子枕其臂，始欲捉之，以爪扌郭〈呼郭切。〉其手，痛不可忍。放之，遂飛去。
