
《禮記·曲禮》曰：居喪未葬，讀《喪禮》；旣葬，讀《祭禮》；喪復常，讀《樂章》。〈爲禮各於其時。〉居喪不言樂。
又《曲禮》曰：居喪之禮：頭有瘡則沐，身有瘍則浴，有疾則飲酒食肉，疾止復初。不勝喪，乃比於不慈不孝。〈勝，任也。〉
又《檀弓上》曰：穆公之母卒，使人問於曾子曰：「如之何？」對曰：「申也聞諸申之父曰：『哭泣之哀，齊斬之情，麋粥之食，自天子達。』」
又曰：始死，充充如有窮；旣殯，瞿瞿如有求而弗得；旣葬，皇皇如有望而弗至。練而慨然，祥而廓然。子路有姊之喪，可以除之矣，而弗除也。孔子曰：「何弗除也？」子路曰：「吾寡兄弟而不忍也。」孔子曰：「先王制禮，行道之人皆弗忍也。」子路聞之，遂除之。子思哭嫂也爲位。〈禮雖無服，爲位而哭，夫子善之。〉曾子曰：「小功不稅。」〈追服爲稅，則是遠兄弟，終無服也。而可乎？〉曾子曰：「喪有疾，食肉飲酒，必有草木之滋，焉以爲薑桂之謂？」〈曾子曰：所雲草木之滋者，薑桂也。〉
又《檀弓下》曰：子張問曰：「《書》雲︰『高宗三年不言，言乃歡。』有諸？」〈時人君無行三年之喪禮者。歡，喜悅也。言乃喜悅，則民臣望其言久也。〉仲尼曰：「胡爲其不然也？古者天子崩，王世子聽於冢宰三年。」〈冢宰，天官。〉
又曰：顔丁善居喪。〈顔丁，魯人。〉始死，皇皇焉如有求而弗得；及殯，望望焉如有從而弗及；旣葬，慨焉如不及其返而息。〈此三者，孝子哀慕之情也。〉
又《檀弓》曰：孔子在衛，有送葬者，而夫子觀之，曰：「善哉，爲喪乎！足以爲法矣。小子識之。」子貢曰：「夫子何善爾也？」曰：「其往也如慕，其反也如疑。」〈慕謂小兒隨父母啼呼。疑者，哀親之在後如不欲還然。〉
又《檀弓上》曰：孔子旣祥，五日彈琴而不成聲，〈哀未忘也。〉十日而成笙歌。〈逾月且異旬也。祥者凶事，用遠日。五日彈琴，十日笙歌除由外也。彈琴以手，笙歌以氣也。〉孔子與門人立，拱而尚右，二三子亦皆尚右。〈效孔子也。〉孔子曰：「二三子之嗜學也，我則有姊之喪故也。」二三子皆尚左。
又曰：孟獻子禫，縣而不樂，比禦而不入。〈可以禦婦人矣，尚未復寢。孟獻子，魯大夫仲孫蔑也。〉夫子曰：「獻子加於人一等矣。」〈加猶逾也。〉
又《檀弓下》曰：樂正子春之母死，五日而食。曰：「吾悔之。自吾母死，不得吾情，我惡乎用吾情？」〈惡乎猶於何也。〉
又《王制》曰：三年之喪，自天子達於庶人，〈下通庶人於父母同。天子諸侯降期也。〉喪從死者，祭從生者。
又《曾子問》曰：「父母之喪弗除，可乎？」〈以其有終身之憂也。〉孔子曰：「先王制禮，過時不舉，非禮也；非不能，勿除也，患其過制也。故君子過時不祭，禮也。」
又《雜記》曰：凡喪服未畢，有吊者，則爲位而哭，拜，踴。〈客始來，主人不可以殺禮待之。〉大夫之哭大夫弁絰。大夫與殯亦弁絰。〈弁絰者，大夫錫衰相吊之服也。如爵弁而素，如環絰曰弁絰。〉大夫有私喪之葛，則於其兄弟之輕喪，則弁絰。
又曰：有父之喪，如未沒喪而母死，其除父之喪也。服其除服；卒事，反喪服。〈沒猶竟也。除服謂詳祭之服也。卒事，旣祭，反喪服，服後死者之服。〉雖諸父昆弟之喪，如當父母之喪，其除諸父昆弟之喪也，皆服其除喪之服。卒事，反喪服。〈雖有親之大喪猶爲輕服者，除骨肉之恩也。惟君之喪不除私服。言當者，期大功之喪，或終始皆在三年之中。小功緦麻則不除，殤長中乃除。〉
又曰：子貢問喪。子曰：「敬爲上，哀次之，瘠爲下。顔色稱其情，戚容稱其服。」〈問喪，問居父母之喪也。喪常哀，言敬爲上者，疾時尚不能敬也。容威，儀也。《孝經》曰：容止可觀。〉請問兄弟之喪。子曰：「兄弟之喪，則存乎書策矣，〈言疏者，如禮行之未有加也。齊斬之喪，哀容之體，經不能載矣。〉君子不奪人之喪，〈重喪禮也。〉亦不可奪喪也。」〈不可以輕之於己也。〉
孔子曰：少連、大連善居喪，三日不怠，三月不懈。其悲哀，三年憂，東夷之子也。〈言其生於夷狄而知禮也。怠，惰也。懈，倦也。〉
又曰：三年之喪，言而不語，對而不問，廬、堊室之中，不與人坐焉。在堊室之中，非時見乎母也，不入門。〈言己事也。爲人說爲語在堊室之中，以時事見乎母，乃後入門，則居廬時不入門。〉疏衰皆居堊室，不廬。廬嚴者也。〈言廬哀敬之處，非有其實則不居。〉
又《雜記》曰：懸子曰：「三年之喪如斬，期之喪如剡。」〈言其痛之惻怛有淺深也。〉期之喪，十一月而練，十三月而祥，十五月而禫。曾申問於曾子曰：「哭父母有常聲乎？」曰：「中路嬰兒失其母焉，何常聲之有？」
又《間傳》曰：斬衰何以服苴？苴，惡貌也，所以首其內而見諸外也。斬衰貌若苴，齊衰貌若�，大功貌若止，小功緦麻容貌可也。此哀之發於容體者也。〈有大憂者面必黎黑。止謂不動於喜樂之事也。棫爲似。〉斬衰之哭，若往而不反；齊衰之哭，若往而反；大功之哭，三曲而亻哀；小功緦麻，哀容可也。此哀之發於聲音者也。〈三曲聲而折。〉斬衰惟而不對，齊衰對而不言，大功言而不議，小功緦麻議而不及樂。此哀之發於言語者也。〈議謂陳說，非時事也。〉斬衰三日不食，齊衰二日不食，大功三不食，小功緦麻再不食。士與斂焉，則壹不食。〈三不食爲明旦朝也，再不食謂如死，一不食始斂時一不食也。〉故父母之喪，旣殯，食粥，朝一溢米，暮一溢米。齊衰之喪，疏食水飲，不食菜果；大功之喪，不食醯醬；小功緦麻，不飲醴酒。此哀之發於飲食者也。父母之喪，旣虞，卒哭，疏食水飲，不食菜果；期而小祥，食菜果；又期而大祥，有醯醬。中月而禫，禫而飲酒。始飲酒者，先飲醴酒。始食肉者，先食乾肉。父母之喪，居倚廬，寢苫枕塊，不脫絰帶。齊衰之喪，居堊室，苄剪不納。大功之喪，寢有席。小功緦麻，床可也。此哀之發於居處者也。
又《奔喪》曰：聞遠兄弟之喪，旣除喪而後聞喪，免袒成踴，拜，賓則尚左手。〈小功緦麻不稅者也，雖不服猶免祖。尚左手，吉拜也。〉
又《問喪》曰：親始死，鶏斯徒跣，扌及上衽，交手哭。惻怛之心，痛疾之意，傷腎、乾肝、焦胰，水漿不入口，三日不舉火。故鄰里爲之糜粥以飲食之。〈親，父母也。鶏斯當爲笄糸麗，聲之誤也。親始死，去冠二日，乃去笄糸麗括�也。今時始喪者，邪巾貊頭，笄糸麗之存象也。〉
又《喪服四制》曰：父母之喪，衰、冠繩纓、菅屨。三日而食粥，三月而沐，期十三月而練冠，三年而祥。比終茲三節者，仁者可以觀其愛焉，知者可以觀其理焉，強者可以觀其志焉。
又《三年問》曰：三年之喪，何也？稱情而立文，因以飾群，別親疏貴賤之節，而弗可損益也。故曰無易之道。〈稱情而立文者，利人情輕重而制其禮也。〉創鉅者其日久，痛甚者其愈遲。三年者，稱情而立文，所以爲至痛極也。斬衰，苴杖，居倚廬，食粥，寢苫枕塊，所以爲至痛飾也。三年之喪，二十五月而畢，哀痛未盡，思慕未忘，然而服以是斷之者，豈不送死有已、復生有節也哉？凡生天地之間者，有血氣之屬必有知，有知之屬，莫不知愛其類。今是大鳥獸，則失喪其群匹，越月逾時，則必返巡；過其故鄉，迴翔焉，鳴號焉，屬焉，蜘躕焉，然後乃能去之。小者至於燕雀，猶有啁噍之頃焉，然後乃能去之。故有血氣之屬者，莫知於人。於其親也，至死不窮，則三年之喪，二十五月而畢，若駟之過隙。然而遂之，則是無窮也。故先王爲之立中制節，壹使足以成文理則釋之矣。〈立中制節謂服紀使有年月之限者也。〉然則何以至期也？〈言三年之義爲此，則何以有降至於期者？父在。父在，爲母服期止。〉曰：至親以期斷，是何也？曰：天地則已易矣，四時則已廢矣，其在天地之中者，莫不更始焉。以是象之也。然則何以三年也？曰：加隆焉爾也，焉使倍之，故再期也。喪三年以爲隆，緦麻、小功以爲殺，〈雖情不至，制以此服，所以立法。〉期九月以爲間，〈間之在三年之下，緦麻、小功上也。隨情輕重處之。〉上取象於天，下取法於地，中取則於人。人之所以群居，和壹之理盡矣。〈取法於天地，所謂法其變易也。自三年以至緦麻，皆歲時之數。〉
《左氏傳·襄上》曰：晏桓子卒，晏嬰粗斬、〈斬，不緝也。粗，三外布。〉苴經、帶杖、菅屨、〈苴麻之有子者，菅草履也。〉食粥，居倚廬，寢苫枕草。〈此禮與士禮略同。此異惟枕草。〉其老曰：「非大夫之禮。」〈時人所行，士及大夫服各有不同。晏子時爲大夫，行士禮，其家臣不解，故譏。〉曰：「惟卿爲大夫。」
《家語》曰：子夏問曰：「居君子之母與妻之喪，如之何？」孔子曰：「居處、言語、飲食侃爾於喪所，則稱其服而已。」「敢問伯叔母如之何？」曰：「伯母叔母疏衰期，踴不絕地。姑姊妹之功，踴絕於地。若知此者，由文矣哉，由文矣哉！」〈言知禮之意也。〉
《南史》曰：王秀字伯奮，幼時，祖父敬弘愛其風采，仕宋爲太子舍人。父卒，廬於墓側，服闋復職。
《梁書》曰：到溉遭母憂，居喪盡禮。所處廬開方四尺，毀瘠過人。服闋，猶蔬食布衣者累載。
又曰：孔奐爲儀曹侍郎，遭母憂。時天下喪亂，皆不能終三年喪。惟奐及吳國張種在寇亂中守法度，幷以孝聞。
《禮記·奔喪》曰：奔喪之禮：始聞親喪，以哭答使者，盡哀。問故，又哭，盡哀。遂行。日行百里，不以夜行。惟父母之喪，見星而行，見星而舍。〈侵晨冒昏行者，蓋欲從速。〉若未得行，則成服而後行。過國至境，哭，盡哀而止。哭避市朝，望其國境哭。至於家，入門左，升自西階，殯東。西面坐，哭盡哀，括�，袒。奔母之喪，西面哭，盡哀，括發，袒。降堂東，即位，西向哭，皆如奔父之禮。〈下堂東至孝子堂所住處。〉婦人奔喪，升自東階，殯東。西面坐，哭盡哀。東ヮ，即位，與主人拾踴。〈拾，更也。主人與之更踴盡哀而哭者，賓客待之也。〉
又曰：奔喪者不及殯，先之墓，北面哭，盡哀。主人之待之也，即位於墓左，婦人墓右，成踴，盡哀。括�，東即主人位，絰絞帶，哭成踴。拜賓，反位成踴。
又曰：若所爲位家遠，則成服而往。齊衰望鄉而哭，大功望門而哭，小功至門而哭，緦麻即位而哭。〈奔喪哭親疏遠近之差也。〉
《禮記·雜記上》曰：凡訃於其君，曰：「君之臣某死。」〈訃或作赴。赴，至也。臣死，其子使人至君所告也。〉父母、妻、長子，曰：「君之臣某之某死。」〈此臣子其家喪所主者。〉君，訃於他國之君，曰：「寡君不祿，敢告於執事。」夫人，曰：「寡小君不祿。」太子之喪，曰：「寡君之適子某死。」〈君夫人不稱薨告也，國君謙也。〉大夫，訃於同國敵者，曰：「某不祿。」訃於士，亦曰：「某不祿。」訃於他國之君，曰：「君之外臣寡大夫某死。」訃於敵者，曰：「吾子之外私寡大夫某不祿，使某實。」〈敵謂有爵者。實當爲至也。〉士，訃於同國大夫，曰：「某死。」訃於士，亦曰：「某死。」訃於他國之君，曰：「君之外臣某死。」訃於大夫，曰：「吾子之外私某死。」於士，亦曰：「吾子之外私某死。」
《白虎通》曰：天子崩，訃告諸侯者何？緣臣子哀痛憤懣，無能不告諸人者也。諸侯欲聞之，當持土地所出，以供喪事。故《禮》曰：天子崩，遣使者訃告諸侯。
又曰：諸侯薨，使臣歸瑞褸天子者何？諸侯以瑞�爲信，今死矣，嗣子諒暗，歸之者，讓之義也。天子聞諸侯薨，哭之何？慘怛發中，哀痛之至也。使大夫吊之，追遠重終之義。
又曰：臣死亦訃告君何？此君哀痛於臣子也。君欲聞之，當加賻之禮。故《春秋》曰：蔡侯考父卒。卒訃，而葬不告。諸侯薨，訃告鄰國何？緣鄰國欲有禮也。
《禮記·曾子問》曰：子夏問：「三年之喪，卒哭，金革之事無避也，禮與？初有司與？」〈疑有司使之然。〉孔子曰：「夏後氏三年之喪，旣殯而致事；殷人旣葬而致事。〈致事，還其職位於君。〉《記》曰：君子不奪人之親，亦不可奪親也。此之謂乎？」子夏曰：「金革之事無避也者，非與？」孔子曰：「吾聞諸老聃曰：『昔魯公伯禽則有爲爲之。』今以三年之喪從其利者，吾不知也。」
《東觀漢記》曰：桓焉爲大傅，以母憂，自乞聽以大夫。行逾年，詔賜牛酒，奪服，即拜光祿大夫，遷太常。
《後漢書》曰：耿恭征疏勒，時母卒，及還，追行喪制。有詔使五官中郎將齊牛酒，釋服。〈奪情不令追服。〉
又曰：趙喜代虞延行太尉事，遭母憂，上疏乞身行喪禮。顯宗不許，遣使者爲釋服，賞賜恩寵甚渥。
《漢雜事》曰：翟方進爲丞相，遭後母喪，行服三十六日，起視事，曰：「不敢逾國家也。」
《吳志》曰：孫權詔曰：「夫三年之喪，天下達制，人情之極痛也。賢者制哀以從禮，不肖勉而致之也。治道已泰，上下無事，君子不奪人情，故三年不逮孝子之門。至於有事，則殺禮以從宜，要絰而處事。故聖人製法，有禮無時則不行。遭喪不奔非古也，蓋隨時之宜，以義斷恩也。前故設科，長吏在官，當須交代，而故犯之，雖隨糾坐，猶以廢曠。方事之殷，國家多難，凡在官司，宜各盡節，先公後私，而不恭承，甚非謂也。中外群僚，其更平議，務令得中節度。」丞相顧雍奏從大辟。其後吳令孟宗喪母，奔赴，已而自拘於武昌，以聽刑戮。陸遜陳其素行，因爲之請。減宗等，後不得以爲比。目此遂絕。
《風俗通》曰：謹案《禮》，臣有大喪，三年不呼其門。
