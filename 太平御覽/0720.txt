
《易》曰：天地之大德曰生。
《傳》曰：君子有四時：朝以聽政〈聽國政。〉，晝以訪問〈問可否。〉，夕以脩念〈念所施。〉，夜以安身。於是節宣其氣〈宣，散也。〉，勿使有所壅閉湫〈子小切〉底〈音止〉以露其體，〈湫，集也；底，滯也；露，羸也。宣之則血氣集滯而躰羸露。〉玆心不爽，而昏亂百度。〈玆，此也。爽，明也。百度，百事之節。〉
《老子養生要訣》曰：一人之身，一國之象。胷臆之設猶宮室也。支體之位猶郊境也，骨節之分猶百川也，腠〈七搆切〉理之間猶四衢也。神猶君也，血猶臣也，氣猶民也。故志人能理其身，亦猶明君能治其國。夫愛其民所以安其國，愛其氣所以全其身。民弊即國亡，氣衰即身謝。是以志人上士，當施醫於未病之間，不追修施於既敗之後。故知國難保而易喪，氣難清而易濁。審機權可以安社稷，制嗜慾可以保性命。若能攝生者，當先除六害，然後可以延駐。何名六害？一曰薄名利，二曰禁聲色，三曰廉貨財，四曰損滋味，五曰屏虛妄，六曰除疽妒。六者若存妬，六者若存，則養生之道徒設耳。蓋未見其有益也，雖心希妙理，口念真經，咀〈才與切〉嚼英華，呼吸景象，不能補其促矣。誠者，所以保和全真，當須少思少念，少笑少言，少喜少怒，少樂少愁，少惡少好，少事少機。夫多思則神散，多念則心勞；多笑則臟腑上飜，多言則氣海虛脫；多喜則膀胱納客風，多怒則腠理奔浮血；多樂則心神邪蕩，多愁則頭面燋枯；多好則氣智潰溢，多惡則精爽奔騰；多事則�脈乾急，多機則智慮沉迷。玆乃伐人之生甚於斤斧，蝕人之性猛於犲狼。無久行，無久坐，無久立，無久臥，無久視，無久聽。不飢強食則脾勞，不渴強飲則胃脹。體欲少勞，食慾常少。勞則勿過，少勿令虛。冬則朝勿虛，夏則夜勿飽。早起不在雞鳴前，晚起不過日出後。心內澄則真人守其位，氣內定則邪物去其身。行欺詐則神悲，行爭競則神沮。輕侮於人當減筭，殺害於物必傷年。行一善則䰟神歡，搆一惡則魄神喜。䰟神欲人生，魄神欲人死。常欲寬泰自居，恬惔自守，則神形安靜，災病不生。仙錄必書其名，死籍必消其咎，養生之理，盡在此矣。至於鍊瓊丹而補腦，化金液以留神，此上眞之妙道，非食穀㗖血越分而修之。萬人之中得者殊少，深可誡焉。
《莊子》曰：「善養生若牧羊，視其後者而鞭之。」周威公曰：「何謂？」曰：「魯有單豹者，岩居而谷飲，不與民共利，行年七十而猶有嬰兒之色。不幸遇餓虎，煞而食之。有張毅者，高門懸薄，無不走也。行年四十而有內熱之病以死。豹養其內，而虎食其外；毅養其外，而病攻其內。此二子者，皆不鞭其後者。」〈夫守一方之事，至於過理者不及於會通之適者，鞭其後者，去其不及耳。〉
又曰：養形必先之以物。物有餘而形不養者有之矣。有生必先無離形，形離而生亡者有之矣。其來不能卻，其去不能止也。悲夫！世之人以為養形足以存，養形神情，果不足以存生。
《文子》曰：太上養神，其次養形。神清意平，百節皆寧，養生之本也。肥肌膚，充腹腸，開嗜欲，養生之末也。〈《淮南子》同。〉
《韓子》曰：神不注於外則身全，身全之謂得。得者，得身也。
《呂氏春秋》曰：凡生之長也，順之也。使生不順者，欲也。故聖人必先適欲〈適，節也。〉。室大則多陰，臺高則多陽。多陰則蹷，多陽則痿，〈蹷也，逆寒疾也。痿躄不能行。〉此陰陽不適之患也。是故先王不處大室，不為高臺。味不眾珍，衣不燀〈之演切〉熱。燀熱則理塞，〈脈則閉節。〉理塞則氣不達。味眾珍則胃充，胃充則中大鞔〈音墜，憊也。〉，中大鞔則氣不達，以此求長生，其可得乎？昔先聖王之為苑囿園池也，足以觀望勞形而己矣；其為宮室臺榭也，足以辟燥備濕而己矣；其為輿馬衣裘也，足以逸身煖骸而己矣；其為飲食酏〈音移〉醴也，足以適味充虛而己矣；其為聲色音樂也，足以安性自娛而己矣。此五者，之所以養性也，非好儉而惡費也，節於性也。
又曰：天生陰陽寒暑燥溼。四時之化，萬物之變，莫不為利，莫不為害。聖人察之以便生，故精神安乎形，而年壽長焉。長也者，非短而續之者也，畢其數也。畢數之務在去乎害。何謂去害？大甘大酸大苦大辛大咸，五者充形，則生害矣；大喜大怒大憂大恐大哀，五者接神，則生害矣；大寒大熱大燥大溼大風大霧，六者動精，則生害矣。〈諸言大者，皆言過制。〉故凡養生莫若知本，知本則疾無由至矣。
又曰：湯問伊尹曰：「欲取天下，若何？」伊尹曰：「欲取天下，天下可取。身將先取。〈身先為天下所取也。〉凡事之本，必先治身。嗇其大寶，〈大寶，身也。〉用新棄其陳，湊理遂通，精氣日新，邪氣盡去，反其天年，此之謂真人。昔先聖王成其身而天下成，治其身而天下治。故善響者不於響，於聲；善景者不於景於形。為天下者不於天下，於身。《詩》曰：「淑人君子，其儀不忒。其儀不忒，正是四國。」言正諸身也。故反道而身善矣，行義而人善矣。
《淮南子》曰：君子行正氣，小人行邪氣。內便於性，外合於義。循理而動，不系於物者，正氣也。重於滋味，淫於聲色，發於喜怒，不顧後患者，邪氣也。邪與正相傷，欲與性相害，不可兩立，一置一廢，故聖人損欲而從事於性。凡治身養性，節寢處，適飲食，和喜怒，便動靜，而邪氣自不生。豈若憂瘕疵之興，痤疽之發，而豫備之哉？
又曰：今萬物之來擢拔吾性，扌搴取吾精，勢若泉源，雖欲勿廩，庸可得乎﹀囫夫樹木，灌以潦水，疇以肥壤，十人養之，一人拔之，則必無余蘗。況以一國同伐之，雖欲久生，豈可得哉？今盆水在廷，清之終日，未能見眉睫，濁之不過一撓，而不能察方員。人神易濁而難清，猶盆水之類也。
又曰：夫水之性清而沙土汨之，人之性安而嗜欲亂之。夫人之所授於性者，耳目之於聲色也，鼻口之於芳臭也；肌膚之於寒暖也，其情一也。或通於神明，或不免於痴狂者何也？其所以為制者，異也。是故神者，智之淵也，神清則智明矣。智，心之府也，智公則心平矣。人莫鑒於流沫而鑒於止水者，以其靜也。莫窺於生鐵而窺於明鏡者，以其易也。夫惟易且靜，故能形物之情性，由此觀之用者也。是故虛室生白，吉祥止焉。
又曰：聖人不變其宜，不易其常，放准修繩，曲因其當。夫喜怒者，道之邪；悲憂者，德之失；好憎者，心之過；嗜欲者，性之累。夫大怒破陰，大喜墜陽，薄氣發，驚怖為狂。憂悲多悉，病乃成積；好憎繁多，禍乃相隨。故心不憂，樂德之至也；性而不變，靜之至也。嗜欲不載，虛之至也：無所愛憎，平之至也：不與物散，粹之至也。能此五者，則通於神明。通於神明者，得其內者也。
《抱朴子·內篇》曰：夫太元之山，難知易求。不天不地，不沉不浮；絕險緬邈，崔巍崎嶇；和氣煙，神童並游；玉井泓窈，灌溉延休；百二十官，曹府相由；離坎列位，玄芝萬株；絳樹特生，其實如珠；金玉嵯峨，醴泉出隅；還年之土，甘其清流；子能修之，松喬同儔。此一山也。長谷之山，杳杳巍巍。玄靈飄飄，玉液霏霏；金紫之房，在乎其隈；愚人競往，至皆死歸；有道之士，登之不衰；彩服黃精，以致天飛。此二山也，古賢之所秘，子精思之。
又曰：凡養生者，欲令多聞而貴要，博見而擇善。偏脅事，不足必賴也。又好事之徒，各伏其所長，知玄素之朮者則曰：「帷房中之朮可以度世矣」，明吐納之道者則曰「惟行氣足以延壽矣」，知屈伸之法者則曰：「惟導引可以難老矣」，知草木之方者則曰：「惟奇藥可以無窮矣」，學道之不能成就，由乎偏枯之若此也。
又曰：余祖鴻臚，少時當為臨氵允令，雲此縣有民家世壽考，或出百歲，或八九十。後徙去，子孫轉多夭折。他人居其故宅，後亦累世壽考。由此乃覺是宅之所為，而不知何。疑其井水殊赤，乃試掘井左右，得古人埋丹砂數十斛，去井數尺，此丹砂汁因泉漸入井，是以飲其水而得壽。況乃煉丹砂而服之乎？
又曰：人亦有不病者，各有所制攝生。食不欲飽，眠不欲扇，星下不臥。里語曰：「人在人間，日失一日。」如牽牛以詣屠所，描幃一步，去死轉近也。夫入九泉之下，長夜罔極，始為螻蟻之糧，終與塵埃合體，令人怛然心熱。求生之志，何可不營？
《新論》曰：曲陽侯王根迎方士西門君惠，從其學養生卻老之朮。君惠曰：「龜鶴稱三千歲，以人之才，何乃不如蟲鳥耶？」
《白虎通》曰：男子六十閉房戶，所以輔衰故，重性命也。
《會稽典錄》曰：王充年漸七十，乃作養生之書，凡十六篇，養氣自守，閉明塞聰，愛精自輔，服藥導引，庶幾獲道。
《劉根別傳》曰：取七歲男齒女髪，與己勁垢合燒，服之一歲，則不知老；常為之，使老有少容也。
嵇康《養生論》曰：養生有五難；名利不減，此一難也；喜怒不除，此二難也；聲色不去，此三難也；滋味不絕，此四難也；神慮精散，此五難也。五丈必存，雖心希難老，口誦至言，咀嚼英華，呼吸太陽，不能不夭其年也。五者無於胸中，則信順日深，玄德日全，不祈喜而自福，不求壽而自延，此養生大理所歸也。
又曰：夫為稼於陽，世偏有一溉之功者。雖終歸於焦爛，必一溉者後枯，然則一溉之益，固不可誣也。而世常謂一怒不足以侵性，一哀不足以傷身，輕而肆之，是猶不識一溉之益，而望嘉穀於旱苗者也。是以君子知形恃神以立，神須形以存。悟生理之易失，知一過之害生，故修性以保神，安心以全身，愛憎不棲於情，憂喜不留於心，泊然無感而體氣和平。又呼吸吐納，服食養身，使形神相親，表里俱濟也。夫種田者，一畝十斛謂之良田，此天下通稱也。不知區種可百餘斛，田種一也。至於樹養不同，則功收相懸。謂商無十倍之價，農於百斛之望，此守常而不變者也。且豆令人重，榆令人瞑，合歡蠲忿，萱草忘憂，愚智所知也。薰辛害同，豚魚不養，世所識也。虱處頭而黑，麝食柏而香，頸處險而癭，齒居晉而黃。推此而言，凡所食之氣，蒸性染身，莫不相應。豈惟蒸之使重而無使輕，害之使暗而無使明，薰之使黃而無使堅，芬之使香而無使延哉？故神農曰「上藥養命，中藥養性」者，誠知性命之理因輔養以通也。而世人不察，惟五穀是嗜，聲色是耽；目惑玄黃，耳務淫哇；滋味煎其腑臟，醴醪煮其腸胃，香芳腐其骨髓，喜怒悖其正氣，思慮消其精神，哀樂殃其平粹。夫以蕞爾之軀，攻之者非一途；易竭之身，而內外授敵；身非木石，其能久乎？
《神仙傳》曰：彭祖云：「養壽之道，但莫傷之而己。夫冬溫夏涼，不失四時之和，所以適身也。美色淑姿，安閑性樂，不致思欲之感，所以通神也。車服威儀，知足無求，所以一志也。八音五色，以養視聽之歡，所以導心也。凡此皆以養壽，而不能斟酌之者，反以速患。古之至人，恐下才之子不識事宜，流遁不還，故絕其源，故經有「上士別床，中士異被；服藥百過，不如獨臥；色使目盲，聲授鼴聾，味令口爽」。言若能節宣其宜適，抑揚其通塞者，不減年算而得其益。凡此之類，譬猶水火，可否失適，反為害耳。人不知其經脈損傷，血氣不足，肉理空疏，髓腦不實，體己先病，故為外物所犯，因風寒酒色以發之耳。若本充實，豈有病乎？凡遠思氰唷傷人，憂愁悲哀傷人，喜樂過量傷人，忿怒不解傷人，汲汲所願傷人，戚戚所患傷人，寒暖失節傷人，陰陽不交傷人。人所傷者其眾，而獨責房室，不亦惑哉？男女相成，猶天地相生也，所以道養神氣，使人不失其和。天地得交接之道，故無終竟之限；人失交接之道，故有殘折之期。能避眾傷之事，得陰陽之朮，則不死之道也。天地晝離而夜合，一歲三百六十交，精氣和合者有四，故能生育萬物，不知窮極。人能則之，可以長存。次則有服氣得其道，則邪氣不能入，治身之本要也。其餘曆藏導引之朮，及念體中萬神有含影中形之事，不然於心志也。人能愛精養體，服氣煉神，則萬神自守。其不然者，營衛枯疲，
萬神自逝，非思念所留者也。
《魏志》曰：吳普嘗問道於華他，他謂普曰：「人體欲得勞動，但不當使極耳。如搖動則穀氣易消，血脈通流，病不得生。譬猶戶樞不蠹，流水不腐，以其常動故也。是以仙者及漢時有士君，舊為導引之事，熊經至顧，引挽腰體，動諸關節，以求難老。吾有一朮，名五禽之戲，汝可行之。一曰虎，二曰鹿，三曰熊，四曰猿，五曰鳥。亦以除疾，並利蹄足，以當導引。體中不快，起作一禽之戲。普施行之，遂年九十餘。
《博物志》曰：魏武帝問封君達養生之朮。君達曰：「體欲常勞，食慾常少，勞無過虛。省肥濃，節咸酸，減思慮，損喜怒，除馳逐，慎房室。春夏施寫，秋冬閑藏。」武帝行之，有效。
高湛《養生論》曰：王叔和，高平人也。博好經方，洞識攝生之道。嘗謂人曰：「食不欲雜，雜則或有所犯，當時或無災患，積久為人作疾。」尋常飲食，每令得所多餐，令人彭亨短氣，或致暴疾。夏至秋分，少食肥膩餅霍之屬，此物與酒食瓜果相妨，當時不必習病，入秋節變，陽消陰息，寒氣忽至，多諸暴卒，良由涉夏取冷大過，飲食不節故也。而不達者皆以病至之日便謂是授病之始，而不知其所由來者漸矣。豈不惑哉？
《養生要》曰：起，東向坐，以兩手相摩令熱。以手摩額，上至頂上，滿二九止，名曰存泥丸。又清旦初起，以兩手人兩耳極上下之，二七止，令人不聾。次縮鼻閉氣，右手從頭上引左耳，二七止。次引兩髪鬢舉之，令人血氣流通，頭不白。又摩手令熱，以摩身體，從上至下，名乾浴。令人勝風寒、時氣、寒熱、頭痛，百病皆除。
《莊子》曰：吹ゑ呼吸，吐故納新，熊經鳥伸，為壽而己矣。此道引之士，養形之人也。彭祖壽考者之所好也。
《養生要·伏氣經》曰：道者，氣也，寶氣得道長存。神者，精也，寶精則神明長生。精者，血脈之川流，守骨之靈神。精去則骨枯，骨枯則死矣，是以為道者務寶其精。從夜半至日中為生氣時，正僵仆，瞑目握固，〈握固者，如嬰兒之卷手。〉閉氣不息，於心中數至生二百，乃口吐氣出之，曰增息。如此身神具，五藏安。能閉氣數至二百五十，華蓋明，〈化蓋，眉也。〉耳目聰，舉無病，邪不入。寶氣，一名曰行氣，一名長息。其法：正僵仆，徐氵敕澧泉〈澧泉，唾也。〉而咽之。因行氣，口但吐氣，鼻但內氣，徐縮引之，莫大極，滿者難還入五息，己一息，自可吐也。一息數之至九十息，頻伸訖，復為之，滿四九三百六十息為一竟，咽之，乃鼻內氣也。不爾或令咳，凡內氣上外吐氣，則氣不流自覺周身也。
《抱朴子》曰：城陽郄儉，少時行獵，墮空冢中，飢餓，見冢中先有大龜，數數回轉，所向無常，張口吞氣，或俯或仰。儉素亦聞龜能導引，乃試隨龜所為，遂不復飢。百餘日後，人有偶窺冢中，見儉而出之。後竟能咽氣斷谷。魏王拘置土室中閑試之，一年不食，顏色悅澤，氣力自若。
又曰：爾乃咀吸寶華，穀神大清，外珍五耀，內守九精。
《修養雜訣》曰：老子云：玄牝之門，是謂天地根。綿綿若存，用之不勤。」言口鼻也。天地之門以吐納陰陽生死之氣。每至旦，面向午，展兩手於膝之上，徐按捺百節，口吐濁氣，鼻引清氣，所以吐故納新。是蹙氣良久，徐徐吐之，仍以左右手上下前後拓。取氣之時，意想太和，元氣下入毛際，流於五臟，四支皆授其潤，如山納雲，如地授澤。若氣通則竟腹中咽，咽轉動。若得十通，即竟，身體潤澤而光色渙，耳目聰明，飲食有味，氣力倍加，諸疾去矣。
《守九精法言》曰：生氣時，床鋪厚軟，枕與身平，仰臥，展腳握固去身四五寸，兩手亦去身四五寸，微微鼻引大陽清氣入，竟送此氣遍身體，即閉氣至極，
然後細從口吐之，勿令耳聞吐氣之聲也。
《著生論》曰：大凡著生，先調元氣。身有四氣，人多不明。四氣之中，各主生死。一曰乾元之氣，化為精，精反為氣。精者連於神，精益則神明，精固則神暢，神暢則生健。若精散則神疲，精竭則神去，神去則死。二曰坤元之氣，化為血，血復為氣。氣血者通於內，血壯則體豐，血固則顏盛，顏盛則生合。若血衰則髪變，血敗則腦空，腦空則死。三曰庶氣。庶氣者，二元交氣。氣化為津，津復為氣。氣運於生，生托於氣，陰陽動息，滋潤形骸，氣通即生，菩蕈則死。四曰眾也。眾氣者，谷氣也。穀濟於生，終誤於命。食穀味雖生，蘊穀氣還死。精能附血，氣能附生，常使循環，即身永固，乾元之陽，陽居陰位，臍下氣海是也。坤元之陰，陰居陽位，腦中血海是也。生者屬陽，陽貫五臟，喘息之氣是也。死者屬陰，陰納五味，穢惡之氣是也。氣海之氣，以壯精神，以填骨髓。血海之氣，以補肌膚，以流血脈。喘息之氣，以通六腑，以扶四支。穢惡之氣，以亂身神，以腐五臟。
《修養雜訣·氣銘》曰：一氣未分，三才同源。清濁既異，元精各存。天法象我，我法象天。我命在我，不在於天。昧用者夭，善用者延。性和者寂，守一神閑。靈芝在身，不在於山。返一守和，理合玄玄。精極拇樹，神極乃靈，氣極乃精，無精氣乃冥。因氣而衰，因氣而榮；因氣而死，因氣而生。喜怒亂氣，性情交爭，擁搆成患，神形豈寧？煉陽銷陰，其氣自行，以正遣邪，其患自平，乾坤澄淨。子後午前，閉目平坐，握固冥然。納息盧中，吐息天關。入息微微，出息綿綿。以意引氣，臟腑迴旋。前後呵之，榮衛通宣。但有不和，遣之踵前。五呵六呵，無疾不蠲。凡欲胎息，導引為先。經脈不擁，關節不煩。或如射鵰，側身彎環。或舉腰膝，如蟾半圓。交枝腦後，左旋右旋。勁展兩足，氣出指端。擺掣四肢，捉搦三關，熟摩尺澤，氣海亦然。叩齒集神，合眸固關。置心亡形，任意往還。覺氣調勻，擁塞喉間。擁氣則咽，茸蓯相連。轉舌氵敕入，咽下丹田。以意送之，令聲泊然。一咽茸蓯，再咽如前。三十六咽，胎息成焉。大道無為，為於無為。不為無為，莫若無為。不思為思，莫若無思。萬法自然，不假施為。不寒不熱，不渴不飢。恬淡無為，以道自怡。妙中之妙，微中之微，懷道君子，銘之珮之。
