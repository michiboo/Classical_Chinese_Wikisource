
《六典》曰︰左右丞掌管轄省事，糾舉憲章，以辨六官之儀制，而正其文法，分而視焉。
《漢官典職》曰︰尚書左右丞，典台事，繩糾，無所不總。
《續漢書·百官志》曰︰左丞掌錄尚書，吏人上章，百官威儀。
《漢官儀》曰︰漢制︰八座、丞、郎初拜，幷集都堂交禮，遷，又解交。
《晉書·百官表志注》曰︰左右丞，俸月三十斛，左丞主台內禁令、宗廟祠祀、朝儀射制、彈案選用署吏，稽近道文書，給假。
《晉書》曰︰劉字長叔，爲尚書左丞，正色在朝，三台清肅。
又曰︰郤詵爲尚書左丞，推奏吏部尚書崔洪，洪曰︰「舉詵丞而還奏我，此謂挽弩自射。」詵曰︰「趙宣子任韓厥爲司馬，而厥以軍法戮宣子；崔侯爲國舉才，我以才見舉，惟官是視，各明至公，何故其言乃至於此？」洪聞而悅服之。
又曰︰傅咸爲尚書左丞。時尚書郭奕，鹹故將也。累辭病疾不起，復不上朝。又自表妹葬，乞出臨喪，詔書聽許，鹹舉奏之。
又曰︰郤弘始爲尚書郎，轉左右丞，在朝爲百僚所憚，後坐泄事免。
《晉諸公贊》曰︰許奇爲尚書左丞，有準繩操。
又曰︰傅咸字長虞，爲左丞，台閣小大，望風自肅。
《晉中興書》曰︰荀蕤字令遠，遷左丞。時桓溫平蜀，朝廷欲以豫章封溫，蕤謂太宗曰︰「若溫復假主威平定河洛，修復山陵，將復何以加之？」遂止。
沈約《宋書》曰︰何承天爲中丞，與尚書左丞謝元素不相善，二人競伺二台之違，累相糾奏。
《宋書·百官志》曰︰晉宋之世，左丞主台內禁令、宗廟祠祀、朝儀禮制、選用署吏，糾諸不法，無所迴避。
《三國典略》曰︰北齊張耀嘗爲尚書左丞，文宣近出，令耀居守。文宣夜還，耀不開門，勒兵嚴備，火至，看面然後開迎。文宣笑曰︰「卿欲學郅君章也。」賜以錦袍，以其忠勤，深見親待。
《梁書》曰︰賀琛遷尚書左丞，幷參禮儀事。琛前後居職，凡郊廟諸議，多所創定。每見高祖，與語，常移晷刻，故省中爲之語曰︰「上殿不下有賀雅。」琛容止都雅，故時人呼之。
又曰︰劉孺弟覽除尚書左丞。性聰敏，尚書令史七百人，一見幷記姓名。當官清正，無所私。姊夫御史中丞褚湮，從兄吏部郎李綽，在職頗通贓貨，覽劾奏，幷免官。李綽怨之，常謂人曰︰「犬嚙行路，覽噬家人。」
《北史》曰︰郎茂，煬帝即位爲尚書左丞。時工部尚書宇文愷、右翊衛大將軍于仲文競河東銀窟，茂奏劾︰「愷位已隆，祿賜優厚，拔葵去織，寂爾無聞，求利下交，曾無愧色。仲文大將軍宿衛近臣，趨侍階庭，朝夕聞道，虞芮之風，抑而不慕，分誅之利，知而必爭，何以貽範庶僚、示人軌物？」愷與仲文竟坐得罪。
《隋書》曰︰楊汪字元度。高祖嘗謂諫議大夫王達曰︰「卿爲我覓一好左丞。」達遂私於汪曰︰「我當薦君爲左丞，若事果，當以良田相報也。」汪以達所言奏之，達竟以獲罪。卒拜汪爲尚書左丞。汪明習法令，果於剖斷，當時號爲稱職。
《唐書》曰︰趙涓，永泰初爲監察御史。時禁中失火，焚室數十間，火起處與東宮稍近，代宗深疑之。涓爲巡使，俾令即訊，涓周曆ヂ囿，按據跡狀，乃上直中官遺火所致也。推鞫明審，頗盡事情。既奏，代宗稱賞焉。德宗時在東宮，常感涓之究理詳細。及刺衢州年考既深，又與觀察使韓不相得，奏免涓官。德宗見其名，謂宰相曰︰「豈非永泰初御史趙涓乎？」對曰︰「然」。即日拜尚書左丞。
《唐新語》曰︰楊�爲左丞，時宇文化及子孫理資蔭朝廷，以事隔兩朝，且其家親族亦衆多，爲言者所司。理之至於左司，昧詳其案狀，訴者以道理已成，無復凝滯，勃然逼�。�曰︰「適朝退未食，食畢當詳案。」訴者曰︰「公雲未食，亦知天下有累年羈旅訴者乎？」�遽命案，立批之曰︰「父殺隋主，子訴隋資，生者猶配遠方，死者無宜更敘。」時人深賞之。
《傅咸表》曰︰左丞職輕事重，以賤制貴，所以難居。臣以暗劣，猥忝斯任，愧於不稱，懼罪之及，夙夜惶恐，寢食無寧。
《卞�彈尚書丞郎事》曰︰舊丞、郎取急及屬出，皆尚有對，使職局不廢，而昨左右二丞及諸郎皆出，惟次直二郎在，設使有兵火警急，便爲無復行事者。二丞頓行，無印可以封符疏。此之逋慢，莫斯之甚！
《傅咸答辛曠詩序》曰︰尚書左丞彈八座以下，居萬機之會。斯乃皇朝之司直，天臺之管轄。餘前爲右丞，具知此職之要；後忝此任，亻黽從事，日慎一日。
《續漢書·百官志》曰︰尚書右丞一人，四百石，掌錄文書、期會、假署印綬及筆墨諸材用。
《漢官儀》曰︰尚書左右丞，秩各四百石，遷刺史。
《晉書百官表注》曰︰右丞主台內庫藏、廨舍、量物用多少及廩賜、民戶、租布、刑獄、兵器，稽遠道文書、章表、奏事。
《晉中興書》曰︰王國寶因酒坐怒右丞祖台之，攘袂喚呼，以盤盞樂器擲台之，復爲有司所彈。烈宗詔曰︰「國寶縱肆情性，甚不可長；台之懦弱非監司體，其免官。」
沈約《宋書》曰︰晉西朝八座丞、郎，朝晡詣都座朝；江左惟旦朝而已。八座丞郎初拜，幷集都座交禮，遷又解交，漢舊制也。今惟八座解交，丞、郎不復解交。
《宋書·百官志》曰︰右丞掌台內庫藏，凡諸器物、廨舍、刑獄、兵器。
《唐書》曰︰宇文節爲尚書右丞，明習法令，以�局見稱。時江夏王道宗，嘗以私事於節，遂奏之。太宗大悅，賜絹二百匹，仍勞之曰︰「朕所以不置左右僕射者，正以卿在省耳。」
又曰︰韋溫爲尚書右丞，吏部員外張文規父弘靖，長慶初在幽州爲朱克融所囚，文規不時省赴。人士喧然，罪之。溫居綱轄，首糾其事，出文規爲安州刺史。
《五代史·後唐書》曰︰梁開平二年，改左右丞爲左右司侍郎，避廟諱也。至同元年十月復舊爲左右丞，長興元年九月詔曰︰「台轄之司，官資幷設左右貂，素來相類，左右揆不至相懸。以此比方，豈宜各別。自此宜升尚書右丞官品，與左丞幷爲正四品。」
《六典》曰︰左、右司郎中、員外郎各掌付十有二司之事，以舉正稽違，省署符目焉。凡都省掌舉諸司之綱紀與其百僚之程式，以正邦理，以宣邦教。
《隋書》曰︰煬帝三年，尚書都司始置左右司，郎各一人，品同諸曹郎從五品。掌都省之職。
《唐職員令》曰︰左右司郎中，掌副左右丞所管諸司事。署抄目，舉稽失，知台內宿直。若本司郎中不在幷行之。
《隋書》曰︰骨儀遷尚書右司郎。於時政漸亂濁，貨賂公行，凡當樞要之職，無問貴賤，幷家累金寶。天下士大夫莫不變節，而儀勵志守常，介然獨立。
《漢官儀》曰︰能通蒼頡史篇，補蘭台令史；滿歲，補尚書令史；滿歲，爲尚書郎。出亦與郎同，宰百里，郎與令史分職受書。令史見僕射、尚書，執板拜；見丞、郎，執板揖。
《續漢書·百官志》曰︰尚書令史十八人，人二百石。曹有三人主書，後增列曹三人，合二十一人。
華嶠《後漢書》︰韋彪上疏曰︰「有楚獄事繁，故置尚書令史以助郎。」
《晉書》曰︰陳壽少仕蜀，在觀閣爲令史，又爲郎。宦人黃皓專弄朝政，大將軍閻宇等皆曲躬事皓以營時務，壽獨峻然，皓乃自禪與杖。
又曰︰趙孟字長舒，入補尚書郎令史，善於清談，有國士之風。其面有疵點，諸事不決，皆言當問疵面。
《齊職儀》曰︰自魏晉宋齊，正令史、書令史皆有品秩，朱衣執板，進賢一梁冠。
楊楞伽《北齊鄴都故事》曰︰尚書郎判事，正令史側坐，書令史過事。
《典略》曰︰邊讓字文禮，陳留人，將軍何進聞其名，欲以禮辟。恐不肯來，乃托以軍事召之，到署令史。進以禮見之，讓占對閑敘，聲氣如流。其時，坐席賓客有百數，皆高慕之。
