
《說文》曰：牡，畜父也，從牛土聲。犅〈古郎切〉，特，牛父也。牝，畜母也，從牛匕聲。犢，牛子也。牬〈普外切〉，二歲牛也。犙〈山耽切〉，三歲牛也。牭〈思貳切〉，四歲牛也。戒〈戒，又音加〉，騬牛也。牻〈莫江切〉，白黑雜毛牛也。掠〈力強切〉，牻牛也。犡〈力制切〉，牛白脊也。𤙛〈達胡切。〉黃牛虎文也。犖，駮牛也。㸹〈力拙切〉，牛白脊也。𤘾〈匹耕切〉，牛文駮如星也。犥〈普表切〉，牛黃白色也。犉〈而純切〉，黃牛黑唇也。攉〈音岳〉，白牛也。㹔〈居羊切〉，牛馬脊也。𤙎〈音�〉，牛徐行也。犫，牛息聲也。一曰牛名。牷〈音全〉，牛純色也。𤛾牛〈{牜憂}音遶〉柔謹也。
《廣志》曰：有靡犘〈馬家切〉牛，牛出巴中，重千斤。犦〈蒲角切〉牛，一曰{封牛}牛，有赤豹，封牛。周留水牛，毛青腹大，狀似豬。有牧牛，項上堆肉大如斗。似橐駝，日行三百里。犤〈音皮〉牛，猶痺小，今謂之稷牛，又呼杲下牛，出廣州高涼郡。犩〈吾威切〉牛，如牛而大，肉數千斤，出蜀中。夔牛，重千斤，晉時此牛出上庸郡。獵〈力涉切。〉牛，旄牛也，髀膝間皆有毛。花蹄牛，高六尺，尾環繞角，有四耳，角端有肉，蹄如蓮華。堂牛，色黑或黃，日南有之。潛牛，形狀似水牛，一名{牜冗}〈音沉〉牛。麟牛，似鹿，又似羊，肉美。牥〈音方〉牛，如橐駞，能行。又有牛，《莊子》曰：「其大若垂天之雲。」
《易·大畜卦》曰：六四，童牛之牿，玄吉。
又《無褪翟》曰：六三，無妄之災，或系之牛。行人之得，邑人之災。象曰：「行人得牛，邑人災也。」
又《遁卦》曰：六二，執之用黃牛之革，莫之勝說。《象》曰：「執用黃牛，固志也。」
又《離卦》曰：離，利貞。畜牝牛，吉。
又《既濟》曰：九五，東鄰殺牛，不如西鄰之禴祭。
又《說卦》曰：坤為牛。
《周書·王會》曰：卜盧紈牛。紈牛者，牛之大者。大夏玆白牛、數楚每牛，牛之小者也。〈大夏，西北戎。數楚，北戎。玆白牛，野獸，形似白牛。〉
《詩·鴻雁·無羊》曰：誰謂爾無牛？九十其犉。〈黃牛黑唇曰犉。〉
又曰：爾牛來思，其耳溼溼。
《尚書》曰：武王克紂，放牛於桃林之野。
《左傳·成七年》曰：鼷鼠食郊牛角。改卜牛，鼷鼠又食其角。乃免牛。
又《宣三年經》曰：王正月，郊牛之口傷。改卜牛，牛死。乃不郊。
又《僖上》曰：齊侯伐楚，楚子使與師言曰：「君處北海，寡人處南海，惟是風馬牛不相及也。不虞君之涉吾地也，何故？」
又《僖下》曰：介葛盧來朝，聞牛鳴，曰：「是生三犧，皆用之矣。其音雲。」問之而信。
又曰：秦師入滑，鄭商人弦高將市於周，遇之。以乘韋先，牛十二犒師，曰：「寡君聞吾子將步師出於敝邑，敢犒從者。」
又《宣上》曰：宋城，華玄為植，巡功。〈植，主巡行城也。〉城者謳曰：「於思於思，棄甲復來。」使驂乘謂之曰：「牛則有皮，犀兕尚多，棄甲則那？」
又《宣上》曰：楚子為陳夏氏亂故，伐陳，殺夏徵舒，因縣陳。申叔時使於齊，反，復命而退。王使讓之曰：「夏徵舒為不道，弒其君，寡人以諸侯討而戮之。汝獨不慶寡人，何故？」曰：「夏徵舒弒其君，其罪大矣；討而戮之，君之義也。抑人有言曰：『牽牛以蹊人之田，而奪之牛』。牽牛以蹊者，信有罪矣。而奪之牛，罰已重矣。諸侯之從君，討有罪也。今縣陳，貪其富也，無乃不可乎？」王曰：「善」。
又《成公下》曰：韓厥曰：「古人有言：『殺老牛，莫之敢屍』，而況君乎？二三子不能事君，焉用厥也？」〈屍也。〉
又《昭十三年》曰：邾人、莒人訴於晉曰：「魯朝夕伐我，幾亡矣。我之不共，魯故之以。」〈不共晉貢，以魯故也。〉晉侯使叔向來辭曰：「寡君不得事君矣，請君無勤。」鐘服惠伯對曰：「君信蠻夷之訴，以絕兄弟之國，寡君聞命矣。」叔向曰：「寡君有甲車四千乘在，雖以無道行之，必可畏也。況其率道，何敵之有？牛雖瘠，僨加於豚上，其畏不世乎？」
《禮記·曲禮上》曰：國君下齊牛。
又《曲禮下》曰：諸侯無故不殺牛。
又《月令》曰：季春，犧牲駒犢，舉書其數。〈在牧而書數，秋當保內。〉
又曰：季冬，命有司出土牛，以示農耕之早晚。
又《曲禮下》曰：天子祭天地，諸侯祭山川，大夫祭五祠，士祭其先。天子以犧牛，諸侯以肥牛，大夫以索牛。
又《郊特牲》曰：郊，所以明天道也。帝牛不吉，以為稷牛。帝牛必在滌三月，稷牛惟具。所以別事天神與人鬼也。
又曰：郊用騂，尚赤也；周犢，貴誠也。
又《禮器》曰：有以少為貴者，天子祭天，特牲；天子適諸侯，諸侯膳以犢。
又《內則》曰：牛夜鳴則庮。〈庮，臭惡也。〉
又曰：祭天地之牛角繭栗，宗廟之牛角握，賓客之牛角赤。
《周禮·地官·封人》曰：凡祭祀，飾其牛牲，設其楅衡，置其絼，共其水藳。〈楅在鼻，衡在角，言不得觸。絼，繫牛鼻繩。絼，本又作紖，持忍反。〉
又《冬官·考工記》曰：稚牛之角直而澤，老牛之角終而昔。〈昔，讀為交錯之錯。謂角扌角理錯也。〉角長二尺有五寸，三色不失理，謂之牛戴牛。〈三色，本白、中青、末豐也。戴牛，角直一牛。〉
又《地官上》曰：牛人，掌養國之公牛，以待國之政令。〈公猶官也。〉凡祭祀，共其享牛、求牛，以授職人而芻之。〈求牛，禱於鬼神之牛，謂所以祭者也。求，終也。終事之牛，謂所以繹者也。宗廟有繹者，孝子求神非一處。職，讀為樴，樴謂之我可以繫牛。樴人者。謂牧人。〉凡賓客之事，共其牢禮積膳之牛。饗食賓射，共其膳羞之牛。軍事，供其犒牛。喪事，共其奠牛。凡會同、軍旅、行役，共蒲傍車之牛，與其牽旁，以載公任器。〈牽旁，在轅外免牛也。人御之，居其前，曰牽；居其旁曰旁。任猶用也。〉凡祭祀，共其牛牲之�，與其盆簝，以待事。〈鄭司農云：�，謂楅衡之屬。盆、簝，皆器名。盆所以盛血。簝，受肉籠也。玄謂：�，若今屠家縣肉格。〉
又《秋官上》曰：罪隸掌役百官府，與凡有守者，掌使令之小事。〈役，給其小役。〉凡封國若家，牛助為牽傍。〈鄭司農云：凡封國若家，謂建諸侯、立大夫家也。牛助為牽傍，此官主為送致之也。玄謂：牛助，國以牛助轉徙也。罪隸牽旁之，在前曰牽，在旁曰旁。〉
《史記》曰：騎劫攻即墨，田單用牛千頭，衣以五綵，縛刃其角，結火其尾。穿城而出牛，壯士五千銜枚隨其後。牛出火明，所觸皆死，壯士擊之，城上士大噪，燕師大敗，騎劫死。乘勝逐北，三戰三克，遂收齊城也。
又曰：馬蹄躈千，牛千足，此亦比千乘之家。〈躈，苦吊切。〉
又曰：寗戚欲仕齊，候桓公出，牽牛叩角而歌曰：「南山粲，白石爛，短布單衣才至骭。生不逢堯與舜禪，長夜漫漫何時旦。」桓公用之。
又曰：蘇秦說韓王曰：「鄙語云：『寧為雞口，無為牛後。』今西面事秦，何異牛後乎？」
《漢書》曰：邴吉甞出。逢群斗者，死傷橫道，吉過之不問。前行，逢人逐牛，牛喘吐舌。止，使騎吏問牛行幾里。或譏吉，吉曰：「民斗殺傷，長安令、京兆尹職所當禁備逐捕，丞相課其殿最，不親小事也。方春少陽用事，未可以熱，恐牛近行因暑故喘，此時氣失節，恐有所傷害者。三公典調和陰陽，職所當憂也。」
又曰：龔遂為渤海太守，民有帶持刀劍者，使賣劍買牛，賣刀買犢。可謂帶牛佩犢矣。
又曰：宣宗地節三年，求得外祖母王媼男先故，弟武，皆隨使者詣闕，時乘黃牛車，故百姓謂之黃牛嫗。
《後漢書》曰：朱暉為臨淮太守。時牛大疫，而臨淮獨尾者。鄰郡牽牛入界避災耳。
范曄《後漢書》曰：漢光武初起，騎牛。殺新野尉，乃登揄。
又曰：劉盆子初與兄茂屬右校卒吏劉俠卿，主芻牧牛，號曰牛吏。及立為帝，恐畏欲啼，即復還依俠卿。
又曰：更始即位，舞陰大姓李氏擁城不下，更始遣天柱將軍李寶降之，不肯，云：「聞宛之趙氏有孤孫熹，信義著名，願得降之。」更始乃徵熹。熹年未二十，既引見，更始笑曰：「繭、栗犢豈能負重致遠乎？」〈犢角如繭、栗，言小也。《禮緯》曰：天地之牲角繭栗。〉即除為郎中，行偏將軍事，使詣舞陰，而李氏遂降。
又曰：劉寬甞行，有人失牛者，乃就卷車中認之。寬無所言，下駕步歸。有頃，認者得牛而送還，叩頭謝曰：「慚負長者，隨所刑罪。」寬曰：「物有相類，事容脫誤。幸勞檻彘，何為謝之？」州里服其不校。
又曰：魯恭為中牟令，亭長有從貿茶牛不還者。牛主自言，恭召亭長，教令還牛，亭長不還。如是者三，遂不還。恭涕泣曰：「教化不行也。」欲解印綬去。掾吏固爭，亭長即還牛，詣獄受罪，恭貰出不問。於是吏人敬信，皆不忍欺。
謝承《後漢書》曰：朱暉為郡吏，太守阮況常欲市暉牛，暉不從。及況卒，暉乃厚贈，送其家人。或以譏焉，暉曰：「前阮府君，有求於我，所以不敢聞命，誠恐以財貨污君。今而相送，明吾非有愛也。」
《魏略》曰：鉅鹿時苗，字冑，為壽春令。始之官，乘牛。歲餘，生一犢子。及跟，留其犢而去。
《晉書》曰：羊篇，祜擲甓也，為鉅平侯，奉祜嗣。篇曆官清慎，有私牛於官舍產犢，及還而留之。
張勃《吳錄·地理志》曰：合浦徐聞縣多牛，其項上有特骨，大如復斗，日行三百里。
《蜀志》曰：蔣琰曾夢門前有一牛頭血流，問於趙直，直曰：「牛角及口，公字也；血者事明也。夢吉矣。」
《晉朝雜事》曰：泰康九年三月，幽州上言塞北有死牛頭語。
干寶《晉記》曰：南安朱沖，其鄰人失犢，與沖犢相類，來認取之。沖不與爭。後得之於堅冰之下，慚謝沖，沖不受。
王隱《晉書》曰：朱沖字巨融，少有德行。鄰人牛犯沖苗，沖乃擔芻釋牛。牛主大慚，不敢復暴。
又曰：潘岳出為河陽令，以任次宜為郎，不得意出。山濤領選，岳內非之，密作謠曰：「閣道東，有大牛，王濟鞅，裴楷鞦，和嶠刺促不得休。」
又曰：郭洗牛生犢，兩頭八足。
《晉陽秋》曰：武帝時，有司奏御牛青絲糹引斷，詔可以青麻代之。
《晉書》曰：郭舒，常有鄉人盜食舒牛，事覺來謝，舒曰：「卿飢，所以食牛耳，余肉可共啖之。」世以此服其弘量。
又曰：夫餘國若有軍事，殺牛祭天，以其蹄占吉凶，蹄解者為凶，合者為吉也。
又曰：石崇與貴戚王愷，奢靡相尚。常與愷出遊，爭入洛城，崇牛迅若飛禽，愷絕不能及。乃密貸其帳下，問其所以。對曰：「牛奔不迅，良由御者逐之不及而反制之，可聽蹁轅則駃矣。」因從之，遂爭長。崇後知之，殺所告者。
又曰：王濟被斥外，於是乃移第北芒山下。性豪侈，麗服玉食。時王愷以帝舅奢豪，有牛名八百里駁，常瑩其蹄角。濟請以錢千萬，與牛對射而賭之，愷亦自恃其能，令濟先射，一發破的。因據胡床叱左右速探牛心來，須臾而至，一割便去。
又曰：何曾性奢豪。都官從事劉亨，甞奏曾以銅鈎黻紖車，瑩牛蹄角。後曾辟亨為掾，勸勿應。亨謂「至公之體，不以私憾」，遂應。
又曰：桓溫北伐，過淮泗，踐北境，與諸寮屬登平乘樓，矚中原，慨然曰：「遂使神州陸沉，百年丘虛，王夷甫諸人不得不任其責！」袁弘曰：「運有廢興，豈必諸人之過？」溫作色謂四坐曰：「頗聞劉景升有千斤大牛，啖芻豆什刀於常牛，負重致遠，曾不若一羸，魏武入荊州，以享軍志。」意以況弘，坐中皆失色。
又曰：王延家中生一犢，他人認之，延牽與之，初無吝色。其人後知其妄認，送犢還延，叩頭謝罪。延以與之，不取也。
又曰：肅慎國，武帝時及玄帝中興，皆來貢獻。成帝時，又通貢於石季龍，四年方達。季龍問之，答曰：「每候牛馬向西南眠者，三年矣，是知大國所在，故來。」
《南史·四夷傳》曰：扶乘國，有牛角甚長，以角載物，至勝二十斛。
《宋書》曰：褚湛之有一牛，至所愛。無故墮廳事前井。湛之率左右躬自營救，郡中喧擾，彥回下簾不視。
又曰：江湛為吏部尚書，性廉儉。牛餓，御人求草，湛良久曰：「可與飲。」
又曰：顧憲之，玄徽中為建康令。時有盜牛者，與本主爭牛，各稱己物。二家辭證等，前後令莫能決。憲之至，復其狀，乃令解牛，任其所去，牛徑還本宅。盜者伏其罪。時人號曰神明。
《三國典略》曰：陳桃根於所部得青牛，獻之。又上織成羅文錦被表二。陳主命於雲龍門外焚之，其牛遣還於人。
又曰：梁出師拒侯景，邵陵脫洶次鍾離。初，綸將發營於樂游苑，臨賀王正德詣於綸所，始入牙門，有飄風觸旗竿而折。至是將殺牛勞土，一牛走入馬廄，抵殺綸所乘駿馬，又以兩角貫一馬腹，載之而行，沖突營幕，軍中驚亂。
蕭子顯《齊書》曰：豫章文獻王嶷為揚州刺史，拜陵還，過延陵季子廟，觀沸井。有水牛突部伍。直兵執牛推問，王不許，取絹一匹橫系牛角，放歸其家。為治務存寬厚，故得朝野忻心。
《後魏書》曰：邢昕以本官副李象使於梁。昕好忤物，人謂之牛。是行也，談者謂之牛象斗於江南。
《北史》曰：後魏玄仲景，性嚴峭。孝莊時兼御史中尉，京師肅然。每向台，恆駕赤牛，時人號赤牛中尉。
又曰：魏婁提雄傑有識度，僮僕千數，牛馬以谷量。性好周給，士多歸附之。
又曰：道武時，窟咄拒南鄙。莫題時二於帝，遺箭於地。窟咄謂曰：「三歲犢豈勝重載！」言窟咄長而帝少也。
又曰：孟信為趙郡太守，及去官，家貧無食。惟有一老牛，其兄子賣之，擬供薪米，作契已訖。市法應知牛主住所在，信適從外來，見買牛人，方知其賣也，因告之曰：「此牛先來有病，小用便發，君不須買也。」杖其兄子二十。買牛人嗟異良久，呼信曰：「孟公，但見與牛，未必須其力也。」苦請不得，乃罷。買牛者周文帝帳下人，周文深嘆異焉。
《隋書》曰：盧昌衡為徐州總管。常行至浚儀，所乘馬為他牛所觸，因致死。牛主陳謝，求還價值，昌衡謂之曰：「六畜相鬥，自關常理。此豈人情也？君何謝乎？」拒而不受。性寬厚不求，皆此類也。
又曰：牛弘有弟曰弼，好酒而酗。常因醉射殺弘車牛，弘來還宅，其妻迎謂之曰：「叔射殺牛矣。」弘聞之，無所怪。問直，答曰作脯。坐定，其妻又曰：「叔忽射殺牛，大是異事。」弘曰：「已知之矣。」顏色自若，讀書不輟。其寬和如此。
又曰：於仲文遷安固太守。有任、杜兩客各失牛。後得牛，兩家俱認，州郡久不能決。益州長史韓伯俊曰：「於安固少聰察，可令決之。」仲文曰：「此易解耳。」於是令二家各驅牛群至，乃放所認者，遂向任氏群中。又陰使人微傷其牛，任氏嗟惋，杜家自若。仲文於是訶杜氏，杜氏服罪而去。
又曰：盧愷從周武帝在雲陽宮，敕諸屯簡老牛，欲以享士。愷進諫曰：「昔田子方贖老馬，君子以為美談。向奉明敕，欲以老牛享士，有虧仁政。」帝美其言而止。轉禮部大夫。
《唐書》曰：李密甞欲尋包愷，乘一黃牛，被以蒲韉，仍將《漢書》一秩掛於角上，一手捉牛靷，一手飜書讀之。尚書令越公楊素見於道，從後按轡躡之。既及，問曰：「何處書生，耽學若此？」密識越公，乃下牛再拜，自言姓名。又問所讀何書，荅曰：「《項羽傳》。」越公奇之。
