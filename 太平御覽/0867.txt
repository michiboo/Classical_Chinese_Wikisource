
《爾雅》曰：賈，苦茶。〈矮小者似梔子，冬至生葉，可煮作羹飯。今早釆者為茶，晚釆者為茗。一名茆，蜀人名為苦茶。〉
《吳志》曰：孫皓每宴，坐席無不能酒，率以七升為限，雖不悉入口，澆灌取盡。韋曜飲酒不過二升，初見禮異，密賜茶茗以當酒。
《晉中興書》曰：陸納為吳興太守，時衛將軍謝安嘗欲詣納，納兄子ㄈ怪納無所備，不敢問之，乃私蓄十數人饌。安既至，納所設惟茶果而已。ㄈ遂陳盛饌，珍羞必具。及安去，納杖ㄈ四十，云：「汝既不能光益叔父，奈何穢吾素業！」
《晉書》曰：夏侯愷亡後形見，就家人求茶。
又曰：桓溫為揚州牧，性儉素，每，惟下漆撲茶果而已。
《宋錄》曰：新安王子鸞、豫章王子尚詣曇濟道人於八公山。道人設茶茗，尚味之曰：「此甘露也，何言茶茗焉？」
《南齊書》曰：武帝遺詔：「靈坐勿以牲為祭，惟設餅果茶飯酒脯而已。」
《唐史》曰：風俗貴茶，茶之名品益眾。劍南有蒙頂石花，或散牙，號為第一。湖州顧渚之紫筍，東川有神泉昌明、硤州有碧澗、明月房、茱萸寮，福州有方山之生牙，夔州有香山，江陵有南木，湖南有衡山，岳州有氵邕湖之舍膏，常州有義興之紫筍，婺州有東白，睦州有鳩坑，洪州有西山之白露，壽州有霍山之黃芽。蘄門團，而浮梁之商貨不在焉。
又曰：竟陵僧有於水濱得嬰兒者，育為弟子。稍長，自筮，遇《蹇》之《漸》，繇曰：「鴻漸於陸，羽可用為儀。」乃姓陸氏，字鴻漸，名羽。羽有文學，多意思，恥一物不盡其妙。茶朮最著。鞏縣為瓷偶人，號陸鴻漸，買十器得一鴻漸。市人沽茗，不利輒灌之。羽於江湖稱竟陵人，於南越稱桑薴翁貞元末卒。
又曰：韓聞奉天之難，以釆練囊緘茶末，健步以進上。
又曰：貞元九年春，初稅茶。先是，諸道鹽鐵使張滂奏曰：「伏以去秋水災，詔令減稅。今之國用須有供備。伏請出茶州縣及茶山外商人，要略委所由定二等，時估每十稅一，價錢充所放兩稅。其明年已後，所得稅外收貯。若諸州遭水旱，賦稅不辦，以此代之。」詔曰：「可。」仍委張滂具處置條奏。自是每歲得錢四十萬貫。茶之有稅，自此始也。然稅茶無虛歲，遭水旱處，未嘗以茶稅錢拯贍。
又曰：大和七年正月，吳、蜀貢新茶，皆於冬中作法為之。上務恭儉，不欲逆其物性，詔所貢新茶宜於立春後造。
又曰：大和九年十月，王涯獻茶，以涯為榷茶使。茶之有稅，自涯始。
又曰：大和九直十二月，諸道鹽鐵轉運榷茶使令狐楚奏：「榷茶不便於民，請停。」從之。
又曰：元和十四年，歸光州茶園於百姓，從刺史房克讓之請。
又曰：初，常魯使西蕃，烹茶帳中。蕃人問曰：「何為者？」魯曰：「滌煩療濁，所謂茶也。」蕃人曰：「我此亦有。」命取以出，指曰：「此壽州者，此顧渚者，此蘄門者。」
《晏子春秋》曰：嬰相齊景公時，食脫粟之飯，炙三弋五卵，茗茶而已。
《廣雅》曰：荊、巴間釆茶作餅成，以米膏出之。若飲先炙，令色赤，搗末置瓷器中，以湯澆覆之，用蔥、姜Ρ之。其飲醒酒，令人不眠。
《博物志》曰：飲真茶，令少眼睡。
《神農食經》曰：茶茗宜久服，令人有力悅志。
又曰：茗，苦茶，味甘苦，微寒，無毒，主瘺瘡，利小便，少睡，去痰渴，消宿食。冬生益州川谷山陵道傍，凌冬不死。三月二日釆。
華佗《食論》曰：苦茶，久食益意思。
壺居士《食志》曰：苦茶，久食羽化。與韭冊食，令人身重。
陶弘景《新錄》曰：茗茶輕身換骨，丹丘子、黃山君服之。
王浮《神異記》曰：餘姚人虞洪入山釆茗，遇一道士牽三青牛，引洪至瀑布山，曰：「吾，丹丘子也。聞子善具飯，常思見惠。山中有大茗，可以相給，祈子他日有甌蟻之餘，不相遺也。」因立奠祀。後令家人入山，獲大茗焉。
《廣陵耆老傳》曰：晉元帝時，有老姥每旦擎一器茗，往市鬻之，市人競買。自旦至暮，其器不減茗。所得錢，散路傍孤貧乞人。或異之，執而系之於獄。夜擎所賣茗器，自牖飛去。
《廣志》曰：茶，叢生。直煮飲為茗茶；茱萸、檄子之屬，膏煎之，或以茱萸煮脯，冒汁為之曰茶；有赤色者，亦米和膏煎，曰無酒茶。
《晉書·藝朮傳》曰：惇煌人單道開不畏寒暑，常服小石子。所服者有桂花氣。兼服茶酥而已。
《續搜神記》曰：晉孝武世，宜城人秦精入武昌山中釆茗。忽見一人，身長一丈，通體皆毛。精見之大怖，自謂必死。毛人牽其臂，將至山中大叢茗處，放之便去。精因留釆，須臾復來，乃探懷中橘與精。精甚怖，負茗而歸。
又曰：桓宣武有一督將，因時行病後虛熱，更能飲復茗，必一斛二斗乃飽，裁減升合便以為大不足。非復一日，家貧。後有客造之，正遇其飲復茗。亦先聞世有此病，仍令更進五升，乃大吐，有一物出，如升大，有口，形質縮縐，狀似牛肚。客乃令置之於盆中，以一斛二斗復茗澆之，此物翕之都盡而止。覺小腹又增五升，便悉混然從口中湧出。既吐此物，病遂差。苦問之：「此何病？」答云：「此病名斛茗瘕。」
《異苑》曰：剡縣陳矜妻少寡，與二子同居，好飲茶。家有古冢，每飲輒先祠之。二子欲掘之，母止之。夜夢人云：「吾止此冢三百餘年，今二子恆欲見毀，賴相保護，又享吾佳茗。雖潛朽壤，豈忘翳桑之報？」及曉，於庭中獲錢十萬，似久埋者，惟貫新。母告二子，禱祠愈切。
《世說》曰：任瞻少時有令名。自過江失志，既不飲茗。問人云：「此為茶？為茗？」覺人有怪色，乃自申明之，曰：「向問飲為熱為冷？」
又曰：晉司徒長史王好飲茶。人至，輒命飲之。士大夫皆患之，每欲往侯，必雲「今日有水厄」。
《江氏傳》曰：統遷愍懷太子洗馬，嘗上疏諫云：「今西園賣醯、面、茶、菜、藍子之屬，虧敗國體。」
《晉四王起事》曰：惠帝蒙塵洛陽，黃門以瓦盂盛茶上至尊。
晉劉琨《與兄子南兗州剌史演書》曰：前得安州茶二斤，姜一斤、桂一斤，皆所須也。吾體中煩悶，恆假茶。汝可信信致之。
傅咸《司隸教》曰：聞南方有蜀嫗，作茶粥賣，廉事歐其器具。無為，又賣餅於市。而禁茶粥，以蜀姥，何哉？
《坤元錄》曰：辰州漵浦縣，山上多茶樹。
《括地圖》曰：臨城縣東北一百四十里，有茶山、茶溪。
《天台記》曰：丹丘出大茗，服之生羽翼。
《夷陵圖經》曰：黃木女觀望州等山，茶茗出焉。
楊之《洛陽伽籃記》曰：彭城王勰戲謂王肅曰：「卿不重齊、魯大邦，而愛邾、莒小國。」肅對曰：「鄉曲所美，不得不好。」勰復謂曰：「卿明日顧我，為卿設邾、莒之餐，亦有酪奴。」因此復號茗取飲為酪奴。時給事中劉縞慕肅之風，專習茗飲。彭城王謂縞曰：「卿不慕王侯八珍，而好蒼頭水厄！海上有逐臭之夫，里內有學顰之婦，以卿言之是也。」其彭城王家有吳嫗，以此言戲之。自是朝貴會，雖設茗飲，皆恥不復食，雖江表殘民遠來降者，侍中元乂欲為之設茗，先問：「卿於水厄多少？」肖正德不曉人意，答曰：「下官雖生水鄉，立身已來，不遭陽侯之難。」舉坐笑焉。
《桐君錄》曰：西陽、武昌、晉陵皆出好茗。巴東別有真香苟，煎飲，令人不眠。
又曰：茶花狀如梔子，其色稍白。
《永嘉圖經》曰：縣東有白茶山。
《吳興記》曰：烏程縣西有溫山，出御Η。
《淮陰圖經》曰：山陽縣南二十里有茶坡。
《茶陵縣圖經》曰：茶陵者，謂陵吞生茶茗。
《本草拾遺》曰：皋盧茗，苦平，作飲止渴，除疫，不睡，利水道，明目。生南海諸山中。南人極重之。
《廣州記》曰：酉平縣出皋盧，茗之別名，葉大而澀，南人以為飲。
《南越志》曰：茗苦澀，亦謂之過羅。
陸羽《茶經》曰：茶者，南方嘉木，自尺、二尺至數十尺，其巴川峽山有兩合抱者，伐而掇之。其樹如瓜蘆，葉如梔子，花如白薔薇，實如栟櫚，蒂如丁香，根如胡桃。其名一曰「茶」，二曰「賈」。三曰「{艸設}」，四曰「茗」，五曰「Η」。〈周公云：賈，苦茶。楊執戟云：蜀西南人謂茶曰{艸設}。郭弘農云：早取為茶，晚取為茗，一曰Η。{艸設}，音設。Η，昌兗切。〉其上者生爛石，中者生櫟壤，下者生黃土。凡藝而不茂。法如種。三歲可釆。陽岸陰林，紫者上，綠者次；筍者上，牙者次；葉卷者上，葉舒者次。凡釆茶在二月、三月、四月之間。茶之筍者生爛石沃土，長四、五寸，若薇蕨，始抽，陵露釆焉。茶之牙，發於叢薄之上，有三枚、四枚、五枚者，選中枝穎枝者釆焉。其日雨不釆，晴有雲不釆。蒸、拍、焙、穿、封、乾矣，有千類萬狀。鹵莽而言之，如胡人靴者蹙縮然，{封牛}牛臆者廉忄詹然，浮雲出山者輪然，輕飈拂水者涵澹然。有如陶家之子羅膏土，以水澄Г之；又如新治田者，過暴雨流潦之。經此，皆茶之精腴也。有如竹籜者，枝幹堅實，難於蒸搗，故其形箭<麗>。〈上音離，下音帥。〉如霜荷者，莖葉凋趄，易其狀貌，故其狀萎萃然。此皆茶之脊老也。自釆至於封曰七經，自胡人至於霜荷八等。
《唐新語》曰：石補闕綦毋景博學，有著述才。性不飲茶，著《代茶飲序》，其略曰：「釋滯消擁，一日之利漸佳；瘠氣侵精，終身之累斯大。獲益則歸功茶力，貽患則不謂茶災，豈非福近易知，禍遠難見者乎？」
《雲南記》曰：名山縣出茶，有山曰蒙山，聯延數十里，在縣西南。按《拾道志》尚書所謂蔡蒙旅平者，蒙山也，在雅州，凡蜀茶盡出此。
《魏王花木志》曰：茶葉似梔子，可煮為飲。其老葉謂之Η，細葉謂之茗。
杜育《Η賦》曰：調神和內，倦解慷除。
張孟陽《登成都樓》詩云：芳茶冠六清，溢味播九區。人生苟安樂，玆土聊可娛。
左思《嬌女》詩曰：吾家有好女，皎皎常白皙。小字為紈素，口齒自清曆。其始字蕙芳，眉目燦如畫。馳鶩翔園林，草木皆生摘。貪走風雨中，倏忽數百適。心為茶Η劇，吹噓對鼎釒曆。
孫楚《出歌》曰：茱萸出芳樹顛，鯉魚出洛水泉。白鹽出河東，美豉出魯川。薑桂茶Η出巴蜀，椒橘木蘭出高山。蓼蘇出溝渠，秕稗出中田。
