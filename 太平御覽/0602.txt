
《呂氏春秋》曰：呂不韋爲秦相國，集諸儒使著其所聞，爲十二記、八覽、六論，合十餘萬言，名爲《呂氏春秋》，暴之咸陽市門，懸千金於其上，有能增損一字者，與之金。時人無能增損。說者以爲非不能也，蓋憚相國，畏其勢耳。然其書以道德爲準的，以無爲爲紀綱，以忠義爲品式，以公方爲檢格，與孟軻、孫卿相表里也。
《列仙傳》曰：李耳字伯陽，陳人也。生於殷時，爲周柱下史。好養精氣，貴無名，接而不施。轉爲守藏吏，積年，乃知其真人也。仲尼師之。去入大秦，過關，令尹喜待迎之，強使著書，作《道德上下經》二卷。鶡冠子，或曰楚人，隱居，衣敝履穿，以鶡爲冠，莫測其名，因服成號。著書言道家事，馮煖常師事之。
《西京雜記》曰：淮南王著《鴻烈》二十一篇。鴻，大也；烈，明也，言大明禮教也。號爲《淮南子》，一曰《劉安子》。自雲字中有風霜之氣；揚子雲以爲一出一入，字直百金。
又曰：董仲舒夢蛟龍入懷，乃作《春秋繁露》。
又曰：葛洪家世有劉子駿《漢言》百卷，首尾無題目，但以甲乙丙丁記其卷數。先父傳之。劉歆欲撰書編錄漢事類，未得構而亡，故書無宗本，止雜記，而前後無事類。後好事者以意次第之，始甲之癸爲十帙，帙十卷，合百卷。洪家有小同異。
又曰：揚雄著《太玄經》，夢吐鳳皇集其頂上而滅。
《揚雄傳贊》曰：雄好古而樂道。其志欲窮文辭，成名於後世。以爲經莫大於《易》，是故作《太玄》；傳莫大於《論語》，故作《法言》。
桓譚《新論》曰：揚子雲才智聞達，卓絕於衆，漢興已來未有此也。國師子駿曰：「何以言之？」答曰：「通才著書以百數，惟太史公爲廣大，餘皆叢殘小論，不能比之。子雲所造《法言》、《太玄》也，人貴所聞，賤所見，故輕易之。若遇上好事，必以《太玄》次五經也。」
《抱朴子》曰：王充作《論衡》，北方郡未有得之者。蔡伯喈嘗到江東，得之，嘆其文高，度越諸子。及還中國，諸儒覺其談論更遠，嫌得異書。或搜求至隱處，果得《論衡》，捉取數卷，將去，伯喈曰：「惟我與爾共之，勿廣也。」
又曰：盧生問曰：「蔡伯喈、張平子才足著子書，正恐言遠旨深，世人不解，故不著也。」餘難雲︰「若如來言，子雲亦不應作《太玄經》也。瓦甂木杯，比門所饒；金觴玉爵，萬家無一也。」
又曰：孔、鄭之門，耳聽口受者滅絕，而托竹素者爲世寶也。
又曰：餘家遭火，典籍蕩盡，困於無力，不能更得。故抄掇衆書，撮其精要，用攻少而所收多，思不煩而所見博。或謂洪曰：「流無源則幹，條離株則悴。吾匡耨屑盈車，不如金璧。」餘答曰：「詠圓流者採珠而捐蚌，登荊嶺者拾玉而棄石，餘之抄略，譬猶摘翡翠之藻羽，脫犀象之角牙。」
又曰：稽君道問二陸優劣。抱朴子曰：「朱淮南嘗言：二陸重規沓矩無多少也。一手之中，不無鈍利；方之它人，若江漢之與潢潦。陸子十篇，誠爲快書者。其辭之富者，雖覃思不可損也；其理之約者，雖潛筆腐毫不可益也。陸平原作子書未成，吾門生有在陸君軍中，嘗在左右，說陸君臨亡曰：『窮通，時也；遭遇，命也。古人貴立言，以爲不朽。吾所作子書未成，以此爲恨耳。』余謂仲長統作《昌言》，未竟而亡，後董襲撰次之。桓譚《新論》，未備而終，班固謂其成琴道。今才士何不贊成陸公子書？」
穎容《春秋例》曰：著述之事，前有司馬遷、揚雄，後有鄭衆、班固，近即馬融、鄭玄。其所著作違義正者，略舉一兩事以言之：遷《史記》不識畢公文王之子，而言與周同姓；揚雄《法言》不識六十四卦，雲所從來尚矣。
《論衡》曰：畫工好畫上世人，不畫秦漢士者，尊古卑今。揚子雲作《太玄經》、《法言》，張伯松不肯一觀，與幷肩，故賤其言也。若生周世，則爲金匱也。
又曰：《淮南》《呂覽》，文不無累害，所以出者，家富官貴也。人有難充書繁重，雲「不在多，以爲龍少魚衆，少者爲神。」充答曰：「文衆勝寡，財富愈貧。世無一分，吾有百篇；人無一字，吾有萬言。孰爲賢也？」充仕數不遇，以章和二年徙家避難揚州丹陽，入爲治中，才小任大，職在刺劾，筆札之思，歷年寢廢。章和三年罷州還，年漸七十，時可懸輿，髮白齒落，日月逾邁，貧無供養，志不娛快，乃作養生之書，凡十六篇。《論衡》造於永平末，定於建初之年耳。
《新論》曰：餘爲《新論》，術辨古今，亦欲興治也。何異《春秋》褒貶耶？今有疑者，所謂蚌異蛤，二五爲非十也。譚見劉向《新序》、陸賈《新語》，乃爲《新論》。莊周寓言乃雲︰「堯問孔子」，《淮南子》雲「共工爭帝地維絕」，亦皆爲妄作。故世人多雲短書不可用。然論天間莫明於聖人，莊周等雖虛誕，故當采其善，何雲盡棄耶？
《風俗通》應邵撰，序雲︰風者，天氣有寒暖，地形有陰陽，泉水有美惡，草木有剛柔。俗者，含血之類，象而生之。百里不同風，千里不同俗。周、秦嘗以歲八月遣輶軒使，采異代方言，載之秘府。及嬴氏之亡，遺棄殆盡。蜀人嚴君平有千餘言，林閭翁儒才有梗概，揚雄注續，二十七年，凡九千字，猶不如《爾雅》之宏麗。張竦以爲縣諸日月不刊之書。余不才，豈敢比隆於斯人！
《金樓子》曰：王仲宣昔在荊州，著書數十篇。荊州壞，盡焚其書。今在者一篇，知名之士咸重之。見虎一毛，不知其班。
又曰：劉輔性矜嚴，有盛名，沉深好經書，善說《京氏易》，論集經傳及圖讖文，作《五經通論》，世號之曰《沛王通》。明帝甚敬重之，賞賜恩寵加異。
又曰：或問餘曰：「子何不詢之有識，共著此書？曷爲區區自勤如此？」予曰：「夫荷旃被毳者，難與道純綿之緻密；羹藜含糗者，不足論大牢之滋味。故服郄絺之涼者，不知盛暑之鬱燠；襲貂狐之暖者，不知至寒之淒愴。予之術業，豈賓客之能窺！斯蓋以莛撞鍾，以蠡測海也。」予常切齒淮南、不韋之書，謂爲賓游所制。每至著述之間，不命賓客之窺也。
又曰：桓譚《新論》，華譚語襇《新論》；揚雄有《太玄經》，楊泉有《太元經》。談此多誤動形色。或雲︰「桓譚有《新論》，何處復有華譚？揚子但有《太玄經》，何處復聞《太元》也？」皆由不學使之然矣。
《隋大業拾遺》曰：大業之初，敕內史舍人竇威、起居舍人崔祖及龍川贊治侯偉等三十餘人撰《區宇圖志》一部，五百餘卷，新成，奏之；又著《丹陽郡風俗》，乃見以吳人爲東夷，度越禮義，及屬辭比事，全失修撰之意。帝不悅，遣內史舍人柳逵宣敕，責威等雲︰「昔漢末三方鼎立，大吳之國，以稱人物。故晉武帝雲『江東之有吳、會，猶江西之有汝、潁，衣冠人物，千載一時』。及永嘉之末，華夏衣纓，盡過江表。此乃天下之名都。自平陳之後，碩學通儒文人才子莫非彼至。爾等著其風俗，乃爲東夷之人度越禮義，於爾等可乎？然於著術之體，又無次序。各賜杖一頓。」即日，敕追秘書學士十八人修十郡志，內史侍郎虞世基總撿。於是世基先令學士各序一郡風俗，奏擬請體式。學士著作佐郎虞綽序京兆郡風俗，學士宣惠尉陵敬序河南郡風俗，學士宣德郎杜寶序吳郡風俗，四人先成，以簡世基。世基曰：「虞綽序京兆，文理俱贍，優博有餘，然非衆人之所能繼；陵敬論河南，雖文華才富，序事過繁；袁朗、杜寶吳、蜀二序，不略不繁，文理相副，宜具狀以四序奏聞，去取聽敕。」及奏，帝曰：「學士修書，頗得人意。」各賜物二十段。付世基擇善用之。世基乃鈔吳郡序付諸頭，以爲體式。及圖志第一副本新成八百卷，奏之。帝以部秩太少，更遣子細重修成一千二百卷，卷頭有圖，別造新樣，紙卷長二尺。敘山川則卷首有山水圖，敘郡國則卷首有郭邑圖，敘城隍則卷首有公館圖，其圖上山水城邑題書字極細，幷用歐陽肅書，即率更令詢之長子，攻於草隸，爲時所重。
《東觀漢記》曰：班固字孟堅。九歲能作賦、頌，因數入讀書禁中。每巡行狩，輒獻上賦、頌。
《魏志》曰：陳思王植，年十歲善屬文。太祖曰：「汝倩人耶？」跪對曰：「出言爲論，下筆成章。願當面試。」時銅雀台新成，太祖悉將諸子登臺，使各賦之。植援筆立就。〈亦出思疾門。〉
又曰：文帝八歲屬文。
《魏氏春秋》曰：阮籍幼有奇才異質，八歲能屬文。性恬靜。兀然彈琴長嘯，以此終日。
又曰：庾闡字仲初。少孤。年九歲能屬文，鄉里重之。
崔鴻《十六國春秋南涼錄》曰：禿髮傉檀子歸，年十三，命爲《高昌殿賦》，援筆即成，影不移漏。傉檀覽而異之，擬之曹子建。〈亦出思疾門。〉
《後魏書》曰：胡叟入長安，觀風化，隱匿名行，懼人見知。時京兆韋祖思，少閱典墳，多蔑時彥，知叟至，召而見之。祖思習常，待叟不足，聊與敘溫涼，拂衣而出。祖思固留之，曰：「當與君論天人之際，何遽而反乎？」叟對曰：「論天人者，其亡久矣，與君相知，何誇言若是也。」遂不坐而去。至主人家，賦韋杜二族，一宿而成，時年十有八矣。具述前載，無違舊美，敘中世有協時事，而末及鄙黷。人皆奇其才，思其筆，世猶傳誦之，以爲笑狎。
《齊書》曰：張率字士簡，性寬雅。年十二能屬文，常日限爲詩一篇，或數日不作，則追補之。稍進，作賦、頌。至年十六，向作二千餘首。有虞訥者見而詆之，率乃一旦焚毀，更爲詩示焉，托雲沈約，訥便向之嗟稱無字不善。率曰：「此吾作也。」訥慚而退。
《南史》曰：劉孝綽本名冉，幼聰敏，七歲能屬文。舅齊中書郎王融深賞異之，與同載以適親友，號曰「神童。」融每曰：「天下文章若無我，當歸阿士。」即孝綽小字也。
又曰：謝貞八歲，嘗爲《春日閑居》詩，從舅王筠奇之，謂所親曰：「至如『風定花猶落』，乃追步惠連矣。」年十三，尤善《左氏春秋》，工草隸蟲篆。
《後周書》曰：李昶幼年已解屬文，有聲洛下。時洛陽創置明堂，旭年十數歲，爲《明堂賦》，雖優洽未足，才制可觀。見者咸曰：「有家風矣！」
《三國典略》曰：蕭大心字仁恕，小名英童。與大臨同年，十歲幷能屬文。嘗雪朝入見，梁武帝詠雪，令二童各和，幷援筆立成。
《梁書》曰：柳惲早有令名，少工篇什，爲詩云︰「亭皋木葉下，隴首秋雲飛。」琅琊王融見而嗟賞，因書齋壁及所執白蘭團扇。
又曰：太祖文帝諱綱，字世訁贊，六歲能屬文。高祖驚其早就，不之信也。及於御前面試，辭彩甚美，高祖嘆曰：「此子，吾家之東阿也。」
又曰：丘遲字子希，年八歲便屬文。父靈鞠，有才名，常謂：「氣骨似我。」徵士何點見而異之。
又曰：庾肩吾八歲能賦詩，特爲兄於陵所友愛。
又曰：何遜字仲言，八歲能賦詩。弱冠，州舉秀才，南鄉范雲見對策，大相稱賞，謂所親曰：「頃觀文人質則過儒，文則傷俗，其能含清濁，守今古，見之何生矣。」沈約亦愛其文。
又曰：陸從典罪襠儀。幼聰敏，年八歲讀《沈約集》，見回文妍麗，援筆擬之，便有佳致。十二作《柳賦》，其辭甚美，從父瑜特所賞愛。
《隋書》曰：李德溜褡聰敏，年數歲，誦左思《蜀都賦》，十餘日便度。高隆之見而嗟嘆，遍告朝士雲︰「若假其年，必爲天下偉器。」鄴京人士多就宅觀之。月餘，日中車馬不絕。年十五，誦五經及古今文集，日數千言。俄而該博墳、典陰，陽緯候無不通涉。善屬文，辭核而理暢。
又曰：於宣敏字仲達。少沉密，有才思。年十一，詣周趙王。王命之賦詩，宣敏爲詩甚有幽貞之志，王大奇之，坐客莫不嗟賞。起家右侍上士。
《文選人名錄》曰：曹植年十歲，誦讀詩論及賦數萬言，能屬文。
又曰：謝靈運幼而聰慧，善屬文，舉筆立成。文章之盛，獨絕當時。
《幼童傳》曰：謝瞻字宣遠。幼而聰悟，五歲能屬文，通玄理。
又曰：孫士潛字石龍。六歲上書，七歲屬文。
《金樓子·自敘》曰：餘六歲解爲詩，奉敕爲詩曰：「池萍生已合，林花發稍稠；風入花枝動，日昭水光浮。」因爾稍學爲文也。
