
《毛詩》曰：《鹿鳴》，宴群臣嘉賓也。
又《鹿鳴·常棣》曰：宴兄弟也。
又《嘉魚》曰：《湛露》，天子宴諸侯也。
又《伐木》曰：《伐木》，宴朋友故舊也。自天子至於庶人，未有不須友以成者也。親親以睦，友賢不棄，不遺故舊，則民德歸厚矣。
《周禮·春官上》：大宗伯掌饗宴之禮，親四方之賓客。
《禮記》曰：諸侯宴禮之義，俎豆、牲體、薦羞，皆有等差，所以明貴賤也。
《左傳·文上》曰：魯文公四年，衛寧武子來聘。公與之宴，爲賦《湛露》及《彤弓》，不辭，又不答賦。使行人私問，對曰：「臣以爲肄業及之也。昔諸侯朝正於王，王宴之，於是乎賦《湛露》，則天子當陽，諸侯用命也。若諸侯敵王所愾，而獻其功，王於是乎賜之彤弓一、彤矢百、弓十，矢千，以覺報宴。今陪臣來繼舊好，君辱貺之，豈敢幹大禮以自取戾？」
又《宣公》曰：晉侯飲趙盾酒，伏甲，將攻之。其右提彌明知之，趨登曰：「臣侍君宴，過三爵，非禮也。」
又《成公》曰：衛侯饗苦成叔，寧武子相。苦成叔傲。寧子曰：「苦成家其亡乎？古之爲饗食也，以觀威儀，省禍福也。今夫子傲，取禍之道也。」
又《昭二》曰：楚靈王享昭公於新台，好以大屈。〈宴好好賜也。大屈，弓名也。〉旣而悔之。
又《昭公》曰：穆有塗山之會。〈周穆王會諸侯於塗山，在壽春東北。〉
《漢書》曰：高祖擊英布還，過沛，置酒，悉召故人、父老，發沛中兒百二十人，教之歌。酒酣，上自擊築曰：「大風起兮雲飛揚，威加四內兮歸故鄉，安得猛士兮守四方。」自起舞，慷慨傷懷，泣下數行。謂父老曰：「遊子悲故鄉。吾雖都關中，萬歲後，吾魂魄猶思樂沛也。」與沛父老諸母樂飲，極歡道舊，故爲笑樂。
《晉書·禮志》曰：漢建安中，將正會，而太史上言：「正旦當日蝕。」朝士疑會否，共諮尚書令荀彧。時廣平計吏劉邵在彧坐，曰：「梓慎、裨灶，古之良史，猶占水火，錯失天時。諸侯旅見天子，入門不得終禮者五，日蝕在一。然則聖人垂制，不爲變異豫廢朝禮。或者災消異伏，或推術謬誤也。」彧及衆人咸善而從之，遂朝會如舊，亦不蝕。
《魏書》曰：文帝爲魏王，南征，次譙。大饗六軍及譙父老，自娛樂，伎列百戲。
《魏志》曰：黃初元年，郭淮奉使賀文帝踐祚，而道路疾病，故計遠近爲稽留。及群臣在會，帝正色責之曰：「昔禹會諸侯塗山，防風後至，便行大戮。今溥天同慶，而最遲留，何也？」對曰：「臣聞五帝先教，導民以德。夏後政衰，始用刑辟。今臣遭唐虞之世，是以免於防風之誅。」帝悅之。
《晉書·禮志》曰：漢儀有正會禮。正旦，夜漏未盡七刻，鍾鳴，受賀。公侯以下執贄來庭，二千石以上升殿，稱萬歲。然後作樂宴饗。魏武帝都鄴，正會文昌殿，用漢儀，又設百華燈。晉氏受命，武帝更定元會儀，《咸寧注》是也。
《晉起居注》曰：太常張華上書，按舊事拜公建始殿，因以小會。蓋所以崇宰輔也。
《宋書·禮志》曰：正旦元會，設白虎樽於殿庭。樽蓋上施白虎。若有能獻直言，則發此樽飲酒。
《東宮舊事》曰：正會儀：太子著遠游冠、絳紗袍，登輿至承華門前，設位拜二傅；二傅交拜。禮畢，不復登車。太傅、〈訓導在前。〉少傅、〈訓順在後。〉太子入崇賢門。樂作，太子登殿，西向坐。
《世說》曰：孝武在西堂會，伏韜預坐。還，下車，使呼其兒，語之曰：「天子百人高會，臨坐未得他語，先問伏韜何在，在不？此故未易爲人。作父如此，何如？」
摯虞《決疑要注》曰：讌之與會，威儀不同也。會則隨五時朝服，庭設金石，懸虎賁，著旄頭，文衣、鶡尾以列陛。讌則服常服，設絲竹之樂，惟宿衛者列伏。大會於太極殿，小會於東堂。
《世說》曰：過江諸人，每至暇日，相要出新亭，藉卉飲宴。周侯中坐而嘆曰：「風景不殊，舉目有江河之異。」皆流淚。惟丞相愀然作色，曰：「當共戮力王室，克復神州，何至作楚囚相對而泣也？」
傅玄《元會賦》曰：考夏後之遺訓，綜殷周之典藝，采秦漢之舊儀，定元正之嘉會。
潘岳《閑居賦》曰：席長筵，列孫子，柳垂陰，車結軌。陸㰅紫房，水掛頳鯉。或宴於林，或禊於汜。昆弟班白，兒童稚齒。稱萬壽以獻觴，咸一懼而一喜。壽觴舉，慈顔和。浮杯樂飲，絲竹駢羅；頓足起舞，祝音高歌。人生安樂，孰知其他。
《古詩》曰：今日良宴會，歡樂難具陳。彈箏奮逸饗，新聲妙入神。
《古艶詩》曰：今日樂上樂相從，天公出美酒，河伯出鯉魚。青龍前鋪席，白虎持榼壺。南斗工鼓琴，北斗吹笙竽。
曹植《侍太子坐》詩曰：白日耀青天，微雨靜飛塵。寒水辟炎暑，涼風飄我身。清醴盈金觴，餚饌縱橫陳。齊人進奇樂，歌者出西秦。翩翩我公子，機巧忽若神。
曹植《與丁廙詩》曰：嘉賓填城闕，豐膳出中廚。吾於二三子，曲宴此城隅。秦箏發西氣，齊瑟揚東謳。餚來不虛歸，觴至反無餘。
陸機《皇太子請宴詩序》曰：感聖恩之罔極，退而賦此詩也。
《毛詩·大雅·江漢》曰：虎拜稽首，天子萬年。虎拜稽首，對揚王休。作召公考，天子萬壽。
《左傳·哀公》：宴於五梧，武伯爲祝。〈祝，上壽酒也。〉
《漢書》曰：高祖與項羽鴻門會，項莊入爲壽。〈進爵於尊者，獻無疆之壽也。〉
《史記》曰：武帝王太后在民間時所生一女者，父爲金王孫。王已死，韓王孫〈名嫣。〉乘間而言曰：「太后有女在長陵。」武帝曰：「何不早言！」武帝乃自往迎取。乘輿至金氏門外，使騎圍其宅，女亡匿內中床下。扶持出，詔副車載之馳還，入長樂宮。太后曰：「帝何從來？」帝曰：「今者至長陵，得臣姊，與俱來。」帝奉酒前爲壽，賜錢千萬，奴婢三百人，公田百頃，甲第以奉姊。太后謝曰：「爲帝費。」
《漢書·衛青傳》曰：時王夫人方幸於上。寧乘說青曰：「今王夫人幸，而宗族未富貴，願將軍奉所賜千金爲夫人親壽。」青以五百金爲壽。上聞，問青，以實對。上乃拜寧乘爲東海都尉。
又曰：倪寬爲御史大夫，從東封泰山，登明堂。寬奉觴再拜，上千萬歲壽。制曰：「敬舉君之觴。」
又曰：隆慮公主子昭平君，尚帝女夷安公主。隆慮主病困，以金千斤、錢十萬爲昭平君豫贖死罪，上許之。隆慮主卒，昭平君日驕，醉殺主傅，系獄。廷尉上請，上良久曰：「法令者，先帝所造也。因弟故而誣先帝之法，吾何面目入高廟乎？又下負萬民。」乃秦其可。哀不能自止，左右盡悲。東方朔前上壽曰：「臣聞聖王爲政，賞不避仇仇，誅不擇骨肉。《書》曰：『不偏不黨，王道蕩蕩。』此二者，五帝所重，三王所難也，陛下行之。是以四海之內，元元之民，各得其所，天下幸甚！臣朔奉觴昧死再拜，上萬歲壽。」上乃起，入省中，久時召讓。朔免冠頓首曰：「臣聞樂大甚則陽溢，哀大甚則陰頓。陽變則心氣動，心氣動則精神散而邪氣入。銷憂者莫若酒。臣朔以上壽者，明陛下正而不阿，思以止哀也。」
《後漢書·班超傳》曰：臣超區區，特蒙神靈，竊冀未便僵僕。目見西域平定，陛下舉萬年之觴，薦勛祖廟，布大喜於天下。
《東觀漢記》曰：吳良，濟郡人。爲郡議曹掾。正旦，史入賀太守。門下掾王望前言曰：「齊郡敗亂，遭離盜賊，人民饑餓，不聞鶏鳴狗吠之音。明府視事五年，五穀豐熟，家給人足。今日歲首，請上雅壽。」掾吏皆稱萬歲。良跪曰：「門下掾佞訁舀，明府勿受其觴。盜賊未盡，人民睏乏，良曹掾尚無絝。」望曰：「議曹隨窳，自無絝，寧足不爲家給人足耶？」太守曰：「此生言是也。」遂不舉觴。賜鰒魚百枚，署功曹。
《後漢書》曰：竇後定策立靈帝。帝以太后有援立之功，率群臣朝於南朝，親饋上壽也。
《魏書》曰：文帝爲魏王，南征，次譙。大饗六軍及譙父老，設伎樂百戲。令曰：「先王雲︰『樂其所自生，禮不忘其本。』譙，霸王之邦，真人本土。其復譙租稅二年。」三老上壽，日久而罷。
《晉書·禮志》曰：元正上壽，謁者引王詣樽酌壽酒，跪授侍中，侍中跪置御坐前。王還，王自酌，置位前。謁者跪奏：「藩王臣某等奉觴再拜上千萬歲。」四箱樂作，百官再拜已，飲，又再拜。
《唐書》曰：元和十四年，齊魯初平，宴文武百寮。裴度舉觴獻壽，跪而言曰：「陛下德配天地，明幷日月，神武獨斷，寇逆削平，錫宴群臣。當茲令節，臣備位台司，幸逢昌運，願與四海九州之人，同上千萬歲壽。」上執酒爲飲之。
《管子》曰：桓公、管仲、鮑叔牙、寧戚四人飲。飲酣，桓公謂鮑叔牙曰：「盍不起爲寡人壽乎？」鮑叔牙奉杯而起，曰：「使公毋忘出在莒時也，使管子毋忘束縛在於魯也，使寧戚毋忘其飯牛車下也。」桓公避席再拜曰：「寡人與二大夫能毋忘夫子之言，則齊國之社稷不危也。」
燕丹子曰：太子置酒請荊軻。酒酣，太子起爲壽。
《尚書》曰：五玉，三帛，二牲，一死，贄。〈三帛，諸侯世子執緟，公之孤執玄，附庸之君執黃。二牲，卿執羔，大夫執雁。一死，士執雉。玉帛，生死所爲以贄以見之。〉
《儀禮》曰：士相見之禮：摯，冬用雉，夏用腒；下大夫相見以雁，飾之以布，維之以索，如執雉；上大夫相見以羔，飾之以布，四維之結於面，左頭如麛，執之如士相見之禮。
《周禮·春官上·大宗伯》曰：以玉作六瑞，以等邦國。王執鎮圭，公執桓圭，侯執信圭，伯執躬圭，子執穀璧，男執蒲璧。〈鄭玄注曰：鎮，安也。蓋以四鎮之山爲琢飾，圭長一尺二寸。公，二王后及王之上公。雙植謂之桓。桓，公室之象，所以安其上也。信當爲身。身圭、躬圭，蓋皆象以人形，爲琢飾文，皆長七寸。穀，所以養人。蒲爲席，所以安人。二玉或以穀爲飾，或以蒲爲琢飾，璧皆徑五寸。不執珪者，未成國也。〉以禽作六摯，以等諸臣。〈執之言致也，所執以自致。〉孤執皮帛，卿執羔，大夫執雁，士執雉，庶人執鶩，工商執鶏。〈皮帛，束帛也。表以皮爲之飾，虎豹皮也。帛如今璧色繒也。羔，小羊，取其群而不失其類也。雁，取其候時而行。雉取其守介而死，不失其節。鶩取其不飛遷。鶏取其守時而動。〉
《禮記·曲禮下》曰：凡贄，天子鬯，諸侯圭，卿羔，大夫雁，士雉，庶人之贄匹，童子委贄而退，〈贄之言至也。天子無客禮以鬯爲贄者，所以惟用告神爲至也。童子委贄而退，不與成人爲禮也。說者以匹爲鶩也。〉野外軍中無贄，以纓拾矢可也。〈非爲禮之處，用時物相禮而已。纓，馬縏纓也。拾謂射韝。〉婦人之贄，梖、榛、脯、脩、棗、栗。
《春秋·莊公》曰：哀姜至，公使宗婦覿，用幣，非禮也。禦孫曰：「男贄，大者玉帛，〈公、侯、伯、子、男執玉，諸侯、世子、附庸、孤卿執帛。〉小者禽鳥，〈卿執羔，大夫執雁，土執雉。〉以章物也。〈章所執之物別貴賤。〉女贄，不過榛、栗、棗、栗，以告虔也。」〈榛小，栗、修、脯虔，敬也。皆取其名以示敬。〉
又《定公下》曰：公會晉師於耳。范獻子執羔，趙簡子、中行文子皆執雁。魯於是乎始尚羔。〈禮：卿執羔，大夫執雁。魯則同之。今始知執羔之尊也。〉
《穀梁傳·莊公》曰：大夫宗婦覿，用幣。〈宗婦，同宗大夫之婦。〉覿，見也。禮：大夫不見夫人，不言及，不正其行婦道，故列數之也。男子之一贄，羔、雁、雉、腒；〈贄所以至者也。上大夫用羔，取其從群，帥而不黨也。下大夫用雁，取其知時，飛翔有行列也。士冬用雉，夏用腒，取其耿介，交有時，別有倫也。腒，臘也。雉必用死，爲其不可生膳也。夏用腒，備腐臭也。〉婦人之贄，棗、栗、腵、脩。〈棗，取其早自矜莊。栗，取其敬栗。腵、脩，取斷斷自脩整。〉用幣，非禮也。用者，不宜用者也。大夫，國體也，〈國體謂爲君股肱。〉而行婦道，惡之，故謹而日之也。
《公羊傳·莊公》曰：戊寅，大夫宗婦覿用幣。宗婦者何？大夫之妻也。覿者何？見也。用者何？用者，不宜用也。〈不宜用幣爲贄也。〉見用幣，非禮也。〈以文在覿下，不使賫見，知非禮也。〉然則曷用？棗栗云乎？腵脩云乎？
《禮記外傳》曰：王者朝臣，諸侯之朝臣，非南面之尊，地不成國，德不比玉，故不執玉。孤卿執皮帛。〈虎豹之皮與束帛。天子之孤卿，少師、少傅、少保。〉卿執羔，〈天子六卿，即諸侯之上大夫，羔取其不亂群。〉大夫執雁，〈雁飛有行列。〉士執雉。雉性剛，有死節。夏執乾雉，餘三時皆執死雉。工商執鶏，〈鶏司而鳴。〉庶人執鶩。〈鶩，家鴨，不遠飛，庶人不出鄉。〉諸侯太子非天子所命者，有列會之事，則執皮帛，繼子男之下。婦人初見舅姑，執榛、栗、棗、脩。〈脯棗進於姑，榛栗進於舅也。〉執贄幣相見，相敬也。
《白虎通》曰：臣見君，有贄者何？贄者，質已之誠。王者緣臣子心，以爲之制，差有尊卑，以副其意也。公侯以玉爲質。玉者，取其燥不輕，濕不重，明公侯之德全也。卿以羔爲贄。羔者，取其群而不黨。卿職在盡忠，率下不黨。大夫以雁爲贄者，取其飛成行列。大夫職在奉命適四方，動作當能自正，以事君也。士以雉爲贄。雉者，取不可誘之以食，脅之以威，必死不可畜。士行耿介守節也。
又曰：公執玉，取其暢達也。卿執羔，取其跪乳有禮也。《書》曰：五玉，三帛，二牲，一死，贄。
又曰：至正月朔日，乃執贄而朝賀。正月何？歲竟氣改，興新長相保，重本正始也。群臣贄賀，其君父之。
《五經異義》曰：謹按《周禮》說五玉贄，自孤卿以下執禽，尊卑有差也。禮不下庶人，工商又無朝儀，五經無朝義，五經無說庶人、工商有贄。
《穆天子傳》曰：天子賓於西王母，乃執白珪玄璧以見西王母，〈執贄致敬。〉獻錦組百純。
《說苑》曰：鶩無他心，故庶人以爲贄也。
