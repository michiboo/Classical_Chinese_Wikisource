
《說文》曰：囊謂橐也。橐，車上大囊也。
《方言》曰：自關而西，食囊謂之掩囊。
《周易·坤卦》六四曰：括囊無咎。《象》曰：括囊無咎，慎不害也。
焦贛《易林·歸妹之損》曰：爭雞失羊，亡其金囊，利得不長。
《毛詩·公劉》曰：乃裹飠侯糧，於橐於囊。
《公羊傳·哀公》曰：齊景公死，舍立。陳乞酉卹生，使力士舉巨囊而至，開之，則公子陽生也。乞曰：「此君也。」諸大夫皆再拜稽首，自是往煞舍。
《史記》曰：韓信己定臨淄，楚使龍且救齊，夾雎水陣。韓信乃夜令人為萬餘囊，盛沙以壅水上流。引軍半渡擊龍且，佯不勝，遂走。龍且追信。信渡水，使人決壅。水大至，急擊煞龍且。
《戰國策》曰：荊軻逐秦王，時侍醫夏無且以藥囊提軻。〈提，抵擊也。〉
《漢書》曰：陸賈使尉他，他賜賈囊，中裝直百金。
又曰：東方朔曰：「侏儒長三尺，奉一囊粟、錢二百四十。朔長九尺餘，亦一囊粟、錢二百四十。侏儒飽欲死，臣朔飢欲死。」
又曰：楊王孫病且終，先令其子曰：「吾欲裸葬，以反吾貞。」死則為布囊盛，入地七尺。既下，從兄脫其囊，以身親土。
又《東方朔傳》曰：文帝集上書囊以為殿帷。
又曰：張安世持囊簪筆，事孝武數十年，見謂忠謹。〈囊，挈橐也，近臣負也。〉
又曰：邴吉馭吏嘗知邊塞。吏出，適見驛持赤白囊，邊郡發奔命書馳來至，虜入雲中、代郡。遽歸府見吉白狀。
又曰：成帝許美人乳，詔使婢嚴持乳醫及藥篋至美人所。後詔使嚴持綠囊書與許美人，告嚴曰：「美人當有以予，女授來置飾室中。」美人葦篋一合，盛所生兒死緘封及綠囊報書予嚴。
又曰：王陽好車馬，衣服鮮明，而遷徙轉移，所載不過囊橐。時人怪其奢，伏其儉，故俗傳王陽能作黃金。
《東觀漢記》曰：岑彭與吳漢圍隗囂，壅谷水，以縑囊盛土為堤灌西城。
《後漢書·張堪傳》曰：光武嘗召見諸郡計吏，問前後守令能否。蜀郡計掾樊顯曰：「漁陽太守張湛昔在蜀，仁以惠下，威能討奸。前公孫述破時，珍寶山積，卷握之物，足富十世。而湛去職之日，乘折轅車，布被囊而己。」
范曄《後漢書》曰：楊璇為零陵太守，以緋囊盛石灰於車上，系布索於馬尾。會戰，從風鼓灰，賊不得視，因以火燒布，布燒馬驚，奔突賊陣。
又曰：和熹鄧後臨朝，杜根以安帝長，宜親政事，乃上書直諫。太后怒，收根，盛以縑囊，撲煞之。執法者以根知名，私語行事人，使不加力，而載出城外，根得蘇。
《典略》曰：馬超為司隸督軍從事，討郭援，為飛矢所中，乃以囊裹其足而戰，斬援首。詔拜徐州刺史。
《魏略》曰：大秦國王有五宮，相去各十里。王一旦至一宮，聽事止宿，明旦復至一宮，遍而還。出行常以一韋囊自隨，有上言者，收辭囊中，還宮乃省之。
《吳錄》曰：步騭《表》言：「北降王潛等說北箱部伍圖以東向，多作布囊，欲以盛沙塞江。」孫權見呂范、諸葛恪云：「每讀騭《表》，輒獨失笑。此江與開辟俱生，寧有可囊塞理乎？」
王隱《晉書》曰：棗嵩用事於王浚，時謠曰：「十囊五囊入棗郎。」
《晉中興書》曰：孫恩敗，以囊簏盛嬰兒，投之於外，而告之曰：「賀汝先登仙堂，渭喊而後就汝。」
《晉書》曰：郭公居河東，精卜筮。郭璞從而授業，公以青囊中書九卷與之，璞由是洞曉其朮。
《宋書》曰：吳郡人陳遺少為郡吏，母好食鐺底飯。遺在役，恆帶一囊，每煮食，輒錄其焦以貽母。
《陳書》曰：後主怠於政事。每啟奏，後主依隱囊，置張貴妃於膝上，共決之。
《隋書》曰：張虔威嘗在塗見一遺囊，恐其主求失，因令左右負之而行。後數日，物主求認，悉以付之。
《莊子》曰：人而不學，命之曰視皮；學而不行，命之曰輒囊。
又曰：將為去篋探囊發匱之盜而為守備，則必攝緘縢，固扃，此世俗所謂智也。然巨盜至，則負匱揭篋擔囊而趨，惟恐緘縢之不固也。
《淮南萬畢朮》曰：鴻毛囊之，可以渡江。
《東宮舊事》曰：太子納妃，有絳石綺絹裹被囊一、丹羅長命綺絹裹宛囊一、紫綦文綺絳絹裹宛囊二。
《晉中經簿》曰：盛書皂縹囊書函中皆有香囊二。
《世說》曰：謝玄年少時，好著紫羅香囊，垂覆手。太傅患之而不欲傷其意，乃與戲賭，得即燒之。
《語林》曰：劉承胤少有淹雅之度。王庾、溫公皆素與周旋。聞其至，共載看之。劉倚被囊，了不與王公言，神味亦不相酬。俄頃賓退，王庾甚怪此意，未能解。溫曰：「承胤好賄，被下必有珍寶。當有市井事。」令人視之，果見向囊皆珍玩焉。與胡父論賈。〈諧賈鬻。〉
又曰：石崇廁內兩婢持錦囊，是籌也。
《俗說》曰：何承天、顏延年俱為郎。何問顏曰：「藿囊是何物？」顏答曰：「此當復何解耶？藿囊將是卿。」〈言腹中無所有，純是藿。此是世俗相調之辭也。〉
《西京雜記》曰：惠帝起與趙王同寢處，後煞之不得。後帝早獵，後命力士於被中扼煞之，乃死。呂后不信，以綠囊盛之，載以小軿車，入見。厚賜之。力士，東都門外官奴，帝後知，腰斬之。
《拾遺錄》曰：蘇秦、張儀二人假食於路，剝樹皮為囊，以盛天下良書。又曰：燕昭王夢西方羽人從雲中來，曰：「大王精智未開，求恆生久視之觀不可得也。」以指畫王心，應手而裂。王乃驚悟，血溼於襟。王復見所夢人曰：「本欲易王之心。」乃出方寸綠囊，囊中有續脈石名丸，補血精散，摩王之臆，俄而即愈。
又曰：石虎為浴台，皆用石武夫為堤岸，或以琥珀車渠為瓶杓。夏則自渠水以內池，池中皆紗縠為囊，盛百雜香，漬於水裡。
王肅《喪服要記》曰：昔魯哀公祖載其父，孔子問曰：「寧設五穀乎？」哀公曰：「五穀囊者，起伯夷叔齊讓國，不食周粟而餓首陽之山，恐魂之飢，故作五穀囊。吾父食味含哺而死，何以此為？」
《國語》曰：吳王煞申胥，盛以夷而投之於江。〈夷，革襄。〉
《春秋後語》曰：趙王使平原君入楚，求其從約，其客有文武者二十人偕，得十九人，未有可以備二十者，毛遂請行。平原君曰：「賢士處世，譬如錐之處囊，其鋒立見。今先生處勝門下，三年無所聞，是先生無所能也。」遂曰：「臣乃今日請處囊中耳。若早處囊中，乃穎脫而出，非特末見也。」平原君乃許與偕。
《江表傳》曰：魏太祖與馬超單馬會語。超負其多力，嘗置六斛米囊東西走馬，輒制米囊以量太祖輕重。太祖尋知之，曰：「幾為狡虜所欺。」
《漢武內傳》曰：帝見王母，有一卷書置以紫錦之囊。母曰：此五貞形圖也。
《曹瞞傳》曰：操性佻易，自珮小鞶囊，盛手巾細物。
《益部耆舊傳》曰：閻憲字孟度，為綿竹令。男子杜成行於路，得遺裝囊，開視，有錦帛二十五匹。明送詣吏。
《汝南先賢傳》曰：范滂被詰授幾許贓賕，滂曰：「曾為北部督郵、汝陽令，有記囊表里六尺。若以此為贓，贓直六十耳。」
《郭文舉別傳》曰：文舉，河內人也，懷帝未濟江至餘杭，市賣箭篛易鹽米。以樹皮作囊，得米鹽以內囊中。
斐淵《廣州記》曰：州廳事樑上畫五羊象，又作五穀囊，隨象懸之，雲昔高固為楚相五年，銜穀萃於楚庭，因是圖其象。
《荊楚歲時記》：八月，民俗以錦糹釆為眼明囊，記曰，赤松子。此日以囊承柏樹下露，以為相貽。或以金薄為之，遞相餉遺。
《幽明錄》曰：習鑿齒為荊州主簿，從桓宣武出獵，見黃物，射之，即死。是老雄狐，臂帶絳綾香囊。
又曰：廣陵韓略將下馬，覺鞭重，見有綠錦囊，中有短卷書著鞭鞘。皆不知所從來，開視之，放穀紙祝經，乃世之常聞也。
《異苑》曰：信安鄭微，年少時見人遺一囊，云：「中有物，欲碎便為凶兆。」微密開看，乃是一梃炭，意甚秘之。年八十，病篤，語子弟云：「吾齒老矣。可試啟此囊。」見炭悉碎折，於是遂死。
趙一《秦客詩》曰：文籍雖滿腹，不如一囊錢。
宋劉義恭《啟》曰：垂賜金虎魄茱萸囊、粕寶校裝玉眼明囊。
《通俗文》曰：帛三幅曰巴，巴衣曰襆。
《職官》曰：尚書郎入直中宮，供青縑，白綾襆。
《晉中興書》曰：陸納為吳興太守，徵拜左右尚書。臨發，止留被襆，余悉還官。
《梁書》曰：張譏幼喪母。有錯彩絲經帕，即母之遺制，及有所識，家人具以告之。每歲時輒對帕哽咽，不能自勝。
《南史》曰：關康之寓居南平昌，特進顏延之等當時名士十許人入山候之，見其散發被黃巾巴而臥，了不相眄。延之等咨嗟而退，不敢幹也。
《北史》曰：後魏元文既專政，於禁中自作別庫，掌握之珍寶充刃其中，又曾臥婦人於食與，以巴覆之，令人與入禁內。出亦如之。直衛雖知，無訃涸者。
《東宮舊事》曰：皇太子納妃，有絳綾裹襆巴五具、絹裹巴五。
