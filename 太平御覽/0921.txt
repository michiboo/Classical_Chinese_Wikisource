
《禮記·月令》曰：季冬月，鵲始巢。
《詩》曰：《鵲巢》，夫人之德也。國君積行累功，以致爵位，夫人起家而居有之。
又曰：鵲之疆疆，鶉之奔奔。
又曰：防有鵲巢，卭有旨苕。誰舟予羙？心焉忉忉。
《爾雅》曰：鵲鵙醜，其飛也翪。〈郭璞注曰：醜，婁也。翪羽，竦上下切。〉
《易通卦騐》曰：鵲者，陽烏。先物而動，先事而應，見於未風之象令。失節不巢，陽氣不通，故言春不東風也。〈《周書》曰：小豪戤日，鵲始巢。〉
《漢書·曰梅福傳》：雲今陛下既不納天下之言，又加戮焉。夫鳶鵲遭害，則仁鳥增逝。
《魏志》曰：管輅至安德令劉長仁，家有鳴鵲飛來，閣上，其聲甚急。輅曰：「鵲言：東北一婦昨殺其夫，牽引西家。侯不過日，在虞、淵之際，告者至矣。」到時，果有東比同伍民來告隣婦手殺其夫，詐言：「西家人與夫有嫌，殺我婿也。」
《吳志》曰：烏赤十二年，有兩烏衘鵲墮東觀，權使領丞相朱據燎鵲以祭。
又曰：孫和為南陽王，之長沙，行過蕪湖，有鵲巢於帆檣，官僚皆憂𢡖，以為墻木傾危之象。
《晉書》曰：王澄為荊州，將之鎮，送者傾朝。澄見樹上鵲巢，便脫衣上樹，探鷇而弄之。神氣蕭然，旁若無人。
又曰：梁州李歆時，通街大樹上有烏鵲爭巢，為烏所殺。
《宋書》曰：徐羨之拜司空，有䨇鵲於太極殿東，鴟尾鳴喚。
《後魏書》曰：李崇為揚州刺史時，有泉水湧於八公山頂；壽春城中，有魚無數從地湧出；野鴨羣飛入城，與鵲爭巢。
《北齊書》曰：武衛奚永洛與河內人張子信對坐，有鵲鳴於庭樹，鬭而墮焉。子信曰：「鵲言不善，向夕若有風從西南來，歴樹拂堂角，則有口舌事。今夜有喚，必不得往。」子信去後，果有風來。至夜，髙儼使召永洛，且雲勅喚。永洛欲赴，其妻苦留，稱墮馬腰折，遂免於難。
又曰：李元貞，字元操，信州刺史希禮之子也。嘗詠鵲，其佳句云：「東立朝兩君，南飛夜月明。」為時所賞。
《隋書》曰：郭雋字弘文，太原人。家門雍睦，七葉共居。犬豕同乳，烏鵲通巢。時人以為義感。州縣上其事，上遣平昌公宇文弼〈房密切。〉詣其家，勞問之。持書御史或廵省河北，特表其門閭。
又曰：翟普林父母俱終，哀毀殆將滅性。廬於墓側，有二鵲巢其前樹。每入其廬，馴狎無所驚懼。
《唐書》曰：髙祖圍堯君素於蒲州。糧盡，人相食。有烏鵲巢其發石車之上，人心遂離。為李楚客斬首，傳之京師。
又曰：大厯八年夏四月，乾陵上仙觀三尊殿有雙鵲銜柴及泥，補葺殿之隙壞凡一十五處。宰臣等上賀曰：「臣聞孝至於天，則祥發陵邑；德被於物，則化及鳥獸。伏惟陛下，固心廣教，宏道極和，時殷霜露之㤙，流行雲雨之澤。故前聖乘，歆於明誠；皇天報貺，鍚以加應。來鵲感，可翔可窺。跡此人謀，事歸神化。望宜示中外，編諸史冊。」
又曰：貞元四年，中書省梧樹上有鵲，以泥為巢。
又曰：竇申，宰相叅之族子。叅特愛申，每議除授，多詣於。申或泄之，以招權受賂。每所至，人謂之「喜鵲」。
又曰：開成二年三月，貞興門外，鵲巢於古冡。
《莊子》曰：至德之世，烏鵲之巢，攀援而窺之。
又曰：鵲上髙城之絶，而巢於髙樹之顛，城壊巢折，凌風而起。故君子之居世也，得時則蟻行，失時則鵲起也。
又曰：莊周逰乎雕陵之樊，〈樊，藩也。逰於粟園之內覩。〉一異鵲，自南方來，翼廣七尺，目大運寸。感周之顙而集於栗林。〈感，觸。〉
《孫卿子》曰：古之王者，其政好生惡殺，烏鵲之巢可俯而窺。
《淮南子》曰：鵲知風之所起。〈言鵲作巢，向風之所起為戶。一實云：背風所起也。〉
又曰：乾鵲知來而不知往，此修短之分也。〈乾鵲，鵲也。見人有吉事之徵，則修修然；㓙事之徵，則鳴啼。而知來。歲多風，則巢於下枝，而童子乃採其卵。而不知各有所能，故曰長短之分也。〉。
又曰：鴈北向，鵲始加巢。〈鴈在彭蠡皆北面，徵陽剿憒北過。鵲感陽而動，乃上加巢。〉
又曰：赤肉懸則鳥鵲集，鷹隼鷙則衆鳥散。物之散交感以然。
《淮南萬畢術》曰：鵲腦令人相思。〈取鵲一雄一雌頭中腦，燒之於道中，以與人酒中，飲則相思也。〉
《穆天子傳》曰：西母還歸，世民謡嚘以吟曰：「徂彼西土，爰居於野。豹虎為羣，於鵲與處。〈於讀為烏。〉嘉命不還，惟我惟女。」
《東方朔別傳》曰：孝武皇帝時，閒居無事，燕坐未央前殿。天新雨止，當此時，方朔執㦸在殿堦旁，屈指獨語。上從殿上見朔，呼問之：「生獨所語者，何也？」朔對曰：「殿後栢樹上，有鵲立枯枝上，東向而鳴也。」帝使視之，果然。問朔何以知之，對曰：「以人事言之，風從東方來，鵲尾長，傍風則傾，背風則蹶。必當順風而立，是以知之。」
《西京襍記》曰：樊將軍噲問陸賈曰：「自古人君皆雲有瑞應，豈有是乎？」賈曰：「有之。乾鵲噪而行人至，蜘蛛集而百事喜，況人君處重位乎？」
《五行傳》曰：昭帝元鳳中，有烏鵲鬭於燕王池上，烏墮地。烏，君象後燕王誅死。
《說文》曰：鵲，知太歲之所在。
《塩鐵論》曰：中國所鮮，外國賤之。崑山之旁，以玉璞扺烏鵲。
魏太祖詩曰：月明星稀，烏鵲南飛，繞樹三匝，何枝可依？
《博物志》曰：鵲巢開口背太歲，此非才知，任自然也。
崔豹《古今注》曰：鵲，一名神女。
《王子拾遺録》曰：員嶠之山名環丘。上有方湖千里，多大鵲，髙一丈，羣飛於湖際，衘不周之粟於環丘之上。
郭子橫《洞冥記》曰：帝解鳴鴻之刀以賜東方朔，刀長三尺。朔曰：「此採首陽之金鑄為刀，雄者以飛，雌者獨在。金出九陽清溪，有鵲衘火於清溪之上。」
《廣異記》曰：南方赤帝女學道得仙，居髙陽崿山桑樹上。正月一日，䘖柴作巢，至十五日成。或作白鵲，或作女人。赤帝見之悲慟，誘之不得。以火焚之，女即升天，因名帝女桑。今人至十五日焚鵲巢，作灰汁，浴蠶子招絲，象此也。
《式經·三十六禽變》曰：酉為烏鵲。
《五行書》曰：燒鵲至酒中，令家無盜賊。
《爾雅》曰：，鷽山鵲。〈郭璞注曰：似鵲而有文采，長尾，觜腳皆赤。鷽，胡礭切。〉
《說文》曰：，鳶山鵲，知來事也。
《捜神記》曰：常山張顥為梁相。天新雨後，有烏如山鵲，稍下墮地，民爭取，即化為一員石。椎破之，得一金印，文曰：「忠孝侯印」。顥以聞，藏之秘府。顥後官至太尉。
《左傳》曰：郯子云：「少皡時，祝鳩氏，司徒者也；鶻鳩氏，司事者也。五鳩，鳩民者也。」〈杜預注曰：祝鳩，鵠也。鵻鳩孝，故為司徒，主教民。鶻鳩，春來冬去，故為司事。治民欲聚，故以鳩為民也。〉
《禮記·月令》曰：仲春之月，鷹化為鳩。
又曰：季春之月，鳴鳩拂其羽。〈鄭玄云：鳲鳩飛旦翼相擊，趨農急也。〉
《詩》曰：翩翩者鵻。〈陸《疏》曰：鵻，其今小鳩也。一名䳕鳩。幽州人或謂鷱𪁜，梁宋之間謂之鵻，揚州人亦然。〉
又曰：宛彼鳴鳩。〈今小鳩也。《月令》「鳴鳩拂其羽」是也。〉
《爾雅》曰：佳其，鳺鴀。鶌鳩，鶻鵃。鴡鳩，王鴡。〈郭璞注曰：鳺鴀今䳕鳩，鶌鳩似山鵲，短尾，青黒色，多聲，江東亦名曰鶻鵃。鴡鳩，鵰類，江東呼曰鶚，好在江渚山邊食魚。《毛詩傳》曰：鳥鷙而有別。孫炎曰：鶻鳩，一名鳴鳩。舍人曰：鶌鳩，今之班鳩也。〉
《周書·時訓》曰：糓雨之日又五日，鳴鳩拂其羽。鳴鳩不拂其羽，國不治兵。
《後漢書》曰：楊由從人飲，勅諸生酒三行，嚴車去。請其故，由曰：「向社中木上有鳩鳥鬬此，兵之象。」由去後，舎中有鬭者，果殺二人也。
《魏志》曰：管輅至郭恩家。有飛鳩來，在梁頭上鳴。輅曰：「當有老公從東方來，候肫一頭，酒一壺。主人雖喜，當有小故。」明日，果有客如其占。而射雞作食，箭從樹間激中數歲女子，流血驚怖。
《梁書》曰：庾子與父域為巴州守，卒於郡，子與奉喪還鄉。初發蜀，有雙鳩巢舟中。及至，又棲廬側。每聞哭泣之聲，必飛翔簷上，悲鳴激切。
《隋書》曰：李德饒，性至孝。父寢疾，輙終日不食。丁憂，水漿不入口。五日後，甘露降其庭樹，有鳩巢其廬。
《孔叢子》曰：邯鄲人正旦獻鳩於趙簡子，厚賞之。而放其鳩客曰：「正旦放鳩，厚恩也。得賞，競捕之，不如勿賞。」簡子曰：「善」。
《捜神記》曰：長安有張氏者，獨處空室。有鳩自外入，止於牀。張氏惡之，披懐而祝之曰：「鳩今來，為我禍耶？飛上承塵。為我福耶？來入我懐。」。以手探之，則不知所在，而得一金帯鉤焉，遂寳之。自是之後，子孫昌盛，有為必福貲，財萬倍。蜀客至長安聞之，乃厚賂婢，婢竊鉤以與蜀客。張氏既失鉤，漸漸衰耗。而蜀客亦數罹窮厄，不為己利。或告之曰：「天命也，不可以力求。」於是賫鉤以反，張氏張氏復昌，故關西稱「張氏傳鈎」雲。
《說苑》曰：梟逢鳩，鳩曰：「子安之？」梟曰：「我將東徙。」鳩曰：「何也？」梟曰：「鄉人惡吾鳴。」鳩曰：「子改鳴則可，如不能改鳴，東徙，猶惡子之聲也。」
《論衡》曰：夫令鳩、雀施氣於雁、鵠，終不成子者，何也？鳩、雀之身小，雁、鵠之形大。
《廣雅》曰：良臯，鳩也。骨鵃斑，鳩也。役鳩、蔡鳩、良皋、浮鳩、⿰鳩也。
《琴撡》曰：舜耕歴山，思慕父母。見鳩與母俱飛鳴，相哺食，益以感思，乃作歌。
《地理志》曰：榮陽有厄井，漢王避項羽於中。有雙鳩集飛井上，羽以為無人，故沛公得免，因以為名。故漢世正旦放鳩，為此故也。
焦贛《易林·無妄之明夷》曰：千䲵黃鳩，與鷂為仇，或勢不敵，雖衆無益。
《益部耆舊傳》曰：廣漢景毅益州太守，鳩果於所事，雛卵育。
阮籍《鳩賦序》曰：嘉平中，得兩鳩子，常食以黍稷。後卒為狗所殺，故為作賦。
傅咸《斑鳩賦序》曰：庭楸，蔚然成林。閒居無為，有時遊之。顧見斑鳩，音聲可恱，於是捕而畜之。既而馴擾，偶出之籠，無何失之。其後時一來，飛翔殆如，有戀故聊賦之
孫氏《瑞應圖》曰：白鳩，成湯時來，王者飬耆老，尊道德，不失舊，則至。一本曰「成王時來」。
摯虞《愧賦》曰：春棲教農童鳩。
崔豹《古今注》曰：平帝元始三年，濟南鳩生白子。
《吳録》曰：赤烏十二年八月，白鳩見章安。
《魏畧》曰：文帝欲授禪，郡國奏白鳩十九見。
張升《鳩頌序》曰：陳留郡有白鳩，出於郡界。太守命門下賦，曹吏張升作《白鳩賦》，曰：「厥名梟鳩，貎甚雍容，丹青緑目，耳象重重。」
《㑹稽典録》曰：皮延，字叔然，㑹稽山隂人。飬母至孝。居䘮，有白鳩巢廬側，遂以終䘮。
又曰：鄭宏遷臨淮太守。郡民徐憲在䘮致哀，白鳩巢廬側。宏舉為孝廉，朝廷稱「為白鳩郎」。
《晉書》曰：太始八年，白鳩二集太廟南門左。九嬪《白鳩賦序》：鳩巢於廟闕，而孕白鳩一雙，毛色甚鮮。金行之應也。
《廣州先賢傳》曰：頓琦，字孝異，蒼梧人，至孝。母䘮，琦獨身立墳，歴年乃成。居䘮踰制，感物通霛。白鳩棲廬側，見人輙去，見琦而留。
《捜神記》曰：沛國戴文諶居陽城山，有神降焉。其妻疑是妖魅。神已知之，便去，遂化作一五色鳥，白鳩數十隻從，有雲覆之，遂不見。
《南史》曰：姚察丁後母杜氏䘮，解職。在服制之中，有白鳩巢於戸上。
《方言》曰：䳕鳩，自關而東，周鄭之郊、韓魏之都謂之𪁜鷱，其𪁛鳩謂之鸊鷱。自關而西，秦漢之間謂之鵴鳩，〈郭璞注曰：間鵴。〉其大者謂之頒〈音班〉鳩，小者謂之𪁛鳩。〈今荊鳩也。〉或謂之䳫〈音蔡〉鳩，或謂之䳕鳩，或謂之鶻鳩，梁宋之間謂之鷦𩿇。《傳》曰：「鳴鳩氏，司徒者也。」
《毛詩義䟽》曰：今雲南鳥大如鳩而黃，啼鳴相呼不同集，謂金烏。或云：「黃」當為「鳩」聲轉，故名移也。又雲鳴鳩，一名爽鳩。又雲是鸇。
《周禮·夏官羅氏》職·曰：中春，羅鳥獻鳩，以飬老，因行羽物。〈鄭玄曰：春，鷹為鳩。與春鳥變舊為新，宜以飬老，助生氣也。〉
《爾雅》曰：鳴鳩，。〈鴶鵴郭璞注曰：今之布穀，江東呼穫谷。《方言》雲戴勝。或雲鸇。謝氏曰：布穀類也。〉
《續漢書·禮儀志》曰：仲秋之月，縣道皆案戶比民。年始七十者，授之玉杖，餔之以糜粥。八十、九十，禮有加，賜玉杖，長九尺，端以鳩為飾。鳩者，不噎之鳥也。欲老人不噎，所以愛民也。
《淮南子》曰：孟夏之月，以熟榖禾，〈熟亦長也。〉雄鳩長鳴，為帝侯歲。〈鳩，蓋布榖也。〉
《魏書》曰：烏丸俗：耕種常以布榖為候。
《風俗通》曰：俗說：髙祖與項羽戰，敗於京索，遁薄中。羽追求之旹，鳩正鳴其上。追者以為鳥在無人，遂得脫。後及即位，異此鳥，故作鳩杖，以賜老者。案：少皥五鳩，鳩者，聚民也。《周禮·羅氏》「獻飬老」，漢無羅氏，故作鳩杖以扶老。
《楚辭》曰：進雄鳩之耿耿兮，〈耿耿，小節貌。〉讒紛紛而蔽之。
又曰：鳴鳩棲於桑榆。〈言鳴鳩於桑榆之上，鼔翼而鳴，得其所也。〉
馮敬通《於任武達書》曰：媍口而不榖。
《孫卿子》曰：南方有鳥焉，名曰蒙鳩。以羽為巢，而編之以𩬊繫，之葦苕。風至苕折，子死卵破。巢非不完也，而繫者傾焉。
《南方草物狀》曰：畨鳩，生海邉土穴中，里民常以臈月、正月捕食，味如蟹。待過十餘，日不可復食。合浦、交趾、九真有之。
《左傳》曰：郯子云：「少皥氏以鳥名官。青鳥氏，司啓者也。」〈杜預注云：青鳥，鷃也，立春鳴，立冬去。〉
《爾雅》曰：老𩿇，鴳。〈：鴳，同鷃。郭璞注曰：今鷃雀也。犍為舍人曰：主趨民收麥，不得晏起也。〉
《說文》曰：鷃，鳲也。從「鳥」，「晏」聲。
《春秋考異郵》曰：水滅火，故䖟螫鷃。〈宋均注曰：鷃，柔良之鳥，鷃為水也。〉
《春秋運斗樞》曰：機星散為鷃。得義少，殘百家，則鷃無頭。
《易通卦騐》曰：立春雨，鶬鷃鳴。〈鄭玄云：鷃，蒼狀也。〉
《廣志》曰：鷃常晨鳴，如雞，道路賈車以為行節。出西方。
《莊子》曰：窮𩬊之北，有鳥焉，其名鵬。翼若垂天之雲，搏扶揺羊角而上者九萬里，斥鷃笑之曰：「我騰躍上，不過數仭下，翔蓬蒿之間，此亦飛之至也，而彼且奚適？」
又曰：載鼷以車馬，樂鷃以鐘皷。
《呂氏春秋》曰：亂國之妖，有雉鷃。
《國語》曰：晉平公射鷃，使豎襄摶之，失。公怒，將殺之，叔向聞之。夕公告叔向曰：「君必殺之！昔吾先君唐叔射兕於徒林，殪以為大甲，以封於晉。今君射鷃鷃，不死，搏而不得。是揚君恥也，勿令遠聞！」公忸怩顔，乃趣赦之。〈賈逵觧曰：「徒林，園中池也。言唐叔有才藝，封於晉。」〉
《車陵別傳》曰：鷃雀不能乘激風以飛。
《方言》曰：周、魏、宋、楚之間謂䳚鴠，或謂之獨舂。自關而東，謂之城旦，或謂之倒懸，或謂之鶡旦。自關而西，秦隴之內謂之鶡鴠。〈郭璞注曰：鳥似鴨，五色，各無毛，赤祼。晝夜鳴，獨春好俯仰也。倒懸，好似懸於樹也。〉
《廣志》曰：侃旦，冬毛希，夏毛盛。
《禮記·月令》曰：仲冬之月，鶡鴠不鳴。〈鄭玄注曰：鶡鴠，求旦之鳥。〉
又曰：《詩》云：「相彼盍旦，尚猶患之。」
《易通卦騐》曰：冬至，鶡鴠不鳴。〈鄭玄曰：隨應尋至也。入穴。寒徵也。〉
《說文》曰：鴠，可旦也。
《塩鐵論》曰：大夫曰：「鶡鴠夜鳴，旡益於明。」
《周書·旹訓》曰：大雪之日，鶡鴠不鳴；鶡鴠猶鳴，國多訛言。
