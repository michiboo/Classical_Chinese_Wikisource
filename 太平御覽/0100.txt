
《晉書》曰：安皇帝諱德宗，孝武帝長子也。泰元十二年八月辛巳，立爲皇太子。二十一年九月庚申，孝武崩，辛酉，太子即位，太赦。癸亥，以司徒、會稽王道子爲太傅，攝政。隆安元年春正月己亥朔，帝加元服，改元，增文武位一等。太傅、會稽王道子歸政。四月甲戌，兗州刺史王恭、豫州刺史庾楷舉兵，以討尚書左僕射王國寶、建威將軍王緒爲名。甲申，殺國寶及緒以說於恭，恭乃罷兵。二年七月，兗州刺史王恭、豫州刺史庾楷、荊州刺史殷仲堪、廣州刺史桓玄、南蠻校尉楊佺期等舉兵反。八月，江州刺史王愉奔於臨川。九月辛卯，加太傅、會稽王道子黃鉞。遣征虜將軍、會稽王元顯等討桓玄等。輔國將軍劉牢之次新亭，使子敬宣擊敗恭，恭奔曲阿長塘湖，湖尉收送京師，斬之。尋遣太常殷茂諭仲堪及玄，玄等走於尋陽。三年十一月甲寅，妖賊孫恩陷會稽，內史王凝之死之，吳國內史桓謙等幷委官而遁，遣衛將軍謝琰等逆擊，走之。四年夏四月，孫恩寇浹口。五月，謝琰爲孫恩所陷，死之。恩轉寇臨海。六月，輔國司馬劉裕破恩於南山。恩將盧循陷廣陵。元興元年正月庚午朔，大赦，改元。以後將軍元顯爲驃騎大將軍、征討大都督，鎮北將軍劉牢之爲元顯前鋒，將軍、譙王尚之爲後部，以討桓玄。二月景午，帝戎服餞元顯於西河。丁巳，遣兼侍中、齊王柔之以騶虞幡宣告荊、江二州。丁卯，桓玄敗王師於姑孰。三月壬申，桓玄自爲侍中、丞相、錄尚書事。二年春二月辛丑，建威將軍劉裕破徐道復於東陽。乙卯，桓玄自稱大將軍。丁巳，冀州刺史孫無終爲桓玄所害。秋八月，玄又自號相國、楚王。九月，南陽太守庾仄起義兵，爲玄所敗。冬十一月壬午，玄遷帝於永安宮。癸未，移太廟神主於琅琊國。十二月壬辰，玄篡位，以帝爲平固王。辛亥，帝蒙塵於尋陽。三年春二月，帝在尋陽。庚寅夜，濤水入石頭，漂殺人戶。乙卯，建武將軍劉裕帥沛國劉毅、東海何無忌等舉義兵。景辰，斬桓玄所署徐州刺史桓修於京口，及青州刺史桓弘於廣陵。丁巳，義師濟江。三月戊午，劉裕斬玄將吳甫之於江乘，斬皇甫敷於羅落。己未，桓玄衆潰而逃。庚申，劉裕置留台，具百官。壬戌，桓玄司徒王謐推劉裕行鎮軍將軍、徐州刺史、都督楊徐兗豫青冀幽幷八州諸軍事、假節。劉裕以謐領揚州刺史、錄尚書事。辛酉，劉裕誅尚書左僕射王愉及愉子荊州刺史綏、司州刺史溫詳。辛未，桓玄逼帝西上。丙戌，密詔以幽逼於玄，萬幾虛曠，令武陵王遵依舊典，承制總百官行事，加侍中，餘如故。幷大赦謀反大逆已下，惟桓玄一祖之後不宥。夏四月己丑，大將軍武陵王遵稱制，總萬機。庚寅，帝至江陵。庚戌，輔國將軍何無忌、振武將軍劉道規及桓玄將庾稚、何淡之戰於湓口，大破之。玄復逼帝東下。五月癸酉，冠軍將軍劉毅及玄戰於崢嶸洲，又破之。己卯，帝復幸江陵。辛巳，荊州別駕王康産、南郡太守王騰之奉帝居於南郡。壬午，督護馮遷斬桓玄於南貊盤州。乘輿反正於江陵。閏月己丑，桓玄故將揚武將軍桓振陷江陵，帝復蒙塵於賊營。義熙元年正月，帝在江陵。南陽太守魯宗之起義兵，襲破襄陽。己丑，劉毅次於馬頭。桓振以帝屯於江津。辛卯，宗之破振將溫楷於祚，進次紀南，爲振所敗。振武將軍劉道規擊桓謙，走之。乘輿反正，帝與琅琊王幸道規舟。二月丁巳，留台備乘輿法駕，迎帝於江陵。三月，桓振復襲江陵，荊州刺史司馬休之奔於襄陽。建威將軍劉懷簡討振，斬之。帝至自江陵。六年十二月壬辰，劉裕破盧循於豫章。七年春二月壬午，右將軍劉藩斬徐道覆於始興，傳首京師。夏四月，盧循走，交州刺史杜惠斬之。十二年八月，劉裕及琅琊王德文率衆伐姚泓。丙午，大赦。冬十月丙寅，姚泓將姚光以洛陽降。己丑，遣兼司空、高密王恢之修謁五陵。十三年秋七月，劉裕克長安，執姚泓，收其彝器，歸京師。十四年十二月戊寅，帝崩於東堂，在位二十三年，時年四十七。葬休平陵。帝不慧，自少及長，口不能言，雖寒暑之變，無以辨也。凡所動止，皆非已出。故桓玄之篡，因此獲全。
《晉書》曰：桓玄，字敬道，一名靈寶，大司馬溫之孽子也。其母馬氏嘗與同夜輩月下坐，見流星墜銅盆中，忽爲二珠，燦然明靜，競以瓢接取，馬氏得而吞之，若有感，遂有娠。及生，有光照室，占者奇之，故小名曰靈寶。你媼每抱詣溫，輒易人而後至，其重兼常兒，溫甚愛異之。臨終，命以爲嗣，襲爵。年七歲，溫服終，府州文武辭其叔父沖，沖撫玄頭曰：「此汝家故吏也。」玄因涕泣被面，衆幷異之。及長，形貌瑰奇，風神疏朗，博綜藝術，善屬文。常負其才地，以雄豪自處，時鹹憚之。年二十三，拜爲太子洗馬，時議謂溫有不臣之跡，故折玄兄弟而爲素官。後出補義興太守，鬱鬱不得志。嘗登高望震澤，嘆曰：「父爲九州伯，兒爲五湖長！」棄官歸國。自以元勛之門而負謗於世，乃上疏曰：「臣聞周公大聖而四國流言，樂毅王佐而被謗騎劫，巷伯有豺獸之慨，蘇公興飄風之刺，惡直醜正，何代無之？先臣蒙國殊遇，姻婭皇極，西平巴蜀，北清伊洛，使竊號之寇系頸北闕，園陵復修，大恥載雪，飲馬灞滻，懸旌趙、魏，勤王之師，功非一捷。泰和之末，皇基有潛移之懼，遂奉天順人，翼登聖朝，晉室之基危於殷、漢，先臣之功高於伊、霍矣。至於先帝龍飛九五，陛下之所以繼明南面，請問談者，誰之由也？若陛下忘先臣大造之功，信貝錦萋斐之說，臣等自當奉還三封，受戮市朝，然後下從先臣，歸先帝於玄宮耳。」疏寢不報。玄在荊楚積年，優游無事，荊州刺史殷仲堪敬憚之。及中書令王國寶用事，謀削弱方鎮，內外騷動，知王恭有憂國之言，玄潛有意於功業，乃說仲堪：「宜興晉陽之師，以內匡朝廷，已當悉荊楚之衆順流而下，推王恭爲盟主，此桓文之舉也。」俄而王恭信至，招仲堪及玄匡正朝廷。國寶既死，於是罷兵。詔以玄爲廣州刺史。其年王恭又與庾楷起兵討江州刺史王愉及譙王尚之兄弟。玄、仲堪謂恭事必克捷，一時響應。仲堪令玄與楊佺期爲前鋒，玄至湓口，獲王愉。既而詔以玄爲江州，各西還，屯於尋陽，共相結約，推玄爲盟主。後荊州大水，仲堪賑恤饑者，倉廩空竭。玄乘其虛而伐之，至江陵，仲堪數道拒之，不克。佺期自襄陽來救，期敗走。殷仲堪亦見害。於是平荊、雍，詔以玄督八州、荊州牧。玄於是樹腹心，兵馬日盛。其後孫恩逼京師，玄建牙旗聚衆，外托勤王，實欲觀釁。以兄偉爲冠軍、江州刺史，留偉守江陵，抗表率衆，下至尋陽，移檄京邑，罪狀元顯。玄既興師犯順，慮衆不爲用，恆有回旆之計。既過尋陽，不見王師，意甚悅，將吏亦振。先使其將馮該等攻譙王尚之，敗之。劉牢之遣子敬宣降玄。玄至新亭，元顯自潰。玄入京師，矯詔加已總百揆爲丞相，加黃鉞、羽葆鼓吹、府置官屬。乃徙太傅道子於安成，害元顯於市。多僇朝望，改易百官，各置所親，大赦，改元爲大亨。玄將出居姑孰，訪之於衆，其中書令王謐對曰：「《公羊》有言，周公何以不之魯？欲天下一乎周也。願靜根本，以公旦爲心。」玄善其對而不從。遂大築城府，乃出鎮焉。大政皆諮之，小事則決於僕射桓謙及卞範之。後諷朝廷，封諸子弟爲公。自知怨滿天下，欲速定篡逆，殷仲文、卞範之等又共催促之，於是先改授郡司，其黨皆三公。又矯詔封十郡爲楚王，加九錫備物，楚國丞相以下，一遵舊典。又諷天子御前殿而策授焉。玄屢僞讓，詔遣百僚敦勸，乃就命。玄僞上表求歸藩，又自作詔留之，遣使宣旨，玄又上表固請，又諷天子作詔固留。十一月，矯制加其備天子禮，服禦禮樂皆僣焉。又矯詔使王謐兼太保，奉皇帝璽禪位於已，帝出居永安宮，移晉神主於琅琊廟。
初，玄恐帝不肯爲手詔，又慮璽不可得，逼臨川王寶請帝自爲手詔，因奪取璽。比臨軒，璽已久出，玄甚喜。百官到姑孰，玄僞讓，朝臣固請，玄乃於城南七里立郊壇，以玄牡告天，百僚陪列，而儀注不備，妄稱萬歲。遂升壇燎於南郊，大赦，改元永始。初，僞詔改元爲建始，右丞王攸之曰：「建始趙王倫僞號也。」又改爲永始，復是王莽始執權之歲也，其兆號不祥，冥符僣逆如此。國號大楚，以南康平固縣奉晉帝爲平固王，車旗正朔如舊典。遷帝居尋陽，依陳留王處鄴宮故事。追尊其父溫宣武皇帝，諸子皆爲王。玄入建康宮，逆風迅激，旌旗儀飾皆傾。及小會西堂，設妓樂，殿上施絳綾帳，鏤黃金爲顔，四角作金龍，頭銜五色羽葆旒蘇，群臣竊相謂曰：「此頗似轜車，亦王莽仙蓋之流也。」玄以其妻劉氏爲皇后，更造大輦，容三十人坐，以二百人舁之。性好畋游，以體大不堪乘馬，又作徘徊輿，施轉關，令回動無滯。玄自篡盜之後，驕奢荒侈，游獵無度，以夜繼晝。性又急暴，呼召嚴速，直官咸系馬省前，禁內雜亂，無復朝廷之體。於是百姓疲苦，朝野勞悴，怨怒思亂者十室八九焉。劉裕、劉毅、何無忌等共謀克復。裕等斬桓修於京口，斬桓弘於廣陵。裕率義軍至竹裏，玄遣吳甫之、皇甫敷北拒義軍。裕等於江乘與戰，臨陣斬敷及甫之。玄聞之大懼，乃召諸道術人推算數爲厭勝之法，乃問衆曰：「朕其敗乎！」曹靖之對曰：「神怒人怨，臣實懼焉。」玄曰：「人或可怨，神何爲怒？」對曰：「移晉宗廟，飄泊無所，大楚之祭，不及於祖，此其所以怒也。」玄曰：「卿何不諫？」對曰：「輦上君子自以爲堯舜之世，何敢妄言！」玄愈忿懼，使桓謙、何淡之屯東陵，卞範之屯覆舟山西，帥衆二萬拒義軍。裕至蔣山，使羸弱登山，分張旗幟，數道幷前。玄偵候還云：「裕軍四塞，不知多少。」玄益憂惶。於時東北風急，義兵放火，煙塵張天，鼓譟之音震駭京邑。劉裕執鉞麾而進，謙等諸軍一時奔潰。玄率親信數千人聲言赴戰，遂出南掖門，西至石頭，使殷仲文具船，相與南奔。或勸其戰，玄不暇答，直以策指天。而經日不得食，左右進以粗飯，咽不能下。其子升，時年數歲，抱玄胸而撫之，玄悲不自勝。劉裕以武陵王遵攝萬機，立行台，總百官。遣劉道規躡玄。
玄至尋陽，江州刺史郭昶之給其器用。殷仲文自後至，望見玄舟，旌旗輿服備帝者之儀，嘆息曰：「敗中復振，故可也。」玄於是逼乘輿西上。於道作起居注，敘其拒義軍之事，自謂經略指授，算無遺策，諸將違節度，以致虧喪，非戰之罪。玄至江陵，石康納之。未三旬，衆盛，謂其群黨曰：「卿等幷清途翼從朕躬，都下竊位者方應謝罪軍門，其觀卿等入石頭，幷雲霄中人也。」玄遣何淡之守湓口，何無忌、劉道規等破之。帥舟艦三百發江陵、以徐放爲常侍，遣說無忌等解義軍，謂放曰：「諸人不識天命，致此妄作，遂懼禍屯結。卿三州所信。可明示朕心，若退軍解甲，當與之更始授任。江水在此，朕不食言。」時道規已至，玄與戰於崢嶸洲。於時義軍數千，玄兵甚盛，而玄懼敗，常漾輕舸於舫側，故其衆莫有鬥心。義軍乘風縱火，盡銳爭先，玄衆大潰。玄留永安太后及皇后於巴陵。殷仲文時在玄艦，求出別船收集散軍，因叛玄，奉二後奔於江陵。玄欲出投漢川，投梁州刺史桓希而制令不行。玄乘馬出城至門，左右於暗中斫之，不中，前後相殺交橫，玄僅免。於是荊州別駕王康産奉帝入南郡。時益州刺史毛璩使其從孫佑之送弟璠喪葬江陵，有衆二百，璩弟子修之先爲玄校尉，誘玄以入蜀。達枚回洲，佑之迎擊玄，矢下如雨。玄被箭，其子昇拔去之。益州督護馮遷抽刃而前，玄拔頭上玉簪與之，仍曰：「是何人邪？敢殺天子！」遷曰：「欲殺天子之賊耳！」遂斬首。時年三十六，自篡逆至敗，凡八旬矣。
《晉書》曰：恭帝，諱德文，安帝母弟也。初封琅耶王，曆中軍將軍、散騎常侍、衛將軍、開府儀同三司，加侍中、領司徒、錄尚書六條事。元興初，遷車騎大將軍。桓玄執政事，進位太宰，加袞冕之服，綠綟綬。玄篡位，以帝爲石陽縣公，與安帝俱居尋陽。及玄敗，隨至江陵。玄死，桓振奄至，躍馬奮戈，直至階下，瞋目謂安帝曰：「臣門戶何負國家，而屠滅若是？」帝乃下床謂振曰：「此豈我兄弟意耶！」振乃下馬致拜。振平，復爲琅耶王。又領徐州刺史，尋拜大司馬，領司徒，加殊禮。義熙五年，置左右司馬、長史、從事中郎四人，加羽葆鼓吹。十二月戊寅，安帝崩。是日，即帝位，大赦。元熙元年春正月壬辰朔，改元。以山陵未厝，不朝會。立後褚氏。甲午，征劉裕還朝。二年夏六月壬戌，劉裕至於京師。傅亮承裕密旨，諷帝禪位，草詔，請帝書之。帝欣然謂左右曰：「桓玄之時，天命已去，爲劉公所延二十載矣，今復何恨。」乃書赤紙爲詔。甲子，遂遜於琅耶第。劉裕以帝爲零陵王，居於秣陵，行晉正朔，車旗服色一如其舊，有其文而不備其禮。宋永初二年九月崩於內房，時年三十六。謚恭皇帝，葬沖平陵。
《續晉陽秋》曰：初，安皇不慧，起居動止不自己出，帝每侍左右，消息涼溫饑飽之中，而恭謹備焉，時人稱其順悌。又雅信佛法，鑄貝貨十萬，造丈六金像於瓦官寺，外國齊日，迎像宮步從十許裏。安皇帝歸陵，有詔當出送，八座奏諫，以爲宜加珍攝，乃止。
沈約《宋書》曰：褚秀之妹爲恭帝後，兄弟幷盡忠事高祖，恭帝每生男，輒令方便殺焉，或誘賂內人，或密加毒害，前後如此非一。恭帝居秣陵宮，常懼見禍，與褚後共止一室，慮鴆毒，自煮食於床前。高祖將殺之，不欲遣人入內，令褚淡之兄弟侍褚後，褚後出別宮相見，兵人乃逾垣而入，進藥於恭帝。恭帝不肯飲，曰：「佛教自殺者，不得復人身。」乃以被掩殺之。
《中興書》曰：昔中宗以丁丑之歲始稱晉王，改築宗廟，使郭璞筮之，云：「載祀二百。」暨今禪代庚申之歲，凡百有二年，而天祿永終。璞精於數術，理無乖二，抑以百二期促，故謬其嗣爲二百乎？
史臣曰：安帝即位之辰，鍾無妄之日，道子、元顯幷傾朝政，主昏臣亂，未有不亡者也。雖有手握戎麾，心存舊國，回首無良，忽焉消散。於是桓玄承釁，勢逾飈指，六師鹹泯，只馬徂遷。是以宋高非典午之臣，孫恩豈金行之寇。若乃世遇顛覆，則恭皇斯甚。于越之民，詎熏丹穴，會稽之侶，寧嘆入臣。去黃屋而歸來，灑丹書而不恨。夫五運攸革，三微數盡，猶高秋雕候，理之自然。觀其零落，人有爲之流涕者也。
