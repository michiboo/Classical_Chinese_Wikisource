
《釋名》曰：清，青也，去濁遠穢，色如青也。廉，斂也，自檢斂也。
《左傳·襄五》曰：季文子卒。宰庀家器爲葬具，無衣帛之妾，無食粟之馬，無藏金玉，無重器備。〈器備謂珍寶甲兵之物。〉君子是以智季文子之忠於公室也。相三君矣，而無私積，可不謂忠乎？
又《襄十五》曰：宋人或得玉，獻諸子罕。子罕弗受。獻玉者曰：「以示玉人，玉人以爲寶也，故敢獻之。」子罕曰：「我以不貪爲寶，爾以玉爲寶，若以與我，皆喪寶也。不若人有其寶。」
又《襄二八》曰：與晏子邶殿，其鄙六十，弗受。子尾曰：「富，人之所欲也，何獨弗欲？」對曰：「慶氏之邑足欲，故亡。吾邑不足欲也。益之以邶殿，乃足欲。足欲，亡無日矣。且夫富如布帛之有幅焉，爲之制度，使無遷也。謂之幅利。利過則爲敗。吾不敢貪多，所謂幅也。」與子雅邑，辭多受少。
《漢書》曰：琅琊邴漢以清行徵爲京兆尹。漢遂歸老於鄉里。漢兄子曼容亦養老自修，爲官不肯過六百石，輒自免去其名過出於漢。
又曰：蓋寬饒身爲司隸，子常步行自戍北邊。〈蘇林曰：子自行戍不敢發也。〉公廉如此。
又曰：趙禹以佐吏補中都官，用廉爲令史，事太尉周亞夫爲丞相史，府中皆稱其廉平。然亞夫弗任，曰：「極知禹無害，然文腎攏」〈禹特文法深刻。〉
《續漢書》曰：第五倫，字伯魚，京兆長陵人。倫修行清白，嘗召見，上曰：「聞卿爲吏不過從弟兄飯，寧有之耶？」倫對曰：「臣生遭饑饉，米石萬錢，不敢妄過人飯。」
又曰：袁彭，字伯楚。祖父安，曆廣漢、南陽太守。順帝初，爲光祿勛，行至清，爲吏粗袍糲食，終於議郎。
《東觀漢記》曰：司空宋弘，嘗受俸得鹽，令諸生糶，諸生以賤不糶。弘怒，悉賤糶，不與民爭利。
又曰：孔奮，字君魚，右扶風人。守姑臧長。供養至謹，老母極膳，妻子但食蔥菜。或嘲奮曰：「置脂膏中，不能自潤。」而奮不改。
又曰：楊震，字伯起，弘農人。性公廉，不受私謁，子孫常蔬食步行，故舊長者或欲令爲開産業，震不肯，曰：「使後世稱爲清白吏子孫，以此遺之，不亦厚乎！」爲東萊太守，道經昌邑，邑令王密故所舉茂才，夜懷金十斤以遺震。震曰：「故人知君，君不知故人，何也？」密曰：「夜無知者。」震曰：「天知，神知，何謂無知？」〈范曄《後漢書》曰：天知、地知、卿知、我知也。〉
又曰：閔仲叔客居安邑，老病家貧，不能買肉，日買一片豬肝，屠者或不肯爲斷。安邑令候之，問諸子何飯，對曰：「但食豬肝，屠或不肯予。」令出敕市吏，後買輒得。仲叔怪問，其子道狀，乃嘆曰：「閔仲叔豈以口腹累安邑耶？」遂去之。
又曰：梁鴻少孤，常獨止，不與人同食。比舍先炊，已，呼鴻及熱釜炊。鴻曰：「童子鴻不因人熱者也。」滅灶更然火。
又曰：廉範，年十五，至蜀迎祖母喪。及到葭萌，船沒幾死。太守張穆持笥中布數篋與范，範曰：「石生堅，蘭生香，前後相違，不忍行也。」遂不受。
又曰：魯恭弟正，耽思閉門講誦，兄弟雙高。太尉趙喜，歲時遺子送米肉，辭讓不受。
謝爲《後漢書》曰：黃向，字文章。爲性廉潔，常步行於路中，得金璣一囊，可直二百餘萬，募求得其主，還之。
又曰：范丹，姊病，往看之，姊設食。丹以姊婿不德，出門留二百錢，姊使人追索還之。丹不得已受之。聞里中芻槁僮僕更相怒曰：「言汝清高，豈范史雲輩，而雲不盜我菜乎？」丹聞之曰：「吾之微志，乃在僮竪之口！不可不勉。」遂投錢去。
又曰：羊茂，字季寶，豫章人。爲東郡太守，冬坐白羊皮，夏處丹板榻，常食乾飯，出界買鹽豉。
又曰：巴祗，字敬祖，爲楊州刺史。在官不迎妻子，暗坐不燃官燭。
又曰：左雄，字伯豪，吻冀州刺史，不舉煙火，常食乾飯。
又曰：羊續，字興祖，泰山人。爲廬江太守，臥一幅布，穿敗糊紙以補。爲南陽太守，初之郡府，丞嘗獻其生魚，續受而懸之於庭，丞後又進之，續乃出所懸者，以杜其意。
又曰：徐稚，字孺子，豫章南昌人也。少爲諸生，隱處篤行。常身躬耕，非其衣不服，非其食不食，糠秕不厭。所居閭里，服其德化。
又曰：河南陶碩，鄉曲餉之，碩無所受，但食棗飲水而己。
袁山松《後漢書》曰：范丹，字史雲，外黃人。爲縣吏，年十八。棄衣物道邊，家以爲死，遂西入關學，爲萊蕪長。去官於市賣卜。妻紡績以自給。辟公府，步行無被囊自隨。常使兒捃麥得五斛。鄉人遺之一斛，屬兒曰：「莫令尊君知。」兒歸，不敢不道。丹即令幷送六斛，言麥已雜，遂不取。丹弟子愷，見丹藩不完，載柴將藩之。時丹適行還，怒，敕子拔柴載還之。閭里歌之曰：「甑中生塵范史雲，釜中生魚範萊蕪。」自以性急，每爲吏常佩韋。
范曄《後漢書》曰：張禹，字伯達，性篤厚。父歆卒於汲，令使人贈送前後數百萬，悉無所受。
又曰：檀敷字文有，山陽瑕丘人。少爲諸生，貧而志清，不受鄉里施惠。
又曰：鄭均，字仲虞，東平人。少好黃老書。兄爲縣吏，頗受禮遺，均數諫止，不聽，即脫身爲傭，歲餘，得錢帛，歸以與兄，曰：「物盡可復得，爲吏坐贓，終身捐棄。」兄感其言，遂爲廉潔。
《典略》曰：程竪，字謀甫，南陽武陰人。仁孝清潔，居貧無資，磨鏡自給，不受人施。諸嫗共漂，更相呼食。或不食者，相謂曰：「汝非程謀甫，何爲不食人食？」
《魏略》曰：沐幷，字德信，河間人。少孤苦。袁紹父子時，始爲吏。名有志介，嘗過姊，姊爲殺鶏炊黍而不留。爲三府長吏，時吳使朱然、諸葛瑾攻圍樊城，遣船兵於峴山東斫材，兵人作食，有先熟者呼後熟者，答言不往也！呼者曰：「汝欲作沐德信耶！」其名流布播於異域如此。
又曰：舊故西征，有官廚財藉，遷轉之際，無不因緣，而趙儼叉手上車。發到灞上，忘持其常所服藥，雍州聞之，乃追送雜藥樸數箱，儼笑曰：「人言語殊不易，我偶問所服耳，何用是爲？」遂不取。
《魏志》曰：盧欽著書稱徐邈曰：「徐公志高行潔，才博氣猛。其施之也，高而不狷，潔而不介，博而守約，猛而能寬。聖人以清爲難，而徐公之所易也。」或問欽：「徐公當武帝之時，人以爲通，向在涼州及還京師，人以爲介，何也？」欽答曰：「往者毛孝先、崔季珪用事，貴清潔之士，時皆變易車服以求名高，而徐公不改其常，故以爲通。比來天下奢靡，轉相放效，而徐公雅尚自若，不與世同，故前日之通，乃今日之介。是世人無常，而徐公有常也。」
又曰：景初二年，以滿寵年老，征還爲太尉。寵不治産業，家無餘財。詔曰：「君典兵在外，專心憂國，有行父、祭遵之風。賜田十頃，穀五百斛，錢二十萬，以明清忠儉約之節。」
又曰：胡質爲荊州刺史，薨，家無餘財，惟有賜衣、書篋而已。
王隱《晉書》曰：魏舒爲尚書，三娶妻皆亡，自表求還本郡葬。上曰：「魏舒清貧，不營財産，頓舉衆喪，必無以自供，其賜葬地一頃，錢五十萬。
鄧粲《晉記》曰：王敦籍周顗家，笥簏中有故絮，故播酒五瓮，米數斛。在位者服其清。
《晉陽秋》曰：胡威，字伯虎，少有志，尚清白。歷位宰牧。武帝賜見，嘆其父清，因謂威曰：「卿清孰與父清？」威對曰：「臣不如也。」帝曰：「以何爲不如？」對曰：「臣父清，恐人知；臣清恐人不知，是臣不如遠矣。」
《晉中興書》曰：劉麟之，字子驥，志在逸遁，居於歧陽。凡人致贈，一無所受。
又曰：龔玄之，字道玄。潛處，未曾至公門，有致餉，一無所受。
又曰：翟湯，字道淵，尋陽人。篤行純素，仁讓廉潔，不悄屑事，耕而後食。始安太守干寶與湯通家，遣船餉之，敕吏云：「翟公廉讓，卿致書訖便委船還。」湯無人送致，乃更貨易絹物，因寄還寶。寶本以爲惠，而反煩之，益愧嘆焉。
徐廣《晉記》曰：中宗令曰：「太常賀循，冰清玉潔，行爲俗表。孤曾造其廬，屋室服物，周身而已。賜床褥，錢二十萬。」
崔鴻《前涼錄》曰：汜勝，字無忌，敦煌人。舉孝廉，除郎中。天下亂，去官還鄉里。太守張造之，閉門不見，禮遺一無所受。
《北齊書》曰：辛術，字懷哲，隴西人。爲淮南經略，所部郡守犯大辟，朝廷以其奴婢及資財盡賜術，術三辭不見許，術乃書送詣所司，不復聞奏。邢邵聞之，遺術書曰：「昔鍾離意雲孔子忍渴盜泉，珠璣委地，足下今能如此，可謂異代一時。」
沈約《宋書》曰：柳玄景，南岸有數十畝菜園，人賣菜得錢三萬送宅。玄景怒曰：「我立此園種菜，以供家中啖之，乃復賣取錢，奪百姓之利耶！」以錢乞守園人。
又曰：郭原平，性至孝。太守蔡興宗以私米遺之，固辭不受。許瑤之罷建安郡丞還家，以綿一斤遺原平，原平不受，送而復反者，前後數十。瑤之乃自往曰：「今歲過寒，而建安綿好，以此奉尊上下耳！」原平乃拜而受之。原平以種爪爲業，大旱，瓜瀆不復通船。世祖令劉僧秀下瀆水與之。原平曰：「今天大旱，百姓俱困，豈可減溉田之水，以通運瓜之船。」步行從他道往錢塘貨賣。
又曰：孔顗字思遠，不尚矯飾，服用粗敗，終不改易。時吳郡顧顗之亦尚儉素，衣裘器服，皆擇其陋者。宋世言清約，稱此二人。顗弟道存，從弟徽，頗營産業。二弟請假東還，輜重十餘船，皆是綿絹紙席之屬。顗見之，令上置岸側，命左右取火燒之，盡乃去。道存代顗爲江夏內史。時都邑米貴，道存慮覬甚乏，遣吏載五百斛米餉之。顗呼吏載米還彼。吏曰：「都下米貴，乞於此貨之。」不聽，吏乃載米而去。
