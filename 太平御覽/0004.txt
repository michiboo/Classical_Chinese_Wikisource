《帝王世紀》曰：文王夢日月著身。
《望氣經》曰：日上有黃氣，君喜；下有黃氣，君永福。
又曰：漢文帝時，日中有王字。
徐整《長曆》曰：眾陽之精，上合為日，徑千里，周圍三千里，下於天七千里。
《談藪》曰：魏文帝為王時，夢日墜地，分為三，已得一分，而內懷中。
《鄧析書》曰：君者，當如冬日之陽，夏日之陰，萬物歸之，莫之使也。
王充《論衡》曰：日不入地也，譬人把火，夜行平地，去人十裡，火光藏矣，非滅也。
又曰：夫日月不圓，視之如圓者，去人遠也。夫日，火精也，在地火不圓，在天火何故獨圓？日月在天猶五星，五星猶列星，不圓，何以明之？春秋之時，星隕宋都，視之石也，不圓，是知日月五星亦不圓也。
又曰：儒書言：「魯陽公與韓戰，戰酣日暮，援戈而麾之，日為之反三舍。」此言虛也。凡人能以精誠感動天者，專心一意，委務積神，通天，天為變動，然尚未可謂然。魯陽公志在於戰，為日暮一麾，安能令日反？使聖人麾日，日終不反。魯陽公何人，而使日返？
又曰：儒言：「日中有三足烏。」日者，火也，烏入火中燋爛，安得而立？然烏，日氣也。
又曰：日中近，出入遠。日中小者，光明故也。出入時大者，光闇故也。
又曰：桀無道，兩日並照，在東者將起，在西者將滅。費昌問馮夷曰：「何者為殷，何者為夏？」馮夷曰：「西，夏也；東，殷也。」於是費昌徙族歸殷，殷果克隆。
又曰：儒者論：日出扶桑，暮入細柳。扶桑，東方之地，細柳，西方之野。
又曰：日晝行千里，夜行千里，騏驥晝日亦千里，然則日行舒疾，與騏驥步相類。
崔豹《古今注》曰：漢明帝為太子，樂人作《歌詩》四章，一曰日重光，雲天子之德，光明如日，太子比德焉，故云重也。
《周髀》曰：日光外照，徑八十一萬里。
徐幹《中論》曰：文王遇姜公於渭陽，若披雲見白日。
《物理論》曰：日者，太陽之精也。夏則陽盛陰衰，故晝長夜短；冬則陰盛陽衰，故晝短夜長。氣引之也。行陽之道長，故出入卯酉之北；行陰之道短，故出入卯酉之南。春秋陰陽等，故日行中平，晝夜等也。
《地說書》曰：日照四十五萬里。
皇甫謐《年曆》曰：日者，眾陽之宗，陽精外發，故日以晝明，名曰「曜靈」。
《龍魚河圖》曰：陽積精為日。
《汲塚書》曰：胤甲居於河西，天有妖孽，十日並出。又言本有十日，迭次而運照無窮。
《金匱》曰：三苗之時，三月不見日。
《黃帝占書》曰：日中三足烏見者，其所居分野有白衣會。
《楚辭》曰：十日並出，流金鑠石。
《戰國策》曰：聶政刺韓相，荊軻刺秦王，並白虹貫日。
《史記》曰：漢景帝王夫人妊娠，夢日入懷，以生武帝。
又曰：堯，其仁如天，其知如神，就之如日，望之如雲。
《漢書》曰：李尋上疏曰：「夫日者，眾陽之長，暉光所燭，萬里同晷，人君之表也。故日將旦，清風發暉，群陰退伏。」
又曰：文帝時新垣平上言：「日再中，臣以候知之。」居頃之際，日卻復中。乃更以十七年為元年。
又曰：鄒陽上書說梁孝王曰：「昔荊軻慕燕丹之義，白虹貫日，太子畏之。」
《後漢書》曰：張重，字仲篤。明帝時舉孝廉。帝曰：「何郡小吏？」答曰：「臣，日南吏。」帝曰：「日南郡人應向北看日。」答曰：「臣聞雁門不見壘雁為門，金城郡不見積金為郡，臣雖居日南，未嘗向北看日。」
應劭《漢官儀》曰：太山東南，名曰日觀。日觀，雞鳴時見日。
《魏志》曰：程立夢登太山，捧日。立以白太祖，太祖遂加日於立上，因改名「昱」。
《晉書》曰：荀爽曰：「日下荀鳴鶴。」
《晉陽秋》曰：建武元年，三日並出。
《三齊略》曰：秦始皇作石橋於海上，欲過海看日出處。有神人驅石去不速，神人鞭之皆流血。今石橋猶赤色。
李尤《九曲歌》曰：年歲晚暮日已斜，安得壯士翻日車。
《書》曰：乃季秋月朔，辰弗集於房，瞽奏鼓，嗇夫馳，庶人走。〈(凡日食，天子伐鼓於社，責上公也。嗇夫，主幣之官，馳取幣禮天神。眾人走，供救日食之百役也。)〉
《禮記·昏義》曰：男教不修，陽事不得，謫見於天，日為之蝕。是故日蝕則天子素服，而修六官之職，蕩天下之陽事。
《傳》曰：魯昭公十七年，日有蝕之。祝史請用幣。叔孫昭子曰：「日有蝕之，天子不舉，伐鼓於社；諸侯用幣於社，伐鼓於朝。禮也。」
又莊二十五年曰：夏六月辛未朔，日有蝕之。鼓，用牲於社，非常也。惟正月之朔，慝未作，日有蝕之，於是乎用幣於社，伐鼓於朝。注曰：「日蝕，曆之常也。然食於正陽月，則諸侯用幣於社，請救於上，公伐鼓於朝，退而自責，以明陰不宜侵陽，臣不宜掩君。」
《公羊傳》曰：六月辛未朔，日有蝕之，以朱絲縈社。或曰協之，或曰為暗，恐犯之，故縈之。社者土地之主，日者土地之精，上敷於天而犯日，故朱絲縈之，助陽抑陰。
《穀梁傳》曰：天子救日，置五麾，陳五兵、五鼓；諸侯置三麾，三兵、三鼓。大夫擊柝。凡有聲，皆陽事也，以厭陰氣也。
《論語》云：日月之蝕，人皆見之。更也，人皆仰之。
《漢書》曰：黃琬祖父香為魏郡守，時日蝕而京師不見。魏郡乃表日食之狀，帝問：「日所食多少？」香久而無對。琬年七歲，在傍謂香曰：「何不言日食之餘，如月之初？」遂用其言答詔。
《漢書》曰：日者，德也。故日蝕則修德。
又曰：劉寵、鄭弘、徐昉、趙喜、虞延並為三事，以日蝕免官。
《淮南子》曰：麒麟鬥則日月蝕。許慎注曰：「麒麟，犬角之獸，故與日相符。」
《釋名》曰：晷，規也，如規畫也。
《說文》曰：晷，日影也。
《周禮·地官》曰：大司徒以土圭之法測土深、正日景，以求地中。日南則景短多暑，日北則景長多寒，日東則景夕多風，日西則景朝多陰。日至之景尺有五寸，謂之地中：天地之所合也，四時之所交也，風雨之所會也，陰陽之所和也。〈(土圭，所以致四時日月之景也。測猶度也。不知廣深故曰測。鄭司農云：測土深謂南北東西之深也。日南謂立表處，太南近日。日北謂立表處，太北遠日。景夕謂日趺景乃中立表處，太東近日。景朝謂未中而景中立表處，太西遠日。玄謂晝漏半而置土圭表陰陽，審其南北焉。景短於土圭謂之日南，是地於日為近南，景長於土圭謂之日北，是地於日為近北。東於土圭謂之日東，是地於日為近東。西於土圭謂之日西，是地於日為近西。如是則寒暑陰陽風雨偏而不和，是未得其所求。凡日景於地千里而差一寸。)〉
《易通卦驗》曰：冬至晷長丈三尺，〈(鄭玄注曰：晷者，所立八尺表陰也。三尺，長之極也。)〉春分晷長七尺二寸四分，夏至晷長尺有四寸八分，秋分晷長二寸四分。
又曰：冬至之日，樹八尺之表，日中視其晷。晷如度者，則歲美，人民和順；晷不如度者，則其歲惡，人民為偽言，政令不平。晷進則水，晷退則旱。
《晉太康記》曰：河南陽城縣，是為土中，夏至之景，尺有五寸，所以為候。
《南越志》曰：日南，五月立表望之，日在表北，景居南。
《風土記》曰：鄭仲師以為夏至之日立八尺之表，景尺有五寸，謂之地中。一雲陽地城，一雲洛陽。
《淮南子》曰：建木在都廣，〈(南方山名。)〉眾帝所自上下，日中無景，蓋天地之中。〈(日中時，日直無晷，故曰地中。)〉
《山海經》曰：長留之山，其神白帝少昊居之。是神也，主司反景。〈(日西入則景反東照，言司察之也。)〉鄭康成謂移一寸，於地千里，景尺五寸，於南戴日下，萬五千里。然則千里寸景，已課不效。交州大榷去洛九千餘裡，蓋水陸曲，非論景度徑意也。推直考實，其五千乎？昔交州主簿學士孫悚云：「已常立表效景，景在表南，豈古郡以日南為名者，其斯義乎？」此郡又有北景縣，北比二字既相似，音又相近，加以蠻土舌軟聲淺，事在可疑。
《釋名》曰：月，闕也，言滿則復缺也。
又曰：朔，月之名也；朔，蘇也，月死復蘇生也。晦，盡之名也。晦灰也，火死為灰，月光盡似之也。弦，月半之名也。其形一旁曲，一旁直，若張弓弦也。望，月滿之名也，日月遙相望也。
《說文》曰：朏，月未成明也；魄，月始生魄然也。〈(承大月，月生二日謂之魄，承小月，月生三日謂之朏。朏音斐。)〉
《易》曰：坎為月。
《書》曰：月經於箕則多風，離於畢則多雨。
又曰：哉生明。〈(哉，始也。始生明，月三日也。)〉
又曰：哉生魄。〈(魄生明，死十五日之後。)〉
《詩》曰：月離於畢，俾滂沱矣。
又曰：如月之恆。
《禮》曰：大明生於東，月生於西，此陰陽之分，夫婦之位也。
又曰：天秉陽，垂日星，〈(秉猶持也，言天持陽氣，施生照下土也。)〉地秉陰，竅於山川，播五行於四時，和而後月生也，是以三五而盈，三五而闕。〈(竅，孔也。言地持陰氣，出內於山川，以舒五行於四時也。此氣和乃後月生而上配日若臣，功成進爵位於一，盈也。闕，屈伸之義也。必三五者，播五行於四時，一曰水，二曰火，三曰木，四曰金，五曰土，合為十五之成數也。)〉
又曰：月者三日而成魄，三月而成時，是以禮有三讓，建國必立三卿。三賓者，政教之本，禮之大參也。〈(言禮者，陰也。大數取法於月也。)〉
又曰：天子與後，猶日之與月，陽之與陰，相須而後成。
又曰：秋分之日，祀夕月於西郊。
又曰：祭日於壇，祭月於坎，以別幽明，以制上下。〈(幽明者謂日照晝，月照夜。)〉
又曰：太陰之精，上為月。月者，天地之陰，金之精也。
《傳》曰：楚晉將戰，呂錡夢射中月，退入於泥。占之曰：「姬姓日也，異姓月也，必楚王也。」及戰，射恭王傷目，呂錡死之。
京房《易飛候》曰：正月有偃月，必有嘉主。
《尚書大傳》曰：晦而月見西方謂之朓，〈(朓，條也，條達行疾貌。)〉朓則侯王其舒；朔而月見東方謂之側匿，〈(側匿，猶行遲貌。)〉側匿則侯王其肅。〈(肅，急也。日，君象也。月，臣象也。政急則日行疾，月行徐。臣逡巡不進。朓則侯王其徐，徐緩也。君政緩，日行徐，月行疾，臣放恣也。)〉
《詩推度災》曰：月三日成魄，八日成光，蟾蜍體就穴鼻始萌。〈(宋均注曰：穴，決也。決鼻，兔也。)〉
《禮鬥威儀》曰：政太平則月多耀，政頌平則赤明，政和平則黑明，政象平則白明，政昇平則青明。
又曰：君乘土而王，其政平，則月圓而多暈。
《春秋考異郵》曰：諸侯謀叛，則月生爪牙；後族專政，則日月並照。
《春秋感精符》曰：月者，陰之精，地之理。
又曰：人主兄日姊月。
《春秋演孔圖》曰：蟾蜍，月精也。
《春秋元命苞》曰：陰精為月，日行十三度，常詘任而受，受明精在內，故金水內景。
又曰：月之為言闕也，兩設以蟾蜍與兔者，陰陽相居，明陽之制陰、陰之倚陽。
《帝王世紀》曰：堯時有草夾階而生，每月朔，日生一莢，至月半則生十五莢，至十六日後，日落一莢，月晦而盡，若月小餘一莢。王者以是占曆，惟盛德之君應和氣而生，以為堯瑞，名曰蓂莢，一名曆莢，一名瑞草。
《會稽先賢傳》曰：闞澤年十三，夢見名字炳然在月中。
《搜神記》曰：孫堅妻懷權，夢月入懷。告堅曰：「妾昔懷策，夢日入懷，今又夢月。」堅曰：「子孫興矣。」
《文子》曰：百星之不明，如一月之光。
又曰：日月欲明，浮雲蓋之；叢蘭欲秀，秋風敗之。
《淮南子》曰：水氣之精為月。
又曰：月者，太陰之精。
又曰：蛤蟹珠龜與月盛衰，月晦則魚腦減。
又曰：月，一名夜光，月禦曰望舒，亦曰纖阿。
又曰：月，天之使也，積陰之寒氣，久者為水，水氣之精者為月。
又曰：晝隨灰而月暈闕。許慎注曰：「有軍事相圍守則月暈，以蘆灰環，缺其一面，則月暈亦闕於上。」
又曰：方諸見月，則津而為水。高誘注曰：「方諸，陰燧大蛤也。熟摩拭令熱，以向月，則水生也。」許慎注曰：「諸，珠也；方，石也，以銅盤受之，下水數升。」
又曰：日不知夜，月不知晝，日月為明而不能兼也。
又曰：月之光可以遠望，而不可以細書。
《抱樸子》曰：昔帝軒候鳳鳴調律，唐堯觀蓂莢以知月。
又曰：王生云：月不圓，望之圓者，月初生及既虧之後，視之宜加三寸鏡，稍稍轉大，不當初如破環漸漸滿也。
又曰：俗士多云：今月不及古月之朗。
又曰：月之精生水，是以月盛而潮濤大。
又曰：金華和丹，其光上與日月相連，丹金為盤碗以承月，得神液如方諸。
又曰：《黃帝醫經》有蝦蟆圖，言月生始二日蝦蟆始生，人亦不可針灸其處。
《范子計然》曰：月，水精內影。
又曰：月行疾二十九日、三十日間，一與日合，取日之度以為月節。
《呂氏春秋》曰：月，群陰之本，月望則蚌蛤實，群陰盈；月晦則蚌蛤虛，群陰廢。夫月形乎天而群陰化於淵。
又曰：月，群陰之宗，月晦則魚腦減。
《符子》曰：盛魄重輪，六合俱照，非日月能乎？
張衡《靈憲》曰：羿請不死藥於西王母，羿妻姮娥竊以奔月，託身於月，是為蟾蜍。
又曰：月者，陰精，積而成獸，象兔、蛤焉，其數偶。
《荊州占》曰：月珥且戴，不出百日，主有大喜。
《山海經》曰：大荒之中有日月山，日月所出入。
《風俗通》曰：吳牛望見月則喘，使之苦於日，見月怖喘矣。
《河圖令占篇》曰：地淪月散，必有立王。
《龍魚河圖》曰：帝淫佚則奎有角，月有足。
又曰：月有九行：黑道二，出黃道北；赤道二，出黃道南；白道二，出黃道西；青道二，出黃道東。立春、春分，月從東，青道；立秋、秋分，從西，白道；立夏、夏至，從南，赤道；立冬、冬至，從北，黑道。天有四表，月有三道，聖人知之，可以延年益壽。
劉義慶《世說》曰：滿奮疾，畏風。在武帝坐，北窗作琉璃屏風，實密似疏，奮有難色。帝笑之。奮答曰：「臣猶吳牛，見月而喘。」
《白虎通》曰：月所滿缺何？歸功於日也。三日成魄，八日成光，二八十六日轉如歸功晦朔，至旦受符，得復行也。月有小大何？天左旋，日月右行，日行遲，月行疾，月及日為一月，至二十九日，未及七度。即須三十日過七度，日不可分，故乍大乍小，明有陰陽也。有閏月何？周天三百六十五度四分度之一，歲十二月，日不匝十二度，故三年一閏，五年再閏，名陰不足，陽有餘。閏者，陽之餘也。
《軍國占候》曰：若月三珥者，大臣有喜；若月冠而復暈者，天下有喜。
《廣雅》曰：夜光謂之月。
《五經通義》曰：月中有兔與蟾蜍何？月陰也，蟾蜍陽也，而與兔並明，陰系於陽也。
《孫氏瑞應書》曰：君不假臣下之權，則日月揚光。
又曰：景星者，大醒也。狀如半月，生於晦朔，助月為明，王者不私人則見。
虞喜《安天論》曰：俗傳月中仙人桂樹，今視其初生，見仙人之足，漸以成形，桂樹後生焉。
劉向《七略》曰：京房《易說》云：「月與星，至陰也，有形無光，日照之乃有光。喻如鏡照日即有影見。月初光見西方，望已光見東方，皆日所照也。」
皇甫謐《年曆》曰：月者，群陰之宗，月以宵曜，名曰夜光。
《遁甲開山圖》榮氏解曰：女狄暮汲石紐山下，泉水中得月精如雞子，愛而含之，不覺而吞，遂有娠，十四月生夏禹。
《論衡》曰：月行一日一夜行二萬六千里，與鳧飛相類。
《地說書》曰：月照四十五萬里。
徐整《長曆》曰：月徑千里，周圍三千里，下於天七千里。
《楚辭·天問》曰：夜光何德，死而又育？厥利維何，而顧兔在腹？〈(言月中兔何所貪利而居月之腹。顧，望氣。)〉
《運鬥樞》曰：後族擅權，月生足芒，主勢奪於後族。群妃之黨橫僣則月盈並出，小月承大月，群奸在宮，主若贅旒，大承小，近臣起，讒人橫，陪臣執命，三公望氣。
崔豹《古今注》曰：漢明帝作太子，樂人歌四章，以贊太子之德。其一曰「日重光」，二曰「月重輪」，三曰「星重曜」，四曰「海重潤」。
《漢書》曰：月立夏、夏至，行南方赤道，曰南陸。立秋、秋分，行西方白道，曰西陸。立冬、冬至，行北方黑道，曰北陸。分則同道，至則相過。晦而見西方，謂之朓；朔而見東方，謂之肭，亦謂之側匿。〈(朓，音他了反。肭，音女六反。朓，健行疾貌也。肭，縮遲貌。側匿猶縮儒，亦遲貌。)〉
又曰：「月穆穆以金波」，蓋光彩貌。
又曰：元後母夢月入懷而生元後。
又曰：高帝七年，月暈圍參、畢七重，占曰：「畢，昴間天街也，街北胡也，街南中國也。昴為匈奴，參為趙，畢為邊兵。」是歲高祖自將至平城，為冒頓所圍，七日迺解。
又曰李尋上書曰：月者，眾陰之長，妃後、大臣、諸侯之象也。
《晉書》曰：謝太傅庭中夜坐，月色無玷，歎以為佳。謝景重率爾曰：「意謂不如微雲點綴。」太傅曰：「卿居心不淨，乃欲滓穢太清！」
又曰：徐孺子年九歲，月下戲，人或曰：「若令月中無物，當極愈明。」徐曰：「不爾。譬如眼中無瞳子，何必不暗？」
《後魏書》曰：天興五年十月，月暈左角，太史令晃宗奏：「角蟲將死。」牛果大疫，麋亦多死。
揚雄《長楊賦》曰：西壓月窟，〈(窟，月所出入也。)〉東震日域。
傅玄《擬天問》曰：月中何有玉兔搗藥？
傅咸詩曰：團團三五月，皎皎耀清輝。
陸機詩曰：安寢北堂上，明月入我牖。照之有餘輝，攬之不盈手。
宋·謝靈運《怨曉月賦》曰：臥洞房兮當何悅，滅華燭兮弄曉月。昨三五兮既滿，今二八兮將缺。浮雲褰兮收氾濫，明舒照兮殊皎潔。墀除兮鏡監，廊櫳兮澄澈。
宋·謝莊《月賦》曰：陳王初喪，應劉端憂，多暇悄焉。疚懷弗怡，中夜於時，斜漢左界，北陸南躔。白露曖空，素月流天。沉吟齊章，殷勤陳篇。抽毫進牘，以命仲宣。仲宣跪而稱曰：「臣聞日以陽德，月以陰靈，擅扶光於東沼，嗣若英於西溟，引玄兔於帝台，集素娥於後庭。若夫氣霽地表，雲斂天末，洞庭始波，木葉微脫，列宿掩縟，長河韜映，柔祗雪凝，圓靈水鏡，連觀霜縞，周除冰淨。歌曰：美人邁兮音塵闊，隔千里兮共明月。」
宋·鮑照《玩月詩》曰：始見西南樓，纖纖如玉鉤。未映東北墀，娟娟似蛾眉。蛾眉蔽珠櫳。玉鉤隔璅窗。三五、二八時，千里與君同。夜移衡漢落，徘徊帷戶中。
梁·沈約《詠月詩》曰：月華臨靜夜，夜靜滅氛埃。方暉竟戶入，圓影隙中來。高樓切思婦，西園遊上才。臨軒映珠綴，應門照綠苔。洞房殊未曉，清光信悠哉。
周·王褒《關山月詩》曰：關山夜月明，愁色照孤城。半形同漢陣，全影逐胡兵。天寒光轉白，風多暈欲生。寄言亭上吏，遊客解雞鳴。
《易》曰：月盈則蝕。
《詩》曰：彼月而食，則維其常。
《禮》曰：婦順不修陰事，不得謫見於天，月為之蝕。故月蝕則後素服而修六宮之職，蕩天下之陰事。
《淮南子》曰：麒麟鬥，則日月食。
又曰：月望日，奪其光，月十五日與日相望，東西中絕則月蝕奪光也。
劉向《說苑》曰：秦胡亥立，日月薄蝕，熒惑襲月。
《荊州占》曰：月蝕，後自提鼓階前，把槌擊鼓者三，中良人、諸禦者、宮人皆擊杵救之。月已蝕，後乃入齋，服縞素，三日不從樂，以應其祥。此先王之所以免天地之誅而解四境之患也。
《晉書》曰：永嘉元年，月蝕，赤如血。二月，王敬則反。
