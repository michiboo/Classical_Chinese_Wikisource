
《釋名》曰：琵琶，本胡中馬上所鼓。推手前曰琵，引手卻曰琶，因以爲名。
《晉書》曰：石季倫善彈琵琶。
《宋書》曰：庾仲文爲吏部尚書，好貨，先與劉德願殊惡。德願自持琵琶甚精麗，遺之，便復款然。
《南史》曰：宋范曄善彈琵琶，能爲新聲。上欲聞之，屢諷以微旨，曄僞若不肯爲。上嘗宴飲歡適，謂曄曰：「我欲歌，卿可彈。」曄乃奉旨，上歌旣畢，曄乃罷弦。
蕭子顯《齊書》曰：太祖江宴群臣數人，各使效伎藝。褚淵彈琵琶，王僧虔彈琴，沈文季歌，張敬兒舞，王敬則拍張，張儉，曰：「臣無所解，惟知誦書。」因跪上前，誦相如《封禪書》。上笑曰：「此盛德之事，吾何以堪之？」遽止。後上使陸澄誦《孝經》，自「仲尼居」而起。儉曰：「澄所謂博而寡要，臣請誦之。」乃誦《君子之事上》章。上曰：「善。」張子布更覺非奇。
隋秘書監牛弘脩皇后房內之樂，文帝龍潛時頗好音樂，嘗倚琵琶作歌二首，名曰《地厚》、《天高》，託言夫妻之義。因即取之爲房內曲，命婦人幷登歌，上壽幷用之。職在宮內之女，人教習之。
《樂府雜錄》曰：貞元中有王芬，曹保，其子善才、其孫曹綱及裴興奴善彈琵琶。〈其曹綱善運撥，聲若風雨，不事但弦。其裴興奴善於攏，不撥稍軟。時人云︰曹綱有右手，裴興奴有左手。〉武宗朝，朱崖李太尉有樂吏廉郊者，師於曹綱，精妙入神。嘗謂儕流曰：「教授人亦多矣，未曾有此性靈弟子也。」嘗因清夜，攜樂器於平泉別墅，臨池彈蕤賓調，芰荷聞有聲，意其魚躍也。及彈別調，即寂然。因復彈蕤賓，久之，池中擲物跳上岸，觀之，乃一片方響蕤賓鐵。蓋以聲律諧和相應故也。其妙如此。
又曰：貞元中，有康崑崙，彈琵琶第一手。因長安大旱，詔移兩市以祈雨。及至天門街，市人廣較勝負及鬥聲樂。其街東有康崑崙，琵琶最上，必謂街西無以敵也，遂請崑崙登采樓彈一曲新翻調《錄要》。〈即綠腰是也。本因樂上進曲，上令錄出要者，因以爲名。自後來誤言綠腰也。〉其街西亦建一樓，東市大誚之。及崑崙度曲，西市樓上出一女郎抱樂器，先雲︰「我亦彈此曲。」兼移在楓香調，及下撥聲如雷，其妙絕入神。崑崙即驚駭，乃拜請爲師。女郎乃更衣而出，及見，即僧也。蓋西市內豪族厚賂莊嚴寺僧善本，〈善本名，俗姓段也。〉以定東墨阝之勝也。翌日，德宗召入，令陳本藝，異常佳獎，因令教授崑崙。奏曰：「且請崑崙彈一調子。」乃彈之，師曰：「本領何雜也？兼帶雅聲。」崑崙驚曰：「段師神人也。臣小年初學琵琶，偏於鄰舍女巫處授一品弦調子，後乃易數師。」段精鑒玄妙如此。段師奏曰：「遣崑崙不近器十餘年，使忘其本領，然後可教。」詔許之。後盡段師之藝也。
又曰：開元中，有賀懷智善琵琶，以石爲槽，鶤鶏肋作弦，用鐵撥彈之。
又曰：琵琶始自烏孫公主造，馬上彈之。直項曲項者，曲項蓋使於急關也。古曲有《陌上葉》。范曄、石苞、謝弈皆善此樂也。
《風俗通》曰：琵琶，近代樂家所作，不知所起。長三尺五寸，法天、地、人與五行也。四弦象四時也。以手琵琶之，因以爲名。
《語林》曰：謝鎮西著紫羅襦，據胡床，在大市佛圖門樓上彈琵琶，作《大道曲》。
《異苑》曰：南平國兵在姑熟，有鬼附之，每占凶，輒先索琵琶，隨彈而言事，事有驗，雲是老鼠所作，名曰靈侯。
王{保言}期《絳幕祠儀》曰：琵琶出於弦兆，笙簧基於絲竹。
《竹林七賢傳》曰：阮咸善琵琶，荀勖雅解音律，自以遠不及也。
《文士傳》曰：孔輝善彈琵琶，吳歸命恆使爲樂。
《孫放別傳》曰：君性好音，能操琴及琵琶以自散。
傅玄《琵琶序》曰：聞之故老雲︰漢遣烏孫公主，念其行道思慕，使工知音者，戰琴箏築箜篌之屬，作馬上之樂。觀其器，盤圓柄直，陰陽序也。四弦，法四時也。以方語目之，故枇杷也。取易傳於外國也。杜摯以爲興秦之末，蓋若長城之役，百姓弦鞀而鼓之。二者各有所據，以意斷之，烏孫近焉。〈石崇《琵琶引》曰：王明君本爲昭君，以觸文帝諱，改。匈奴請婚，元帝以明君配焉。昔公主嫁烏孫，令琵琶馬上作樂，以慰其思。其送明君亦故然，序之雲耳。〉
《傅子》曰：朱生善彈琵琶，雖伯牙之妙無加也。
《文士傳》曰：孔煒字正忠，解音律，彈琵琶。
《異苑》曰：永嘉中，李謙素善琵琶。元嘉初，往廣州，夜集坐倦，悉寢，惟謙獨揮彈，未輟，便聞窗外有唱佳聲，每至契會，無不擊節。謙怪，語曰：「何不進耶？」對曰：「遺生以久，無宜幹突。」始悟是鬼。
《幽明錄》曰：晉司空桓豁在荊州，有參軍五月五日剪鴝鵒舌，教令學語，遂無不鳴，與人相問顧。參軍善彈琵琶，鴝鵒每立聽移時。
《錄異傳》曰：吳赤烏三年，句章氏楊度至餘姚。夜行，有一年少持琵琶求寄載，度許之。鼓琵琶作數十曲畢，乃吐舌擘目以怖度而去。復行二十里許，又見一老父寄載，自雲姓王名戒，因覆載之，謂曰：「鬼工鼓琵琶，甚哀。」戒曰：「我亦能鼓。」即是向鬼，復擘眼吐舌。度怖幾死。
《語林》曰：桓宣武外甥恆在坐鼓琵琶，宣武醉後，指琵琶曰：「名士固亦操斯器。」
《三輔決錄》曰：游楚上表乞宿衛，拜駙馬都尉。楚無學問，好游遨音樂，乃畜歌琵琶箏笛，每行將以自隨。
《樂府雜錄》曰：唐文宗朝女弟子鄭中丞善於胡琴。〈中丞即宮人之官也。〉內庫有兩面琵琶，號大忽雷。鄭常彈小忽雷。因匙頭脫，送於崇仁坊南趙家修理，大約造樂器多在此坊中，南北二趙家最妙。大和中，有權相舊吏梁厚本，莊在渭南縣之西北，臨渭水。一日，因垂釣忽見一物流過，長五尺許，悉以錦纏其上。令家僮接得就岸，乃秘器也。及發棺視之，乃一女郎也，妝色儼然。久伺之，口鼻間餘息未絕，遂移於曲室中，將養經旬，漸能言。詢之，雲是鄭中丞也。昨以誤聖旨，命內官縊殺，投於渭河，錦即諸子弟相贈耳。及如故，因垂涕感謝，厚本即納爲妻，言其琵琶今尚在南趙家。值鄭注之亂，莫有知者。梁乃潛賂樂匠，贖得之。每至夜深，方敢輕彈。後遇良辰美景，飲於花下，酒酣不覺，即彈數曲。洎有黃門放鷂子過其門，私於墻外聽之，曰：「此是鄭中丞琵琶聲也。」不日召入內，乃舍厚本之罪，仍加錫賜也。
《明皇雜錄》曰：天寶中，上命宮女子數百人爲梨園弟子，皆居宜春北院。上素曉音律，時有馬仙期、李龜年、賀懷智洞知律度。安祿山自范陽入覲，亦獻白玉簫管數百事，皆陳於梨園。自是音響殆不類人間。有中官白秀貞自蜀使回，得琵琶以獻。其槽以邏ュ檀爲之，清潤如玉，光輝可鑒。有金縷紅文，蹙成雙鳳。貴妃每抱是琵琶，奏於梨園，音韻淒清，飄如�外。而諸王貴主洎虢國已下，競爲貴妃琵琶弟子。每授曲畢，皆廣有進獻。其後龜年流落江南，每遇良晨勝景，常爲人歌數闋。坐客聞之，莫不掩泣罷酒。
《羯鼓錄》曰：羯鼓出外夷，以戎羯之鼓，故曰羯鼓。其音主太蔟一均。龜茲、高昌、疏勒、天竺諸部皆用之，次在都曇答獵鼓之下，〈都曇似腰鼓而小。答獵即楷鼓也。〉鶏鼓之上。<壹桑>如漆桶，〈山桑爲之。〉下以小牙床承之，擊用兩杖。其音焦殺鳴烈，尤宜急曲促破，作戰杖連碎之聲。又宜高樓曉影，明月清風，破空透遠，特異衆樂。杖用黃檀、狗骨、花楸等木。須至乾緊，絕濕氣而復柔膩。乾取發越響亮，膩取戰裊健舉。卷用鋼鐵，鐵當精煉，卷鬚至勻。若不以鋼，則應縧高下，紐捩不停。不勻，則鼓面緩急，若琴徽之<先攴>病。玄宗洞曉音律，由之天縱。凡是管弦，悉造其妙；若製作曲調，隨意即成，如不立章度，取適長短，應指發聲，皆中點拍。至於清濁變轉，律呂呼召，君臣事物相制使，雖古之夔、曠，無以過也。尤愛羯鼓、橫笛，雲︰「八音之領袖也，諸樂不可爲此。」嘗值二月詰旦，巾櫛方畢，時宿雨初晴，景色明麗，小殿庭內，柳杏將吐，睹而嘆曰：「對此景物，豈可不與他判斷之？」左右相目，將令備酒。惟高力士遣取羯鼓，上旋命臨軒縱擊一曲，名《春光好》，〈上自製。〉神思自得。及顧柳杏，皆已發拆，指而笑曰：「此事不喚我作天公可乎？」左右皆稱萬歲。又制《秋風高》，每至秋空迥徹，纖塵不起，即奏之。必遠風徐來，庭葉墜落，其妙絕入神也如此。
又曰：汝陽王，寧王長子也。姿容妍美，秀出藩邸。上特鍾愛焉，自傳授之。又以其聰悟敏惠，妙達其旨，每隨游幸，頃刻不舍。嘗戴砑綃帽打曲，上自摘槿花一朵，置於帽上，著處二物皆極滑，久之方安。遂奏舞山花一曲，花不墜。〈本色所謂定頭項，難在不動搖。〉上大喜笑，賜金器一廚。因誇花奴〈小名也。〉姿質明瑩，肌膚光細，非人間人，必神仙謫墜也。寧王謙讓，隨而短之。上笑曰：「大哥不在過慮，阿瞞自是相師。〈上於諸親自稱此號。〉夫帝王之相，且須英特越逸之氣，不然則有深沉包育之候。若花奴但端秀過人，悉無此犬，固無猜也。而又舉止淹雅，更得公卿間令譽耳。」寧王又謝之曰：「如此，則臣乃輸之。」上曰：「若此，則阿瞞亦輸大哥矣。」寧王又謙謝，上曰：「阿瞞贏處亦多，大哥大用僞揖？」衆皆歡笑也。上性俊邁，酷不好琴。嘗聽彈正弄，未及畢，叱琴者曰：「待詔出去。」謂宦者曰：「速召花奴將羯鼓來，爲我解穢。」黃幡綽亦知音者，上嘗使人召之，不時至，上怒，絡驛使尋捕之。旣至，及殿側，聞上理鼓，固止謁者，不令報。俄頃，上又問侍官奴來未，曲罷改奏，才三數十聲，綽即入。上謂曰：「賴稍遲，我向來怒意至必撾焉。適方思之，長入供奉已五十餘日，暫一日出外，不可不許他東西過往。」綽拜謝畢，內官有偶而笑者，上詰之，具言綽尋至聽鼓而候其時入。上問之，綽語其方及解怒之際，皆無差悟。上奇之，復厲聲謂之曰：「我心骨下事，安有侍官奴聞鼓聲能料之耶？今且謂我何如？」綽遂走下階，面北鞠躬大聲曰：「有敕竪金鶏。」上大笑而止。
又曰：宋開府雖耿介不倫，亦深好聲樂，尤善羯鼓。〈南山起�，北山起雨，即開府所爲。〉始承恩顧，與上論鼓事，曰：「不是青州石，即是魯山花。歐然少年碧掌下，雖有朋肯聲，據此乃漢震第二鼓也。且<壹桑>用石花瓷，固是腰鼓。掌下朋肯聲，是以手拍，非羯鼓鳴矣。」又謂上曰：「頭如青山峰，手似白雨點。按此即羯鼓之能事」。〈山峰欲不動，雨點取急碎。〉即上與開府兼善兩鼓也，而羯鼓偏好，以其比漢震稍雅細焉。開府之家悉傳之。東都留守鄭叔祖母即開府之女，今尊賢里鄭氏第小樓，即是夫人習鼓之所也。
又曰：嗣曹王皋有巧思，精於器用。爲荊南節度使，有羈客懷二卷欲求通謁，先啓於寶府。府中觀者訝之，曰：「豈足尚邪？」客曰：「但啓於尚書當解耳。」及見皋，捧而嘆曰：「不意今日獲逢至寶。」因指其鋼勻之狀，賓但惟惟，或復非之，皋曰：「諸公或似未信乎。」命取食�半，自選其極平者，遂重二卷於�半心，以油注之盤中，卷滿而油不浸漏，蓋相契無際也。皋曰：「此必開元中供禦卷也，不然無以至此。」問其客，曰：「某先人在黔中得於高力士。」衆方深伏佐。潛問其價宜償幾何，客曰：「不過三百緡。」及皋遺之財帛器皿，其直果稱焉。
又曰：廣德中，蜀客雙流縣丞李琬者，亦能之。調集至長安，稅居務本里。夜聞羯鼓聲曲頗妙，於月下步尋，至一小宅，門戶極卑隘，叩門請謁鼓工，曰：「君所擊者，豈非《耶婆色鶏》乎？〈一本作耶婆娑鶏也。〉雖至精能，然而無尾，何也？」工大異之，曰：「君固知音者，此事無人知。某，太常工人也。祖父傳此藝，尤能此曲進。因張通儒而入長安，某家流散，父沒西河，此曲遂絕。今但按舊譜數本尋之，竟無結尾聲，故夜夜求之。」琬曰：「曲不意盡乎？」工曰：「盡。」琬曰：「意盡則曲盡，又何索乎？」工曰：「奈何聲不盡也？」琬曰：「可言矣。夫曲有如此，當以他曲解之，方可盡其聲矣。夫《耶婆色鶏》當用《掘拓急偏》解之。」工如其所教，果得諧葉，聲意皆盡。〈如柘枝用渾脫解，甘州用絕了頭解之類是也。〉工泣言而謝之。即言於寺卿，奏爲主簿，累官至太常少卿，爲宗正卿。
又曰：永泰中，杜鴻漸爲三川副元帥，兼西川節度使，亦能之。成都有削杖者，以二枚獻於鴻漸。鴻漸得之，示於衆曰：「此尤物也。常衣襟下收貯積時矣。」匠曰：「某於脊溝中養之二十年。」及鴻漸出蜀，至利州西界望嘉驛，入漢川矣。自西南來始至嘉陵江，頗有山景致。至夜，月色又佳，乃與從事楊崖州、杜亞輩登驛樓，望月行觴，宴話曰：「今日出艱危，脫猜逼，外則不辱命於朝廷，內則不中禍於微質，皆諸賢之力也。旣保此安步，又瞰於此殊境，安得不自賀乎？」遂命家童取羯鼓、笛，以所得杖酣奏數曲。四山猿鳥，悉皆飛鳴。從事頗異之，曰：「昔夔之擊拊，百獸舞庭，此豈遠耶？」漸曰：「若漸於此，稍當致功，猶未臻妙，尚能及是，況聖主禦天，賢臣考樂，飛走之類，又何不感？」因言：「某有別墅近花嚴閣，每值風清月朗，時或登閣奏此，初見群羊於川下，數舉頭躑躅不己。某謂以鼓然也，及鼓止亦止。某復鼓之，亦復然。遂以疾徐高下而節之，無不相應。旋有二犬自其家走而吠之，及羊側，遂漸止聲，仰首若有所聽，少選即復宛頸搖尾，亦從而變態。是知率舞固無難矣。某後不敢爲之。近者士林閑無習之者，惟僕射韓皋善，不甚露焉，鄂州節度使時聞黃鶴一兩集而已。」
