
《釋名》曰：貴，歸也。物所歸仰也。汝、潁言貴，聲如歸，�往之歸也。
《易》曰：貴而無位。
《孝經》曰：高而不危，所以長守貴也。
《史記》曰：李斯長男由爲三川守，諸男皆尚秦公主，女悉嫁秦諸公子。李由告歸咸陽，李斯置酒於家，百官長令皆斯前爲壽，門庭車騎以千數。李斯慨然而嘆曰：「嗟乎！吾聞之荀卿曰：『物禁太盛。』斯乃上蔡布衣，閭巷之黔首，上不知其駑困，遂擢至此。當今人臣之位無居臣上者，可謂富貴極矣。物極則衰，吾未知所稅駕者也。」
又曰：衛子夫立爲皇后，弟衛青封長平侯，三弟皆封爲侯，貴震天下。天下歌之曰：「生男無喜，生女無怨，獨不見衛子夫。」
又曰：蘇秦師於鬼谷先生，後得周書《陰苻》，讀之以揣摩。因說六國以拒秦，爲從約，幷六國，各佩其印。行過洛陽，車騎輜重，諸侯各發使送之甚衆，擬於王者。周王聞之恐懼，除道，使人郊勞。於是散千金以賜宗族。
《漢書》曰：帝舅王譚爲平阿侯，商爲成都侯，立爲較恤侯，逢爲高平侯，根爲曲陽侯。五人同日封，謂之五侯，榮貴絕代。
又曰：金日殫勒功上將，傅國後嗣，七葉內侍，何其盛也！功臣之家惟有金氏親近，貴寵比於外戚。
又曰：楊僕，宜陽人也。稍遷，至主爵都尉。南越反，拜樓船將軍，有功，封梁侯。因歸家，懷銀、黃秉三組，以誇鄉里。
又曰：楊惲曰：「吾家方全盛，乘朱輪者十人。」
又曰：項羽屠咸陽，殺子嬰，收貨賂婦女而東。秦民失望。於是韓生說羽曰：「關中阻山河，四塞之地肥饒，可都以伯。」羽曰：「富貴不歸故鄉，如衣錦夜行。」
又曰：萬石君石奮長子建，次甲，次乙，次慶，皆以馴行孝謹，官至二千石。於是景帝曰：「石君及四子皆二千石。」號奮爲萬石君。
又曰：主父偃曰：臣結髮游學四十餘年，身不得遂，親不以爲子，昆弟不收，賓客棄我，我厄日久矣。丈夫生不五鼎食，死則五鼎烹耳！吾日暮途遠，故倒行逆施之。「偃爲齊相，至齊，遍召昆弟賓客。散五百金與之，曰：「始貧時，昆弟不我內，今吾相齊，諸君迎我或千里。吾與諸君絕矣，無復入偃之門！」
又曰：張安世以父子封侯，在任太盛，乃辭不受祿。詔都內別藏張氏無名錢以五百萬數。〈文潁曰：都內，主藏官也。張昌曰：安世以還，官官不薄。〉
又曰：比田召客飲，坐其兄蓋侯北向，自坐東向，以爲漢相尊，不可以兄故私橈。田此滋驕，治諸第，田圃極膏腴，市買郡國，市物相屬於道。前堂羅鍾，立曲旃；〈如淳曰：旌旗之名也。通帛曰旃也。〉後房婦女以百數。諸珍物狗馬玩好，不可稱數。
又曰：孝玄王皇后，成帝母也。家凡十侯，五大司馬，外戚莫比。
又曰：史丹男九人，皆以丹任爲侍中。自宣、玄、成、哀外戚興者，許、史、三王、丁、傅之家，皆重侯累將，窮富極貴。
又曰：劉向上封事曰：「今王氏一姓乘朱輪華轂者二十三人，青紫貂蟬充盈幄內。大將軍執事用權，五侯驕奢，幷作威福。」
又曰：天子見欒大說，乃拜爲五利將軍。居月餘，得四印：天士將軍、地士將軍、大通將軍印，賜列侯，甲第，僮千人，乘輿車馬帷帳。又以衛長公主妻之，賫金十萬斤。數月佩六印，貴震天下。
范曄《後漢書》曰：《楊震傳》曰：自震至彪，四葉太尉，德業相繼，與袁氏俱爲東京名族。
司馬彪《續漢書》曰：袁安，字召公。桓帝初，遷太尉。有子逢、成、隗。逢字周陽，靈帝時爲司空。隗字陽亦至司徒、太傅，封都鄉侯，四葉五公。
謝承《後漢書》曰：梁不疑爲潁陰侯，胤子爲城父侯。冀一門前後七封侯，三皇后，六貴人，二大將軍，夫人、女侯邑稱君七人，尚公主三人，其餘卿、將、尹、校五十七人。梁氏在位二十餘年，窮極蒲盛，威行內外，百僚側目，莫敢違命。
《東觀漢記》曰：馮異，潁川人。建武中征賊還過陽翟，詔異上冢，別下潁川太守、都尉及三百里內長吏皆會，使中大夫致牛酒，宗族會郡縣給費。
又曰：中玄年，以竇固爲中郎將，監羽林左騎。破西羌還。是時，竇氏公、侯、二千石幷在朝廷，門內尚三公主，賞賜恩寵榮於當世，親戚功臣無與爲等也。
又曰：鄧訓五子，及女弟爲貴人，立爲皇后，騭三遷虎賁中郎將、車騎將軍、儀同三司。同三封，始自騭也。鄧氏自中興後，累世寵貴，凡侯者二十九人，公二人，大將軍以下十三人，中二千石十四人，州牧郡守四十八人，其餘侍中、大夫、郎、謁者，不可勝數，東京莫與爲比。
又曰：耿氏自中興以後，訖建安之末，大將軍九人，卿十三人，尚公主三人，列侯十九人，郎將、護羌校尉及刺史二千石數十百人，遂與漢興衰。
又曰：章帝崩，竇太后臨政，竇憲爲大將軍，食邑二萬戶。弟景執金吾，懷將作大匠、光祿勛。
又曰：馬防爲車騎將軍、城門校尉，加置掾令史，位在九卿上，絕席。詔封防兄弟三人，各三千戶。防爲潁陽侯，身帶三綬。防子鉅爲黃門侍郎。肅宗親禦章台下殿，陳鼎俎，自臨冠之。兄弟奴婢各千人已上。
又曰：竇融嗣子穆尚內黃公主，而融弟顯親侯竇友嗣子固尚涇陽公主，穆長子勛尚東海恭王女。竇氏一公、二侯、三公主、四千石，自祖至孫，官符廄第相望，奴婢千數，於親戚功臣，莫與爲比。
《吳志》曰：士燮兄弟幷爲列郡，雄長一州，偏在萬里，威尊無上。出入鳴鐘鼓，備具威儀，笳簫鼓吹，車騎滿道，胡人夾轂焚香者常有數十。妻妾乘輜軿，子弟從兵騎，當時貴重，震服百蠻。
又曰：孫權拜諸葛恪撫越將軍，領丹陽太守，授戟武騎三百。拜畢，令恪備威儀，作鼓吹，導引歸家，時年三十二。
何法盛《晉中興書》曰：諸葛氏之先出自葛國，漢司隸校尉諸葛豐以忠強立名，子孫代居二千石。三國之典蜀有丞相亮，吳有大將軍瑾，魏有司空誕，名幷蓋海內，爲天下盛族。
又曰：何比干，字長卿。武帝時爲丹陽都尉。有陰德，嘗獨坐，天大雨，有一老母詣比干而衣不濡，比干怪而敬焉。臨去，懷中出金冊九百九十枚以授比干曰：「爾子孫當佩印綬，如此冊數。」
《陳書》曰：征南將軍歐陽。時弟盛爲交州刺史，次弟邃爲衡州刺史，合門顯貴，威振南土。又多致銅鼓生口，獻珍異，前後委積，頗有助于軍國焉。
《隋書》曰：觀德，《王雄傳》曰：或奏高熲朋黨者上次詰曰之於朝雄對曰：「臣忝衛宮闈，朝夕左右，若有朋附，豈容不知！至尊欽明睿哲，萬機親覽，用心平允，奉法而行。此乃愛憎之理，惟陛下察之。」高祖深然其言。雄時貴寵，冠絕一時，與高熲、虞慶則、蘇威稱爲「四貴」。
又曰：楊素貴寵日隆，其弟約、從父文思、弟紀，及族父異，幷尚書列卿。諸子無汗馬之勞，位至柱國、刺史，家僮千數，後庭妓妾曳綺羅者以千數。第宅華侈，制擬宮禁。有鮑享者，善屬文，謝胄者，工草隸，幷江南士人，因高智慧沒爲家奴。親戚故吏，布列清顯，素之貴盛，近古未聞。
《唐書》曰：竇威拜內史令。威奏議雍容，多引古爲證，高祖甚親重之。或引入臥內，帝爲前席。又嘗謂曰：「昔周朝有八柱國之貴，吾與公家咸登此職。今我爲天子，公爲內史令，本同末異，乃不平矣。」威謝曰：「臣家昔在漢朝，四爲外戚，至於後魏，三處外家，陛下龍興，復出皇后。臣又階緣戚里，位忝爲婚，猶自矜伐，公代爲帝戚，不以貴乎！」
又曰：竇氏自武德至今，再爲外戚，一品三人，三品已上三十餘人，尚主者八人，女爲王妃六人，唐世貴盛，莫與爲比。
又曰：姜皎，長安中累遷尚衣奉禦。時玄宗在藩，見而悅之。皎察玄宗有非常之度，尤委心焉。尋出爲潤州長史。玄宗即位，召拜殿中少監。召入臥內，命之舍敬，曲侍宴私，與后妃連榻，間以擊球鬥鶏，常呼之爲薑七而不名也。兼賜以宮女、名馬及諸珍物不可勝數。玄宗又嘗與皎在殿庭玩一嘉樹，皎稱其美，玄宗令徙植於其家。
又曰：崔神慶子琳等皆至大官，群從數十，趨奏省闥。每歲時家宴，組珮輝映，以一榻置笏，疊於其上。開玄、天寶間，中外族屬無緦麻之喪，其福履昌盛如此。東都私第門，琳與弟太子詹事�、光祿卿瑤俱列戟，時號「三戟崔家」。
又曰：楊汝士有時名，遂曆清貴。其後諸子皆至卿，郁爲皇族。所居靜恭里，知溫兄弟，幷列門戟。咸通中，昆仲子孫，在朝行方鎮者十餘人。
劉義慶《世說》曰：孫皓問丞相陸凱曰：「卿一宗在朝有幾人？」答曰：「三相五侯，將軍十餘人。」皓曰：「盛哉！」陸曰：「臣聞君賢臣忠國之盛，父慈子孝家之盛也。當今政荒人弊，臣何敢言盛也？」
《荊州記》曰：自峴山南至宜城百餘里，舊說其間雕墻峻宇，閭閻填列。漢靈帝末，其中有卿士及刺史二千石數十人，朱軒駢耀，華蓋接陰。荊州刺史行部見之雅嘆其盛，勒縣刻石銘之。
《雜鬼神志》曰：昔周時尹氏貴盛，數代不別，食口數千，常遭饑荒，羅鼎鑊作糜，啜糜之聲聞數十里中。臨食，失三十人，入鑊中墾取鑊底糜。鑊深大，故人不見也。
《荀氏家傳》曰：惟我之先生於有晉，人物盈朝，袞衣�曄，六世九公，不亦偉乎！磊落瑰奇，光昭合同，已獨步於古今，拊萬姓而駭之矣。中興丞相王公嘆曰：「自八龍以後，榮寵莫二，爲天下之盛也。」
蘇子曰：夫帶方寸之印，拖丈八之組，戴貂鶡之尾，建千丈之城，游五里之衢，走卒警蹕，叫呼而行，此諸侯之所謂榮華，時俗之所謂富貴也。
左思《詠史詩》曰：金章籍舊業，七葉珥漢貂。
