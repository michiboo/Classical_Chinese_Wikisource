
王右軍《題衛夫人筆陣圖後》曰：夫紙者，陣也；筆者，刀槊也；墨者，鍪甲也；水硯者，城也；本領者，將軍也；心意者，將副也；結搆者，謀畫也；揚筆者，吉凶也；出入者，號令也；屈折者，殺戮也。夫欲書者，先於研墨，凝神靜思，預想字形大小偃仰平直振動，令筋脈相連，意在筆前，然後作字；若平直相似，狀如算子，便不是書，但得其點畫耳。昔宋翼常作此書。翼，鍾繇之弟子，乃咄之。翼三年不敢見繇，潛心改跡。每畫一波，常三過折筆；每作一點，常隱鋒而為之。
衛夫人《筆陣圖》曰：若初學書，先須大書，不得從小。善鑒者不寫，善寫者不鑒。多骨微肉者筋書，多肉微骨者墨豬。多力豐筋者聖，無力無筋者病。一一從其消息而用之。
王僧虔《論書》曰：王平南廙是右軍之叔，自過江東，右軍之前，惟廙為最。畫為晉明帝師，書為右軍法。
又曰：中書令王珉，筆力過於子敬。書舊品云：有四匹素，朝操筆，至暮便竟，首尾如一，又無誤字。子敬戲云：「弟書如騎騾，常欲度驊騮前。」
又曰：鍾公之書，謂之盡妙。鍾有三體：一曰銘石書，妙者也；二曰章程書，傳小學秘書教者也；三曰行狎書是者也。三法皆世人所善。
虞《論書》曰：晉謝奉起廟悉用材。右軍取，書之滿林。奉收得一大簣。子敬後往，謝奉為說右軍書甚佳，而密已削作數十板，請子敬書之，亦甚佳。奉並珍錄。後履分半與桓玄，用履為揚州主簿。餘一半，孫恩破會稽，略以之海。
又曰：晉時，有一好事少年，故作精白紗衤戒衣，著詣子敬。子敬便取書之，草正諸體悉備，兩袖及衤票略同。少年覺王左右有陵奪之色，掣礻戒而走。左右果逐之，及門外，斗爭分裂，少年才得一袖耳。
梁武帝觀鍾繇書法曰：子敬不迨逸少，猶逸少不迨元常。學子敬者如畫虎也，學元常者比畫龍也。
又曰：夫運筆邪則無芒角，執手寬則書緩弱。點掣短則去臃腫，點掣長則法離澌。畫促則字橫，畫疏則形慢。拘則乏勢，放又少則。純骨無媚，純肉無力。少墨浮澀，多墨笨〈蒲本切。〉鈍。此並任之自然之理也。
庾元威《論書》曰：余為書十牒屏風，書作十體，間以釆墨，當時眾所驚異。自爾絕筆，惟留草本而已。其百體者，懸針書、垂露書、秦望波冢書、金鵲書、玉文書、鵠頭書、虎爪書、倒薤書、偃波書、幡信書、制書、列書、日書、月書、風書、雲書、科斗署書、胡書、蓬書、相書、天竺書、轉宿書、一筆篆、一筆隸、飛白、章草、古文隸、橫書、楷書、小科隸、芝英隸、花草隸、幡信隸、鍾鼓隸、龍虎篆、鳳魚篆、麒麟篆、仙人篆、科斗篆、雲篆、蟲篆、魚篆、鳥篆、龍篆、龜篆、虎篆、鸞篆、龍虎隸、鳳魚隸、麒麟隸、仙人隸、科斗隸、雲隸、蟲隸、魚隸、鳥隸、龍隸、龜隸、虎隸、鸞隸、龍文書、龜文書、鼠書、牛書、龍書、虎書、兔書、龍草書、蛇草書、馬書、羊書、猴書、雞書、犬書、豕書，已上皆釆色，其外復有大篆、小篆，銘鼎、摹印，刻符、石經象形篇章，震書、到書，反左書等，及九體書，所謂縑素書、簡奏書、箋表書、行狎書、楫書、蒿書、半草、全草書，此九法，極真草之次第焉。刪舍之外，所存猶一百二十體。
袁昂《古今書評》曰：王右軍書如謝家子弟，縱復不端正者，爽爽有一種風氣。王子敬書如河洛間少年，雖皆充悅，而舉體蹉跎，殊不可耐。羊欣書如大家婢為夫人，雖處其位，而舉止羞澀，終不似真。徐淮南書如南岡士大夫，徒好尚風軌，終不免寒乞。阮研書如貴冑失品次，不能復排突英賢。王儀同書如晉安帝，非不處尊位，而都無神施。吳興書如新亭傖父，一往見似揚州人共語，便音態出。陶隱居書如吳興小兒，形雖未成長，而骨體甚駿快。殷鈞書如膏麗使人，抗浪甚有意氣，滋韻終不精味。袁山松書如深山道士，見人便欲退縮。蕭子雲書如春初望山林，花無處不發。曹喜書如經論道人，言不可絕。崔子玉書如危峰阻日，孤松一枝，有絕望之意。師宜官書如雕羽未息，翩翩自逝。韋誕書如龍威虎振，劍拔弩張。蔡邕書骨氣風遠，爽爽為神。鍾司徒書字十二種，意外殊妙，實多奇。邯鄲淳書應規入矩，方圓乃成。張伯英書如漢武帝愛道，憑虛欲仙。索靖書如飄風忽舉，鷙鳥不飛。皇象書如歌聲繞梁，琴人舍揮。衛常書如插花美人，舞笑鏡台。孟光祿書如崩山絕崖，人見可畏。張芝驚奇，鍾繇特絕，逸少鼎能，獻之冠世，四英其頹，洪芳不滅。羊真孫草，蕭行范篆，各一時妙絕。鍾繇書若飛鴻戲海，舞鶴游天，行間希密，實亦難過。蕭思話書走墨連綿，字勢屈強，若龍跳淵門，虎臥鳳闕。薄紹之書字勢蹉跎，如舞妓低腰，仙人嘯樹。
江式《論書表》曰：秦有八體：一曰大篆，二曰小篆，三曰符書，四曰蟲書，五曰摹印，六曰署書，七曰殳書，八曰隸書。
又曰：漢時有六書：一曰古文，孔子壁中書也；二曰奇字，即古文而異者也；三曰篆書，雲小篆也；四曰佐書，秦隸書也；五曰繆篆，所以摹印也；六曰鳥蟲，所以書幡信也。
李嗣真《書後品》曰：蟲篆者，小學之所宗；草隸者，士人之所尚。近代君子，故多好之，或時有可觀耳。
武平一《徐氏法書記》曰：梁大同中，武帝敕周興嗣撰《千字文》，使溫鐵石模次羲之之跡，以賜八王。
徐浩《論書》曰：初學之際，宜先筋骨。筋骨不立，肉何所附？用筆之勢，特須藏鋒，鋒若不藏，字則有病。病且未去，能何有焉？字不欲疏，亦不欲密，亦不欲大，亦不欲小。小長令大，大蹙令小，疏肥令密，密瘦令疏，斯其大經矣。筆不欲捷，亦不欲徐，亦不欲平，亦不欲側。側豎令平，峻不使傾，捷則須定，徐則須利。如此則其大較矣。
徐浩《古跡記》曰：中宗時，中書令宗楚客奏事承恩，乃乞大小二王真跡，敕賜十二卷，大小各十軸。楚客遂裝作十二扇屏風，以褚遂良《閑居賦》、《枯樹賦》為腳，大會貴要，張以示之。時薛稷、崔、盧臧用廢食嘆美，復不晏樂。
何延之《蘭亭記》曰：《蘭亭》者，晉右軍將軍會稽內史琅琊王羲之字逸少所書之詩序也。右軍蟬聯美冑，蕭散名賢，雅好山水，尤善草隸。以晉穆帝永和九年暮春三月三日，嘗游山陰，與太原孫綽興公、廣漢王彬之，並逸少子凝、徽、操之等四十有一人，修祓禊之禮，揮毫制序，興樂而書。用蠶繭紙、鼠須筆，遒媚勁健，絕代更無。凡二十八行，三百二十四字。字有重者，皆搆別體。就中之字最多，乃有二十許個，變轉悉異，遂無同者。其時乃有神助，及醒後，他日更書數百千本，終無如祓禊所書之者。右軍亦自珍愛寶重此書，留付子孫傳掌。至七代孫智永，永即右軍第五子徽之之後，掌其書，為蕭翼紿而取之。
又曰：右軍孫僧智永，嘗居永欣寺闕閣上臨書，所退筆頭，置之於大竹簏，簏受一石余，而五簏皆滿。凡三十年，於閣上臨得《真草千字文》，好者八百餘本。浙江東諸寺各施一本。今有存者，猶直錢數萬。
張懷瓘《書詁》曰：文質相法，立其三古；貴賤殊品，置其五等。三古者，篆、籀為上古，鍾、張為中古，羲、獻為下古。
又曰：崔、張，玉也；逸少，金也。大賈則貴其玉，小商則重其金。膚淺之人，多任其耳，但知王書為最，真草一概略無差殊。
張懷瓘《二王等書錄》曰：承聖末，魏師襲荊州，元帝將降。其夜，乃聚古今圖書十四萬卷，並大小二王跡，遣後閣舍人高善寶焚之，吳越寶劍並將斫柱，乃嘆曰：「蕭世誠遂至於此，文武之道今夜窮乎！歷代秘寶並為煨燼矣！」
張懷瓘《議書》曰：其真書，逸少第一，元常第二，世將第三，子敬第四，士秀第五，文舒第六，茂猗第七；其行書，逸少第一，子敬第二，元常第三，伯英第四，伯玉第五，季琰第六，敬和第七，茂弘第八，安石第九；章草，子玉第一，伯英第二，幼安第三，伯玉第四，逸少第五，士秀第六，子敬第七，休明第八。其草書，伯英創立規范，得物象之形，歸造化之理，然其法太古，質不剖斷，以此為少也。有推輪草意之妙，後學得魚獵其中，宜為第一，叔夜第二，子敬第三，處沖第四，世將第五，仲將第六，士秀第七，逸少第八。
張懷瓘《敘書法》曰：太宗自真草書屏風，以示群臣，筆力遒勁，為一時之絕。嘗謂朝臣曰：「書學小道，功非急務，時或留心，猶勝棄日。凡諸藝業，未有學而不得者也。」
韋述《書法記》曰：太宗貞觀中，搜訪王右軍等真跡，出御府金帛重為購賞。由是人間古本紛然畢進。
《書斷》曰：鍾繇，字元常，尤善書。師曹喜、蔡邕、劉德升。真書光妙，乃過於師。剛柔備矣，點畫之間，多有異趣。雖神明不備，可謂幽深無際，而古雅有餘。秦漢已來，一人而已。求其盡善盡美，則狐裘而有羔袖。其行書，羲之之亞；草書，則索、衛之下；八分，則有《魏受禪碑》，稱此為最也。
又曰：晉韋昶，字文休。太元中，孝武帝改治宮室及廟諸門，並欲使王獻之隸書題榜。獻之固辭，乃使劉瑰以八分書之。後又使文休以大篆改八分焉。或問：「王右軍父子書，君以為如何？」答曰：「二王自可謂能，未足知書也。」
又曰：文休妙於作筆，王子敬得其筆，嘆為絕世。
又曰：晉薄紹之，字敬叔，丹陽人也。官至給事中。善書憲草〈小王。〉風格秀異，若干將出匣，光芒射人。
《書斷》曰：晉太元中，新起太極殿。謝安欲使子敬題榜，以為萬代寶，而難言之。乃說韋仲題凌雲台事，子敬知其旨，乃正色曰：「仲將，魏室大臣，寧有此事？使其若此，知魏德之不長！」安遂不之逼。
又曰：齊王僧虔善書。孝武欲擅書名，僧虔不敢顯跡大明之世，常用掘筆書，以此見容。
又曰：梁蕭子雲，字景喬。小篆草行諸體兼備，而創造小篆飛白，意趣飄然，點畫之際，有若て舉，妍妙至極，難與比肩。故歐陽詢云：「飛白烏巾冠世，其後逸少、子敬又稱妙絕，乃爾飛而不白。蕭子雲輕濃得中，蟬翼掩素，游霧崩雲，可得而語。」其真書，初學子敬，晚師元常。及其暮年，筋骨亦備，名蓋當世，舉朝效之。
又曰：梁庾肩吾云：張功夫第一，天然次之；鍾天然第一，功夫次之。王功夫不及張，天然過之；天然不及鍾，功夫過之。懷瓘以為，杜度章草並無所師，郁然靈變，為後世，楷則此又天然第一也。及有道變柱君章體，以至草聖，天然所資，理可度矣。池水盡墨，功亦至焉。隋永欣寺僧知果，會稽人也。煬帝甚善之，工書，嘗謂永師云：「和尚得右軍肉，智果得骨。夫筋骨藏於膚肉，山水不厭高深。」
《書斷》曰：唐褚遂良善書，少則伏膺虞監，長則祖述右軍。真書甚得其媚趣，若瑤堂青瑣，ⅳ映春林。美人嬋娟，似不任乎羅綺；鉛華綽約，則歐、虞謝之。其行草之間，即居二公之後。
《書斷》曰：唐高正臣善書，廣平人也。嘗為人書十五紙，人或戲換其五紙，又令示高，再看不寤。客曰：「有人換公書。」高乃審詳之，得其三紙。客曰：「猶有在。」高又觀之，竟不能辯。
又曰：唐宋令文，河東陝人也，官至左衛郎將。奇姿偉麗，身有三絕，曰書、畫、力。尤於書備兼諸體，偏意在草焉。
