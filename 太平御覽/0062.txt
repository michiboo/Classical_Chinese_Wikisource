
《書禹貢》曰：涇屬渭汭。〈屬，隸也。水北曰汭，言治水注入渭。〉
《詩》曰：涇以渭濁，湜湜其沚。
《傳》曰：諸侯之大夫從晉侯伐秦，以報櫟之役，濟涇而次，秦人毒涇上流，師人多死。〈以毒藥投涇水之上流，晉師飲之多死。〉
《國語》曰：恭王游於涇水上，密康公從，三女奔之。其母曰：「必致之於王。夫獸三爲群，女三爲粲，粲美之物，汝何德以堪之？」康公弗許，一年，恭王滅密。
《史記》曰：韓聞秦之好興事，乃使水工鄭國間說秦，令鑿涇水，自中山西抵瓠口爲渠以溉田。
又曰：秦二世夢白雖虎嚙左驂殺之，卜涇爲祟，二世乃劑望夷宮而欲祀之。
《漢書》曰：涇書不在大川之祀，以近咸陽，得比大川之祀。
又曰：太始二年，趙中大夫白公〈鄭德曰：白姓，公爵，時人多相謂爲公。〉復奏穿渠，因名白氏渠，民得其饒，歌之曰：「田於何所？池陽穀口。鄭國在前，白公起後。舉鍤爲雲，決渠爲雨。涇水一石，其泥數斗。且溉且糞，〈如淳曰：水停淤河以當糞。〉長我禾黍。衣食京師，億萬之口。」
《益部耆舊傳》曰：漢武祀甘泉，至涇橋有女子浴於涇水，乳長七尺，怪遣問之。女曰：「帝後第七車知我。」時侍中張寬在第七車，對曰：「天星主祭祀，齋戒不潔，則女人見。」
《水經注》曰：涇水導源安定朝那縣西笄頭山，秦始皇巡地，西出笄頭山即是也，蓋大隴之異名。
《詩》曰：我送舅氏，於渭之陽。
《史記》曰：秦武王三年，渭水赤三日，昭王十四年，又赤三日。
《洪範五行傳》曰：赤者火色，蓋亦以火沴水也。渭水秦大川也，陰陽亂，秦用嚴刑，敗亂之象。
《史記》曰：西伯獵，遇太公渭之陽，與語大悅。
《漢書》曰：武帝元光六年春，穿漕渠通渭。
《山海經》曰：渭水出鳥鼠同穴山東，注河，入華陰北。〈鳥鼠同穴山，今在隴西首陽縣。渭水出其東，經南安、天水、略陽、扶風、始平、京兆，至弘農華陽縣入河也。〉
《三輔黃圖》曰：始皇兼天下，都咸陽，渭水貫都，以象天漢。
《水經注》曰：渭水中舊有忖留神相。此神嘗與魯班語，班令其人出，忖留曰：「我貌醜，卿善圖物容，我不能出。」班於是拱手與言曰：「出頭見我。」忖留乃出首，班於是以腳畫地，忖留覺之，便還沒水。故置其象於水中，惟背以上立水上。
《三輔決錄》曰：項中山飲馬渭水，日與三錢以償之。
《列子》曰：誇父逐日，渴，飲渭水不足，乃渴死。
《淮南子》曰：渭水多力，宜黍。
《水經注》曰：霸者，水上地名也。水東合滻水，過白鹿原，至秦虎圈北入渭。
《漢書地理志》曰：霸水出藍田谷，古曰滋水，秦穆公更名霸水，以彰霸功。
《漢書》曰：漢王元年十月至霸上，秦王子嬰降。
《水經注》曰：滻水出京兆藍田穀，北入於霸。
《地理志》曰：滻水出南陵縣之藍田穀，西北流與一水合，水出西南莽谷，東北流注滻水，水又北曆藍田川，北流注於霸水也。又雲滻水北至霸陵，入霸水也。
《西京記》曰：西京東市平準署東隅有放生池分滻水，渠自道政坊東城西流注之，俗號海地。
又曰：滻水西岸有阪，舊名滻阪。隋文帝惡阪之名，改名長樂坡。
《漢書地理志》曰：漆沮既從，豐水攸同。顔師古注曰：豐水出鄠之南山，言沮水既從入渭，豐水亦同來也。
《水經注》曰：渭水又東，與豐水會於短陰山，水會無他高山異巒，惟東原阜石墩而已。水上舊有便門橋。
《毛詩·文王有聲》曰：豐水有芑，武王豈不仕？貽厥孫謀，以燕翼子。
《文子》曰：老子云：「豐水之深十仞，而不受塵垢，金鐵在中，形見於外。」
《水經注》曰：鎬水上承鎬池於昆明池北，周武王之所都也。故《詩》云：「考卜維王，宅是鎬京。維龜正之，武王承之。」鎬水又北流與滮池合，又北經清泠台，西經慈石門注於渭。鄭玄曰：「豐鎬之間，水北流也。」
《說文》曰：澇，水出扶風鄠，北入渭。
《山海經》曰：牛首之山，澇水出焉，西注於潏，水多飛魚。
《字林》曰：潏，水出杜陵縣。
《水經注》曰：潏水上承皇子陂，水經漸台，東入渭，亦名瀋水，又名高都水，漢王氏五侯大治池宅，引高都水入長安城。故百姓歌之曰：「五侯初起，曲陽最怒，決壞高都，竟連五杜，土山漸台，象西白虎」是也。
《水經》曰：伊水，出南陽縣西荀渠山。
《左僖·僖公二十二年》曰：初，平王東遷也，辛有適伊川，見被髮而祭於野者，曰：「不及百年，此其戎乎？」
《山海經》曰：獨蘇之山，伊水出焉，東流注於洛。
戴延之《西征記》曰：伊水，上源經新城、陸渾二縣，男女無少長皆病癭。俗雲水土所致，伊水不可飲也。
《呂氏春秋》曰：有莘氏女子採桑，得嬰兒桑中，其母居伊水上，故命之曰伊尹。
《水經注》曰：洛水，出京兆上洛縣護舉山。
《地理志》曰：洛水，出冢嶺山。
《易上·繫辭》曰：洛出書，聖人則之。
《易乾鑿度》曰：王者盛德之應，洛水先溫，九日乃寒，五日變爲五色。
又曰：帝王將起，河洛龍見，察見首黑者人，正白者地，正赤者天。
《尚書禹貢》曰：導洛自熊耳。〈在宜陽之西也。〉東北會於澗瀍，〈會於河南城南。〉又東會於伊，〈合於洛陽之南。〉又東北入於河。〈合於鞏之東也。〉
《尚書中候》曰：武王沉璧於河，禮畢退，至日旰，榮光幕河，青雲浮洛。
《毛詩》曰：瞻彼洛矣，維水泱泱。
《春秋說題辭》曰：洛出熊耳山。雒之爲言繹也，繹其耀也。〈宋均注曰：水光耀也。〉
《國語》曰：靈王二十二年，穀洛鬥，將毀宮室，王欲壅之。太子晉曰：「夫山，土之聚也；藪，物之歸也；川，氣之導也；澤，水之鍾也。夫水聚於高，歸於下，今吾執政無乃實有所僻而滑夫二川之神。」王卒壅之，王室大亂。
又曰：伊洛竭而夏亡，河竭而商亡。
《漢書》曰：武帝穿渠引洛水，岸遂崩，乃鑿井深四十餘丈，往往爲井，井下相通行水。
謝承《後漢書》曰：沛國陳宣，建武十年，雒水出造津城門，或欲築塞之，宣諫曰：「昔王尊正身金堤，水退，況聖主耶？」言未絕而水去。
《水經注》曰：昔黃帝之時，天大霧三日，帝游洛水之上，見大魚，殺五牲以醮之，天乃甚雨七日七夜，魚流始得圖書。
《魏略》曰：漢火行忌水，故「洛」去水而加隹焉。
《山海經》云：秦冒之山，洛水出焉，東注於河，其中有藻玉。
《述征記》曰：洛水底有礜石，故上無水。
《水經》曰：瀍水，出河南穀城縣北山東，與千金渠合，又東過偃師，入於洛。
《水經》曰：澗水，出新安縣南白石山。東南入於洛。
又曰：《三輔決錄》注云：「馬氏兄弟五人共居澗穀二水之交，作五門客舍，因舍以爲名。今在河南西四十里，以《山海經》推校，里數不殊仲治所記，水會尚有故居之處，斯則澗水也。即《周書》所謂我乃卜澗水東，言是水也。
《水經》曰：穀水，出弘農澠池縣南嶓冢林穀陽穀也。
《山海經》曰：「傅山之西有林焉，曰嶓冢，穀水出焉，東流注於洛，其中多瑉玉。」今穀水出於崤東馬頭山谷陽谷，東北流曆澠池川。
韋昭《國語》注曰：洛水在城南，穀水在王城北，東入於瀍。靈王時，穀水盛出於王城西，而南流合於洛，兩水相格，有似於鬥，而毀王城西南也。
《尚書禹貢》曰：江漢朝宗于海也。
《詩》曰：《漢廣》，德廣所及也，文王之化被於南國，美化行乎江漢之域。
又曰：滔滔江漢，南國之紀。
又曰：南有喬木，不可休思，漢有游女，不可求思。
《左傳》曰：蔡昭侯爲兩佩與兩裘以如楚，獻一佩一裘於昭王。子常欲之，不與。三年止之。蔡侯歸及漢，執玉而沉曰：「余所濟漢而南者，有若大川。」
又曰：楚國方城以爲城，漢水以爲池。
又曰：吳師伐郢，楚子常濟漢而陣，自小別至於大別。
《蜀志》曰：少府王謀等上言，前襄陽男子張嘉、王休獻玉璽，璽潛漢水，於深淵輝景燭曜，璽光徹天。
孫岩《宋書》曰：漢中成固縣漢水岸際，有異聲如雷，俄頃岸崩，有銅鐘十二出自潛壤，體制既精，扣之清響。
《韓詩》曰：鄭交甫過漢皋，遇二女妖服，佩兩珠，交甫與之言，曰：「願請子之佩。」二女解佩與交甫而懷之，去十步探之則亡矣，回顧二女，亦即亡矣。
《水經注》及《山海經》注云：漢水出隴坻道縣嶓冢山，初名漾水，東流至武都沮縣，始爲漢水，東南至葭萌，與羌水合，至江夏安陸縣名沔水，故有漢沔水之名。〈即周昭王溺於此處。〉又東至竟陵，合滄浪之水，〈即屈原遇漁父處。〉又東過三澨，水觸大別山南，而入江也。〈庾仲雍《漢水記》曰：漢水出廣漢，漾水出隴西，東流至武都而與漢水合。沔水出武都沮縣，亦與漢水相合。〉又東爲滄浪之水，過三澨，至於大別，南入於江，東匯澤爲彭蠡，東爲北江，入于海是也。〈匯，回也。音胡賄反。言漢水合大江，回流入彭蠡澤，東北至南徐州，名爲北江而入海。〉
又曰：沔水東經萬山北，山下有潭，中有杜元凱碑。元凱好尚後名，作兩碑幷述己功，一碑立峴山，一碑沈此潭中。曰：「千載之後，何知不深谷爲陵也。」
又曰：漢東經西城縣故城，爲鱣湍，洪波漭蕩，漰浪雲頽，古耆舊言，有鱣奮鬐望濤直上至此曝鰓，因以名鱣湍焉。
又曰：漢水經西城縣故城南，又東爲龍泉，泉上有胡鼻山，石類胡人鼻故也。下臨龍井渚，泉深數丈。
盛弘之《荊州記》曰：沔水隈潭極深，先有蛟爲害，鄧遐爲襄陽太守，拔劍入水，蛟繞其足，遐自揮劍截蛟數段，流血丹水，勇冠當時。於後遂無蛟患。
又曰：荊蘊玉以潤其區，漢含珠而清其域。
《梁州記》曰：漢水發源隴西氐道縣之嶓冢山，東至於夏口合江，綿帶四州之域，經途五千餘里，謂之沔水。
《水經》曰：沔水出武都沮縣東浪穀中。注曰，一名沮水，以其初出沮洳然也。
《淮南子》曰：漢水重安而宜竹箭。
