
《周禮·庖人》曰：凡用禽獻，春行羔豚膳膏香，夏行踞肅〈音搜。〉膳膏臊，秋行犢麂膳膏腥，冬行鮮羽膳膏羶。〈用禽獻，謂煎和之以獻王也。鄭司農云：膏香，牛脂也。膏臊，豕膏也。杜子春云：膏臊，犬膏。膏腥，豕膏也。鮮，魚也。羽，雁也。膏羶，羊脂也。玄謂：膏腥，雞膏也。八物者，得四時之氣尤盛，為人食之弗勝，是以用休廢之脂膏煎和膳之。〉
又《冬官·梓人》曰：天下之獸五：脂者、膏者、裸者、羽者、鱗者。〈脂，牛羊之屬。膏，豕之屬也。〉宗廟之事，脂者、膏者以為牲。〈致美味也。〉
《禮》曰：脂用蔥，膏用薤。〈脂，肥凝者。澤者曰膏。〉煎諸膏，膏必滅之。肝，取狗肝一，之以其。〈，腸問脂。音蒙。〉小切狼蜀膏，以與稻米為酏。〈狼蜀膏，臆中膏也。酏，之然反。〉
《爾雅》曰：冰，脂也。〈《莊子》云：肌膚若冰雪。冰雪，脂膏也。〉
《說文》曰：，牛腸脂。〈，音力反。〉
《通俗文》曰：脂在脊曰肪，在骨曰冊，〈音珊。〉獸脂聚曰。〈音窘。〉
《史記》曰：敗脂辱處也，而公伯千金。
《後漢書》曰：孔奮為姑臧長，力行清潔，為眾人所笑，以為身處脂膏，不能自潤，徒益苦辛耳。
《淮南子》曰：無角者膏而無前，有角者脂而無後。
《魏志》曰：孫權至合肥新城，滿寵馳往赴，募壯士數十人，折松為炬，灌以麻油，從上風放火，燒賊攻具。
又曰：黃初三年，車駕幸宛，使夏侯尚率諸軍與曹真共圍江陵。權將諸葛瑾與尚軍對江。瑾度入江中渚，而分水軍於江中。尚夜多持油船，將步騎萬餘人，於下流潛渡攻瑾，諸軍夾江燒其舟船，水陸並攻，破之。
王隱《晉書》曰：元康三年，武庫火。檢校，是工匠盜庫中，恐罪，乃投燭著麻膏中火燃。
又曰：齊王ぁ起義，孫秀多斂葦炬，益儲麻油於殿省，為縱火具。
《東宮舊事》曰：月給油六升。
《宋書》曰：朱脩之為荊州刺史，去鎮之日，秋毫無犯。計在州已來，然油及私牛馬食官穀草，以私錢六十萬償之。
《梁書》曰：沈約年十三而遭家難，潛竄，會赦乃免，既而流寓。孤貧，篤志好學，晝夜不釋卷。母恐其以勞生疾，常遣減油滅火。
又曰：張纘為湘州剌史，州境大寧。晚好積聚，多寫書數萬卷。有油二百斛、米四千石，他物稱是。
又曰：侯景攻台城，為曲項木驢攻城，矢石不能制。羊侃作雉尾炬，施鐵鏃，以油灌之，擲驢上，焚之俄盡。
又曰：初，侯景既南奔，魏相高澄命先剝景妻子麵皮，悉以油煎殺之。
《後周書》曰：衛剌王真作亂，率其黨襲肅章門，不得入，乃縱火燒之。尉遲運懼火盡真黨得進，乃取油灌木以益火，火勢轉盛，真不得進，乃退。
《博物志》曰：煎油，水氣盡，無煙，不復沸則還冷，可內手攪之。得水而焰起飛散。
《釋名》曰：柰油，搗柰實和之，以塗繒上，燥而發之，形似油也。杏油亦如之。
