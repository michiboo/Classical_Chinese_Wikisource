《釋名》曰：五行者，言五氣於其方各施行者。
《尚書·洪範》曰：五行，一曰水，二曰火，三曰木，四曰金，五曰土。(皆其生數。)水曰潤下，火曰炎上，(言其自然之 常性也。)木曰曲直，金曰從革，(木可以揉曲直，金可以改更者。)土 爰稼穡。(種曰稼，斂曰穡，可以種可以斂也。)潤下作咸，(水鹵所生。)炎上作苦，(焦氣之味。)曲直作酸，(木實之性。)從 革作辛，(金之氣味。)稼穡作甘。(甘味生於百穀，五行以下箕子所陳也。)
《禮》曰：五行之動，迭相竭也。五行，四時，十二月，還相爲本也。
又曰：五行之秀氣也。
《傳》曰：秋，龍見於絳郊。無獻子問於蔡墨，蔡墨對曰：「古有豢龍氏，有禦龍氏。」獻子曰：「今何故知之？」對曰：「五行之官，是謂 五官，實列受氏姓，封爲上公，祀爲貴神，社稷五祀，是尊是奉。木正曰勾芒，(正，官長 也。取木生勾曲而有芒角。)火正曰祝融，(融，明貌也。)金 正曰蓐收，(初秋摧折而可收也。)水正曰玄冥，(水出而陰幽冥也。)土正曰后土」。(土爲群物之主，故曰后土。)獻子曰：「社稷五祀，誰氏之官也？」對曰：「少皞氏有四叔，曰重，曰該，曰修，曰熙，實 能理金木及水，使重爲勾芒，該爲蓐收，修及熙爲玄冥，(二子相代爲水王也。)世 不失職，遂濟窮桑，此三祀也。(窮桑，少昊之號，四子能治其官。)顓頊 氏有子號曰黎，爲祝融，共工氏有子號曰勾龍，爲后土，此其二祀也。后土爲社稷田正也。(掌 播殖也。)有烈山氏之子曰柱，爲稷，自夏以上祀之；周棄亦爲稷，(棄， 周之始祖，能播百穀。湯既勝夏，廢柱而以棄代之也。)自商以來祀之。」
《漢書》曰：五行者，五常之形氣也。
又：《律曆志》曰：天以一生水，地以二生火，天以三生木，地以四生金，天以五生土。
《魏略》曰：詔以漢火行，火忌水，故去洛水而加隹；魏於行次爲土，水得土而流，土得水而軟，故除隹加水，變雒爲洛。
《家語》曰：季康子問於孔子曰：「舊聞五帝之名而不知其實，請問何謂？」孔子曰：「昔丘也聞諸老聃，天有五行，木金水火土，分時化育 以成萬物，(一歲三百六十日，五行，行至七十三日化生長育，萬物莫不成也。)其 神謂之五帝。(五帝，五行之神，佐天理萬物者也。而說皆謂之名字，亦爲妖怪而妄也。)古 之王者易代改號，取法五行更王，終始相生，亦象其義也。(法五行更王，終始相生，以木 德王天下，其次所生之行轉相承。)故其生爲明王者，死配五行。是以太皞配木，炎帝配火，少皞配金，顓頊配水，黃帝配土。」康子曰：「太皞氏 其始之木，何也？」孔子曰：「五行用事，先起於木，木，東方也，萬物之初皆出焉。是故王者作而首以木德王天下，則以所生之行轉相承也。」康子曰：「吾聞勾 芒爲木正，祝融爲火正，蓐收爲金正，玄冥爲水正，后土爲土正，此則五行之主也，而不稱何？」孔子曰：「凡五正者，五行之官名也。(言但王五行之官名，安得同名爲帝。)五行佐成上帝而稱五帝，太皞之屬配焉，亦云 帝，從其號。昔者，少皞氏之子有四叔，曰重，曰該，曰熙，曰修，實能理金木水火土。使重爲勾芒，該爲蓐收，修及熙爲玄冥，顓頊氏之子曰黎爲祝融，共工氏子 曰勾龍爲后土，此五者，各以所能業其官職，生爲上公，死爲貴神，別稱五祀，不得同帝也。」(五祀，上公之神耳，故不得稱帝。五正不及五帝，五帝不及天地也。)
《遁甲開山圖榮氏解》曰：五龍受爰皇后君也。兄弟四人，皆人面龍身。長曰角龍，木仙也；次曰羽龍，水仙也；父曰宮龍，土仙也。父子同 得仙，治在五方，今五行之神也。
《白虎通》曰：五行者，何謂也？謂金木水火土。言行者，欲言爲天行氣之義也。地之承天，猶婦之事夫，臣之事君也，其位卑，卑者親視 事，故自同於一行，尊於天也。《尚書》一曰水，二曰火，三曰木，四曰金，五曰土。水位在北方者，陰氣在黃泉之下任養萬物。水之爲言准也，陰化沾濡任生木。 木在東方者，陽氣始動，萬物始生，木之爲言觸也。陽氣動躍。火在南方，陽在上，萬物垂枝，火之爲言委隨也。萬物布施，火之爲言化也，陽氣用事萬物變化也。 金在西方者，陰始起，萬物禁止，金之爲言禁也。土在中央，中央者土，土主吐萬物，土之爲言吐也。
《樂記》曰：春生夏長秋收冬藏，土所以不名時者，地，土之別名也，比於五行最尊，故自居部職也。
又曰：萬物懷任交易，變化始起，先有太初，然後有太始，形兆既成，名曰太素。混沌相連，視之不見，聽之不聞，然後剖判。清濁既分，精 曜出布，庶物生。精者爲三光，粗者爲五行。五行生情性，情性生汙中，汙中生神明，神明生道德，道德生文章。
《釋名》曰：四時，四方各一時。時，期也，不失期也。
《書》曰：乃命羲和，敬授民時。
《禮》曰：天有四時，春秋冬夏，無非教也。
《周禮》曰：典瑞掌玉器之藏，土圭以致四時日月。(度其影至不 至，以知其形失也。)
《爾雅》曰：四時和爲玉燭。
又曰：春爲青陽，夏爲朱明，秋爲白藏，冬爲玄英。
《論語》曰：天何言哉？四時行焉，萬物生焉。
《周禮》曰：凡四時成歲，歲者春夏秋冬，各有孟、仲、季，以名十有二月。月中氣以著時應，春三中氣，雨水，春分，穀雨；夏三中氣，小 滿，夏至，大暑；秋三中氣，處暑，秋分，霜降；冬三中氣，小雪，冬至，大寒。閏無中氣，鬥指兩辰之間。萬物春生夏長，秋收冬藏，天地之正，四時之極，不易 之道。
《春秋繁露》曰：四時天之四選，春者少陽之選，夏者太陽之選，秋者少陰之選，冬者太陰之選。四時之行，父子之道也；天地之志，君臣之 義也；陰陽之理，聖人之法也。
《廣雅》曰：四方各一時，時，期也，物之生死各應節期而止也。
又曰：時，司空也。(司空，主也。各主一方物之生死。)
京房《易妖占》曰：海燕自來，衆燕隨之，穀不登。君失春政則蒼燕見於邑，民多流亡，失夏政則赤燕見於邑，失秋政則白燕見於邑，失冬政 則黑燕見於邑，皆如春占。
《管子》曰：歲有四秋而分四時。故曰，農事既成，農夫賦其耜鐵，此之謂春之秋；大夏且至，絲纊之所作，此之謂夏之秋；秋成五穀之所 會，此之謂秋之秋；營室中，女事紡績，緝縷之所作也，此之謂冬之秋。
又曰：東方曰歲星，其時曰春，其氣曰風，風生木。南方曰日，其時曰夏，其氣曰陽，陽生火。西方曰辰，其時曰秋，其氣曰陰，陰生金。北 方曰月，其時曰冬，其氣曰寒，寒生水。
《淮南子時則》曰：六合：孟春與孟秋爲合，仲春與仲秋爲合，季春與季秋爲合，孟夏與孟冬爲合，仲夏與仲冬爲合，季夏與季冬爲合。孟春 始盈，孟秋始縮，(盈，長也。縮，短也。)仲春始出，仲秋始內，(二月播植也，八月取斂也。)季春大出，季秋大內，孟夏始緩，孟冬始急，(緩，四月陽炎也。急，十月寒縮也。)仲夏德畢，季冬刑畢。(德畢，陽施窮也。刑畢，陰殺盡也。)
又曰：陰陽之專精爲四海，四時之散精爲萬物。四時者，天之吏也。
又曰：以天爲蓋，以地爲輿，四時爲馬。
又曰：日回而月周，時不與人游。
徐整《三五曆記》曰：北斗當崑崙，崑崙氣連注天下，春夏爲露，秋冬爲霜。
晉張華詩曰：四氣鱗次，寒暑環周。
晉陸機詩曰：年往迅勁矢，時來諒急弦。
《說文》曰：閏餘分之月，五歲再閏也。告朔之禮，天子居宗廟門中，故其字從王在門中也。
《白虎通》曰：月有閏何？周天三百六十五度四分度之一，十二月日不匝十二度，故三年一閏，五歲再閏也。明陰不足，陽有餘。閏者，陽之 餘也。
《書·堯典》曰：帝曰：「諮，汝羲暨和，期三百有六旬有六日，以閏月定四時成歲。」(諮，嗟；暨，與也。匝四時曰期，一歲十二月，月三十日，正三百六十日，除小月六爲六日，是爲一歲。有十二日未盈，三歲足得一月則置 閏焉。以定四時之節氣，成一歲之曆象。)
《傳》曰：閏月不告朔，非禮也。先王之正時也，履端於始，舉正於中，歸余於終。(杜預注曰：步曆之始，以爲術之端首也。日月之行，有遲有速，必分十二月，舉中氣以正月也。餘日則歸於終，積爲閏也。)履 端於始，序則不愆；舉正於中，人則不惑；歸余於終，事則不悖。
又曰：閏月戊寅，濟於陰阪。注以爲門五日，蓋誤以門字與五字合爲閏月也。
《公羊傳》曰：閏月不告朔。曷爲不告朔？天無是月也。閏月矣，何以謂之天無是月？月非常月也。(所在無常，故無正也。)
《穀梁傳》曰：閏月者，附月之餘日也，(一歲三百六十日，餘六 日，又有小月，積五歲得六十日而再閏，故曰附月之餘日也。)積分而成於月者也。天子不以告朔，而喪事不數也。
《禮·玉藻》曰：聽朔於南門之外，(諸侯聽朔於廟，天子聽朔於明 堂，諸侯告朔於祖，則天子告朔於文武也。)閏月則闔門左扉，立乎其中。(閏 無中氣無時令，故不聽於堂也。門謂廟門，立其中當視朝。)
《周禮·春官》曰：閏月，太史詔王居門終月。(門謂路寢門也。鄭 司農云：《月令》十二月令在青陽明堂總章玄堂左右之位，惟閏無，居於門。故於文，王在門謂之閏。)
《春秋元命包》曰：三年一閏以起紀。(宋均注曰：紀，法也。三年 加以一閏以會成歲也。)
《史記》曰：黃帝起消息，正閏餘。
《漢書音義》曰：歲之餘爲閏。
《文士傳》曰：陸續，字公紀，作《渾天說》，曰：「閏月無中氣，鬥斜指二辰之間。」
《荊楚歲時記》曰：周禮雲，王出居寢門，故爲字門中從王也。是月也，不舉百事，以非中氣也。
《釋名》曰：歲，越也，越故限也。年，進也，進而前也。祀，已也，新氣生，故氣已也。載，載生物也。
《白虎通》曰：年者，仍也，年以紀事。歲者，以紀氣物，據日爲歲，據月言年。載之爲言成也，載成萬物終始也。五帝言載，三王言年。 《世本》曰：「後益作占歲。」
《易》曰：寒往則暑來，暑往則寒來，寒暑相推，而歲成焉。
《洪範》曰：葉用五紀，一曰歲。(孔安國曰：所紀四時也。)
《禮》曰：日窮於次，月窮於紀，星回於天，數將幾終，歲且更始。(歲 者四時一終日一周天之名也。言前至孟春之月，日復在營室，月復建寅，昏復參中，旦復尾中，故曰更始也矣。)
《爾雅》曰：太歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，(著，孫炎音豬略切，《郭璞音義》曰：著者，或作祀黎是也。)在己曰屠維，在庚曰上章，在辛曰重光，在壬曰玄黓，(郭璞音翼。)在癸曰昭陽。太歲在寅曰攝提格，在卯曰單閼，在辰曰執徐，在巳曰大 荒落，在午曰敦牂，(郭璞音孑郎反。)在未曰協洽，在申曰涒灘，(郭璞曰：涒音湯昆反。灘音湯幹反。)在酉曰作噩，(孫炎音愕。)在戌曰閹茂，在亥曰大淵獻，在子曰困敦，在醜曰赤奮若。
又曰：夏曰歲，商曰祀，周曰年，唐虞曰載。(郭璞注曰：歲取星行 一次，祀取四時一終也，年取禾一熟也，載取物終歲更始者也。)
《史記曰·天官書》曰：臘之明日，人衆卒歲一會，飲酒，發陽氣，故曰初歲。
《魏略》曰：董遇好學，讀書常以三餘，冬，歲之餘，夜與陰雨，日之餘。
《晉書》曰：博士張亮議曰：「俗謂臘之明日爲初歲，秦漢以來有賀，此皆古之遺語也。」
《易乾鑿度》曰：孔子曰：「歲三百六十日而天氣周，八卦用事，各四十五日而備歲事。」
《尚書大傳》曰：凡六沴之作，歲之朝，月之朝，日之朝，後王受之；歲之中，月之中，日之中，則正卿受之，歲之夕，月之夕，日之夕，則 庶民受之。鄭玄曰：自正月盡四月爲歲之朝。後志曰：凡六氣相傷謂之沴。
《尚書考靈曜》曰：天地開闢，元曆紀名，月首甲子，冬至日月五緯俱起牽牛。初，日月若懸璧，五星若編珠，青龍甲子攝提格孳。(青龍，歲也。歲在寅曰攝提格。孳猶生也。)
《春秋元命苞》曰：歲之爲言遂也。(遂，出也。出行事於所直辰 也。)
《淮南子》曰：太陰治春，則欲行仁惠溫良；(木德仁，故柔良。)太 陰治夏，則欲布施宣明；(火德陽也，故布德遍明。)太陰治秋，則欲修備 繕兵；(金德剛斷，故修兵也。)太陰治冬，則欲猛毅剛強。(水德純陰，冰凍閉固，故堅強也。)三歲而改節，六歲而一衰，(衰，疫疾也。)十二歲而一荒。(蔬不熟爲荒也。)
《淮南子》曰：見一葉之落，知歲之將暮。
《呂氏春秋》曰：天行不信，莫能成歲。
《師曠占》曰：黃帝問師曠曰：「吾欲知歲苦樂吾惡，可以知否？」師曠對曰：「歲欲豐，甘草先生，薺也；歲欲饑，苦草先生，葶藶也；歲 欲惡，惡草先生，水藻也；歲欲旱，旱草先生，蒺藜也；歲欲溜，溜草先生，蓬也；歲欲病，病草先生，艾也。」
《廣志》曰：青龍、天一、太陰，太歲也。
袁子《正書》語曰：歲在申酉，乞漿得酒；歲在辰巳，嫁妻賣子。夫盛衰更代，豐荒相半，天之常道也。
《楚辭》曰：獻歲發春兮。(獻，進也。)
又曰：開春發歲兮。(承陽施惠，養百姓也。)
《呂氏春秋注》曰：前歲一日，擊鼓驅疫癘之鬼，謂之逐除，亦曰儺。(《論 語》曰：鄉人儺，孔子朝服立於阼階。張衡《東京賦》曰：卒歲大儺。)
《荊楚記》曰：歲暮家家具餚蔌，謂宿歲之儲，以迎新年，相聚酣飲。
又曰：歲前又爲藏鈎之戲。(《辛氏三秦記》曰：昭帝母鈎弋夫人手 拳而國色，帝披之得鈎。人人學藏鈎亦法此。鈎亦作驅。)
又曰：留宿歲飯至新年，十二月則棄之街衢，以爲去故納新也。
唐太宗文皇帝《守歲詩》曰：暮景斜芳殿，年華麗綺宮。寒辭去冬雪，暖帶入春風。階馥舒梅素，盤花卷燭紅。共歡新故歲，迎送一宵中。
又曰：歲陰窮暮紀，獻節啓新芳。冬盡今宵促，年開明日長。冰消出鏡水，梅散入風香。對飲歡經宴，傾壺待曙光。
又《於太原召侍臣賜宴守歲詩》曰：四時運灰琯，一夕變冬春。送寒餘雪盡，迎歲早梅新。
梁庾肩吾《歲盡應令詩》曰：歲序已雲殫，春心不自安。聊開百葉酒，試奠五辛盤。金薄圖神燕，朱泥印鬼丸。梅花應可折，惜爲雪中看。
隋薛道衡《歲窮應教詩》曰：故年隨夜盡，初春逐晚生。方驗從軍樂，飲至入西京。
