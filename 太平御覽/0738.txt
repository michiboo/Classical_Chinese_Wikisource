
《說文》曰：疾，病也。疹，病加也。疢，熱病也。癉，勞病也。疸，黃病也。痁，入病也。
《釋名》曰：疾，病也，客氣中人急疾也。病，並也，與正氣並在膚體中也。疹，診也，有結聚可得診見也。痛，通也，通在膚脈中也。癢，揚也，其氣在皮中，人搖發之揚出也。
《爾雅》曰：痛瘏、虺頹、玄黃、劬勞、咎顇、瘽瘉、鰥戮、癙癵、㾖癢、疷疵、閔逐、疚痗、瘥痱、{疒亶}瘵、瘼癠、病也。
《方言》曰：南楚疾愈謂之差，或謂之閒，或謂之知，通語也。或謂之慧，或謂之了，或謂之瘳，或謂之除。殗〈於怯反〉殜〈音業〉，微也。晉楚之閒，凡病不甚曰殗殜〈郭曰：半臥半起也。〉。凡病少愈而加劇，謂之不斟。斟，盆也。或謂之何斟。〈言雖小損，無所益也。〉瘼〈音莫〉，復病也。東濟海岱之閒曰瘼，或曰癁。秦曰瘎〈音閻，或諶。〉。
《周易·無妄卦》曰：無妄之疾，勿藥，有喜也。《周禮·天官下》曰：疾醫掌養萬民之疾病。四時皆有癘疾，春時有痟首疾，夏時有癢疥疾，秋時有瘧寒熱疾，冬時有嗽上氣疾。
又曰：醫師掌醫之政令，凡邦之有疾病者，有疕瘍者造焉，則使醫分而治之。
《禮記·曲禮下》曰：君使士射，不能則辭以疾，曰某有負薪之憂。
又《禮記·檀弓上》曰：曾子寢疾，病。樂正子春坐於狀下，〈鄭玄註：子春，曾參弟。〉曾元、曾申坐於足。〈元、申，曾參之子。〉童子隅坐而執燭。童子曰：「華而睆，大夫之簀與？」〈華，畫也。謂床簀也。說者以睆為刮節目，字或為刮。〉子春曰：「止。」〈以病困不可動。〉曾子聞之，瞿然曰：「呼！」〈呼，虛憊之聲也。〉曰：「華而睆，大夫之簀與？」曾子曰：「然。斯季孫之賜也，我未之能易也。元，起易簀！」曾元曰：「夫子之病革矣。不可以變。幸而至於旦，請敬易之。」〈革，急也。變，動也。〉
又《喪服·大記》曰：疾病，外內皆掃，〈為賓客將來問病也。疾困曰病也。〉君、大夫徹懸，士去琴瑟。〈聲音動人，病欲靜也。〉寢東首於北牖下。廢床，徹褻衣，加新衣，體一人。男子不死於婦人之手，婦人不死於男子之手。
又曰：君於大夫疾，三問之。士疾，一問之。
《左傳·成十五年》曰：晉侯疾病，求醫於秦。秦伯使醫緩為之。未至，公夢疾為二竪子，曰：「彼良醫也，懼傷我焉，逃之。」其一曰：「居肓之上，膏之下，若我何？」醫至，曰：「疾不可為也，在肓之上，膏之下，攻之不可，達之不及，藥不至焉，不可為也。」公曰：「良醫也。」厚為之禮而歸之。
又《昭上》曰：晉侯有疾，鄭伯使公孫僑如晉，聘且問病。叔向問焉，曰：「寡君之疾病，卜人曰『實沉、臺駘為祟』，史莫之知。敢問此何神也？」子產曰：「若君身，則亦出入、飲食、哀樂之事也，山川、星辰之神，又何為焉？〈言實沉台駘不為君疾。〉僑聞之，君子有四時：朝以聽政，晝以訪問，夕以脩令，夜以安身。於是節宣其氣，勿使有所壅閉、湫〈子小切〉小底以露其體。〈湫，集；底，帶也。露，羸也。一之則血氣集滯而體羸露。〉今無乃一之，則切生疾矣。」
又《昭上》曰：晉侯有疾，求醫於秦，秦伯使醫和視之，曰：「疾不可為也。是謂近女室，疾如蠱〈蠱，惑也。〉。非鬼非食，惑以喪志〈惑女色而失志。〉。良臣將死，天命不祐。」〈良臣不�君過，故將死而天不祐。〉公曰：「女不可近乎？」對曰：「節之。天有六氣，降生五味，發為五色，徵為五聲，淫生六疾。」〈事具《醫門》。〉
又《昭二》曰：鄭子產聘於晉，韓宣子曰：「寡君寢疾，今夢黃熊〈奴才反〉入於寢門，其何厲鬼也？」對曰：「堯殛鯀於羽山，其神化為黃熊，以入於羽淵，實為夏郊，三代祀之。晉為盟主，其或未之祀乎？」韓子祀夏郊，晉侯有間。
《春秋穀梁傳》曰：季孫行父禿，晉郄克跛，孫良父眇，曹公子手僂，同聘於齊。齊使禿者御禿者，跛者御跛者，眇者御眇者，僂者御僂者。蕭同叔子處臺而笑之，客不悅，相立胥閭而語，移日不解。齊有知者，曰：「齊患必自此始也。」〈麋俗，胥閭，門名也。御，迎也。〉
《春秋公羊傳》曰：衛縶不立，惡疾也。〈何休解曰：惡疾，聾盲之屬。〉
《國語·魯語》曰：子叔聲伯如晉，郄犨欲與之邑，弗受。〈郄犨，晉卿，苦成叔也。〉歸，鮑國謂之曰：「子何以辭苦成叔之邑？」對曰：「吾聞之，不厚其棟，不能任重，重莫若國，棟莫若德。夫苦成叔欲任兩國，而無大德，亡無日矣。譬之如疾，余懼易焉。」〈疾疫，厲病。〉
《論語》曰：曾子有疾，召門弟子曰：「啓予足，啓予手。」〈啓，開也。曾以為孝子受體於父母，當完全之，今疾或死，故使弟子開衾而視之。〉
《史記》曰：陳軫適秦，秦惠王曰：「子去寡人之楚，亦思寡人不？」陳軫對曰：「聞夫越人莊舄乎？」王曰：「不聞。」曰：「越人莊舄仕楚執珪，有頃而病，為越聲。」楚王曰：『舄，故越之鄙細人也。今仕楚，執珪，貴極矣。亦思越不？對曰：『凡人思故在其病也，彼思越則越聲，不思越則且楚聲。』使人往聽之，猶尚越聲也。今臣雖棄逐之楚，豈能無秦聲哉？」
又曰：留侯多疾，即導引不食穀。〈《漢書》曰：服辟穀藥，靜居行氣也。〉
《漢書》曰：王章為諸生，學長安，獨與妻居。章病，無被，臥牛衣中，與妻決涕泣。其妻呵怒之，曰：「仲卿京師尊貴，在朝廷，人誰踰仲卿者，今病困不自激卬，〈如淳曰：激厲抗揚之意也。〉乃返涕泣，何鄙也！」
又曰：朱雲年七十餘，終於家。病不呼醫飲藥，遺言以身服歛，棺周於身，土周於槨。
《魏志》曰：太傅鍾繇有膝疾，時華歆亦以高年疾病，朝見皆使虎賁轝上殿就坐。後三公疾，常以為故事。
《吳志》曰：呂蒙獲關羽，封爵未下，會疾發。權時在公安，延置內殿，所以治護者萬方，募邦內有能愈蒙疾者賜千金。恐其勞動，常穿鑿壁瞻之，見其小能下食，則喜，顧左右言笑，不然則咄嗟，夜不能寐。病中瘳，為下赦令，群臣畢賀。後更增篤，權自臨視，命道士於星辰下為之請命。
《晉書》曰：王戎先有吐疾，居喪增甚，帝遣醫療之，並賜藥物，又斷賓客。
《晉書》曰：樂廣字彥輔。嘗有親客久闊不復來，廣問其故，荅曰：「前在坐，蒙賜酒，方欲飲，見杯中有虵，意甚惡之，既飲而疾作。」時河南廳事壁上有角漆畫作虵，廣意杯中虵即角影也。復置酒於前處，謂客曰：「酒中復有所見不？」荅曰：「所見如初。」廣乃告其所以。豁然意解，沉痾頓愈。
又《風俗通》曰：予之祖郴為汲令，以夏至日請主簿杜宣賜酒。時北壁上有懸弓照於杯中，某影如虵，宣畏惡之，然不敢不飲。其日便得病，雲虵入腹。郴召宣於故處設酒，盃中有一虵，因謂宣：「此乃壁上弓影耳，非他恠。」宣意遂解，甚夷懌。
又《晉書·皇甫謐傳》曰：皇甫謐，字士安，因病服寒食散，而性與之忤。每委頓不倫，嘗悲恚叩刃欲自殺，叔母諫而止。謐嘗上疏曰：「久嬰篤疾，軀半不仁，右腳偏小，十有九載。又服寒食藥，違錯節度，辛苦荼毒，於今七年。隆冬裸袒食冰，當暑煩悶，加以咳逆，或若溫瘧，或類傷寒，浮氣流腫，四支酸重，於今困劣。」
《宋書》曰：羊欣有病不服藥，飲符水而己。兼善醫術，撰藥方數十卷。
沈休文《宋書》曰：謝述有心虛疾，性理時或乖謬，除吳郡太守，以疾，不之官。
斐子野《宋略》曰：殷景仁入居西州，疾篤，上為之累息，勑西州道上不得有車聲。
謝綽《宋拾遺》曰：宋慤表曰：「臣昔貧賤時，嘗疾病，家人為臣齊，勤苦七日。臣晝寢，夢見一童子，青衣執縑廣數寸與臣。臣問之，用此何為，荅曰：『西王母符也，可服之。』服符竟，便覺，一二日病差。」
《梁書南史》曰：范雲忽中疾，居二日半，召醫徐文伯視之。伯曰：「緩之一月乃復，欲速即時愈，止恐二年不復可救。」雲曰：「朝聞道，夕死可矣，而況二年？」文伯乃下火而壯焉，重衣以覆之，有頃許，汗流於背，即起。二年果卒。
《南史》曰：褚澄善醫術，建元中為吳都太守，百姓李道念以公事到郡，澄見，謂：「汝有重病。」荅曰：「舊有冷病，至今五年，眾醫不差。」澄為診，謂曰：「汝病非冷非熱，當是食白瀹雞子過多所致。」令取蒜一升煑服。乃吐一物如升，涎裹之，動，開看，是雞雛，羽翅爪距具足，能行走。澄曰：「此未盡，」便服所餘藥，又吐得如何者雞十三頭，而病都差，當時稱妙。
《北史》曰：齊蘭陵王長恭有戰功，帝忌之。人謂長恭勿預事，長恭然其言。未能退，及江淮寇擾，恐復為將，嘆曰：「我去年面腫，今何不發？」自是有疾不療。
《後魏書》曰：李諧為人短小，六指，因癭而舉頤，因跛而後步，因譽而徐言。人言李諧善用三短。
《北史》曰：周斐俠嘗遇疾沉頓，士友憂之。忽聞五鼓，便即驚起，顧左右可向府耶，所苦因此而瘳。晉公護聞之，曰：「斐俠危篤若此，而不應憂公，因聞皷聲，疾病遂愈，此豈非天祐其勤恪也！」
《唐書》曰：太宗謂侍臣曰：「治國與養病無異也。病人覺愈，彌須將護。若有觸犯，必至殞命。治國亦然，天下稍安，尤須兢慎，若便驕逸，必至喪敗。」
又曰：有患應病者，問醫官蘇澄，云：「自古無此方，今吾所撰《本草》網羅天下藥物，亦謂盡矣。試將讀之，應有所覺。」其人每發一聲，腹中輒應，唯至一藥，再三無聲，過至他藥，復應如初。澄因為處方，以此藥為主，其病自除。
《老子》曰：知不知，上；不知知，病。聖人不病，以其病病。夫惟病病，是以不病。
《莊子》曰：堯以天下讓許由，許由不受。又讓於子州支父，子州支父曰：「以我為天子，可也。雖然，我適有憂幽之病，方旦治之，未暇治天下也。」
又曰：子來有病，喘喘然將死，其妻子環而泣之。子黎往問之，倚其戶與之語曰：「偉哉！造化以女為鼠肝乎？以女為蟲臂乎？」子來曰：「父母於子，東西南北唯命之從，陰陽於人，不翅為父母。」〈信陰陽制人，甚於父母。〉
又曰：南榮趎曰：「里人有疾，里人問之。病者能言其病，病者猶未病也，若趎之問大道也，譬猶飲藥以加病者也。〈司馬彪曰：加，增加也。〉趎願聞衛生之經而己矣。」〈衛生謂衛護其生，全性命。〉
《列子》曰：龍叔謂文摯曰：「子之術微矣，吾有疾病，子能已乎？」文摯曰：「唯命所聽，然先言子所病之證。」龍叔曰：「吾鄉譽不以為榮，國毀不以為辱。得而弗喜，失而弗憂；視生如死，視富如貧。此奚疾哉？奚方能已之乎？」文摯乃命龍叔背明而立，文摯從後向明而望之。既而，曰：「嘻，吾見子之心矣，方寸之地虛矣，幾聖人也。子心六孔流通，一孔不達。今以聖智為病者，或由此乎？非吾淺術所能已也！」
又曰：秦人逢氏有子，少而慧，及壯，而有迷罔之疾。聞歌以為哭，視白以為黑，饗香以為朽，嘗甘以為苦，行非以為是。意之所之，天地四方、水火寒暑無不倒錯者焉。列子曰：「鼻將窒者，先覺燋朽；體將僵者，先亟犇佚；心將迷者，先識是非。」故物不至者則不反。
又曰：宋陽里華子中年病忘。朝取而夕忘，夕與而朝忘；在塗則忘行，在室則忘坐；不識先後，不識今古。魯有儒生，自媒能治之，華子之妻以居室之半請其方。儒生曰：「吾試化其心，變其慮，庶幾其瘳乎！」於是試露之而求衣，飢之而求食，幽之而求明。生欣然告其子曰：「疾可已也。然吾方密傳，不以告人，試屏左右。」獨與居室七日，而積年之病一日都盡。
又曰：楊朱之友曰季梁。季梁得疾，七日大漸，其子環而泣之，請謁醫。季梁謂楊朱曰：「吾子不肖，如此之甚。汝奚不為我歌以曉之？」其子曰：「不曉。」終謁三醫，而季梁之疾自瘳。
《墨子》曰：墨子病，洗鼻問曰：「先生以鬼神為明，福善禍惡，今先生聖人也，何故病？」墨子曰：「病者多方，有得之勞苦，有得之寒暑。今有百門而閇其一，賊何處不入哉？」
管子曰：凡國都，皆有養疾，聾盲喑啞、跛躄偏枯不能自生者，上收而養之。
《尹子》曰：與死者同病，難為良醫。與亡國同道，不可為謀。
又曰：人將疾也，必先不甘魚肉之味。
《韓子》曰：秦昭王有疾，百姓買牛而家為王禱。
《魏子》曰：待扁鵲乃治病，終身不愈也。用道術則無所不治也。
《淮南子》曰：土地各以類生人，是故山氣多男，澤氣多女，水氣多瘖，風氣多聾，林氣多瘧，木氣多傴，〈生子多有此疾。〉岸下氣多�，〈溼氣所坐。〉石氣多力，險阻氣多癭，暑氣多殘，〈殘折不終。〉寒氣多壽，谷氣多痺，丘氣多狂，衍氣多仁，〈下而平也。〉陵氣多貪。〈象陵積聚。〉
《春秋後語》曰：齊桓公六年，越醫扁鵲過齊，桓侯客待之，入朝見曰：「君有疾，在腠理，不治將深。」〈腠理，皮膚也。〉桓侯曰：「寡人無疾。」扁鵲出。桓侯謂左右曰：「醫之好利，欲以不病為功。」後五日復見，曰：「君疾在血脈。」後五日復見，曰：「疾在腸胃。」後五日見桓侯而還走，桓侯使人問其故，曰：「疾在骨髓，臣是以無請也。」桓侯遂卒。
《戰國策》曰：扁鵲見秦武王，示之病，扁鵲請除之。左右曰：「君之病在耳之前，目之下也。除之使耳不聦，目不明。」君以告扁鵲，扁鵲怒而投其石，曰：「君與智者謀之，而與不智者敗之，使秦政如此，則一舉而亡國矣。」
《韓詩外傳》曰：「人主之疾，十有二發，非有賢醫，莫能治也。」「何謂十二發？」曰：「痿、蹶、逆、脹、滿、支、隔、盲、煩、喘、痺、風。」「賢醫治之如何？」曰：「省事輕刑則痿不作，無使小民飢寒則蹶不作，無令財貨上流則逆不作，無使倉廩積腐則脹不作，無使府庫充實則滿不作，無使群臣縱恣則支不作，無使下情不上通則隔不作，上材恤下則盲不作，法令奉用則煩不作，無使下怨則喘不作，無使賢人伏匿則痺不作，無使百姓歌吟誹謗則風不作。夫重臣羣下者，人主之心腹支體也。心腹支體無患，則人主無疾矣。故非有賢醫，莫能治也。人主有此十二疾而不用賢醫，則國非其國也。」
趙曄《吳越春秋》曰：越王出石室，召范蠡謂之曰：「吳主疾病，三月不愈。孤聞人臣之道，主疾臣憂。且吳王遇孤，恩澤甚厚，恐疾之無瘳也。唯先生卜焉。」范蠡曰：「今日日辰陰陽，上下和親，無相入者。法曰：天一救，且何憂。吳王不死明矣。到己已，當有瘳也。」
《呂氏春秋》曰：齊王疾瘠，使人之宋迎文摯，摯視疾，謂太子曰：「王疾可已，雖然，必殺摯。非怒王則不可治，怒而摯必死。」太子請之。文摯期而不至，三，齊王已怒。文摯至，不解履登床，王重怒，叱而起，病乃已。生烹文摯。
《物理論》曰：趙簡子有疾，扁鵲診候，出曰：「疾可治也，而必殺醫焉。」以告太子，太子保之。扁鵲頻召不入，入而著履登床。簡子大怒，便以戟追殺之。扁鵲知簡子大怒，則氣通、血脈暢達也。
