
《圖經》曰：梁州，漢中郡。春秋至戰國時楚地。秦、漢爲漢中郡。
《蜀志》曰：劉備初得漢中，曰：「曹公雖來，無能爲也。」
《漢書》曰：項羽立沛公爲漢王，王巴、蜀、漢中四十一縣，都南鄭。沛公欲攻楚，丞相蕭何諫曰：「雖王漢中之惡，不猶愈於死乎？且語曰天漢，其稱甚美，願王漢中，鎮撫其民，收用巴、蜀，還定三秦，天下可圖也。」
《十道志》曰：洋州，洋川郡。春秋戰國時幷爲楚地。秦爲漢中郡地。
《漢志》曰：成固，屬漢中郡。今洋源縣地是也。
又曰：安陽，屬漢中。ň谷水所出。今黃金縣也。
《十道志》曰：商州，上洛郡。《禹貢》梁州之域。周爲豫州之境。戰國時屬秦，秦幷天下，爲內史地。漢武置上洛縣於此。
《史記》：張儀說楚懷王曰：「大王誠能絕約於齊，臣請獻商於之地六百里。」楚於是與齊絕約，使一將軍隨張儀至秦。儀謂楚使者曰：「臣有奉邑六里，願以獻大王左右。」楚使者曰：「臣受命於王，以商於之地六百里，不聞六里。」
皇甫謐《帝王世紀》曰：四皓，始皇時隱於商山，作歌曰：「英英高山，深谷逶迤。曄曄紫芝，可以療饑。唐虞世遠，吾將何歸？」
《漢志》曰：商，屬弘農郡。秦相衛鞅邑也。
《十道志》曰：金州，安康郡。《禹貢》梁州之域。於周，庸國之地，楚之附庸，後爲楚地，秦爲漢中郡。
《帝王世紀》曰：安康，謂之嬀墟，或謂之姚墟。
《後漢書》：鄭弘上書曰：「虞舜出於姚墟，夏禹生於石紐。」穎容《釋例》曰：舜居西域，本曰嬀汭。
《漢志》曰：西城，屬漢中郡。應劭曰：嬀墟在西北，舜之所居，即今西城縣。
《十道志》曰：房州，房陵郡。土地所屬與金州同。古麋國也。
《左傳》曰：楚子伐麋，成大心敗麋師於防渚。杜註：防渚，在麋地。闞駰云：防陵即春秋防渚也。
《漢志》曰：房陵、上庸、屬漢中郡。
盛弘之《荊州記》曰：竹山縣有白馬塞。孟達爲新城太守，登白馬而嘆曰：「劉封、申耽據金城千里而不能守，豈丈夫哉！」
《十道志》曰：通州，通川郡。土地所屬與金州同。春秋戰國幷屬巴子國。秦幷天下，爲巴郡。漢因之。
《後漢志》曰：宣漢，屬巴郡。即漢宕渠地也。
《巴漢記》曰：和帝分宕渠之東置也。
《圖經》曰：西魏改爲通州，以其居四達之路，故以爲名。〈今爲達州。〉
《十道志》曰：渠州，山郡。土地所屬與通州同。《漢志》曰：「宕渠，屬巴郡。」
《輿地誌》曰：梁大通三年，於此置渠州。
左思《蜀都賦》曰：外負銅梁宕渠。
《十道志》曰：渝州，南平郡。古巴國也。
《三巴記》曰：閬、白二水東西流，曲折三回如巴字，故謂之三巴。
《山海經》曰：海內西南有巴國。昔太皞生鹹鳥，鹹鳥生乘厘，乘厘生後昭，是爲巴人。〈郭璞曰：爲巴始祖。〉
李膺《益州記》曰：明月峽，在巴縣，東壁高四十丈，有圓孔形如滿月，因以爲名。
又曰：江津縣西有香草樓。昔有仙人於此置樓居，植香草於樓下，一夕仙去。後人指其地爲香草樓。
《十道志》曰：涪州，涪陵郡。《禹貢》梁州之域。周爲雍州之地。春秋時屬巴國。秦爲巴郡。漢爲涪陵縣。《巴漢志》曰：涪陵，巴郡之南鄙，本與楚商於之地接。
《十道志》曰：朗州，武陵郡。《禹貢》荊州之域。春秋及戰國時屬楚。秦爲黔中郡。漢高祖五年，更名武陵郡。梁湘東王於荊州割武陵郡置武州。陳天嘉元年，分武陵立沅陵郡。隋又改武州爲辰州，又改嵩州，又改爲朗州。
《史記》曰：秦惠王十四年，求以武闕外就楚易黔中地。
《武陵記》曰：後漢梁松自義陵移郡於若城。今州東有張若城是。
《晉書》曰：潘京，武陵漢壽人也。弱冠，郡辟爲主簿，太守趙甚器之，嘗問之曰：「貴郡何以名武陵？」京曰：「鄙郡本名義陵，在辰陽縣界與夷獠相接，數爲所攻，光武時移東山，遂得全完，共議易號。傳曰止戈爲武，《詩》稱高平曰陵，於是名焉。」
《武陵記》曰：武陵郡境四千餘里。
《十道志》曰：澧州，澧陽郡。春秋戰國時，其地屬楚。秦屬黔中郡。漢改黔中爲武陵郡，屬荊州。今州即武陵郡之零陽縣地。吳分武陵西界立天門郡，即此郡之境。晉爲南義陽郡。隋平陳，置松州，尋改爲澧州。在澧水之北，故取爲名。
《尚書·禹貢》曰：岷山導江，東別爲沱；又東至於澧。〈豐水名。〉
《輿地誌》曰：晉宋以義陽流人在南郡者立爲南義陽郡，在寄荊州。
《十道志》曰：慈利縣，即漢零陽縣地。
《圖經》曰：界內有零溪水，即以爲名。隋開皇十八年，改零陽爲慈利縣。
王仲宣贈孫文始詩曰：悠悠澹、澧。〈淡澧二水在澧陽縣。〉
《十道志》曰：巴州，土地所屬與通州同。漢爲巴郡宕渠縣。
《四夷縣道記》：李特、孫壽時，有群獠十餘萬從南越入蜀、漢間，散居山谷。因斯流布在此地，後遂爲獠所據。
《十道志》曰：壁州，始寧郡。本漢宕渠縣地，後漢分置宣漢縣。梁分宣漢置始寧。後魏分始寧置諾水縣。
《十道志》曰：蓬州，咸安郡。本漢宕渠縣地。
《周地圖記》曰：武帝天和四年，割巴州之伏虞郡、隆州之隆城郡，於此置蓬州。
《十道志》曰：集州，符陽郡。本漢宕渠縣地。晉惠帝永寧中，李特王蜀，其地屬焉。梁武改爲東巴州，後改爲集州。以東北有集水，因以爲名。〈又雲以萬山所集故也。〉
《十道志》曰：唐州，淮安縣。《禹貢》豫州之域。春秋楚地。戰國時屬晉，後入韓。秦置三十六郡，爲南陽郡。
《漢志》曰：南陽郡有比陽縣，比水所出，東入蔡。
《左傳·僖四年》：齊師伐楚。楚子使屈完如師。齊侯陳諸侯之師，與屈完乘而觀之。齊侯曰：「以此衆戰，誰能禦之？以此攻城，何城不克？」對曰：「君若以德綏諸侯，誰敢不服？君若以力，楚國方城以爲城，漢水以爲池，雖君之衆，無所用之。」
《晉太康地記》曰：自華至沘陽，南北連百里，號爲方城，亦曰長城。
《周地圖記》曰：湖陽縣，光武所封外祖樊重邑。又光武封姊爲湖陽公主。《漢志》曰：「湖陽，古廖國也。」〈廖音力教反。〉
《十道志》曰：鄧州，南陽縣。《禹貢》豫州之域。戰國屬韓。秦置三十六郡，南陽其一也。
《釋名》曰：在中國之南而居陽地，故以爲名。
《漢志》曰：南陽郡，領宛、等三十六縣。秦置，莽曰前墜，屬荊州。
又曰：鄧，屬南陽。故國。都尉治。應劭曰：鄧，侯國也。
《史記》：蘇秦說韓惠王曰：「韓西有宜陽，東有穰、淯。」
《後漢書》曰：時天下墾田多不以實，詔下郡國檢覆其事。時諸郡各遣使奏事，帝見陳留吏牘上有書，視之，云：「潁州、弘農可問，河南、南陽不可問。」帝詰吏，吏不肯服。時顯宗爲東海公，言曰：「河南帝城，多近臣；南陽帝鄉，多近親。田宅逾制，不可爲准。」
《史記》曰：秦滅韓，徙天下不軌之人於南陽。故其俗誇奢，尚氣力，好商賈漁獵，藏匿難制。宛，西通武關，東受淮海，都會也。
《圖經》曰：菊潭，以界內菊潭水以名縣。
盛弘之《荊州記》曰：菊水，其源旁有芳菊浸潤，流其滋液，水極芳馨，飲之者皆壽考。
《後魏略》曰：孝文帝南巡至新野，臨潭水而見菖蒲花，乃歌曰：「兩菖蒲，新野樂。」遂建兩菖蒲寺以美之。
《楚地記》曰：漢江之北爲南陽，漢江之南爲南郡。
《十道志》曰：襄州，襄陽郡。《禹貢》豫州之南境。春秋以來，楚地。秦南郡之北界。二漢爲南陽郡。獻帝時，魏武始置襄陽郡。
《襄陽記》曰：襄陽，本楚之下邑，檀溪帶其西，峴山亙其南，亦楚國之北津也。
《荊州圖副》曰：建安十三年，魏武平荊州，始置襄陽郡。以地在襄山之陽爲名。
《楚地記》曰：蜀關羽攻沒于禁等七軍，兵勢甚盛，獨襄陽徐晃屯守，不下。曹公謂晃曰：「全襄陽者，徐公之功也。」後吳大帝率兵向西，時曹仁鎮之，司馬宣王言於魏文曰：「襄陽水陸之衡，禦寇要地，不可失也。」
《南雍州記》曰：永嘉之亂，三輔豪族流於樊、沔，僑於漢側。立雍州，因人所思，以安百姓也。宋文帝因之置南雍州焉。
《晉書》曰：山簡，字季倫。嘗鎮襄陽，郡中有高陽池，每臨池，未嘗不大醉而還。人歌之曰：「山公何所詣？往至高陽池。日暮倒載歸。酩酊無所知。時時能騎馬，倒著白接蘺。舉鞭問葛強，何如幷州兒？」
盛弘之《荊州記》曰：襄陽郡硯首山南至宜城百餘里，其間雕墻峻宇，閭閻填列。漢宣帝末，其中有卿士、刺史、二千石數十家，珠軒駢輝，華蓋連延，掩映於大太廟下。荊州刺史行部見之，雅嘆其盛，敕號太上廟，道爲冠蓋裏。
《漢志》曰：築陽，屬南陽郡。故谷國，今�城縣也。莽曰宜禾。應劭曰：「築水出漢中房陵，東入沔。」〈築音逐。〉
《圖經》曰：�城縣有�城。《漢志》曰，即蕭何出所封也，音贊。
《十道志》曰：均州，武當郡。《禹貢》豫州之域。春秋時楚地。秦置南陽郡。
《漢志》曰：武當，屬南陽郡。
《十道志》曰：鄖鄉，古之國也。《左傳》曰：「楚潘崇伐麇，至於錫穴。」
又《地形志》曰：漢中郡之東界有錫縣，即古之錫穴也。
《十道志》曰：隨州，漢東郡。春秋隨侯之國。秦及兩漢，屬南陽郡。
《左傳》曰：楚武王侵隨，鬥伯比言於楚子曰：「漢東之國，隨爲大。」
《漢志》曰：隨，屬南陽郡。故厲國也。《左氏傳》曰：楚伐徐，齊師伐厲救之。〈厲音賴。〉
又曰：舂陵，屬南陽郡，侯國。故蔡陽之白水鄉、上唐鄉。漢文帝元朔五年，以零陵泠道之舂陵鄉封長沙王子買爲舂陵侯。後以舂陵下濕，上書徙南陽。今棗陽有舂陵故城。
