
《禮記·檀弓下》曰：趙文子知人，所舉於晉國，管庫之士，七十有餘家。〈管庫之士，府吏以下官長所置也。舉之於君，以爲大夫士也。管，鍵也。庫，物所藏。〉
《禮記·雜記》曰：管仲遇盜，取二人焉，上以爲公臣，曰：「其所與游僻也。可人也。」〈言此人可也。但居惡人之中，使之犯法。〉
又《儒行》曰：儒有內稱不避親，外舉不避怨，程功積事，推賢而進達之，不望其報；苟利國家，不求富貴。其舉賢援能，有如此者。
《左傳·莊公》曰：鮑叔帥師來言曰：「子糾，親也，請君討之。〈鮑叔乘勝而進軍，志在生得管仲，故托不忍之辭。〉管、召，仇也，請受而甘心焉。」〈管仲射桓公，故曰仇。甘心，言欲快意戮殺之。〉乃殺子糾於生竇，召忽死之。管仲請囚，鮑叔受之，及堂阜而稅之。〈堂阜，齊地。或曰鮑叔解夷吾縛於此，因以爲名。〉歸而以告曰：「管夷吾治於高，〈高，齊卿高敬仲也。言管仲治理政事之才多於敬仲。〉使相可也。」公從之。
又《僖中》曰：「晉侯問原守於寺人勃�。對曰：」昔趙衰以壺飧從徑，餒而弗食。「〈言其廉且仁，不忘君也。徑猶行也。〉故使處原。〈從披言也。衰雖有大功，猶簡小善以進之，示不遺勞。〉
又《僖下》曰：楚子將圍宋，使子文治兵於暌，終朝而畢，不戮一人。〈暌，楚邑。自旦及食時爲終朝。〉子玉復治兵於，終日而畢，鞭七人，貫三人耳。〈，楚邑。自旦夕爲終日。〉國老皆賀子文子，子文飲之酒。賈尚幼，後至，不賀。子文問之。對曰：「不知所賀。子之傳政於子玉，曰『以靖國也。』靖諸內而敗諸外，所獲幾何？子玉之敗，子之舉也。舉以敗國，將何賀焉？」
又曰：初，臼季使過冀，見冀缺耨，其妻飠盍之。敬，相待如賓。與之歸，言諸文公曰：「敬，德之聚也。能敬必有德。德以治民，請君用之。」公曰：「其父有罪，可乎？」對曰：「舜之罪也殛鯀，其舉也興禹。管仲，桓公之賊也，實相以濟。《康誥》曰：『父不慈，子不祗，兄不友，弟不恭，不相及也。』《詩》曰：『采葑采菲，無以下體。』君取節焉可也。」文公以爲下軍大夫。
又曰：晉蒐於被廬，作三軍，謀元帥。趙衰曰：「卻�可，臣亟聞其言矣，說禮樂而敦《詩》、《書》。《詩》、《書》，義之府也；禮樂，德之則也；德義，禮之本也。《夏書》：『賦納以言，明試以功，車服以庸。』君其試之。」乃使卻�將中軍。
又曰：秦伯伐晉，濟河焚舟，取王官及郊。晉人不出，遂自茅津濟，封ゾ屍而還。遂霸西戎，用孟明也。君子是以知秦穆之爲君也，舉人之周也。〈周，備也。不偏以一惡棄其善。〉與人之壹也；〈一無二心。〉孟明之臣也，其不解也，能懼思也；子桑之忠也，其知人也，能舉善也。〈子桑，公孫技，舉孟明。〉《詩》曰：「於以采蘩，於沼於；於以用之，公侯之事。」秦穆有焉。「夙夜匪懈，以事一人」，孟明有焉。「詒厥孫謀，以燕翼子」，子桑有焉。〈言子桑有舉善之謀。〉
又曰：晉蒐於夷，舍二軍。使狐射姑將中軍，趙盾佐之。陽處父至自溫，改蒐於董，易中軍。陽子，成季之屬也，故黨於趙氏，且謂趙盾能。曰：「使能，國之利也。」是以上之。宣子於是乎始爲國政。
又《文下》曰：昔高陽氏有才子八人，〈高陽，帝顓頊之號。八人，其苗裔。〉蒼舒、隤豈攵、檮ρ、大臨、ζ降、庭堅、仲容、叔達，〈此即垂、益、禹、皋陶之倫。庭堅即皋陶字。〉齊、聖、廣、淵、明、允、篤、誠。天下之民，謂之八愷。高辛氏有才子八人，伯奮、仲堪、叔獻、季仲、伯虎、仲熊、叔豹、季，〈高辛，帝嚳之號。此八人，稷、契、朱虎、熊罷之倫。〉忠、肅、共、懿、宣、慈、惠、和。天下之民，謂之八元。此十六族也，世濟其美，不隕其名，以至於堯。堯不能舉。舜臣堯，舉八愷，使主后土，以揆百事，莫不時序，地平天成。舉八元，使布五教於四方，父義、母慈、酗裱、弟恭、子孝、內平、外成。是以堯崩而天下如一，同心戴舜，以爲天子，以其舉十六相，去四凶也。
又《襄三》曰：祁奚請老，〈老，致仕。〉晉侯問嗣焉。〈嗣，續其職者。〉稱解狐，其仇也。將立之而卒。〈解狐卒。〉又問焉。對曰：「午也可。」〈午，祁奚子。〉於是羊舌職死矣。晉侯曰：「孰可以代之？」對曰：「赤也可。」〈赤，職之子伯華。〉於是使祁午爲中軍尉，羊舌赤佐之。〈各承其父。〉君子謂祁奚於是能舉善矣，稱其仇，不爲諂；立其子，不爲比；舉其偏，不爲黨。《商書》曰：「無偏無黨，王道蕩蕩。」其祁奚之謂矣。解狐得舉，〈未得位，故曰得舉。〉祁午得位，伯華得官，建一官而三物成，〈一官，軍尉。物，事也。〉能舉善也。夫惟善，故能舉其類。《詩》雲︰「惟其有之，是以似之。」祁奚有焉。
又《襄三十》曰：鄭子皮授子産政，辭曰：「國小而逼，〈逼近大國。〉族大寵多，不可爲也。」子皮曰：「虎帥以聽，誰敢犯子？子善相之，國無小，〈言在治政。〉小能事大，國乃寬。」〈爲大所恤故也。〉
《論語》子夏曰：「富哉言乎！舜有天下，選於衆，舉皋陶，不仁者遠矣。湯有天下，選於衆，舉伊尹，不仁者遠矣。」
又曰：仲弓爲季氏宰，問政。子曰：「先有司，赦小過，舉賢才。」曰：「焉知賢才而舉之？」曰：「舉爾所知。爾所不知，人其舍諸？」〈孔曰：女所不知者，人將自舉之，各舉所知，則賢才無遺。〉
又曰：公叔文子之臣大夫亻巽，與文子同升諸公。〈孔曰：大夫亻巽本文子家臣，薦之使與已幷爲大夫，同升在公朝。〉子聞之，曰：「可以爲文矣。」〈孔曰：言行如是，可謚爲文。〉
《史記》曰：秦繆公以羖羊皮贖百里奚，釋其囚，與語國事。百里奚讓曰：「臣不及臣友蹇叔。蹇叔賢而世莫知。臣嘗游，困於齊，而乞食釒至人，蹇叔收臣。臣因而欲事齊君無知，蹇叔止臣，臣得脫齊難，遂之周。周王子頽好牛，臣以養牛幹之。及頽欲用臣，蹇叔止臣，臣去，得不誅。事虞君，蹇叔止臣，臣知虞君不用臣，臣誠私利祿爵，且留。再用其言，得脫。一不用，及虞君之難。是以知其賢。」於是繆公使人厚幣迎蹇叔，以爲上大夫。
又曰：秦孝公下令曰：「賓客群臣，有能出奇計強秦者，吾且尊官，與之分土。」衛鞅聞是令下，西入秦，因景監求見孝公，說孝公變法修刑，內務耕稼，外勸戰士，明行嘗罰。孝公善之，卒用鞅法，百姓便之。乃拜鞅爲左庶長。
又曰：王稽使於魏，問鄭安平：「魏有賢人，可與俱西乎？」安平曰：「臣里中有張祿先生，欲見君言天下事。」王稽知其範雎，乃載以入秦。
又曰：趙烈侯好音，謂相國公仲連曰：「寡人有愛，可以貴之乎？」公仲曰：「富之則可，貴之則否。」烈侯曰：「然。夫鄭歌者槍、石二人，吾賜之田，人萬畝。」公仲曰：「諾。」不與。居一月，烈侯問歌者，曰：「公仲曰：『求，未有可者。』」有頃，復問，公仲終不與，乃稱疾不朝。番吾君謂公仲曰：「君實好善而未知所持。今公仲相趙四年，亦有進士乎？」曰：「未也。」番吾君曰：「牛畜、荀欣、徐越皆賢，可。」公仲乃進三人。牛畜侍烈侯以仁義，約以王道；明日，荀欣侍以選練舉賢，任官使能；明日，徐越侍以節財儉用，察度功德，所與無不充。君悅，乃使使謂相國曰：「歌者之田且止。」官牛畜爲師，荀欣爲中尉，徐越爲內史，賜相國衣二襲。
《史記》：藺相如者，趙人也，爲趙宦者令繆賢舍人。趙惠文王時，得楚和氏璧。秦昭王聞之，使人遺趙王書，願以十五城請易璧。趙王與諸大臣謀，欲與秦，恐秦城不得，見欺；欲勿與，即患秦兵之來。計未定。求人可使報秦者，未得。宦者令繆賢曰：「臣舍人藺相如可使。」王問：「何以知之？」對曰：「臣嘗有罪，竊計欲亡走燕。舍人藺相如止臣曰：『君何以知燕王？』臣語曰：『臣嘗從大王與燕王會境上，燕王私握臣手曰：「願結交。」以此知之，故欲往。』相如謂臣曰：『夫趙強而燕弱，而君幸於趙王，故燕王欲結交於君。今君乃亡趙走燕，燕畏趙，其勢必不敢留君，而束君歸趙矣。君不如肉袒伏斧鑕請罪，則幸得脫矣。』臣從其計，大王亦幸赦臣。臣竊以爲其人勇士，有智謀，宜可使。」於是王召問藺相如，以爲賢，遂使奉璧入秦。
又曰：趙奢，趙之田部吏也。收租稅，而平原君家不肯出。趙奢以法治之，殺用事者九人。平原君怒，將殺奢。奢因說曰：「君於趙爲貴公子，今縱君家而不奉公，則法削。法削則國弱，國弱則諸侯加兵，是無趙也，君安得有此富乎？當以君之貴奉公如法，則上下平。上下平則國強，國強趙固，而君爲貴戚，豈輕於天下耶？」平原君以爲賢，言之於王。王用之，治國賦，大平民富，而府庫實，卒爲名將。
又曰：陳平亡楚歸漢，因魏無知求見漢王。與語而悅之，乃拜爲都尉。使爲參乘，典護軍，諸將盡歡。後絳侯、灌嬰等咸讒平曰：「臣聞平居家時盜其嫂；事魏不容，亡歸楚；歸楚不忠，又亡歸漢。今日大王尊官之，令護軍。臣聞平受諸將金，金多者得善處，金少者得惡處。平反覆亂臣也，願王察之。」漢王疑，召讓魏無知。無知曰：「臣所言者能也，陛下所問者行也。今有尾生、孝已之行而無益於勝負之數，陛下何暇用之乎？楚漢相距，臣進奇謀之士，顧其計誠足以利國家不耳。且盜嫂受金，又亦何足疑乎？」王乃厚賜平，拜爲護軍中尉，盡護諸將。後高祖定天下，與平剖符，世世勿絕爲戶牖侯。平辭曰：「此非臣之功也。」上曰：「吾用先生謀計，戰勝克敵，非功而何乎？」平曰：「非魏無知，臣安得進？」上曰：「若子可謂不背本矣。」乃復賞魏無知。
《漢書》曰：韓信投漢，蕭何等已數言，上不用，即亡。何聞信去，不及以聞，自追之。人有言上曰：「丞相何亡。」上怒，如失左右手。一二日，何來謁，上見，怒且喜，駡何曰：「若亡何也？」曰：「臣非敢亡，追亡者耳。」上曰：「亡者誰？」曰：「韓信。」上曰：「亡者十數，公無所追。追信，詐也。」何曰：「信國士無雙。」王必欲長王漢中，無所事信；〈張晏曰：無事用信也。〉必欲爭天下，非信，無可與計事者。」
又曰：叔孫通降漢，從弟子百餘人。然無所進，專言諸故群盜壯士進之。弟子皆曰：「事先生數年，幸而得從降漢。今不進臣等，專言大猾何？」通乃言曰：「漢王方蒙矢石，爭天下，諸生寧能鬥乎？故先言斬將搴旗之士。諸生且待我，我不忘之。」
又曰：張釋之字季，南陽人。與兄仲同居，以資爲騎郎，事孝文帝，十年不得調，亡所知。釋之曰：「久官減仲之産，不遂。」欲免歸。中郎將爰盎知其賢，惜其去，乃請徙釋之補謁者。
又曰：賈誼年十八，以能誦《詩》、《書》屬文稱於郡中。河南守吳公聞其秀才，召置門下，甚愛幸。文帝初立，聞河南守吳公治平爲天下第一，故與李斯同邑，而嘗學事焉，征以爲廷尉。廷尉乃言誼年少，頗通諸家之書。文帝召以爲博士。
又曰：武帝初即位，是時丞相田每入奏事移日，所言皆聽。薦人或起家至二千石，權移主上。上乃曰：「君除吏盡未？吾亦欲除吏也。」
又曰：韓安國爲人多大略，知當世取捨，而出於忠厚，貪嗜財貨。然所推舉士，皆賢於己者。
又曰：張安世，嘗有所薦，其人來謝，弗復爲通。有郎功高不調，自言安世應曰：「君之功高，明主所知。人臣執事，何長短而自言乎？」絕不許。已而郎果遷。幕府長史遷辭去之官，安世問以過失，長史曰：「將軍明主股肱，而士無所進，論者以爲譏。」安世曰：「明主在上，賢不肖較然。臣下自修而已，何知士而薦之？」其欲匿名跡、遠權勢如此。
又曰：朱買臣隨上計吏爲卒，將重車至長安，詣闕上書，久不報。待詔公車，糧用乏，上計吏卒更乞丐之。會邑子嚴助貴幸，薦買臣。召見，說《春秋》，言《楚辭》，帝甚悅之，拜買臣爲中大夫，與嚴助俱侍中。
又曰：前將軍韓增舉馮奉世，以衛候使持節送大宛諸國客。至伊脩城。都尉宋將言莎車與旁國攻殺漢使，奉世與其副嚴昌計，遂以節諭諸國王，發其兵進擊莎車，攻撥其城。莎車王自殺，傳其首詣長安。諸國悉降，威振西域。奉世乃罷兵，以聞。宣帝召見韓增曰：「賀將軍所舉得人。」
又曰：王章奏王鳳不忠，天子感悟，謂章曰：「微京兆言，吾不聞社稷計。且惟賢知賢，君誠爲朕求可以自輔者。」於是章奏封事，薦中山孝王舅琅琊太守馮野王，上欲以代鳳。章於此爲鳳所忌。
又曰：何武爲人仁厚，好進士，獎稱人之善。爲楚內使，厚兩龔。在沛郡，厚兩唐。及爲公卿，薦之朝廷。此人顯於世者，何侯之功也。世以此多焉。
又曰：大將軍王鳳用事，上遂謙讓無所專。左右嘗薦光祿大夫劉向少子歆通達有異材，上乃召見，誦讀詩賦，甚悅之，欲以爲中常侍。召取衣冠，臨當拜，左右皆曰：「未曉大將軍。」
又曰：王鳳病，天子數自臨問，親執其手，垂涕曰：「將軍病，如有不諱，平阿侯譚次將相矣。」鳳頓首泣曰：「譚等雖與臣至親，行奢僭，無以率導百姓。不如御史大夫音，臣敢死保之。」初，譚等倨不肯事鳳，而音敬鳳，卑恭如子，故薦之。
又曰：哀帝有詔舉太常，王莽私從何武求舉，武不敢舉。後數月，哀帝崩，太后即日引莽入，收大司馬董賢印綬，詔有司舉可代司馬者。莽故大司馬，辭位，辟丁、傅，衆庶稱以爲賢。又太后近親，自大司徒孔光以下，舉朝皆舉莽。武爲前將軍，素與左將軍公孫祿相善，二人獨謀議，以爲往時孝惠、孝昭少主之世，外戚呂、霍、上官持權，幾危社稷，今孝成、孝哀比世無嗣，方當選立親近輔幼主，不宜令異姓大臣持權，親疏相錯，爲國計便。於是武舉公孫祿可大司馬，而祿亦舉武。太后竟自用莽爲大司馬。莽諷有司劾奏武、公孫祿互相稱舉，皆免。
又曰：王嘉薦儒者公孫光、滿昌及能吏蕭咸、薛脩，皆故二千石有名稱，天子納而用之。
《續漢書》曰：虞詡以左雄有忠公節，上疏薦之曰：「伏見議郎左雄，數上封事，至引陛下身遭危難以爲警戒，實有王臣蹇蹇之節、周公謨成王之風，宜擢在喉舌之官，必有匡弼之益。」由是拜雄尚書。
又曰：陳蕃、胡廣等上疏薦徐犀等曰：「臣聞善人，天地之紀，治之所由也。伏見處士豫章徐犀、城陽薑肱、汝南袁閬、京兆韋著、潁川李曇，德行純備，著於民聽。若使擢登三事，協亮天工，必能翼宣盛美，增光日月矣。」桓帝乃以安車玄纁征之。
又曰：橋玄遷司空，轉司徒，素與南陽太守陳球有隙。及在公位，而薦球爲廷尉。
又曰：皇甫規字威明，安定人。拜度遼將軍，上書薦中郎將張奐自代。及黨事起，天下名賢多見染逮。規雖爲名將，素譽不高，自以西州豪傑，恥不得豫，乃先自上言：「臣前薦故大司農張奐，是附黨。」朝廷知而不問也。
