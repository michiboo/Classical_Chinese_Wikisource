
《孫子》曰：法者，曲制官道主用也。〈曲制者，部曲幡幟金鼓之制也。官者，百官之分用也。道者，糧路也。主用者，主軍費用。〉卒未專親而罰之則不服，不服則難用也。卒已親附而罰不行者，則不可用也。故合之以文，齊之以武，〈文仁武法。〉是謂必取，〈文恩武罰。〉令素行以教其人也，令素行則人服；令素不行則人不服。令素信著者，與衆相得也。厚而不能使，愛而不能令，亂而不能理，譬如驕子，不可用也。〈言恩不可純任，還爲已害。〉
《左傳》曰：晉侯之弟揚幹亂行於曲梁，〈行，軍次也。〉魏絳戮其僕。〈僕，禦也。〉晉侯怒，謂羊舌赤曰：「合諸侯以爲榮也，揚幹爲戮，何辱如之？必殺魏絳，無失也！」赤對曰：「絳無二志，事君不避難，有罪不避刑，其將來辭，何辱命焉？」言終，魏絳至，授僕人書，〈僕人，晉侯禦僕也。〉將伏劍。士魴，張老止之。公讀其書曰：「君乏使，使臣斯司馬。〈斯，此。〉臣聞師衆以順爲武，〈順莫敢違。〉軍事有死無犯爲敬。〈守官行法，雖死不敢有違。〉君合諸侯，臣不敢不敬，君師不武，執事不敬，罪莫大焉。臣懼其死，以及揚幹，無所逃罪。〈懼自犯不武不敬。〉不能致訓，至於用鉞。〈用鉞斬揚幹之僕。〉臣之罪重，敢有不從，以怒君心，〈言不敢不從戮也。〉請歸死於司寇。」〈致屍於司寇使戮也。〉公跣而出，曰：「寡人之言，親愛也。吾子之討，軍禮也。寡人有弟，不能教訓，使幹大命，寡人之過也。子無重寡人之過，〈聽降死爲重過。〉敢以爲請。」〈請使無死。〉晉侯以魏絳爲能以刑佐民矣，反役，與之禮食，使佐新軍。〈令欲顯絳，故特爲設禮食。〉
《史記》曰：齊景公時，晉伐阿、鄄，〈阿，今濟陽郡東阿縣。鄄，音絹，今濮陽郡鄄城縣。〉而燕侵河上，齊師敗績。嬰乃薦司馬穰苴，文能附衆，武能威敵。齊景公召穰苴，與語兵事，大說之，以爲將軍，將兵燕、晉之師。穰苴曰：「臣素卑賤，擢之閭伍之中，加之大夫之上，士卒未附，百姓弗信，人微權輕，願得君之寵臣，國之所尊者以監軍，乃可。」於是景公許之，使莊賈往。穰苴旣辭，與賈約曰：旦日日中，會于軍門。「穰苴先馳至軍，立表下漏待賈。賈素驕貴，不甚急；親戚送之，留飲。日中而賈不至。苴僕表決漏，入，行軍勒兵，申明約束。約束旣定，夕時，莊賈乃至。穰苴曰：」何後期爲？」賈謝曰：「不佞大夫親戚送之，故留。」穰苴曰：「將受命之日則忘其家，臨軍約束則忘其親，援桴鼓之急則忘其身，今敵國深侵，邦內騷動，士卒暴露於境，君不安席，百姓之命皆懸於君，何謂相送乎！」召軍正問曰：「軍法後期者雲何？」對曰：「當斬。」遂斬莊賈以徇三軍。三軍之士皆震忄栗。燕、晉之師聞之，悉引而歸，皆復所侵之地。
又曰：孫武以兵法見於吳王闔閭。闔閭曰：「子之十三篇，吾盡觀之，可以小試勒兵乎？」對曰：「可。」闔閭曰：「可試以婦人乎？」曰：「可。」於是許之，出宮中美人，得百八十人。孫子分二隊，以王之寵姬二人各爲隊長，皆令持戟，令曰：「汝知爾心與左右手背乎？」婦人曰：「知。」武曰：「前，則視心；左，視左手；右，視右手；後，即視背。」婦人曰：「諾。」約束旣畢，乃設鐵鉞，即三令五申之。於是鼓之右，婦人大笑。武曰：「約束不明，申令不熟，將之罪也。」復三令五申而鼓之左，婦人復大笑。孫子曰：「約束不明，申令不熟，將之罪也。旣已明而不如法者，吏士之罪也。」乃欲斬左右隊長。吳王從臺上觀，見且斬愛姬，大駭，趣使使下令曰：「寡人已知將軍能用兵矣。寡人非此二姬，食不甘味，願勿斬也。」武曰：「臣已受命爲將，將在軍，君命有所不受。」遂斬隊長二人以徇，用其次爲隊長。於是復鼓之。婦人左右前後跪起皆中規矩繩墨，無敢出聲者。於是武使使報王曰：「兵旣整齊，王可試下觀之，惟王所欲用之，雖赴水火猶可也。」吳王曰：「將軍罷休就舍，寡人不願下觀。」武曰：「王徒好其言，不能用其實。」於是闔閭知孫子能用兵，卒以爲將。西破強楚，入郢，北威齊晉。
又曰：文帝立後六年，匈奴大入邊。乃以宗正劉禮爲將軍，軍霸上；祝滋侯徐厲爲將軍，軍棘門；以河內守周亞夫爲將軍，軍細柳；以備胡。上自勞軍，至灞上及棘門軍，直馳入，將軍下騎送迎。已而之細柳，軍士吏被甲，銳兵刃，彀弓弩，持滿。天子先驅至，不得入。先驅曰：「天子且至！」軍門都尉曰：「軍中但聞將軍令，不聞天子詔。」居無何，上至，又不得入。於是上乃使持節詔將軍：「吾欲入勞軍。」亞夫乃傳言開壁門。士卒謂從車騎曰：「將軍約束，軍中不得驅馳。」於是天子乃案轡徐行。至軍中營，將軍亞夫持兵揖曰：「介冑之士不拜，請以軍禮見。」〈應劭曰：禮，介者不拜也。〉天子爲動容軾車，使人稱：「皇帝敬勞將軍。」成禮而去。旣出軍門，群臣皆驚。文帝曰：「嗟乎，此眞將軍矣！曩者霸上、棘門軍，若兒戲耳，其將固可襲而虜也；至於亞夫，可得而犯耶！稱善者久之。
《後漢書》曰：祭遵從征河北，爲軍市令。舍中兒犯法，遵格殺之。光武怒，命收遵。時主簿陳副諫曰：」明公常欲衆軍整齊，今遵奉法不避，是教令所行也。」光武乃貰之，〈貰猶赦也。〉以爲刺奸將軍。謂諸將曰：「當備祭遵！吾舍中兒犯法尚殺之，必不私諸卿。
謝承《後漢書》曰：張溫以司空加車騎將軍，征韓遂。丙辰，引溫見於崇德殿，溫以軍禮，長揖不拜。
《魏志》曰：曹仁，字子孝。少時不修行檢，及長爲將，嚴整奉法，常置科於左右，案以從事。
《吳志》曰：呂蒙圖關羽，定南郡，盡得羽及將士家屬。蒙撫慰，約令軍中不得幹曆人家，有所求取。蒙麾下士，是汝南民，取民家一笠，以覆官鎧。雖公物，蒙猶以爲犯軍令，不可以鄉里故廢法，遂垂涕斬之。
《晉書·李特載記》曰：益州刺史趙以李庠爲威寇將軍，使斷北道。庠素東羌良將，曉軍法，不用麾幟，舉矛爲行伍，斬部下不用命者三人，部陣肅然。
蕭子顯《齊書》曰：李安民爲徐州城局參軍，王回素爲安民所親，盜絹二匹，安民流涕於門斬之，厚爲殮祭，軍府皆震服焉。
《北史》曰：後魏孝文車駕南征，以宋弁爲司徒、東道副將軍。人有盜馬靽者，斬而徇。於是三軍震懼，莫敢犯法。
又曰：後魏安定王休車駕南伐，領大司馬。孝文親行諸軍，遇休以三盜人徇六軍將斬之，有詔赦之，休執曰：」不斬何以息盜。」詔曰：「王者之體亦有非常之澤，雖違軍法，可特原之。」休乃奉詔。帝謂司徒馮誕曰：「大司馬嚴而執法，諸軍不可不愼。」於是六軍肅然。
《唐書》曰：闞棱容貌魁岸，勇而多力。每臨陣，手持大刀，長一丈，一舉輒斃數人，前無當者。及杜伏威據有江淮之地，兵皆出自群賊，類多放縱，有相侵奪者，棱必殺之，雖親故無所舍，令行禁止，路不拾遺。後從伏威入朝，拜左領軍將軍。輔公祐之反也，棱從軍討之。及與陳正通相遇，方接戰，棱脫兜鍪謂賊衆曰：「汝不識我邪？何敢來戰！」其衆多棱舊之所部，由是各無鬥志，或有遙拜者，賊師遂潰。
又曰：竇軌初入蜀，將其甥從軍，以爲心腹。嘗夜出，呼之不以時至，因斬之。將吏重足而立，見之者莫不股忄栗。
又曰：哥舒翰好讀《左氏春秋》及《漢書》，疏財重氣，士多歸之。河西節度王忠嗣以爲大計軍副使。安思順爲大使，翰常怏怏不能下之，忠嗣遂使翰別爲將，討吐蕃於新城，以同戴副使爲副。副使不爲翰用，頗沮之，翰怒甚，脫甲撾殺之，投其屍於坑中，軍中股忄栗。
又曰：馬燧討李懷於光河中，帥步騎三萬次於絳。乃分兵收夏縣，略稷山，撥龍門，降其將馮萬興、任象王。燧以兵圍攻絳州，拔其外城，其夜僞刺史王克同與大將達奚小進棄城走，降其衆四千人。又遣大將李自良、穀秀分兵略定聞喜、夏縣、萬泉、虞鄉、永樂、猗氏六縣，降其將辛З〈音詵。〉及兵五千人。穀秀以犯令虜士女，斬之以徇。
又曰：德宗幸奉天，詔以李晟爲神策行營節度使。晟軍令嚴肅，所過樵採無犯。自河中田蒲津而軍渭北，壁東渭橋以逼硃泚。時劉德信將神策兵救襄城，敗於扈澗，聞難，率餘軍前次渭南，與晟合軍。軍無統一，晟不能制，德信因至晟軍，晟乃斬之。復以數騎入德信軍中，撫勞軍士，無敢動者。晟旣幷德信軍，軍益振。
又曰：李晟收復都城，硃泚乃與妻子及姚令言、張庭芝等數千騎西走涇原，餘兵靡散。晟乃入，抵丹鳳門，舍軍於外朝。晟處於右金吾伏捨下令曰：「軍中五日不得通家問，違者斬之。」遣京兆尹李齊運告諭於衆，百姓安堵，秋毫無犯。尚可孤軍人有擅取馬者，晟大將高明曜擄賊女妓一人，司馬伷〈音胄〉。取賊馬二匹，晟立斬之。軍士皆脅息，莫敢仰視。翌日，晟以露布聞，上覽之感泣，百官皆出涕。因上壽稱萬歲，曰：「李晟虔奉聖謨，蕩滌凶慝。然古之樹勛，力復都邑者，往往有之；至於不驚宗廟，不易市肆，長安人不識旗鼓，安堵如初，三代以來，未之有也。」上笑曰：「天生李晟，爲社稷萬人，不爲朕也。」百官再拜而退。
又曰：永貞元年冬，劉辟阻兵，朝議討伐，宰臣杜黃裳以爲獨任高崇文可以成功。元和元年春，拜檢校工部尚書兼御史大夫，充左神策行營節度使，兼統左右神策、奉天鱗游諸鎮兵討辟。時宿將專征者甚衆，人人自謂當選，及詔出大驚。崇文在常武，練卒五千，常若寇至。及是，中使至長武，卯時宣命，而辰時出師五千，器用無闕者。軍至興元，軍中有折逆旅之匕箸者，斬之以徇。從閬中入，遂卻劍門之師，解梓潼之圍。
又曰：高崇文平劉辟，王師入成都，介士屯於大造，軍令嚴肅，珍貨山積，市井不移，無秋毫無犯。
又曰：郗士美爲昭義節度使。朝廷討王承宗，士美遣兵馬使王獻領卒一萬爲前鋒。獻凶惡恃亂，逗撓不進，遽令召至，數其罪斬之。下令曰：「敢後出者斬！」士美親鼓之。兵旣合，而賊軍大敗，下三營，環柏鄉，屢以捷聞。上大悅曰：「吾固知士美之能辦吾事。」於時四面七、八鎮兵共十餘萬，以環鎮、冀，未有首功，多犯法。士美兵士勇敢畏法，聲甚振，承宗大懼，指期有破亡之勢，會詔班師，至今兩河間稱之。
又曰：李師道攻徐，徐將王智興敗賊壁，獲美妾。智興懼軍士爭之，乃曰：「軍中有女子，安得不敗？此雖無罪，違軍法也。」即斬之以徇。
《韓子》曰：吳起爲魏武侯西河之守，奏有小亭臨境，吳起欲攻之。乃倚車轅於北門外，而令之曰：「有能徙此南門之外，賜之上田上宅。」民莫之徙也。或有徙之者，遂賜之如令。俄又置一石赤黍於東門之外，而令之曰：「有能徙之於西門之外者，賜之如初。」民則爭徙之。乃下令曰：「明日攻亭，有能先登者，仕之國大夫，賜之上田上宅。」民爭上。於是攻亭，一朝而拔之。
《尉繚子》曰：古之善用兵者，能殺卒之半，其次殺其十三，其下殺其十一。殺其半者威立海內，殺其十三者力加諸侯，殺其十一者令行士卒。故曰百萬之衆不鬥，不如萬人之屍；萬人之死，不如百人之賊。賞明如日月，信比如四時，令嚴如斧鉞，而出卒有不死者，未嘗聞也。
《六韜》曰：武王問：「將，何以爲威？」太公曰：「殺一人而萬人懼者，宜殺之。殺一人，三軍不知，雖多殺，其將不重也。」
《淮南子》曰：勾踐決一獄不辜，援龍淵而切其股，血流至足。故戰，武士必死。
《魏武軍令》曰：兵欲作陣對敵營，先白表，乃引兵就表而陣。皆無歡嘩，明聽鼓音，旗幡麾前則前，麾後則後，麾左則左，麾右則右。不聞令而擅前後左右者斬。伍中有不進者，伍長殺之；伍長不進，什長殺之；什長不進，都伯殺之。督戰部曲，將拔刃在後，察違令不進者斬之。一部受敵，餘部有不進救者斬之。
《武侯兵法》曰：軍有七禁：一曰輕，二曰慢，三曰盜，四曰欺，五曰背，六曰亂，七曰誤。此治軍之禁也。若期會不到，聞鼓不行，乘寬自留，迴避務止，初近而後遠，喚名而不應，軍甲不具，兵器不備，此謂輕軍。〈有此者斬之。〉受命不傳，傳之不審，以惑吏士，金鼓不聞，旌旗不睹，此謂慢軍。〈有此者斬之。〉食不廩糧，軍不部兵，賦賜不均，阿私所親，取非其物，借貸不還，奪人頭首級以獲功名，此謂盜軍。〈有此者斬之。〉變易姓名，衣服不鮮，金鼓不具，兵刃不磨，器仗不堅，矢不著羽，弓弩無弦，主者吏士法令不從，此謂欺軍。〈有此者斬之。〉聞鼓不行，叩金不止，按旗不伏，舉旗不起，指麾不隨，避前在後，縱發亂行，折兵弩之勢，卻退不鬥，或左或右，扶傷舉死，因歸還，此謂背軍。〈有此者斬之。〉出軍行將，士卒爭先，紛紛擾擾，軍騎相連，咽塞道路，後不得前，呼喚喧嘩，無所聽聞，失行亂次，兵刃中傷，長將不理，上下縱橫，此謂亂軍。〈有此者斬之。〉屯營所止，問其鄉里。親近相隨，共食相保，呼召不得，越入他位，幹誤次第，不可呵止，度營出入，不由門戶，不自啓白奸邪所起，知者不告，罪同一等，合人飲食，阿私所受，大言驚語，疑惑吏士，此謂誤軍。〈有此者斬之。〉
《衛公兵法》曰：古之善爲將者，必能十卒而殺其三，次者十殺其一。三日威振於敵國，一日令行於三軍。是知畏我者不畏敵，畏敵者不畏我。如曰：盡忠益時、輕生重節者，雖仇必賞；犯法怠惰、敗事貪財者，雖親必罰；服罪輸情、質直敦素者，雖重必舍；游辭巧飾、虛僞狡詐者，雖輕必戮。善無微而不贊，惡無纖而不貶，斯乃勵衆勸功之要術也。昔馬謖兵敗，葛亮對泣而誅；鄉人盜笠，呂蒙先涕而後斬；馬逸范麥，曹公割須而自刑；兩椽辭屈，黃蓋詰問而俱戮。故知威克其愛，雖少必濟；如愛勝其威，雖多必敗。蓋賞罰不在重，在必行；不在數，在必當。故《尉繚子》曰：「吳起與秦人戰，戰而未合，有一夫不勝勇，乃怒而前，獲首而返。吳起斬之。吏曰：『此壯士也，不可斬。』吳子曰：『雖壯士，不從令者必斬之。』
又曰：褰旗斬將，陷陣摧鋒，上賞。破敵所得資物僕馬等，幷給戰士。每收陣之後，礻卑將虞候輩收斂，付總管均分之。與敵鬥，旗頭被傷，救得者重賞。漏泄軍情，斬之；背軍逃走，者斬之；後期戰而，斬之；〈有故不坐。〉行列不齊、旌旗不整、金革不鳴，斬之；與敵私交通，斬之；〈言語書疏幷同。〉或說道釋、祈禱鬼神、陰陽卜筮、災祥訛言以動衆心，幷與其人往還言議，斬之；無故驚軍，叫呼奔走，謬言煙塵，斬之；凡令覘候，或更相推託，謬說事宜，兼復漏泄者，斬之；吏士所經歷侵掠者，斬之；奸人妻女及將婦女入營，斬之。不戰而降敵，沒其家。凡有私仇須先言，令其避仇；若不言，因戰陣報復者，斬之。布陣旗亂，吏士驚惶，罪在旗頭，斬之。陣定或輒進退，或對敵亂行者，前後左右所平之行便，斬之。或有弓弩已注，矢而回顧者，或幹行失位者，後行斬之。前行不動，行斬於失之行。守圍不固，一火及主吏幷斬之。遇敵攻圍危急，若前後左右部隊不救致陷者，全部隊皆斬之。爲敵所乘，失旗鼓節鉞，者全陣斬之。戰敵，旗頭被敵殺，爭得屍首免坐；不得者，一旗幷斬之。凡戰敵失主將，隨從者皆斬之。一將遇禦敵，裨將己下等羌主率不齊力同戰、更相救助者，任便斬之。吏士雖破敵，濫行戮殺，發冢焚廬，踐稼穡、伐樹木者，斬之。擒獲敵人，或有來降者，直領見總帥，不得輒訪問敵中事，若違因而漏泄者，斬之。破敵先虜掠者斬之。〈入敵境同。〉凡隱欺破虜所收穫及吏士身死有欺隱其資物兼違令不收恤者斬之。違總帥一時之令，者斬之。
