
《淮南子》曰：東方之極，自碣石〈碣石山，在東北海中。〉過朝鮮，〈朝鮮，東夷。〉貫大人之國，〈東方有大人之國也。〉東至日出之次，扶木之地，青土樹木之野，〈皆日所出之地。〉太皞、勾芒所司者，萬二千里。其令曰：挺群禁，開閉闔，通窮窒，達障塞，行優游，棄怨惡，解役罪，免憂患，休罰刑，開關梁，宣出財，和外怨，撫四方，行柔惠，止剛強。南方之極，自北戶烏孫之界，〈北戶，日在其北，向以爲戶。〉貫顓頊之國，南至委火炎風之野，赤帝、祝融之所司者，萬二千里。〈帝赤著明審諟也。祝，屬也。融，工也。萬物盛長屬續而工也。〉其令曰：爵有德，賞有功，惠賢良，救饑渴，舉力農，振貧窮，惠孤寡，養老疾，出大祿，行大賞，起毀宗，立無後，封建侯、立賢輔。中央之極，自崑崙東絕恆山，〈崑崙在西方。恆山，北嶽也。〉日月之所道，〈謂二十八宿舍在地之分野。〉江、漢之所出，人民之野，五穀之所宜，龍門、河、濟相貫，以息壤堙鴻水之州，〈禹以息土堙洪水，以爲中國九州，洲，水中可居也。〉東至於碣石，黃帝、后土之所司者，萬二千里。〈黃，中色；帝道諟，地道載物，故稱後也。〉其令曰：平而不阿，明而不苛，包裹覆露，無不囊懷，普大無私，正靜以和，行糜粥，養老衰，吊死問疾，以送萬物之歸。西方之極，自崑崙絕流沙、沉羽，〈沉羽，弱水也，其弱至沉毛羽也。〉西至三危之國，石城金室，飲氣之民，不死之野，少皞、蓐收之所司者，萬二千里。〈少皋，白帝之號。少皋陰用事，物浩成也。蓐茂也，萬物茂可收用也。〉其令曰：審用法，誅必辜，備盜賊，禁奸邪，敕群牧，謹貯聚，修城郭，補決竇，塞蹊徑，堤溝瀆，止流水，壅溪穀，守門閭，陳兵甲，選百官，誅不法。北方之極，自九澤〈九澤，北方之澤也。〉窮夏海之極，〈夏海，大海也。〉北至令止之俗，〈令止，丁令北海胡地。〉有凍寒積冰、雪雹霜霰、漂潤群水之野，顓頊、玄冥所司者，萬二千里。〈顓頊黑帝之號，頊大，言大陰用事，振翕而寒之也。陰閉不見，故神爲玄冥也。〉其令曰：申群禁，固閉藏，修塞障，繕關梁，禁外徙，斷罰刑，殺當罪，閉關閭，大搜客，止交遊，禁夜樂，早閉晏開，以索奸人，奸人已得，執之必固。天節已幾，〈幾，終也。〉刑殺毋赦，雖有盛尊之親，斷以法度，無行水，毋發藏，毋釋刑罰。
又曰：任一人之能，不足以治三畝之宅也；循道理之數，因天地之自然，則六合不足均也。〈均，平也。〉
又曰：盧敖游乎北海，〈盧敖燕人，秦始皇帝召以爲博士，使求神仙，亡而不返也。〉徑乎太陰，入乎玄闕，〈太陰，北方玄也。〉至於蒙穀之上，見一士焉，深目而玄鬢，渡注而鳶肩，豐上而殺下，軒軒然迎風而舞。顧見盧敖，慢然下臂，遁逃乎碑。盧敖就而視之，方倦龜殼而食合梨。〈合梨，海蚌。〉盧敖與之語曰：「惟！敖爲背群離黨，窮觀於六合之外者，非敖而已乎？敖幼而好游，至長不渝解，周行四極，惟北陰之不窺，今卒睹夫子於是，子殆可與敖爲友乎？」若士者{關齒}〈音拳〉然嘆曰：「噫，子中州之民，寧肯而遠至此，此猶光日月〈言太陽之地，尚見日月。〉而載列星，陰陽之所行，四時之所生，此其比夫不名之地，猶突奧也。〈言我所游不可字名之地，以盧敖所行之，則如突奧中也。〉若我南遊乎罔良之野，北息乎沉墨之鄉，西窮冥冥之黨，東開澒濛之光，此其下無地而上無天，聽焉無聞，視焉無矚，此其外猶有汰汰之汜。〈狀沐汰沃四海與天地之際流聲也。汜，涯也。〉其餘一舉而千萬里，〈千萬里，汰沃之外也。〉吾猶未能之在。〈吾尚未至此地。〉今子游始於此，乃於語窮觀，豈不亦遠哉？然子處矣哉！吾與汗漫期於九垓之上，吾不可以久居。〈汗漫，不可知之也。九垓，九天也。〉士舉臂而竦身，遂入雲中。盧敖仰而視之，弗見，乃止駕。〈止其所駕而居。〉
《尸子》曰：八極之內，有君長者，東西二萬八千里，南北二萬六千里。故曰：天左舒而起牽牛，地右辟而起畢、昴。
《孟子》曰：天子之地方千里；不方千里，不足以待諸侯。諸侯之地方百里；不方百里，不足以守宗廟。
《呂氏春秋》曰：凡四極之內，東西五億有九萬七千里，南北五億有九萬七千里。
又曰：長廬子曰：山海岳河，水金石火木，此積形成乎地也。
又曰：冬之德寒；寒不信，其地不成剛。地不成剛，則凍閉不開。天地之大，四時之化，而猶不能不以信成物，又況於人。
《關令內傳》曰：地厚萬里，其下得大空，大空四角下有自然金柱，輒方圓五千里。
《釋名》曰：土，吐也，吐生物也。徐州貢土五色，色有黃青白赤黑也。土赤者，鼠肝色也。土色黑曰盧，盧然解散也。土黃而細密曰埴，埴，職也，如脂之職也。土色青曰黎，似藜草也。土色白曰漂，漂，輕散也。
《尚書·禹貢》曰：冀州土白壤，〈孔安國曰：無塊白壤。〉兗州土黑墳〈孔安國曰：色黑而墳起。〉青州土白墳，〈徐廣曰：黎土也。〉揚州土塗泥，〈馬融曰：漸如也。〉荊州土塗泥，豫州土惟壤下墳壚，〈孔安國曰：盧，疏也。馬融曰豫州地青三等下者。墳，盧也。〉雍州土黃壤，徐州土赤戠墳，〈謝沉註：埴戠志。〉梁州土青驪。〈孔安國曰：色青黑。〉
又《洪範》曰：五行，其五曰土，土爰稼穡，稼穡作甘。〈孔安國曰：土可以種，可以斂甘味，生百穀。〉
《尚書帝命驗》曰：土者，金之父也。
《周書·作雒》曰：周公作太社於國中，其壝東青土，南赤土，西白土，北驪土，中央以黃土，將建諸侯，鑿其方一面土，苴以白茅，以土封之，故曰裂土。
《詩》曰：溥天之下，莫非王土。
又曰：孔樂韓土，川澤滸滸。
《周禮地官上》曰：太司徒辯十二土名，以相民宅，知其利害，以任土事。
《禮記》曰：範金合土，以爲台榭。
又曰：土弊則草木不長。
又曰：地，一撮土之多，及其廣厚，載華岳而不重。
又曰：衆生必死，死必歸土，此之謂鬼。骨肉斃於下陰爲野土。〈陰，蔭也。〉
蔡邕《月令章句》曰：色別曰土。〈言五方土色各異也。〉
崔寔《四民月令》曰：正月雨水中，地氣上騰，土長昌撅，陳根可拔。
《春秋元命苞》曰：土爲言吐也，言子成父道也，氣精以輔也。陽立於三故成生，其立字十夾一爲土。
《春秋繁露》曰：天有十端，其土爲之一端。
《春秋考異郵》曰：後族專則土踴。〈宋均注曰：陰盛也。〉
《論語·裏仁》曰：君子懷德，小人懷土。
《家語》曰：孔子曰：堯以土德王而尚黃，黃，土之色也。
又曰：食土者無心而不息。
又曰：宰我問於孔子曰：「聞鬼神之名而不知其所謂，敢問。」孔子曰：「人生有魂氣，有魄氣，氣也者，神之盛也。衆生必死，死必歸土，此之謂鬼；魂氣歸天，此之謂神。」
《戰國策》曰：孟嘗君將入秦。蘇秦曰：「臣來過於淄上，有土偶人與桃梗相與語。桃梗語土人曰：「子岸上土也，八月降雨，淄水至則汝殘矣」。土人曰：「吾西岸之土也，殘則復爲岸矣。今子東國之桃梗也，淄水至，則水漂何所之也？」
《漢書·張釋之傳》曰：「文帝拜釋之爲廷尉，人有盜高廟坐前玉環，文帝怒，下廷尉治，奏當棄市。上大怒，釋之頓首謝曰：「假令愚民盜長陵一抷土，陛下復何以加其法乎？」
《後漢書》曰：朱浮與彭寵書曰：「亦猶河濱之人，捧土以塞孟津。」
謝承《後魏書》曰：東郡趙諮病，自置小素棺，使人取幹黃土二十石，細搗篩之，遺令亡後置土棺底，厚一尺，內屍於中，以土壅上。
又曰：範訓母亡，以布囊盛土，負以成壙。
《魏志》曰：魏明帝起芳林園，建昭陽殿，公卿以下至於學生，莫不展力，帝乃躬自握土以率之。
《後漢書》曰：高昴父次同語人曰：「吾四子皆五服，我死後，豈有人與我一鍬土邪？」及次同死，昴大起冢，對之曰：「此老平生畏無一鍬土，今日被壓，竟知之否？」
《唐書》曰：天寶十三載，冊楊國忠爲司空，其日雨土。
《江表傳》曰：孫權討袁術，舉兵攻皖城。術閉門自守，糧食乏盡，士女或丸土而吞之。
《晉安帝紀》曰：劉敬宣在鮮卑，夢丸土而服之。既而占焉，或答曰：「此服土吞丸也。」既覺而喜，曰：「丸者，桓也，桓既吞矣，我復本土也。」旬日中聞桓玄敗，得來歸。
《世本》曰：廩君名務相，姓巴，與樊氏、輝氏、相氏、鄭氏，凡五姓俱出，皆爭神，以土爲船，雕文畫之而浮水中，其船浮，因立爲君。他船不能浮。獨廩君船浮，因立爲君。
《蜀王本紀》曰：蜀王獵於褒谷，見秦王，以金一笥遺蜀王，蜀王報以禮物，盡化爲土，秦王大怒，臣下拜賀曰：「土，地也，今秦當得蜀矣。」
崔鴻《十六國春秋·後趙錄》曰：建武十二年，沙門吳進言於帝曰：「胡運將衰，晉當復興，當苦役晉人，以厭其氣。」帝於是使尚書張郡發近郡男女十六萬，車十萬乘，運土築華林園及長墟於鄴北，廣長五里。
《白虎通》曰：土在中央，中央者，主吐含萬物。
《聖證論》曰：孔晁雲，能吐生百穀謂之土。
《河圖挺佐輔》曰：自此百世之後，地高天下，山陵消去，不風不雨，不寒不暑，民復食土，皆知其母，不知其父。
《雷煥別傳》曰：煥與張華見異氣起牛鬥之間。煥曰：「此寶劍也。」拜煥豐城令，到縣掘屋基入四十餘尺，得一石函，中有雙劍，琢錯文采，翳而未明。君初經南昌，遣人取西山北岩下土二升，黃白色，拭劍，光艶照耀，莫不驚愕。張公得劍，喜置坐側。曰：「此土南昌西山北岩土也，不如華陰山赤土，封一斤與君。」答書云：「詳觀劍體，真幹將也。君更用赤土磨拭，逾益精明。」
《晉書·苻堅傳》曰：初，秦之未亂也，關中土無火而煙氣火起數十里，月餘不滅。
宋躬《孝子傳》曰：宗承，字世林，父資喪，葬舊塋，負土作墳，不役童僕。一夕間，土壤高五尺，松竹生焉。
《荊州先德傳》曰：羅獻守巴東，吳遣盛曼說獻合從之計，詣獻求借城門，獻遣參軍楊宗謾曰：「城中土一撮不可得，何言城門乎？」
《三輔舊事》曰：成帝作延陵及起廟，竇將軍有青竹田在廟南，恐犯蹈之，言作陵不便，乃徙作昌陵，取土十餘里，土與粟同價。
《關中記》曰：未央宮蕭何所造，周回二十三里，疏龍首山土爲殿基；殿基出長安城上也。
《宣城記》曰：江矩吳時爲廬江太守，以清稱徵還，船輕皆載土，時歲暮，逐除者就乞，所獲甚少，江乃語之，逐除人見而去。
盛弘之《荊州記》曰：武當縣有一溪，岸土色鮮黃，乃可啖。
《義興記》曰：陽羨縣塘西潛壤中有黃土，色如精金。
《法顯記》曰：阿育王在小兒時當道戲，遇迦葉佛乞食，小兒欣喜，即以一掬土施佛，佛持還泥經行地，因此果報作鐵輪王。
《晉太康地記》曰：城陽姑募縣有五色土。
《吳郡記》曰：吳縣餘杭山出白土，光潤如玉。
《墨子》曰：商王紂不德，兼夜十日，雨土於亳。
《孫卿子》曰：子貢問於孔子。曰：「賜未知爲人下者，其猶土也。深掘之而得甘泉，樹之而五穀蕃，草木植焉，禽獸育焉，生則主焉，死則入焉，多其功而不德，爲人下者猶土也。」〈《韓詩外傳》《說苑》幷載也。〉
《申子》曰：四海之內、六合之間曰奚貴？曰：貴土，土，食之本也。
《淮南子》曰：伊尹曰，興土功也，修腳者，使之跖鏵；強脊者，使之負土。
《淮南萬畢術》曰：東行馬蹄中土，令人臥不起。〈取東行白馬蹄下土，三家井中泥，合土和之，置臥人臍上，即不能起。〉
又曰：灶之土不思故鄉。〈取灶前三寸方半寸取中土持之遠出，令人不思故鄉。〉
裴玄《新言》曰：俗間有土公之神，雲土不可動。玄有五歲女孫，卒得病，詣市卜，雲犯土。玄即依方治之，病即愈。然後知天下有土神矣。
《物理論》曰：游濁爲土，土氣合和而庶類自生。
《抱樸子》曰：土飯瓦胾，不療於饑。
《說文》曰：壤，軟土也。
《尚書·康誥》曰：賓奉珪幣執壤奠。〈孔安國曰：賓諸侯執壤地所出而奠賓。〉
《尚書》孔安國注曰：土無塊曰壤。
《周禮·地官上·司徒職》曰：大司徒辨十二壤之物而其種，教稼穡樹藝。
《史記》曰：李斯上書曰：「太山不讓土壤，故能成其高；河海不擇細流，故能就其深。」
王隱《晉書》曰：解結問別駕治中曰：「河北白壤高良，何故少人士，每以三品爲中正。」
《山海經》曰：洪水滔天，鯀竊帝息壤以堙洪水，不待帝命。帝命祝融殺鯀於羽郊。〈郭璞注曰：息壤謂土自長，故可以堰水也。漢元帝時臨除縣北埇長六里高二丈，即息壤類。〉
《帝王世紀》曰：禹葬會稽，下不及泉，上不通臭。既葬，收餘壤爲壟。
蕭廣濟《孝子傳》曰：巴郡文讓母死，墳土未足，耕一畝地爲壤，群鳥數千，銜所作壤以著墳上。
《關中記》曰：長安地皆黑壤，城今赤如火，堅如石。
《韓子》曰：蟻冬居山之陽，夏居山之陰，蟻壤寸而有水，乃掘，遂得水。
《禮記·檀弓上》曰：寢苫枕塊。
《左傳》曰：晉文公過衛，出五鹿，乞食於野，野人予之塊。公怒。咎犯曰：「天賜也。」稽首，受而載之。
《國語》曰：楚靈王不君，三軍叛王於乾溪，仿徨于山林，枕疇人之股。疇人枕王以塊而去之。〈賈遠曰：璞塊也。〉
徐整《長曆》曰：黃帝時，風不鳴條，雨不破塊也。
《淮南子》曰：土勝水者，非一塊塞江也。〈許慎注曰：璞塊也。〉
《詩》曰：無將大車，維塵冥冥。
《禮記》曰：前有埃塵，則載鳴鳶。〈鄭玄注曰：鳴則將風。〉
又曰：爲長者糞之禮，必加帚於箕上，以袂拘而退，其塵不及長者。
《左傳》曰：晉楚戰，狐毛設二旆而退之，欒枝使曳柴而僞遁。〈曳柴起塵，詐言聚衆走。〉
又曰：潘黨望其塵，使騁而告曰：「晉師至矣！」楚人懼，遂出陳。
《史記》曰：鈎弋夫人死雲陽，暴風揚塵。
《漢書酷吏傳》曰：長安中奸猾浸多，受財報仇，相與探丸，得赤丸者斫武吏，黑者斫文吏。城中薄暮塵起，死傷橫道，枹鼓不息。
謝承《後漢書》曰：范史雲爲萊蕪長，閭裏歌曰：「甑中生塵范史雲。」
《魏志》曰：歲朝，西北大雲風，塵埃蔽天。十餘日間，何晏乃誅。
《晉書王導傳》曰：庾亮以望重地逼，出鎮於外。南蠻校尉陶稱聞說亮當舉兵，勸導密爲之防。導曰：「吾與元規休戚是同，悠悠之談，宜絕智者之口。元規若來，吾便角巾還第，復何懼哉？」時亮執朝廷之權，趨向者多歸之。導內不能平，常遇西風塵起，舉扇自蔽。徐曰：「元規塵污人。」
《家語》曰：顔回拾甑中塵。
《博物志》曰：徐州人謂塵土爲蓬塊，吳人謂塵土爲埃坱。
崔鴻《十六國春秋·前秦錄》曰：慕容沖叛，苻堅遣平原公暉討之。沖乃令婦人各將一囊盛塵，皆令騎牛，服文采衣，執持長槊於陳後。沖晨攻暉，兵刃交接，昌言班隊何在，於是奔競而進，皆毀囊揚塵，埃霧連天，莫測多少，暉衆大潰。
《玄晏春秋》曰：餘家素貧，晝則苦於作勞，夜則甘於疲寢，三時之際，書皆生塵。
《山海經》曰：黑水之南，有玄蛇食塵。
又曰：大人國有青蛇，頭方，食塵。
《帝王世紀》曰：黃帝夢大風，吹天下塵埃皆去。又夢人執千鈞之弩，驅羊數萬群。帝嘆曰：風爲號令，垢去土後在也。豈有姓風名後者哉？千鈞之弩，異力能遠驅，羊數萬群，牧民爲善，豈有姓力名牧者哉？得風後于海隅，得力牧於大澤。
《神仙傳》曰：王方平曰：聖人言海中復揚塵。
《老子》曰：和其光，同其塵。
《莊子》曰：野馬也，塵埃也。
《淮南子》曰：地不滿東南，故水潦塵埃歸焉。
又曰：蒙塵而欲無昧，涉水而欲無濡，不可得也。
《語林》曰：劉道真年十五六，在門前弄塵，垂鼻涕至胸。
葛洪《肘後方》曰：治暍死方，取道中熱塵土，以積暍人心下，即活。
《楚辭》曰：安能以皓皓之白，而蒙世俗之塵埃也？
宋謝莊《月賦》曰：陳王初喪應劉，端憂多暇，綠苔生閣，芳塵凝榭。
曹子建《洛神賦》曰：羅襪生塵。
古詩云：君爲清路塵，妾爲濁水泥。
又曰：京洛多風塵，素衣化爲緇。
《世說》曰：虞公善歌，發聲動梁塵。
李康《遊仙序》曰：人生天地之間，若流電之過戶牖，輕塵之棲弱草。
《兵書》曰：名將望塵，知馬步之多少也。
《晉書》曰：潘岳諂事賈謐，望塵而拜。
又曰：簡文帝性沖淡，所居凝塵滿席，湛如也。
