
《周禮·春官·宗伯下》曰：眡祲掌十輝之法，以觀妖祥、〈妖祥，善惡之徵，鄭司農云：『輝謂日光氣也。』眡氐音視。〉辨吉凶。一曰祲，二曰象，三曰鐫，四曰監，五曰闇，六曰瞢，七曰彌，八曰敘，九曰隮，十曰想。〈故書彌作迷，隮作資。鄭司農曰：『祲，陰陽氣相侵也。象者，如赤鳥也。鐫謂日旁氣，四面反向，如輝狀也。監雲氣臨日也。闇，日月食也。瞢，日月瞢瞢無光也。彌者，白虹彌天也。敘者雲有次序，如山在日上也。』隮者，升氣也。想者，輝光也。玄謂：鐫，讀如童子佩鐫之鐫，謂日旁氣刺日也。監，冠珥也。彌，氣冠日也。隮，虹也，《詩》云：朝隮於西。想，雜氣有似可形想。〉掌安宅敘降，〈宅，居也。降下也。人見妖祥，則不安，主安其居處也。次序其凶禍所下，謂禳移之。〉正歲則行事，〈占夢以季冬贈惡夢，此正月而行安宅之事，所以順民。〉歲終則弊其事。〈弊，斷也。謂計其吉凶然否多少。〉
《傳》曰：僖五年正月辛亥朔，日南至。公既視朔，遂登觀台以望，而書，禮也。〈視朔，親告朔也。觀台，台上搆屋，可以遠觀也。朔旦冬至，而數之所始，治曆者因此則可以明其朮數，審別陰陽，敘事訓民。魯君不能常修此禮，故善公之得禮也。〉凡分、至、啟、閉，必書雲物，〈分，春秋分也。至，冬夏至也。啟，立春立夏。閉，立秋立冬。雲物，氣色災變也。傳重申周典，不言公者，日官掌其職。〉為備故也。〈素察妖祥，遂為之備。〉
又《襄二十八年》曰：春無冰。梓慎曰：「今玆宋、鄭其飢乎！歲在星紀，而淫於玄枵，〈歲，歲星也。星紀在丑，鬥牛之次，玄枵在子。虛危之次。《十八年》晉董叔曰：天道多在西北，是歲歲星在亥，至此年十一歲，故在星紀，明年乃當在玄枵，今己在玄枵，淫行失次。〉以有時菑，陰不堪陽。〈時菑，無冰也。盛陰用事而溫無冰，是陰不勝陽，地菩蔻泄。〉蛇乘龍。〈蛇，玄武之宿，虛危之星。龍，歲星，歲星，木也。木為青龍，失次出虛危，下為蛇所乘。〉龍，宋、鄭之星也。〈歲星本位在東方。東方房心為宋，角亢為鄭，故以龍為宋鄭之星也。〉宋、鄭必飢。玄枵，虛中也。〈玄枵三宿，虛星在其中。〉枵，耗名也。土虛而民耗，不飢何為？」〈歲為宋鄭之星，今失常經，入虛耗之次，時夏無冰，地氣發泄，故曰土虛民耗也。〉裨竈曰：「今玆周王及楚子皆將死。〈裨竈，鄭大夫。〉歲棄其次，而旅於明年之次，以害鳥帑，周、楚惡之。」〈旅，客處也。歲星棄星紀之次，客在玄枵。歲星所在，其國有福。失次於北，禍沖在南。南為朱鳥，鳥尾曰帑，鶉火鶉尾，周楚之分，故周王楚子授其咎，俱現歲星過次，梓慎則曰：宋鄭飢。裨竈則曰：周楚王死。傳故備舉，以示占卜惟人所在也。〉
又曰：子蟜之卒也，將葬，公孫揮與裨竈晨會事焉。〈會葬事。〉過伯有氏，其門上生莠，子羽曰：「其莠猶在乎？」〈子羽公孫，俾以莠喻伯有侈，知其不能久存。〉於是歲在降婁，降婁中而旦。裨竈指之，曰：「猶可以終歲，〈指降婁也，歲星十二年而一終。〉歲不及此次也己。」〈不及降婁。〉及其亡也，歲在娵訾之口，〈娵訾，營室東。二十八年歲星淫在玄枵，今三十年，在娵訾，是歲星停在會枵二年。〉其明年乃及降婁。
又曰：昭七年夏四月甲辰朔，日有食之，晉侯問於士文伯曰：「誰將當日食？」對曰：「魯、衛惡之，衛大魯小。」公曰：「何故？」對曰：「去衛地，如魯地，〈衛地。豕韋也。魯地，降婁也。日食於豕韋之末，及降婁之始乃息，故禍在衛大在魯小也。周四月，今二月，故曰在降婁也。〉於是有災，魯實授之。其大咎其衛君乎！魯將上卿。」
又曰：夏四月，陳災。鄭裨竈曰：「五年陳將復封，五十二年遂亡。」子產問其故，對曰：「陳，水屬也。〈陳，顓頊之君，故為水屬。〉火，水妃也，〈火畏水，故為之妃，妃音配。〉而楚所相也。今火出而火陳，〈火，心星也。火出於周為五月，而以四月出者，以長曆推前年誤置閏。〉逐楚而建陳也。〈水得妃而興，陳興楚衰，故曰逐楚而建陳。〉妃以五成，故曰五年。〈妃，合也。五行各相妃合，得五而成，故五歲而陳夏封，為十三年陳侯吳歸於陳傳。〉歲五及鶉火，而後陳卒亡，楚克有之，天之道也，故曰五十二年。」
又曰：有星出於婺女，鄭裨竈言於子產曰：「七月戊子，晉君將死。今玆歲在顓頊之虛，姜氏任氏守其地，居其維首，而有妖星焉，告邑姜也。邑姜，晉之妣也。天以七紀。戊子，逢公以登，星斯於是乎出。吾是以譏之。」
又曰：有星孛於大辰，西及漢。申須曰：「彗，所以除舊布新也。天事恆象，今除於火，火出必布焉，諸侯其有火災乎！」梓慎曰：「往年吾見之，是其徵也。火出，而見，今玆火出而章，必火入而伏。其居火也久矣，其與不然乎？火出，於夏為三月，於商為四月。於周為五月。夏數得天。若火作，其四國當之，六物之占，在宋、衛、陳、鄭乎！宋，大辰之虛也；陳，大皥之虛也；鄭，祝融之虛也；皆火房也。星孛及漢。漢，水祥也。衛，顓頊之虛也，故為帝邱。其星為大水。水，火之牡也。其以丙子若壬午作乎！水火所以合也。若火入而伏，必以壬午，不過其見之月。」鄭裨竈言於子產曰：「宋、衛、陳、鄭將同日火。若我用瓘斚玉瓚，鄭必不火。」子產弗從。十八年夏五月，火始昏見。丙子，風。梓慎曰：「是氛融風，火之始也。七日其火作乎！」戊寅，風甚。壬午，大甚。宋、衛、陳、鄭皆火。梓慎登大庭氏之庫以望之，曰：「宋、衛、陳、鄭也。」數日皆來告火。裨竈曰：「不用吾言，鄭又將火。」鄭人請用之，子產不可。子太叔曰：「寶以保民也。若有火，國幾亡。可以救亡，子何愛焉？」子產曰：「天道遠，人道邇，非所及也。何以知之？竈焉知天道？是亦多言矣，豈不或信？」遂不與，亦不復火。
又曰：昭公二十年二月己丑，日南至。梓慎望氛，曰：「今玆宋有亂，國幾亡，三年而後弭。蔡有大喪。」叔孫昭子曰：「然則戴、桓也。汰侈，無禮己甚，亂所在也。」
《後漢書》曰：謝夷吾，字堯卿，會稽山陰人也。少為郡吏，學風角占候，太守弟五倫擢為督郵。時烏程長有贓釁，倫使收案其罪。夷吾到縣，無所驗，但望ト伏哭而還。一縣驚怪，不知所為。及還，白倫曰：「竊以占候知長當死。近三十日，遠不過六十日。遊魂假息，非刑所加，故不收之。」倫聽其言，至月余日，果有驛馬齎長印綬，上言暴卒。倫以此益禮信之。
又曰：楊由，字辰侯，蜀郡成都人。少習《易》並七政、元氣、風雲、占侯，為郡、文學掾。時有大雀夜集於庫樓，太守廉范以問由，對曰：「此占郡內當有小兵，然不為害。」後二十餘日，廉柔縣蠻夷反，煞傷長吏。郡發庫兵擊之。由嘗從人飲，敕御者，曰：「酒若三行，便宜嚴駕。」既而趨去。後主人舍有斗相煞者，人請問何以知之。由曰：「向社中木上有鳩斗，此兵賊之象也。」
又曰：公沙穆遷弘農令。永壽元年霖雨大水，三輔以東，莫不湮沒。穆明曉占候，乃豫告，令百姓徙居高地，故弘農人獨得免害。
又曰：段翳字元章，廣漢新都人。習《易經》，明風角。時有就其學者，雖未至，必豫知姓名。嘗告守津吏曰：「當有諸生二人荷擔問翳舍處者，幸為告之。」後如其言。又有一生來學，積年自謂略究要朮，辭歸鄉里。翳為合膏藥，並以簡書封於筒中，告生曰：「有急，發視之。」生到葭萌，與吏爭津，吏撾破從者頭。生開筒得書，言：「到葭萌，與吏斗。頭破者以此膏裹之。」生用其言，創者即愈。生嘆服，乃還卒業。翳遂隱居竄跡，終於家。
《晉書》曰：戴洋善方術。司馬為烏程令，將赴職，洋曰：「君深慎下吏。」後果坐吏免官。洋又謂曰：「卿免官十一月，當作郡加將軍。」至期，為太守鎮武將軍。賣宅將行，洋止之曰：「君不得至，當還，不可無宅。」果為徐龕所逼，不得之郡。元帝增眾二千，使助祖逖。洋勸不行，乃稱病，收付廷尉，俄而因赦得出。元帝將登祚，使洋擇日，洋以為宜用三月二十四日景午。太史令陳卓奏「用二十二日。昔越王用三月甲辰反國。范蠡稱宰嬸之前，當主盡出，上下盡空，德將出遊，刑入中宮。今與此同。」洋曰：「越王為吳所囚，雖當時遜媚，實懷怨懟，故用甲辰。乘德而歸，留刑吳宮。今大王內無含咎，外無怨憤，當承天洪命，納祚無窮。何為追越王去國留殃故事耶？」乃從之。咸和元年，祖約南行，路遇大雷雨西南來。洋曰：「甲子西南天雷，其下必失火。」將至夏，汝南人反，執約兄子濟進於石勒，約府內地忽赤如丹，洋曰：「按《河圖徵》雲，地赤如丹血丸，當有下反上者，恐十月二十七日胡馬當來飲淮水。」至時，石勒騎大至，攻城大戰。其日西風，兵火俱發，約大懼，會風回、賊退。時傳言勒潛騎向壽陽。約欲送其家還江東，洋曰：「必無此事。」尋而傳言果妄。徵西將軍庾亮鎮武昌，咸康三年，洋言於亮曰：「武昌土地有山無林，正可圖始，不可居終。山作八字，數不及九。昔吳用壬寅來上。創立宮城，至己酉還下秣陵。陶公亦涉八年。土地盛衰有數，人心去就有期，不可移也。公宜更擇吉處，武昌不可久住。」
《隋書》曰：庾季才初仕梁，元帝頗明星曆，因共仰觀，從容謂季才曰：「朕猶慮禍起蕭牆，何方可息？」季才曰：「頃天象告變，秦將入郢。陛下宜留重臣，作鎮荊、陝，整旆旋都，以避其患。」帝初然之，後與懍等議，乃止。俄而江陵陷滅，高祖為丞相，嘗夜召季才而問曰：「吾以庸虛，授此勾庶，天時人事，卿以為何如？」季才曰：「天道精微，難可急察。竊以人事卜之，符兆己定。季才縱言不可，公豈復得為箕、潁之士乎？」高祖默然久之，因舉首曰：「吾今譬如騎獸，誠不得下矣。」因賜雜彩五十匹，絹二百段，曰：「愧公此意，宜善為思之。」大定元年正月，季才言曰：「今月戊戌平旦，清氣如樓闕，見於國城之上，俄而變紫，逆風西行。《氣經》云：『天不能無雲而雨，皇王不能無氣而立。』於今王氣己見，須即應之。二月日出卯入酉，居天之正位，謂之二八之門。日者，人君之象。人君正位，宜用二月。其月十三日甲子，甲為六甲之始，子為十二辰之初。甲數九，子數又九，九為天數，其日即是驚蟄，陽氣壯發之時。昔周武王以二月甲子日定天下，享年八百。漢高帝以二月甲午即帝位，享年四百。故甲子、甲午為得天數。今二月甲子，宜應天授命。」上從之。開皇初，授通直散騎常侍。高祖將遷都，夜與高熲、蘇威二人定議。季才旦而奏曰：「臣仰觀玄象，俯察圖記，龜兆允襲，必有遷都。且堯都平陽，舜都冀土，是知帝王居止世代不同。且漢營此城，經今八百歲，水皆咸，不甚宜人。願陛下協天人之心，為遷徙之計。」高祖愕然，謂熲等曰：「是何神也！」遂發詔施行。賜絹三百段，馬兩匹，進爵為公。謂季才曰：「朕自今己後，信有天道矣。」
又曰：盧太翼善曆數，其後目盲，以手摸書而知其字。仁壽末，高祖將避暑仁壽宮，太翼固諫不納，至再三。太翼曰：「臣愚豈敢飾詞，但恐是行鑾與不及反。」高祖大怒，系之長安獄，期卉鼬斬之。高祖至宮寢疾，臨崩，謂皇太子曰：「太翼非常人也，前後言事，未嘗不中。吾來日道當不反，今果至此，爾宜釋之。」
《唐書》曰：桑道茂者，大曆中游京師，善太一遁甲五行災異之說，言事無不中。代宗召之禁中，待詔翰林，建中初，神策軍修奉天城道，茂請高其垣閭，大為制度，德宗不之省。及朱Г之亂，帝倉卒出幸，至奉天，方思道茂之言。時道茂己卒，命祭之。
