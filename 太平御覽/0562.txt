
《釋名》曰：古者諸侯薨時，天子論行以賜謚。惟王者無上，故於南郊稱天以謚之。當春秋時，周室卑微，臣謚其父，故諸侯之謚多不以實也。
《周禮》曰：太師，凡大喪，帥其瞽而，作柩謚。〈鄭玄注曰：，興也。興言王之行。陳其生時行跡爲作謚。〉
又曰：太史掌卿大夫之喪，賜謚讀誄。〈其讀謚誄，亦以太史賜謚。〉
《禮》曰：己孤暴貴，不爲父作謚。〈鄭玄注曰：子事父母，無貴賤等也。〉
又曰：公叔文子卒，其子戍請謚於其君曰：「日月有時，將葬矣。請所以易其名者。」〈謚者行之跡也。〉君曰：「昔者衛國凶饑，夫子爲粥與國之餓者，是不亦惠乎？〈君，靈公也。〉昔者衛國有難，夫子以其死衛寡人，不亦貞乎？夫子聽衛國之政，修其班制，以與四鄰交，衛國社稷不辱，不亦文乎？故謂夫子貞惠文子。」
又曰：幼名，冠字，五十以伯仲，死謚，周道也。
又曰：死而謚，今也。昔者生無爵，死無謚。〈古謂殷以前也。大夫以上乃謂之爵，無有謚也。〉
又曰：子曰：「先王謚以尊名，節以壹惠，恥名之浮於行也。」〈名謂聲譽也。先王論行爲謚以尊名者，使聲譽可得而尊言也。惠猶善也。言聲譽雖衆，節以其行一大善者爲謚也。〉
《傳》曰：無駭卒，〈無駭始爲卿，未賜族也。〉羽父請陲褸族。公問於衆仲。對曰：「天子建德，因生以賜姓，祚之土而命之氏。諸侯以字爲謚，因以爲族。官有世功，則有官族。」
又曰：鄭人田衲公之亂，斫子家之棺而逐其族，改葬幽公，謚之曰靈。
又曰：楚恭王卒，子囊謀謚。大夫曰：「君有命矣。」子囊曰：「君命以爲『恭』，若之何毀之？赫赫楚國而君臨之，撫有蠻夷，奄征南海，以屬諸夏，而知其過，可不得謂之恭乎？請謚之『恭』。」大夫從之。
又曰：衛侯賜北宮喜謚曰「貞子」，賜析朱鉏諸曰「成子」。
《論語》曰：子貢問曰：「孔文子何以謂之文也？」子曰：「敏而好學，不恥下問，是以謂之文也。」
《漢書》曰：景令諸侯薨、列侯初封及之國，大鴻臚奏謚誄策。列侯薨及諸侯太傅初除之官，大行謚，奏誄策。
又曰：賈山奏事曰：「聖王作謚，三四十世耳。雖堯、舜、禹、湯、文、武，累世廣德，以爲子孫基業，無過三四十世也。」
秦始皇帝曰：「死而以謚法，是父子名號有時相襲者。以一至萬，則世世不相復也。」故死而號曰「始皇帝」，其次曰「二世皇帝」，欲以一至萬也。
張《漢書》曰：範丹卒，三府各遣令史奔吊，累行論謚，曰：「宜爲『貞節先生』。」
又曰：蔡雍嘗至朱穆家寫其書，及穆卒，雍及門人共謚穆曰「忠文」。〈論曰：夫謚者，上之所贈，非丁之所造。故顔冉至德，不聞有謚。蔡朱二子各以衰代臧否不立，故私議也。〉
范曄《後漢書》曰：夏侯恭善爲文章，諸儒共謚曰「宣明」。子牙少習家業，著賦頌贊凡四十篇。舉孝廉，早卒。鄉入號曰「文德先生」。
《魏書》曰：有司議謚，以爲鍾繇昔爲廷尉，辨理刑獄，決嫌明疑，民無怨者，猶於張之在漢也。詔曰：「太傅功高德茂，位爲師傅。論行賜謚，當先依此。廉敘廷尉，於張之德耳，乃策謚曰『成侯』。」
干寶《晉記》曰：何曾卒，下禮官謚。博士秦秀議曰：「曾資性驕奢，不修軌則。弈世以來，宰臣輔相未有受詬辱之聲、被有司之劾、父子塵累而蒙恩貸若曾者也。謹按《謚法》：名與實爽曰『繆』，怙威肆行曰『醜』。曾宜謚爲『繆醜』。」
又曰：太尉魯公賈充薨。初，充用韓謐爲賈氏嗣，上特許之。及議謚，博士秦秀曰：「充位冠群俊，惟民之望。而悖禮溺情，以亂大倫。案《謚法》：昏亂紀度曰荒。充宜謚曰荒。」上弗從，賜謚曰武。
《晉書》曰：太康八年，太常上謚。故太常、平陽男郭弈爲景侯，有司奏雲︰「晉受命以來，祖宗號謚群下，未有同者。故郭弈與景皇同，不可聽。宜謚曰穆。」
《晉中興書》曰：中宗即尊號也，時賜謚多由封爵，不考德行。王遵上疏曰：「臣聞大行受大名，小行受小名。名則實稱，不誣而已。近代以來，惟爵得謚，武官牙門有爵必謚，卿校常伯無爵，悉不賜謚，甚失制謚之本。今中興肇建，勛德兼被，宜深體前訓，使行以謚彰，豈可限以有爵？」中宗納焉。自後公卿無爵而謚，自遵始也。
沈約《宋書》曰：江智淵出於北中郎長史。初，上寵姬宣貴妃殷氏卒，使群臣議謚。智淵上謚曰「懷」。上以不盡嘉號，甚銜之。後車駕幸南山，乘馬至殷氏墓，群臣皆騎從，上以馬鞭指石柱，謂智淵曰：「此柱上不容有『懷』字。」智淵益懼。
《宋書》曰：劉康祖出軍未至壽陽數十里，會魏永昌王以長安之衆八萬騎與康祖相及於尉武。康祖有八千人，乃結車營而進。魏軍四面來攻，衆分爲三，且休且戰。康祖率厲士將，無不一當百。魏軍死者大半，流血沒踝。矢中頭而死，於是大敗，舉軍淪覆，免者才數十人。魏人傳康祖首示彭城百姓。贈益州刺史，謚曰壯。
又南史曰：蕭𥌃〈音轢〉素爲諸暨令，到縣十餘日，掛衣冠於縣門而去。獨居屏事，非親戚不得至其籬門。妻齊太尉王儉女，久與別居，遂無子。卒，親故跡其事行，謚曰「貞文先生」。
又曰：曇首卒，文帝臨、慟，嘆曰：「王詹事所疾不救，國之衰也。」中書舍人周赴侍側，曰：「王家欲衰，賢者先殯。」上曰：「直是我家衰耳。」以預誅羨之等謀，追封預寧縣侯，謚曰文。
又曰：王晏爲吏部尚書令。王儉雖貴而疏晏，旣領選，權行台閣，與儉頗不平。儉卒，禮官欲依王謚爲文獻。晏啓上曰：「乃得此謚，但宋來不加素族。」出謂人曰：「平頭憲事已行矣。」
《後魏書》曰：孝文太和十六年，改謚宣尼曰「大聖尼父」，告謚孔廟。
《齊書》曰：長沙威王晃。武帝嘗幸鍾山，晃從駕，以馬槊刺道邊枯櫱。上令左右數人引之，銀纏皆卷聚而槊不出，乃令晃復馳馬拔之，應手便去。每遠州獻駿馬，上輒令晃於華林中調試之。高帝嘗曰：「此我家任城也。」武帝緣此意，故謚曰威。〈任城即魏任城王彰也。〉
《梁書》曰：蕭子顯卒，請謚。手敕曰：「恃才傲物，宜謚曰驕。」
又曰：徐勉卒，武帝聞而流涕，即車駕臨殯。皇太后亦舉哀朝堂。有司奏謚：「居敬行簡曰簡，執心決斷曰肅。」因謚簡肅公。
又曰：蕭機字智通，位湘州刺史，美姿容，善吐納。家旣多書，博學強記。然而好弄尚力，遠士子，近小人。爲州專意聚斂，無政績，頻被案劾。將葬，有司請謚。詔曰：「王好內怠政，宜謚曰煬。」
又曰：蕭曄爲晉陵太守。曄初至，郡屬旱。躬自祈禱，果獲甘潤。郡多猛獸爲害，曄在政六年，此暴遂息。卒於郡。初，曄寢疾歷年，官曹擁滯。有司案謚法：「言行相違曰僭。」乃謚曰僭侯。
《陳書》曰：袁泌爲司徒左長史，卒於官。臨終，戒其子芳華曰：「吾於朝廷素無功績。瞑目之後，斂手足，旋葬，無得受賜謚。」其子述泌遺意，朝廷不許，謚曰質。
《唐書》曰：開元中，贈左丞相程行諶謚曰貞，岐王府長史裴子餘謚曰孝。同時列上。中書令張說省之，曰：「程，裴二謚，可謂謚之無愧也。」
又曰：貞元中，太常奏馬燧謚景武，上改爲莊武，以避太祖謚。
又曰：元和中，賜太子賓客於頔謚曰思。初，有司謚曰厲，至是特易之。右丞張正甫封其敕，請還本謚。補闕高鉞上疏曰：「夫謚者，所以懲惡勸善，激濁揚清，使忠臣義士知勸，亂臣賊子畏罪。孔乎修《春秋》，亂臣賊子懼，蓋爲此也。垂範如此，尚不能救，況又隳其典法乎？」
《大戴禮》曰：周公旦爲太師，相嗣王，作謚法者，行之跡也；號者，功之狀也；服者，位之章也。是以大行受大名，細行受小名。行出於己，名出於人。溢，慎也。以人行之始終，悉慎錄之以爲名也。
《禮記外傳》曰：古者生無爵，死無謚。〈古謂殷夏之前。〉謚法，周公所爲也。堯、舜、禹湯皆後追議其功耳。謚者，行之跡也。累積平生所行事善惡而定其名也。有大行，受大名，謂之景行；〈景，大也。有大善若禹、湯、文武者。〉小善受小名。〈若宣若成，其德狹也。〉文經天地，其德博也；武定禍亂，其功大也。
《五經通義》曰：謚者，死後之稱，累生時之行而謚之。生有善行，死有善謚，所以勸善戒惡也。謚之言列其所行。身雖死，名常存，故謚也。
《白虎通》曰：謚者何謂也？謚之爲言引也，引列行之跡也。所以進勸威德，使上務禮節，死乃謚之。《詩》雲︰「靡不有初，鮮克有終。」始終不能若一，故據其終後可知也。今世所以臨葬而謚之何？因衆會，欲顯揚之也。謚或一言，或兩言何？文者一言爲謚，質者兩言爲謚。故湯死後稱成湯，是明二言爲謚也。謚七十二品。
《禮·法謚》曰：翼善傳聖曰堯，仁聖盛明曰舜，慈惠愛民曰文，剛德理直曰武。天子崩，大臣至郊謚之者何？以爲臣子之義，莫不欲褒稱其君，掩惡揚美者，故之郊，明不得欺天也。
又曰：卿大夫老歸，死有謚何？謚者，別尊卑，彰有德。卿大夫歸，無過，猶有祿位，故有謚也。夫人無謚者何？無爵，故無謚。或曰：夫人有謚。夫人，國之母，修閨門之內，即下亦化之，故設謚以彰其善惡。
《春秋傳》曰：「葬宋恭姬。」《公羊傳》曰：「其稱謚何？賢也。」
《傳》曰：「哀者何？莊公大夫也。卿大夫妻無謚者何？賤也。八妾所以無謚何？卑賤無所能豫，猶士卑小，不得有謚。太子夫人無謚何？本婦人，隨夫，太子無謚，則夫人不得有謚。天子太子，元士也，士無謚，知太子亦無謚也。附庸所以無謚何？卑小無爵也。」
《王制》曰：古者之制爵祿凡五等，附庸不在其中，明附庸無爵也。號謚何法？生稱火，死稱灰也。
《抱朴子》曰：上古無謚，始於周家耳。黃帝謚，蓋後人追爲之。謚取其治世時行跡而已，非黃帝群臣之作也。俗人通自不信仙，寧肯追以仙謚黃帝乎？
《穆天子傳》曰：爲盛姬謚曰哀淑人。
《荀氏家傳》曰：荀爽對象策曰：」臣聞火生於木，故其德孝。漢之謚帝稱孝者，其義取此。故漢制使天下皆誦《孝經》，選吏則舉孝廉，以孝爲務也。
《列女傳》曰：魯黔婁先生死，曾子與門人往吊焉，曰：「何以爲謚？」其妻曰：「以康爲謚。昔先君嘗賜之粟三十鍾，先生辭而不受，是其餘富也；君嘗欲授之以國相，先生辭而弗爲，是其餘貴也。彼先生者，甘天下之淡味，安天下之卑位，不戚戚於貧賤，不汲汲於富貴，求仁而得仁，求義而得義，其謚爲康，不亦宜乎？」
崔駰《章帝謚議》曰：「臣聞號者，功之表；謚者，行之跡。據德錄功，各當其實。《孝經》曰：『天地明察，神明章矣。』」
《唐書》數堯之德曰：平章百姓，言天之常德也。《詩》曰：「追琢其章，金玉其相。亹亹文王，綱紀四方。」
又曰：「倬彼雲漢，爲章於天。」喻文王聖德，有金玉之質，猶雲漢之在天也。舉表折義，四方德附矣。《易》曰：「先天而天弗違，後天而奉天時。」臣愚以宜上尊號曰章。唐獨孤及謚呂諲曰「肅」嚴郢駁曰：國家故事，宰臣之陲襇二字，以彰善旌德焉。夫以呂公文能無害，武能禁暴，貞則幹事，忠則利人，盛烈宏規，不可備舉。傳敘八元之德曰忠肅恭懿。若以美謚，擬於形容，請曰忠肅。」及重議曰：「謚法在懲惡勸善，不在字多，必稱其大而略其細。故言文不言武，言武不言文。三代以下，樸散禮壞，乃有二字之謚，非古也。其源生於衰周。漢興，蕭何、張良、霍去病、霍光俱以文武大略，佐漢致太平。其事業不一，謂一文不足以紀其善，於是有文、成、景、桓、成之謚。雖黷禮甚矣，然猶褒不失人。唐興，參用周秦之制，以魏徵爲文貞，蕭瑀爲貞褊。其杜如晦封彝，陳叔達、溫彥博、岑文本、唐休璟、魏知古、崔日用，幷當時赫赫以功名居宰相者，謚不過一字，不聞子孫佐吏有以字少稱屈。由此言之，二字不必爲褒，一字不必爲貶。若褒貶果在乎字數，則是堯、舜、禹、湯、文、武、成、康不如周威烈、慎靚也，齊桓、晉文不如趙武靈、魏安里也。杜如晦、王珪以下或成、或明、或懿、或憲，不如蕭瑀之貞褊也。然肅者，威德克就之名，以諲之從政，威能閑邪，德可濟衆，故以肅易名，而忠在其中矣。亦猶隨會寧俞之不稱文，豈必因而重之然後爲美？魏晉以來，賈許之籌算，賈逵之忠莊，張旣之政能，程普之智勇，顧雍之密重，王渾之器量，劉恢之鑒裁，庾翼之志略，彼八君子者，方之東平，宜無慚德，死之日，幷謚曰肅。當代不以爲貶，何當征一字二字以爲之升降乎？」
《周禮》曰：小史掌邦國之志，奠系世，辨昭穆。若有事，則詔王之忌諱。〈志謂記也。先生死爲忌，名爲諱。〉
《禮》曰：禮不諱嫌名，二名不偏諱。逮事父母，則諱王父母。不逮事父母，則不諱王父母。〈遠不及也。謂幼孤不及識父母，不至於祖名也。孝子聞名心懼，諱之由心也。謂庶人也。適士以廟事祖，雖不逮父母，猶諱祖也。〉大夫之所有公諱。〈避君諱也。〉《詩》《書》不諱，臨文不諱，廟中不諱。〈謂有事於高祖則不諱。曾祖以下尊無二也。〉《大》夫人之諱，雖質，君之前，臣不諱也。〈臣於夫人之家恩遠也。質，獨對也。〉婦諱不出門。〈婦親近於宮中，言避之耳。〉大功小功不諱。入境而問禁，入國而問俗，入門而問諱。
又曰：二名不偏諱。夫子之母名征在，言在不稱征，言征不稱在。〈稱，舉也。〉
又曰：過而舉君之諱則起，〈舉猶言也。起立者，失言而變自新。〉與君之諱同則稱字。〈謂諸臣之名也。〉
又曰：卒哭而諱。〈自此而鬼神事之，尊而諱其名。〉王父母、兄弟、世父、叔父、姑、姊、妹，子與父同諱。〈父爲其親諱，則子不敢不從諱也。諸王父母以不之親諱，是謂士也。天子諸侯諱群祖。〉母之諱，宮中諱。妻之諱，不舉諸其側。與從祖昆弟同名，則諱之。
《傳》曰：周人以諱事神，名終將諱之。〈君父之臣，固非臣子所斥。然禮媽卒哭，以大譯徇曰舍，故而諱新曰舍。親盡乏祖而諱新死者，故言以大諱事神名絲將諱之。自父至高祖皆不敢斥言。〉
蕭子顯《齊書》曰：始安貞王道生字孝伯，太祖次兄也。子鳳字景慈，卒於宋。明帝贈始安靖王，改華林鳳莊門，爲望賢門，太極東堂畫鳳鳥，題爲神鳥，而鸞鳥爲神雀。
《南史》曰：王琨避諱過甚，父名懌，母名恭，心不得犯焉。時咸謂矯枉過正。
又曰：王亮，王攸之子，爲晉陵太守。在職清公，有美政。時有晉陵令沈瓚之，性粗疏，好犯亮諱。亮不堪，遂啓代之。瓚之怏怏，乃造坐，雲︰「下官以犯諱被代，未知明府諱。若爲攸字，當作無尊旁，旁爲犬旁無尊。若是有心悠、無心攸，乞告示。」亮不履下床，跣而走。瓚之拊掌大笑而去。
《唐書》曰：賈曾除中書舍人，固辭，以父忠同音。識者以爲中書是曹司名，語耠曾父音同字異，於禮無嫌，曾乃就職。
《顔氏家訓》曰：近世謝舉甚有聲譽，聞諱必哭，爲世所譏。
《世說》曰：桓玄呼人溫酒，自道其父名，旣而曰：「英雄正自粗疏。」
《語林》曰：王藍田作會稽令，人問諱，答曰：「惟祖惟考，四海所知，過無復諱。徐邈表不諱太子名，義興太守褚爽上表稱皇太子名，尚書下之禮官，以時議其可否？禮官議疑，無適准王，聊率所見，以論之曰：《禮記》曰：夫人之諱雖質，君之前，臣不諱也。案：夫人，國之小君，君之一體，太子之母也，而尚不諱，則太子何嫌乎？又《禮》：君前臣名，又周公告文王皆稱武王名，可益明矣。」
《禮》曰：君子有終身之喪，忌日之謂也。忌日不用，非不祥也。言夫忌日，志有所至，而不敢盡私。〈忌日，親亡之日。忌日者不用舉他事，爲有時日之禁也。祥，善也。志有所至，至於親，以此日忘其哀心如喪時。〉
《續漢書》曰：申徒〈與屠字同。〉蟠字子龍，父母卒，蟠思慕，不飲酒食肉十餘年。忌日哀戚，輒三日不食。
《晉書》曰：穆帝納後，欲用九月九日，是忌月。范汪問王彪之，答雲︰「《禮》無忌月，不敢以所不見便謂無之。」博士曹耽、荀納等幷謂無忌月之文，不應有妨。王洽曰：「若有忌月，當復有忌歲。」
《唐書》曰：萬歲通天中，建安王攸宜平契丹，凱旋，欲詣闕獻俘。內史王及善以爲將軍將入城，例有軍樂，今屬孝明高皇帝忌月，請備而不奏。鸞台侍郎王方慶奏：「案禮經但有忌日，而無忌月。晉穆帝納後用九月九日，是康帝忌月。」於疑不定，下太常，禮官荀納議，稱：「《禮》只有忌日，無忌月語。若有忌月，即有忌時、忌歲。軍樂是軍容，與常不同。請振作，於事無嫌。」
《孔叢子》曰：季節見於子順，子順賜之酒，辭，問其故，對曰：「今家之忌日也。」故子順曰：「飲也。禮，雖衰麻見於君、先生，君及先生與之粱肉，無辭。所以敬尊長而不敢遂其私也。忌日方於有服輕矣。」
蕭廣濟《孝子傳》：王修字叔治，北海人。年十歲，喪母。母以社日亡。來年社日，修哀感悲號，鄰人爲之罷社
《世說》曰：前輩人忌日，惟不飲酒作樂。王世將以忌日送客，至新亭，主人須臾欲作音聲，王便去，時單往衛洗馬墓下彈馬。
《語林》曰：桓玄不立忌日，政有忌時。每至日，弦觴無廢。
