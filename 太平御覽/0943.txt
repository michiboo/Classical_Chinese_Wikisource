
《廣志》：曰擁劍，似蟹，色黃，方二寸。其一螯偏長，如足大指，長三寸餘，有光，其短細者如簮。
《異物志》云：擁劍，狀如蟹，但一螯偏大耳。
何遜詩云：「躍魚擁劍」，不分魚蟹也。
崔豹《古今注》曰：蟚螖〈音骨〉，小蟹也。生海邉塗中，食土，一名「長卿」。其有螯偏大者，名「擁劍」，一名「執火」。其螯赤，故謂之「執火」也。俗謂之「越王劍」。
杜寳《大業拾遺録》曰：吳都獻蜜蟹二千頭，作如糖蟹法，蜜擁劍四瓮。擁劍，似蟹而小，一螯偏大。《吳都賦》所謂「烏賊擁劍」是也。
祖台之《志怪》曰：㑹稽山隂東郭氏女，先與縣人私通。此人估還於縣東靈慈橋，女往入船就之，因共寢接。為設食，鰌蝥。食畢，女將兩鰌蝥上岸去。船還來至郭，逢人，語此女已死。乃往省之，尚未殯也。發衾視之，兩手各把一鰌螯。
《嶺表録異》曰：鰌蛑，乃蟹之巨者。，兩螯差大而有細毛如苔，身上八足；蝤蝥則足無毛，後兩小足薄而濶，〈俗謂之撥棹子。〉與蟹有殊，其大如升。南人皆呼為蟹。〈有大如小楪子者。八月，此物與人鬭，往往夾殺人也。〉
《爾雅》曰：螖蠌，小者蟧。〈螺屬，見《捭蒼》。或曰即彭螖也，似蟹而小。滑澤二音。〉
《晉書》曰：夏統，字仲御，㑹稽永興人也。幼孤貧，養親以孝聞，睦於兄弟。毎採捃求食，星行夜歸，或至海邉捉蟛𧑅以資養。
《搜神記》曰：晉太康四年，㑹稽彭螖化為䑕，食稻為災。
崔豹《古今注》曰：彭螖，小蟹也，一名長卿。
《嶺表録異》曰：彭螖，吳呼為越，蓋語訛也。足上無毛，堪食。吳越間多以鹽藏，而貨於市。
《臨海異物記》曰：竭朴，大於彭螖，殻黒斑，有文章，螯正赤。常以大螯障目，以小螯取食。
《嶺表録異》曰：竭朴，乃大蟛蜞也。殻有黒斑，雙螯一大一小。常以大螯捉食，小螯分而食。
《臨海異物志》曰：沙狗，似彭螖壌，沙為穴。見人則走，曲折易道，不可得也。
《臨海異物志》曰：招潮，小如彭螖，殻白。常背坎向外潮來，舉螯不失常期，俗言招潮水也。
《嶺表録異》曰：招潮子，亦蟛蜞之屬，殻帶白色。海畔多潮，潮欲來，皆出坎舉螯如望，故俗呼招潮也。
《臨海水土物志》曰：倚望，居常顧晲西東，其形如彭螖太。行塗上，四五進輙舉兩螯八足起望。行常如此，唯入穴中乃止。
《臨海水土物志》曰：石碅，大於蠏，八足，殻通赤，狀如鵝卵。
《臨海水土物志》曰：蜂江，如小蟹，兩螯，足極小，殻堅如石碅，同不中食也。
《臨海水土物志》曰：蘆虎，似彭蜞，兩螯正赤，不中食。
《臨海水土物志》曰：石蕐附石，肉淡。
《㑹稽地理記》曰：鄮縣濱多石華。
劉欣期《交州記》曰：蚼𧓄，似瑇瑁，⻱頭鼈身蝦尾，色班似錦文，大如笠，四足漫無指甲，前有黒珠，可以飾物。
《臨海水土物志》曰：𪓟𧓄，其狀⻱形，如笠，味如黿，可食。卵大如鴨卵，生噉，味羙於諸鳥卵。其甲黃點注云，廣七八寸、長二三尺，有光色。
左思《吳都賦》曰：𪓟鼊鯖鰐。
《廣志》曰：鱟，似便面，負雌而行，失雄則不能獨活。出交阯南海中。
《吳録·地理志》曰：交阯龍編縣有鱟，形如惠文冠，青黒色。十二足似蟹，長五寸。腹中有子如麻子，取以作醤，尤美。
裴淵《廣州記》曰：鱟，廣尺餘，形如熨斗，頭如蜣蜋，腹下有十二足。南人重之，以為鮓。
《南越志》曰：張海口有鱟，毎過海輙相積於背，髙尺餘，如㠶乗風而下逰。
《嶺表録異》曰：鱟魚，其殻瑩淨，滑如青瓷盌螯，背，眼在背上，口在腹下，青黒色，腹兩傍為六腳，有尾長尺餘，三稜，如梭莖。常雌附雄而行，捕者必雙得之。若摘去雄者，雌者即自止，背附之方行。腹中有子如菉荳，南人噉之，碎其肉腳，和以為醤食之。尾中有珠如粟，色黃。雌者小。置之水中，即雄者浮，雌者沉。
《臨海水土物志》曰：瑟𩻮，與鼂相似。
《臨海水土物志》曰：海䲀，如鼂，狹後廣前，其肉中食，亦又多膏。
《臨海水土物志》曰：鼂類，似⻱𧓄，膓如羊胃，可啖。
《臨海水土物志》曰：越王笄，如笄大，正白，長尺餘。生海邊池中，見即取之，可必得；中存來取，即入土中。
《臨海水土物志》曰：石蚑生附石，長三寸，如小竹大，有甲，正黒，中食。
《臨海水土物志》曰：陽遂足，此物形狀：背青黒，腹下黃白，有五足，長短大小皆等，不知頭尾所在。生時體軟，死即乾脆。
《臨海水土物志》曰：𪓬𪓹，𪓟鼊相似，形大如䕠，生渤海邊沙中，肉極好噉，一枚有三斛膏。
《臨海水土物志》曰：土肉，正黒，如小兒臂大，者長五寸，中有腹，無口自，有三十足，如釵，股大，中食。
《爾雅》曰：鰝，大蝦也。〈蝦大者。出海中，長二三丈，鬚長數尺。今青州呼蝦魚為觴，音鄔。〉
《東觀漢記》曰：馬稜，字伯威，為廣陵太守，奏罷鹽官，振貧羸，薄賦稅。蝗蟲飛入海，化為魚蝦。
王隠《晉書》曰：吳後置廣州，以南陽滕脩為刺史。或語脩蝦長一丈，脩不信。其人後故至東海取蝦鬚，長四五尺，封以示脩，修乃服。〈《廣州記》亦云。〉
《金樓子》曰：舜攝天子，有援耳貫胷之民來獻珠蝦。
《世説》曰：虞嘯父為孝武帝侍中，帝從容謂曰：「卿在閣下，初不聞有獻替。」虞家富近海，謂帝望其意，對曰：「天時尚暖，魚鼈蝦鮮未可致，尋有所獻。」帝撫掌大笑。
《異物志》曰：蝦種多，𤧻最大，中作脯。
《南越志》曰：南海以蝦頭為盃中，長數尺，金銀鏤之，晉簡文以盛酒，未及飲，酒躍於外。筮之，曰：「三旬當後庭有告變者。」果有生子，人面犬身。
《博物志》曰：東海有物，狀如凝血，從廣數丈，正方圓，名曰鮓魚，無頭目，內無腹藏。其所處衆蝦附之，隨其東西。越人煑食之。
《嶺南異物志》曰：南海有蝦，鬚四五十尺。
《嶺表録異》曰：海蝦，皮殻嫩紅色，就中腦殻與前雙腳有鉗者，其色如朱。余嘗登海𦨴，忽見窓版懸二巨蝦殻，頭尾鉗足具全，各七八尺，首占其一，分嘴尖如鋒刄嘴，上有鬚如紅筯，各長二三尺，前雙腳有鉗，〈雲以此捉食。〉鉗麄如人大指，長三尺餘，上有芒刺如薔薇枝，赤而銛硬，手不可觸。腦殻烘透，彎環尺餘，何止於盃盂也！
《北戶録》云：滕修為廣州刺史。有客語脩曰：「蝦鬚有一丈者，堪為柱杖。」脩不之信。故去東海取鬚，長四丈、以示脩，方服其異。寜蝦，大者亦首尾尺餘。閩越牽取其肉臠而為炙，又渾以鹽藏，自然紅色，謂之紅蝦，貢送。白蝦，肉薄而白，瑩如水精，廣人偏食之，蓋美而毒。詢於閩川、吳中，悉無此類。
《嶺表録異》曰：南人多買蝦之細者，生切，菜蘭、香蓼等，用濃醬醋先潑活蝦，蓋以生菜，然後以熟飲覆其上，就口封之，亦有跳出醋楪者，謂之蝦生。鄙里重之，以為異饌也。
王朗《答魏文表》曰：夫張大網以漉蝤蝦，熱九鼎以烹鼃鼂。
應璩《百一詩》曰：大⻱既衰弊，復欲宻其羅。蚍蜉猶見得，何雲蝤與蝦！
葛龔與張季景書曰：夜從劉伯宣舍西垂過龔家，無飯，噉煼蝦。
《臨海水土物志》曰：海月，大如鏡，白色，正圓，常死海邉，其指如搔，頭大，中食。
《臨海水土物志》曰：玉䖴，如蜂，長二寸，廣五寸，上大下小。其殻中拄，炙之，味似酒。
《臨海水土物志》曰：陵龍之體黃，身四足，形短尾長，有鱗無角。為南越嘉羞，見之竟逐。
《嶺表録異》曰：石矩，亦章舉之類，身小而足長。入鹽為乾，燒食極美。又有小者，兩足如帶，曝乾後似射踏子，故南中呼為射踏子也。
《嶺表録異》曰：玳瑁，形狀如⻱唯，腹背甲有班㸃。其大者悉似盤蓋。
《本草經》：「曰玳瑁觧毒，兼雲辟邪。」余所居廣南，日見盧亭〈海島夷人。〉獲活玳瑁⻱一枚，以獻連帥嗣薛主。王令生取甲小者三片，帶於左臂上，以辟毒。⻱被生揭其甲，亦甚苦楚。後養於使宅後北池，伺其揭處漸生，後遣盧亭送於海畔。或云：「玳瑁，若生帶之，有蟲毒，玳瑁甲即自揺動；若死，無此騐。」
《嶺表録異》曰：蟕𧓈，俗謂之滋夷，乃山⻱之巨者。人立其背，可負而行。産潮循山中，鄉人採之，取殻以貨。金其殻，須以木楔其肉，⻱吼如牛，聲響山谷。廣州有巧匠，取其甲以為梳笓盃器之屬。
《廣志》曰：水母，如羊胃，在海中常浮，聞人聲沉水底。可生切食。
沈懐逺《南越志》曰：海岸間有水母，東海謂之䖳音蠟。
張茂先《博物志》曰：東海有物，狀如凝血，廣𢾗尺，正方圎，名曰水母，無頭目。所處則衆蝦附之，隨其東西南北。可煑食之。
《異物志》曰：水母在海，汎汎常浮。〈其體正白，常在水上浮也。〉
《嶺表録異》曰：水母，廣州謂之水母，閩人謂之䖳癡〈駕切。〉其形乃渾然一物。有淡紫色大者，如覆帽，小者如盌。腹下有物如懸絮，俗謂之足，而無口眼。常有數十蝦寄腹下，咂食其涎。浮沉於水捕者或遇之，即歘然而沒，乃是蝦有所見耳。〈《越絶書》云：海鏡，以蟹為腹；水母，以蝦為目也。〉南中好食之。
《嶺表録異》曰：海鏡，廣人呼為膏葉盤。兩片合以成形，殻圎，中甚瑩滑，日照如雲母光。內有少肉如蚌蛤，腹中有小蟹子，其小如豆黃，而螯足俱備。海鏡飢則蟹出拾食，蟹飽歸腹，海鏡亦飽。余曽市得數箇騐，之，或廹之以火，即蟹子走出，離膓腹立斃；或生剖之，有蟹子活在腹中，逡廵亦斃。
