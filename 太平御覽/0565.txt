
《國語》曰：夫琴瑟尚宮，鍾尚羽，石尚角。大不逾宮，細不過羽，故樂器重者從細，輕者從大。尾絲尚商，匏竹尚徵，革木一聲。呂以和樂，律以平聲。金石以動之，絲竹以行之，歌以詠之，匏以宣之，土以贊之，革木以節之。物得其常曰樂，清濁相應曰聲，聲相保曰和，細大不逾曰平。如是，金磨之，石擊之，絲、木越之，匏、竹節之，以節八風。
《春秋感精符》曰：冬至日，人主與群臣左右縱樂五日，天下人衆亦家縱樂五日，以迎日冬至。人主備八能之士，撞黃鍾之鍾，擊黃鍾之鼓。公卿大夫列士乃使八能之士，擊黃鍾之鼓，用馬革，鼓員徑八尺一寸；鼓黃鍾之瑟，瑟用槐木，瑟長八尺一寸。吹黃鍾之律，間音以竽補，竽長四尺二寸。天地以和應，黃鍾之音。得蕤賓之律應，則公卿大夫列士以德賀於人主，因請政所行，請五官之符，各受其賞。聲之調者時氣和，則人主以禮賜公卿列士。五日儀定，天地之氣和人主公卿大夫列士之德，則陰陽之晷如度數。夏日至之禮，如冬日至之禮，舞八樂皆以肅敬爲戒。〈八音者，《�門》《五英》《大筮》《大卷》《大韶》《大夏》《大護》《大武》也。〉黃鍾之音調，諸氣和；人主之音順，則蕤賓之律應，磬聲和；公卿大夫列士誠信，林鍾之律應。此謂冬日至成天文，夏日至成地理。
潁容《春秋釋例》曰：周用六代之禮樂，故有《�門》、《咸池》、《大韶》、《大夏》、《大護》、《大武》也。魯受四代之禮樂，故不舞《�門》、《咸池》示有降殺也。
《五經通義》曰：受命而王者，六樂焉。以太一樂天，以《咸池》樂地，以《肆夏》樂人，以《大夏》樂四時，以《大護》樂五行神明，以《大武》樂六律，各象其性而爲之制，以樂其先祖。
又曰：歌舞同處耶？異耶？歌者象德，舞者象功。君子尚德下功，故歌在堂，舞在庭。歌以養形，歌者有聲，舞者有形。何言歌在堂也？以《燕禮》曰：「升歌《鹿鳴》」，以是知之。何以言舞在庭也？《援神契》曰「合忻之樂舞於堂，西夷之樂陳於戶」，以是明之。
《韓詩外傳》曰：古者天子左右五鍾，將出，則撞黃鍾，而右五鍾應之。馬鳴中規，律，駕者有文。禦者有數，立則磬折，拱則抱鼓，出入中規，折旋中矩。然後太師奏升車之樂，告出也。入則撞蕤賓以治容貌，容貌治則得顔色齊，顔色齊則肌膚安。蕤賓有聲，鵠震馬鳴，及裸介之蟲，無不延頸以聽。蕤賓在內者，皆玉色；在外者，皆金聲。然後少師奏升堂即席，告入也。此言物類相感同聲相應之義也。
又曰：湯作《護》，聞其宮聲，使人溫良而寬大；聞其商聲，使人方廉而好義；聞其角聲，使人惻隱而仁愛；聞其徵聲，使人樂養而好施；聞其羽聲，使人恭儉而好禮。
《白虎通》曰：樂也，君子樂得其道，小人樂得其欲。聲音何？聲，鳴也，聞其聲即知所生。聲音者，謂宮、商、角、徵、羽也。音，飲也，剛弱清濁和而相飲也。音有八，謂金、石、絲、竹、土、木、匏、革。太平乃作樂，樂所以防淫奢。民饑寒，何樂之防？
《子思子》曰：繁于樂者重於憂，厚於味者薄於行。君子同則有樂，異則有禮。
《孟子》曰：莊暴見孟子，曰：「暴見於王，王語暴以好樂，暴未有以對也。」孟子曰：「王之好樂甚，則齊國其庶幾乎！」他日，見於王，曰：「王嘗語莊子以好樂，有諸？」王變乎色，曰：「寡人非能好先王之樂也，直好民俗之樂耳。」曰：「今之里裉古之樂也。臣請爲王言之。今王鼓樂於此，百姓聞王鍾鼓之聲，管龠之音，舉疾首蹙額而相告曰：『吾王之好鼓樂，夫何使我至於此極也？父子不相見，兄弟妻子離散。』此無他，不與民同樂也。今王鼓樂於此，百姓聞王鍾鼓之聲，管龠之音，舉欣欣然有喜色而相告曰：『吾王庶幾無疾病與，何以能鼓樂也？』此無他，與百姓同樂也。今王與百姓同樂，則王矣。」
《墨子》曰：程繁問於子墨子曰：「聖王不爲樂。昔諸侯倦於聽治，息於鍾鼓之樂；士大夫倦於聽治，息於竽瑟之樂；農夫春耕夏耘秋斂冬藏，息於吟缶之樂。今夫子曰『聖王不爲樂』，此譬之猶馬駕而不脫，弓張而不弛。」墨子曰：「昔者堯舜有茅茨者，且以爲禮，且以爲樂。湯放桀，環天下立，因先王之樂，又自作樂，命曰《�》，又循九韶。武王勝殷殺紂，環天下而自立，因先王之樂，又自作樂，命曰《象》。周成王因先王之樂，命曰《騶》。吾聞周成王之治天下也，不若武王；武王之治天下也，不若成湯；成湯之治天下也，不若堯舜。故里匹繁者，治逾寡。自此觀之，非所以治天下也。」
又曰：齊康公有樂萬人，食必梁肉，衣必文綉。
《莊子》曰：北門成聞黃帝張《咸池》之樂於洞庭之野，始聞之懼，後聞之怠，卒聞之而惑，蕩蕩默默乃不自得。帝曰：「汝殆其然哉！吾奏之以人，征之以天，行之以禮義，建之太清，奏之以陰陽之和，燭之以日月之明，或謂之死，或謂之生，行流散徒，不主常聲，此之謂天樂也。」
《淮南子》曰：奏雅樂者如於陽阿采菱。〈許慎注曰：楚樂之名也。〉邯鄲有鬻曲者，托之李奇，諸人皆爭學之，後知其非，皆棄其曲。此未始知音也。〈李奇，趙之善樂者也。〉
《穆天子傳》曰：天子西征，至於玄池之上，乃奏廣三日而終，是曰《樂池》。
《山海經》曰：祝融生子長琴，是處搖山，始作樂。
《世說》曰：荀公曾善解音聲，時論謂之暗解。遂調律呂，正雅樂。每至正會殿庭作四指，自謂宮商無不諧韻。阮咸妙賞，時論謂之神解。每至公會作樂，荀心識阮意必謂之不調，而阮口初無言，直意忌之，遂出阮爲始平太守。後有田父耕於野地中，得周時玉尺，便是天下正尺。荀試以校已所治鍾鼓金石絲竹，皆短校一米，於此伏阮之妙解，征阮南還。
《說苑》曰：孔子至齊郭門之外，遇一嬰兒擊一壺，相與俱行，其視精，其心端。孔子謂禦曰：「趣驅之，韶樂方作。」故樂不獨自樂也，又以樂人；非獨以自正也，又以正人。
《樂說》曰：聖人作樂，不以爲娛樂，以觀得失之節，故不取備於一人，必須八能之士。故八士或調陰陽，或調五行，或調盛人，或調律曆，或調五音。與天地神明合德者，則七始八終，各得其宜也。〈七始謂四方天地人也。〉
又曰：上元者，天氣也，居中，調禮樂教化流行，總五行氣爲一。下元者，地氣也，爲萬物始質也，爲萬物之容範。中元者，人氣也，其氣以定萬物，通於四時，承天心，理禮樂，通上下四時之氣，和合人之情，以慎天地者也。時元者，受氣於天，布之於地，以時出入萬物者也。風元者，禮樂之本，萬物之首，物莫不以風成熟也。聖王知物極盛則衰，暑極則寒，樂極則哀，是以日中則昃，月盈則蝕，天地盈虛，與時消息。制禮作樂者，所以改世俗，致祥風，和雨露，爲萬姓獲福於皇天者也。聖人作樂，繩以五元，度以五星，碌貞以道德，彈形以繩墨，賢者進，佞人伏。〈繩，正也。碌，靡也。貞，正也。彈，割也。〉
《要覽》曰：桓君山曰：「余兄弟頗好音，嘗至洛聽音，終日而心足。」由是察之，夫深其旨，則欲罷不能，不入其意，故過已。
《風俗通》曰：案劉歆《鍾律書》曰：「春宮秋律，百卉必雕；秋宮春律，萬物必榮；夏宮冬律，雨雹必降；冬宮夏律，雷必發聲。夫音樂至重，所感者大。故曰：「知禮樂之情者能作，知禮樂之文者能述。」
華譚論曰：夫無聲者五音之祖；無形者，萬物之君。本其祖，然後情商徵之妙；理其君，然後正研朴之容；推精樸以撿得失，稽清濁以接在亡。夫宿瘤、嫫母經日，而人不視者何？一尺之面醜也。西施、毛嬙靡服，而人左顧者何？一尺之面好也。夏姬以容美而陳亡，濮水以聲好而國滅，夫何淫哇之有乎？是以聖王知物之感人無窮，而情之好惡無節；無窮則人不能防其行，無節則中材不能制其欲。是以爲制可行之禮，立中庸之法，使賢者俯就，不肖者企及，明樂之妙以爲教也。
阮籍《樂論》曰：聖人之作樂，將以順天地之體，成萬物之性也。故定天地四方之音，以迎陰陽八風之聲，均黃鍾中和之律，開群生萬物之氣。奏之圓丘而天神下，奏之方丘而地祗上。吳楚之風好勇，故其俗輕死；鄭衛之風好淫，故其俗輕蕩。輕死，故有蹈水赴火之歌；輕蕩，故有桑間、濮上之曲。懷永日之娛，抱長夜之忻，雲終身之樂淫縱之俗，故江淮以南其民好殺，漳汝之間其民好奔。吳有雙劍之節，趙有挾琴之客，氣發於中，聲入於耳，手足飛揚，不覺其駭也。
桓譚《新論》曰：揚子�大才而不曉音。餘頗離雅操而更爲新弄。子�曰：「事淺易喜，深者難識。卿不好雅頌而悅鄭聲，宜也。」
《周禮》曰：大師掌六律、六同，以合陰陽之聲。陽聲：黃鍾、大簇、姑洗、蕤賓、夷則、無射。陰聲：大呂、應鍾、南呂、函鍾、小呂、夾鍾。皆文之以五聲：宮、商、角、徵、羽。皆播之以八音：金、石、土、革、絲、木、匏、竹。注云︰以合陰陽之聲者，聲之陰陽各有合也。黃鍾，子之氣也，十一月建焉，而辰在星紀。太呂，醜之氣也，十二月建焉，而辰在玄枵。太簇，寅之氣也，正月建焉，辰在И訾。應鍾，亥之氣也，十月建焉，辰在析木之津。姑洗，辰之氣也，三月建焉，而辰在大梁。南呂，酉之氣也，八月建焉，而辰在壽星。蕤賓，午之氣也，五月建焉，而辰在鶉首。林鍾，未之氣也，六月建焉，而辰在鶉火。夷則，申之氣也，七月建焉，而辰在鶉尾。中呂，巳之氣也，四月建焉，而辰在實沈。無射，戌之氣也，九月建焉，而辰在大火。夾鍾，卯之氣也，二月建焉，而辰在降婁。辰與建交錯互處如表里然，是其合也。其相生，則以陰陽六體爲之。黃鍾初九下生林鍾之初六也，林鍾又上生太簇之九二，太簇又下生南呂之六二，南呂又上生姑洗之九三，姑洗又下生應鍾之六三，應鍾又上生蕤賓之九四，蕤賓又下生大呂之六四，大呂又上生夷則之九五，夷則又上生夾鍾之六五，夾鍾又下生無射之上九，無射又上生中呂之上六。同位者象夫婦，異位者象母子，所謂律娶妻而呂生子者也。
又曰：典同掌六律、六同之和，以辨天地四方陰陽之聲，以爲樂器。注云︰陽聲屬天，陰聲屬地。天地之聲，布於四方。故書「同」或作「銅」。鄭司農雲︰陽律以竹爲管，陰律以銅爲管。竹，陽也；銅，陰也，各順其性。
《呂氏春秋》曰：黃帝詔伶倫作爲音律，伶倫自大夏之西，乃之崑崙之陰，取竹於ㄍ穀，以生竅厚薄均者，斷兩節間，其長九寸，而吹之，以爲黃鍾之宮，日含少，次制十二管。以崑崙之下，聽鳳之鳴，以別十二律。其雄鳴爲六，雌鳴亦六，比黃鍾之宮，適合，皆可生之，而律之本也。故曰黃鍾徵而均鮮，全而不傷，其爲宮獨尊，象大聖之德，可以明至賢之功。故奉而薦之於宗廟，以歆迎功德，世世不忘。是故黃鍾生林鍾，林鍾生大呂，大呂生夷則，夷則生太簇，太簇生南呂，南呂生夾鍾，夾鍾生無射，無射生姑洗，姑洗生應鍾，應鍾生蕤賓三分所生，益之一分以上生；三分所生，去其一分以下生。黃鍾、太呂、太簇、夾鍾、姑洗、中呂、蕤賓爲上生，林鍾、夷則、南呂、無射、應鍾爲下生。大聖至理之世，天地之氣，合以生風，日至則曰行其風，以生十二律。故仲冬日短至，則生黃鍾，季冬生大呂，孟春生太簇，仲春生夾鍾，季春生姑洗，孟夏生仲呂，仲夏生蕤賓，季夏生林鍾，孟秋生夷則，仲秋生南呂，季秋生無射，孟冬生應鍾。天地之風正十二律也。
《樂書》曰：雅樂部器，隨律定聲，合德其所也。黃鍾之均則用黃鍾之器合，太簇之均則用太簇之器，是故旋宮法北。聲律克諧，則無借器。度音咸取中聲協律，是以三倍黃鍾而大至於雷霆，謂黃鍾之律度三分。九寸而倍，成一尺八寸，則合雷霆之濁聲也；九寸而減，餘四寸五分，則應中宮之清聲也。惟當九寸是謂正聲，而可協和神人，感通天地，流而不息，合同而化。是故地氣上躋，天氣下降，陰陽相摩，天地相蕩，鼓之以雷霆，奮之以風雨，動之以四時，暖之以日月，而百化興焉，如此則樂者天地之和也。故《書》曰：聲依永，律和聲，則五音不失其常，六律不差其度。謂孤竹之管，律應夾鍾，聲與氣諧，故感天神而降。孤竹之管，律應林鍾，聲與器諧，故感地而出。陰竹之管，律應黃鍾，聲與器諧，故感人鬼而至。
《樂纂》雲︰昔晉人有銅藻盤，無故自鳴。問之於張茂先，答曰：「此器與洛陽宮鍾聲相諧，宮中撞鍾，故鳴也。若以釒慮之，音殊，其鳴可止。」後果如其言也。是故樂之制器，法度均聲，得之毫釐，失之千里。故大樂之道與政通矣。
《古今樂錄》曰：北齊神武霸府田曹參軍信都芳代號知音，能以管候氣，觀�色。嘗與人對語，即指天曰：「孟春之氣至矣。」人往驗管，而飛灰已應。每月所候，言皆無爽。又爲輪扇二十四。埋地中，以測二十四氣。每一氣感則一扇自動，他扇幷住，幷與管灰相應，若合符契焉。
又曰：隋文帝遣毛爽及蔡子元、於普明等以候節氣。依古，於三重密屋之內，以木爲案，十有二具。每取律呂之。管隨十二辰位，置於案上，而以土埋之，上平於地，中實葭莩之灰，以輕緹素覆律呂。每地氣至，與律冥符，則灰飛沖素，散出於外。而氣應有早晚，灰飛有多少，或初入月其氣即應，或至中下旬間，氣始應者；或灰飛出，三五夜而盡，或終一月，才飛少許者。帝異之，問牛弘，對曰：「灰飛半出爲和氣，灰全出爲猛氣，吹灰不。能出爲衰氣。和氣應者，其政平；猛氣應者，其臣縱；衰氣應者，其君暴。」帝駁之曰：「臣縱君暴，其政不和，非月別暴也。今十二月律於一歲內，應幷不同。安得暴君縱臣，若斯之甚也？」弘不得對。
