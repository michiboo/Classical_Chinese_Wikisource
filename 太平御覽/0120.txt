
崔鴻《十六國春秋·後趙錄》曰：石勒，字世龍，上黨武鄉羯人。父周易朱。勒生時赤光滿室，白氣自天屬於庭中。長而壯健有膽力，雄武好騎射。幼而力耕，每聞鞞鐸之聲，或在前後，歸以告父母，曰：「作勞耳鳴，無不祥也。」會幷州史司馬騰執諸胡山東賣充軍實，將詣冀州，兩胡一枷。勒亦在中。東至平原，賣茌平人師愌爲奴。每夜於野，嘗聞鼓角之聲，諸奴亦聞，歸以白愌，愌奇而免之。鄰於馬牧率汲桑往來，勒以能馬自托於桑。而亻庸武安臨水，爲游軍所囚。會有群鹿旁過，軍人競逐之，勒乃獲免。俄而見一老父，謂勒曰：「群鹿者，我也。君應爲中州主，故相救耳。」勒拜而受命。遂招集王陽、夔安等十八騎，復東如赤龍騎諸苑中，乘苑馬遠掠繒寶，以賂汲桑。永興元年，關東所在兵起。二年，陽平人公師蕃等自稱將軍，起兵趙、魏，衆至數萬。勒與桑率牧人乘苑馬數百騎以赴之。桑始命勒以石爲姓，以勒爲名。
永嘉元年，勒歸劉淵，淵拜爲輔漢將軍、平晉王。淵薨，聰襲位。劉曜、王彌圍洛陽，勒帥精騎二萬會之。王彌既平洛陽，將先誅勒。勒請彌宴於己營，手斬彌，幷其衆。將軍郭默獲沙門天竺浮圖澄，以其有道術，進之于勒。試澄有效，甚尊重之。前趙嘉平二年，張賓說勒曰：「邯鄲、襄國，趙之舊都，依山憑險，形勢之國。可擇此二邑而都之。然後命將四出，授以奇略，王業可圖。」勒於是進據襄國。聰授勒都督幽、冀、幷、營四州諸軍事、冀州牧，進封本國上黨公，邑萬戶。三年，以征虜將軍爲魏郡太守鎮業三台，基謀之崩，兆於此矣。前趙麟嘉元年，劉琨遣姬淡帥衆來討。勒與戰，淡軍大敗。琨長史李弘以幷州來降。七月，劉聰疾甚，以勒爲大將軍、錄尚書事，受遺輔政，勒固辭，乃止。
劉曜稱尊號，將授勒太宰、大將軍，加九錫，增封十郡，幷前二十郡，出入警蹕，如曹公輔故事。曜聞曹平樂之言，停太宰之授。勒大怒曰：「趙王、趙帝，孤自取之，名號大小，豈爾所呼耶！」征虜虎與左右長史張敬、張賓等上疏曰：「大司馬雖位冠九台，非霸者之號，請改稱大將軍、大單于、領冀州牧、趙王，依魏王在鄴故事，以二十四郡、戶十九萬爲趙國。」十一月，勒即位，改光初二年爲趙王元年。建社稷、宗廟。主書司典胡人出內，重其禁法，不得侮易衣冠華族。號胡爲國人。二年，令曰：「國人不得報嫂，在喪婚聚，至於燒葬，令如本俗。」八月，繕軒懸，舞八佾，作金銀大輅、黃屋左纛，天子禮樂於斯備矣。三年，黎陽民陳武妻産三男一女，上書自陳。令曰：「昔周之興也，四乳八子。今武妻乳四子，可謂慶過姬祥，美加曩日。其賜乳婢一人，谷百石、雜繒四十匹，庶以肅迎嘉祥。」冬十月，勒與鄉親齒坐，語及平生。勒曰：「李陽，壯士也。孤方任之。何以不來？父老歸語令速來，漚麻麻之忿是布衣之恨，孤方崇信於天下，寧仇匹夫乎！」令曰：「武鄉，吾之豐，沛也。其復之三世。」十一月，李陽至，引入歡酣，宣陽臂笑視之，曰：「卿雖老，臂中猶有力，頗復與人鬥不？孤往曰厭卿老拳，卿亦飽孤毒手。」賜甲第一，拜爲都尉。陽與勒鄰居，歲常爭漚麻池，迭相毆擊。四年二月，拜子弘爲世子。勒雅好文學，雖在軍旅之中，常令儒生讀《春秋》、《史》、《漢》諸傳而聽之，聞酈食其勸立六國後，大驚曰：「此法當失，何以得成天下？」至留侯諫，乃曰：「賴有此侯耳。」其天資英達如此。八年八月，修三台。十月，以世子衛將軍弘鎮鄴。太和十年，劉曜圍洛陽，襄國大震。勒統步騎四萬赴金墉，濟河，先是流澌風猛，軍至冰泮清和，濟畢流澌大至。以爲神靈之助，命曰靈昌津。戰於西陽門，曜軍大潰，石堪執曜送之。二年，曜子熙等去長安，奔於上邽。車騎虎克上邽，遣主簿趙封奉傳國玉璽送之。秦、隴悉平。
建元元年二月，車騎虎等上尊號，勒不許。固請，勒以趙天王行皇帝事，大赦。八月，群臣又固請，以名位不正，宜即尊號。九月，僭即皇帝位，大赦，改年。正月，勒南郊，有白氣自壇屬天，勒大悅。四月，如鄴，議營新宮，廷尉續鹹諫曰：「臣聞唐虞之治，采椽茅茨，土階三尺，美彰於《詩》、《書》。漢文惜百金，不營露臺，稱之於千古。迨夏商之瓊台瑤室，楚秦章華阿房，資財內竭，華夷外叛。」詔曰：「且敕停作，申吾直臣之氣。」九月，以太尉中山王虎爲大司馬，程遐開府儀同。是月，大雨霖，中山西北暴水，流巨木萬餘根，集於堂陽。勒大悅，謂公卿曰：「此非爲災，天意欲吾營鄴都耳。」於是營之。勒以成周漢晉舊京，欲有移都之意，乃命洛陽爲南都，置行台治書侍御史於洛陽。
三年正月，大饗於建德殿，酒酣，勒謂徐光曰：「朕方自古開基何等主也？」光對曰：「陛下神武籌略邁於高皇，雄藝卓犖超絕魏祖，自三王已來無可比也，其軒轅之亞乎！」勒笑曰：「人豈不自知，卿言亦已太過。朕若逢高皇，當北面而事之，然猶與韓、彭競鞭而爭先耳。朕遇光武者，當幷驅於中原，未知鹿死誰手。丈夫行事當礌礌落落，如日月皎然，終不能如曹孟德、司馬仲達父子，欺他孤兒寡婦，狐媚以取天下。朕當在二劉之間，軒轅豈所擬乎！」群臣皆稱萬歲。
四年，雍州刺史石生上言：「西鄉竹死。蛇鼠鬥於安定府間，二日，蛇死。臨涇馬生角。長安城中鶏鳴，音皆曰基茲。安定廳事前夜聞誦書聲，求之不得，七日乃止。隕石於肥鄉。」六月，勒寢疾，召中山王虎、太子弘、侍中嚴震等侍疾禁中。七月，薨於西閣，僞謚明皇帝，廟號高祖。
《晉書》曰：勒年十四，隨邑人行販洛陽，倚嘯上東門。王衍見而異之，顧謂左右曰：「向胡雛，吾觀其聲視有奇志，恐將爲天下之患。」馳遣收之，會勒已去。
崔鴻《十六國春秋·後趙錄》曰：石弘，字大雅，勒第三子。母程夫人，右光祿遐之妹。建平元年立爲太子。虛衿愛士，好爲文詠，其所親昵，莫非儒素。勒謂徐光曰：「大雅愔愔，殊不似將家子。」光曰：「漢祖以馬上取天下，孝文以玄默治之，聖人之後，必世勝殘，天之道也。」勒大悅。程遐言於勒曰：「中山怏怏，不可以輔少主，宜早除之，以便大計。」勒不從。勒薨，虎執政臨軒，召子冀州刺史遂帥兵入禁宿衛，文武無不奔散。弘大懼，策拜中山王虎爲丞相，以十三郡封爲魏王，又加九錫。虎僞讓，後乃受之。延熙元年七月，改頓丘爲魏國，公魏郡立黎陽。十月，弘賫璽綬親詣魏宮，喻禪意。虎曰：「弘昏昧愚暗，處喪無禮，不可以君臨萬國，奉承宗廟，便當廢之，云何禪讓也。」十一月，廢弘爲海陽王，弘就車，容色自若。幽弘及太后、南陽王恢於崇訓宮，煞之，時年二十二。
崔鴻《十六國春秋·後趙錄》曰：石虎，字季龍，勒之從子。勒父朱幼而子之，故或謂之爲勒弟。晉永興中與勒相失。嘉平元年，劉琨送勒母王及虎於葛陂，時年十七。殘忍，好馳獵，喧游無紀度，尤善彈人，軍中每患之。勒白王曰：「此兒凶暴，無使軍人煞之，聲名可惜，宜自除也。」王曰：「快牛犢子，小時多能破車，爲復小忍，勿怯之。」至十八，檢攝恭謹，嚴重愛士，弓馬迅健，勇冠當時。勒深嘉焉，拜征虜將軍。性酷虐無道，軍中勇幹策略與已侔者，輒因事害之。至於降城陷壘，坑斬士女，鮮有遺類。勒屢加責誨，而行意自若。然禦衆嚴而不煩，莫敢犯者，指授攻討，所向無前，故勒寵信彌隆，杖以專征之任。
既廢殺弘，稱居攝趙大王。建武元年正月，大赦，改年。虎志荒內游。外耽營繕，使太子邃省可尚書奏事，選守牧，祀郊廟；征伐刑斷乃親覽之。三月，南遊，臨江而還，江東地震。是日，鶴省台成，賜匠有差。九月，遷都鄴宮。二年，徙洛陽鍾ね、九龍等於鄴。是歲，大武殿、東西宮皆就。大武殿基高二丈八尺，穿爲伏室，置衛士五百人於其中。東西七十五步，南北六十五步，皆漆瓦、金鐺、銀楹、金柱、珠簾、玉璧，窮極伎巧。起靈台之殿於顯陽後，采召百官、州郡民女以充之。後庭服綺縠珍奇者萬餘人，內置宮女十八等，教宮人星占及馬步射。置女太史靈台，仰觀災祥，以考外太史虛實。禁郡國不得私知學星讖。左校令成公段造庭燎於崇槓之末，高十餘丈，上置燎，下盤置人，ㄌ繳上下。虎試而悅之。
三年，太保安夔等文武五百九十人上皇帝尊號勸進，方入，而庭燎油灌下盤，死者七人。虎大怒，腰斬成公段於閶闔門。即天王位，南郊，大赦。親王貶爲郡公，藩王爲縣侯。太子邃總百揆，其後荒酒淫色，驕恣無道，或盤游於畋，懸管而入，或夜百騎宿於宮臣家，淫其妻妾。裝飾宮人美淑者，斬首洗血置盤上，傳首視之。又納諸比丘尼有姿色者，與其交褻後煞之，合牛羊肉煮而食，亦賜左右，所以識其味也。虎荒耽內游，威恕違度，邃以事可呈之，怒曰：「此小事，何足呈也。」時有所不聞，復怒曰：「何以不呈？」誚責杖捶，月至再三。邃甚慍，私謂中庶子李顔等曰：「官家難稱，吾欲行冒頓之事，卿從我乎？」顔等伏不敢對。事發，幽邃於東宮。殺之，及妃張氏男女二十六人盡賜死，合一棺埋之。誅其宮臣友黨二百餘人。立河間公宣爲太子。建武六年，追尊號考樂平孝公爲太宗孝皇帝。八年六月，上黨孟門上有神人之像，坐于山上，三日而去。虎遣使以太牢祀之。九年十二月，武鄉送雄虎，變爲雌，乳一狼子，七日，噬虎腦而殺之，後三日，狼子亦死。佛圖澄聞之流涕。
十年，虎起河橋於靈昌津，採石爲中濟，石無大小輒隨流，用功五百餘萬，不成。虎如靈昌津，沉璧告誠，壁浮於渚上，水波騰上，津所殿觀莫不傾壞，死者百餘人。虎恚甚，斬工匠而還。十一年，發雍、梁十六萬人成長安未央宮，又發司、豫、荊、兗二十六萬人成洛陽宮。十三年正月，虎親耕籍田於桑梓苑。十四年三月，虎夢龍飛西南，自天落地。旦而問澄公，公曰：「禍將至矣，陛下宜父慈子和，深以慎之。」四月，秦公韜起宣光殿於太尉府，梁長九丈。太子宣視而惡之，斬匠截梁而去。韜怒，增之十丈。宣聞之，恚甚，謂楊柸、牟成等曰：「韜凶竪悖逆，敢違我如是！汝等能殺之者，吾入宮，盡以韜之國邑分封汝等。韜既死，主上必親臨喪，因行大事，無不濟矣。」柸等許諾。八月，煞韜，宣奏之，虎哀絕，久之乃蘇。召太子宣鎖繫於鄴北，火焚殺之。議立太子於東堂，虎曰：「吾欲以純灰三斗洗吾腹，腹穢惡，故生凶子，兒年二十便欲煞父。今世方十歲，比其二十，吾已老矣。」齊公世爲皇世子，立昭儀劉氏爲皇后。十一月，饗群臣於大武殿前，佛圖澄殿上褰衣而行吟曰：「棘子成林，將壞人衣。」虎發石而視之，有棘子生焉。冉閔小字棘奴也。十二月，辛巳，雷，大雨霖。虎問佛圖澄，澄曰：「其爲我乎！」至戊子而澄卒。
大寧元年正月，虎僭即皇帝位於南郊，大赦，改年。二月，有沙門從雍州來，稱見佛圖澄西入關。虎掘之，無屍，惟有一石。虎惡之，曰：「石者，朕也。葬我而去，吾將死矣。」因而寢疾。四月，薨於金華殿。〈《晉書》曰：「季龍始咸康元年僭立，至此太和六年，凡在位十五年。」〉
子世即位，尊劉後爲太后。彭城王遵先鎮關右，至是勒兵而還，戎卒九萬，次於蕩陰，石閔爲前鋒都督。太后令授遵丞相，加九錫，增封十郡。己丑，至安陽亭。慶甲，曜兵，入自鳳陽門，升太武前殿，盡哀，退如東閣。群臣敦勸即位，大赦。封世爲譙王，邑萬戶；廢太后劉氏爲昭儀，尋皆殺之。世立凡三十三日。尊其母鄭氏爲皇太后，立妃張氏爲皇后，大司馬義陽王鑒爲太傅，沛王沖爲太保，石閔爲都督中外諸軍事、錄尚書事。甲午，太武殿災，諸門觀閣蕩然，服禦燒者太半，光炎照天，月餘乃滅。乙未，雨血周遍鄴城。六月，葬虎顯原陵，僞謚武皇帝，廟號太祖。
十一月，石閔劫司空李農、右衛王基密，謀共廢遵。閔使將軍蘇彥、周成帥甲士三十人執遵於南台如意觀。遵時方與婦人彈棋，問成等曰：「反者誰也？」成曰：「義陽王鑒當立。」遵曰：「我尚如是，汝等立鑒，復幾時！」遂殺之於琨華殿，幷誅鄭太后、張皇后。遵字太祗，虎第九子，凡在位百八十三日。
鑒即位，大赦。以石閔爲將軍，封武德王；李農爲大司馬。鑒使中書令李松、殿中將軍張才等夜誅閔、農於琨華殿，不克，禁中擾亂。鑒僞不知，夜斬松、才於西中華門。龍驤將軍孫伏都、劉誅等結羯士三千人伏於胡天，亦欲誅閔等。鑒在中台，伏都帥三十人將升台挾鑒以攻之。鑒見，問其故。伏都曰：「閔、農等反，已在都掖門，臣嚴帥衛士，謹先啓知。」鑒曰：「卿好陳力，勿憂無報也。」伏都等攻閔、農，不克。閔、農攻斬伏都等，自鳳陽門至琨華，橫屍相枕。諸胡羯無少長斬之，死者二十餘萬人，於時高鼻多須至有濫死者。
初，青龍元年正月，石閔欲滅二石之號，議曰：「孔子曰：『易姓而王七月者，七十有二國。』繼趙李，讖書炳然，且德星鎮衛，宜改號大衛，易姓李氏。」又大赦，改元。閏月，廢鑒，煞之。誅虎孫三十八人，盡殪石氏。鑒在位一百三日。鑒字太朗，虎第三子也。
《晉書》曰：季龍十三子，五人爲冉閔所殺，八人自殘害。讖言滅石者陵，尋而石閔徙封蘭陵公。季龍惡之，改蘭陵爲武興郡，至是終爲閔所滅。石勒以成帝鹹和三年僭立，二主四子，凡二十三年，以穆帝永和五年滅。
崔鴻《十六國春秋·後趙錄》曰：石閔，字永曾，虎之養孫也。父瞻，字弘武，本姓冉，名良，魏郡內黃人也。其先漢黎陽騎督，累世牙門。勒破陳午於河內，獲瞻，時年十二。長而勇悍，便弓馬，臨陣不顧。勒奇之曰：「此兒壯健可嘉。」命虎子之。歷位左積射將軍，封西華侯。閔幼而果銳，虎撫之如孫。及長，身長八尺，善謀，勇力絕人。虎即位，爲修武侯，曆北中郎將。虎之敗昌黎，閔軍獨全，由此功名大顯。
永興元年閏月，司徒申鍾、司空郎闓等四十八人上尊號於閔，僭皇帝位於南郊，大赦，改元，號稱大魏，復姓冉氏。追尊祖隆元皇帝，考瞻烈祖皇帝，母王氏爲皇太后，妻董氏爲皇后，子智爲皇太子。以司馬李農爲太宰，諸子皆爲縣公。
新興王祗聞石鑒之死，稱尊號於襄國，改年永寧。石祗遣相國汝陰王石琨帥衆十萬伐鄴。六月，進據邯鄲。閔盡衆拒之。琨軍大敗。二年三月，閔攻襄國百餘日，祗懼，乃去皇帝之號，改稱趙王，遣太尉張奉乞師於慕容俊，中軍張春請救於姚弋仲。三月，祗相國汝陰王琨自冀州救祗，弋仲遣子襄帥騎三萬八千，俊遣將軍悅綰帥甲士三萬，勁卒十三萬，四方攻之，祗衛其後，閔師大敗。閔與十餘騎奔還鄴。祗使劉顯帥衆七萬追奔伐鄴。閔盡衆出戰，大敗之，追奔至於陽平。顯懼，密使請降，求煞石祗爲效。四月，劉顯煞祗及其丞相樂安王炳、太保張舉等。遣拜顯上大將軍，大單于、冀州牧。祗、炳皆虎之庶子也。
七月，劉顯稱尊號襄國。三年二月，劉顯帥衆伐常山，太守蘇彥告難。閔率騎八千救彥，敗顯於常山，追奔及於襄國。顯大將軍曹伏駒開門爲應，遂入襄國，誅顯及其公卿已下百餘人，焚襄國宮室，遷其民於鄴。
三月，慕容俊已克幽、薊，略地至於冀州。閔帥騎擊之，與慕容恪遇於廣台。恪方陣而前，閔衆寡不敵。所乘赤馬曰朱龍，日行千里，潰圍出，東奔二十餘里，馬無故而死，遂爲恪所擒。送之於薊，俊立閔而問之曰：「汝奴僕下才，何敢妄稱天子？」閔曰：「天下大亂，爾曹夷狄，人面獸心，尚欲篡逆。我一時英雄，何爲不可作王耶！」俊怒，鞭之三日。遣慕容評帥衆圍鄴。五月，送閔龍城，告而煞之。鄴中餓人相食，虎時宮人略盡。冉智尚幼，蔣幹遣詹事劉猗奏表降晉。八月，長水校尉馬願、龍驤將軍田香開門隆評。蔣幹懸而下，奔於倉垣。評送閔後董氏、太子智、太尉申鍾及諸王公卿於薊。初，慕容俊斬閔於遏陘山，山左右七里草木悉枯，蝗蟲大起，自五月不雨，至於十二月。俊遣使者祀之，謚曰武悼天王，其日大雨雪。是歲永和八年也。
