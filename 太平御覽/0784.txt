
《後魏書》曰：豆莫婁國，在勿吉國北千里，去洛陽六千里，舊北夫餘也。
范曄《後漢書》曰：東沃沮，人性質直強勇，便持矛步戰。
《魏志》曰：東沃沮在高句麗蓋馬大山之東，濱大海而居。無大君王，世世有邑長。其言語與句麗大同，時時小異。漢初，燕亡人衛滿王朝鮮時，沃沮皆屬焉。元封二年伐朝鮮，分其地為四郡，以沃沮為玄菟郡。後為夷貊所侵，還屬樂浪。今諸邑落渠帥稱三老臣，句麗置其中大人為使，又置大家以統之，稅其貂布食物、美女碑妾。其土肥美，背山向海，宜五穀。人性質直。少牛馬。便持刀矛。其國俗制度，大較似句麗。其嫁娶之法：女年十歲已相許，男家迎之，長養以為婦，至成人更還女家，責錢畢乃復還男。其葬送之法：大木槨長十餘丈，開一頭作戶，新死皆假埋之，須肌肉盡，取骨置槨中；舉家皆共一槨，刻木如生，隨死者為數；又為瓦鬲，置米其中，編懸之於槨戶邊。
《後漢書》曰：北沃沮，人言海中有女國，無男人。或傳其國有神井，窺之輒生子云。
《魏志》曰：北沃沮，一名置溝婁，去南沃沮八百里。其俗南北皆同。與挹婁接，挹婁喜乘船寇抄，沃沮畏之。夏日恆在山上長深穴中為守備；冬月冰凍，船道不通，乃下居村落。其耆老言：國人嘗乘船捕魚，遭風，見吹數十日，東得一島，其上有人，言語不可曉。其俗，常以七月取童女沈海。又言一國亦在海中，純女無男。又得一布衣，其兩袖長二丈。又得一破船，在岸邊。有一人，項中復有面，與語不相曉，不食而死。
《書》曰：成王既伐東夷，肅慎來賀，〈海東諸夷，武王克商，皆通道焉。成王即政而叛，王伐而服之，故肅慎相來賀。〉王俾榮伯作《賄肅慎之命》。〈王使榮伯為命書，以幣賄賜肅慎之束賀。〉
《後漢書》曰：挹婁，古肅慎之國也。在夫餘東北千餘里，東濱大海，南與北沃沮接，不知其北所極。土地多山險，車馬不通。人形似夫餘，而言各異。有五穀、麻布。出赤玉、好貂。〈所謂挹婁貂是。〉無君長，其邑各有大人，處於山林之間。土氣極寒，常為穴居，以深為貴，大家至接九梯。好養豕，食其肉，衣其皮。冬以豕膏塗身厚數分，以御風寒；夏則裸以尺布，蔽其前後。其人臭穢不潔，作廁於中，圜之而居。自漢興以後，臣屬夫餘。種眾雖少，而多勇力，處山險，又善射發，能入人目。弓長四尺，力如弩。矢用楛，長一尺八寸。青石為鏃，鏇皆施毒，中人即死。便乘船，好寇盜，鄰國畏患，而卒不能服。東夷夫餘飲食類此，皆用俎豆。惟挹婁獨無法俗，最無綱紀。〈《魏志》所載同。〉
《山海經》曰：不咸山在肅慎國。有樹名雄常，先人代帝，於此取衣。〈其俗無衣。中國有聖帝代立者，則此木皮可衣。〉
《家語》曰：孔子在陳，惠公賓之於上館。時有集隼庥於陳侯之庭而死，楛矢貫之，石砮，〈楛，木名。砮，箭鏃。〉其長尺有咫。惠公使以隼如孔子之館問焉，子曰：「隼之來遠矣，此肅慎氏之矢也。」〈事具博物部。〉
《肅慎國記》曰：肅慎氏，其地在夫餘國北可六十日行，東濱大海。夏則巢居，冬則穴處。父子世為君長，無文墨，以言語為約。其畜有馬、豬、牛、羊。不知乘馬，以為財產而已。豬放山谷中，食其肉，坐其皮，績豬毛以為布。無井竈，人作瓦鬲，四五升以食。坐則箕踞，足挾肉而啖之；得凍肉，坐其上，令軟。土地無鹽，燒木作灰，灌取汁食之。俗皆編發，以布作褡衤，徑尺餘，以蔽前。嫁娶之法：男以毛羽插女頭，女和則持歸，然後致禮娉之。婦貞而女淫，貴壯賤老，寡居終身不嫁。性兇悍，以無憂喪相尚。父母死，男子不哭，哭者謂之不壯。相盜，贓物無多少，盡誅殺之。雖野處而不相犯。死者即日便葬於野，交木作小槨。殺豬積槨上，富室數百，貧者數十，以為死者之糧。以土覆之，以繩系於槨，頭出土上，以酒灌酹，終繩腐而止，無時祭祀也。其檀弓三尺五寸，括矢長尺有咫，石砮，皮骨甲。石山在國東北，取之必先祈神，石利入鐵。
《後魏書》曰：勿吉國在高句麗北，舊肅慎國也。去洛五千里。國有大水，闊三里餘，名速末水。其地下溼。無牛，有車馬，佃則偶耕，車則步推。有粟及麥穄，〈音祭。〉菜則有葵。水氣咸凝，鹽生樹上，亦有鹽池。多豬無羊。嚼米醖酒，飲之能醉。婦人則布裙，男子豬犬皮裘。初婚之夕，男就女家，執女乳而罷，便以為定，仍為夫婦。俗以人溺洗手面，頭插虎豹尾。其父母春夏死立理之，冢上作屋，不令雨溼；若秋冬死，以其屍哺貂，貂食其肉，多得之。國南有徒太山，魏言太皇。有虎豹熊狼，不害人。其傍有大莫盧覆鍾國、莫多回國、庫婁國、素和國、具伏弗國、匹犁爾國、拔大何國、都羽陵國、庫伏真國、魯婁國、羽真俟國，前後各遣朝獻。
《北史》曰：勿吉國在高句麗北，一曰鞂鞨。邑落各自有長，不相總一。其人勁捍，於東夷最強，言語獨異。常輕豆莫婁等國，諸亦患之。去洛陽五千里。自和龍北二百餘里，有善玉山。山北行十三日，至祁黎山。又北行七日，至洛懷水，水廣里餘。又北行十五日，至太岳、魯水。又東北行十八日，到其國。其部類凡有七種，一號栗末部，與高麗接，勝兵數千，多驍武，每寇高麗；其二曰伯咄部，在栗末北，勝兵七千；其三曰安車骨部，在伯咄東北；其四曰拂涅部，在伯咄部東；其五曰號室部，在拂涅東；其六曰黑水部，在安車骨西北；其七曰山部，在栗末東南，勝兵並不過三千。而黑水部尤為勁健。自拂涅以東，矢皆石鏃，即古肅慎氏也。東夷中為強國，所居多依山水，渠帥曰大莫弗瞞〈母官切。〉咄。國南有徒太山者，俗甚敬畏之，人不得山上溲污；行經山者，以物盛去。地卑溼，築土如堤，鑿穴以居，開口向上，以梯出入。其妻有外淫者，人告其夫，輒殺妻而後悔，必殺告者，由是姦淫事終不敢發。人皆善射，以射獵為業，角弓長三尺，箭長尺二寸。常以七八月造毒藥，傅矢以射禽獸，中者立死。煮毒藥，氣亦能殺人。
又曰：延興中，勿吉國遣乙力支朝獻。大和初，又貢馬五百匹。乙力支稱：初發其國，乘船溯難河西上，至太沵河，沉船於水，南出陸行，度洛孤水，從契丹西界達和龍。自云：其國先破高句麗十落，密共百濟謀，從水道並力取高麗，遣乙力支奉使大國，謀其可否。詔敕：「三國同是藩附，宜共和順，勿相侵擾。」乙力支乃還，從其來道，取得本船，泛達其國。
《隋書》曰：開皇初，勿吉國相率遣使貢獻。文帝詔其使曰：「朕聞彼土人勇，今來實副朕懷。視爾等如子，爾等宜敬朕如父。」對曰：「臣等僻處一方，聞內國有聖人，故來朝拜。既親奉聖顏，願長為奴僕。」其國西北與契丹接，每相劫掠。後因其使來，文帝誡之，使勿相攻擊，使者謝罪。帝因厚勞之，令宴飲於前。使者與其徒皆起舞，其曲折多戰斗容，上顧謂侍臣曰：「天地間乃有此物，常得用兵意。」然其國與隋懸隔，惟栗末白山為近。煬帝初，與高麗戰，頻敗其眾，渠師突地稽率其部降，拜右光祿大夫，居之柳城，與邊人來往，悅中國風俗，請被冠帶。帝嘉之，賜以錦綺而褒寵之。及遼東之役，突地稽率其徒以從，每有戰功，賞賜甚厚。
《南史》曰：扶桑國者，齊永平元年，其國有沙門慧深來至荊州，說云：扶桑在大漢國東二萬餘里，地在中國之東。其土多扶桑木，故以為名。扶桑葉似桐，初生如筍，國人食之，實如梨而赤，績其皮為布以為衣，亦以為錦。作板屋，無城郭。有文字，以扶桑皮為紙。無兵甲，不攻戰。其國法有南北獄，若有犯輕罪者入南獄，重罪者入北獄。有赦則放南獄，不赦北獄。在北獄者，男女相配，生男八歲為奴，生女九歲為婢，犯罪之身至死不出。貴人有罪，國人大會，坐罪人於坑，對之宴飲分訣，若死別焉；以灰繞之，其一重則身屏退，二重則及子孫，三重者則及七世。名國王為乙祁，貴人第一者對盧，第二者小對盧，第三為納咄沙。國主行，有鼓角導從。其衣色隨年改易，甲乙年青，丙丁年赤、戊巳年黃、庚辛年白、壬癸年黑。有牛角甚長，以角載物，至勝二十斛。有馬車、牛車、鹿車。國人養鹿，如中國畜牛，以乳為酷。有赤梨，經年不壞。多葡萄。其地無鐵，有銅，不貴金銀，市無租估。其婚姻法：婿往女家門外作屋，晨夕灑掃，經年而女不悅，即驅之，相悅乃成婚。婚禮大抵與中國同。親喪，七日不食；祖父母喪，五日不食；兄弟伯叔姑姊妹，三日不食。設坐為神像，朝夕拜奠，不制衰絰。嗣王立，三年不親國事。其俗舊無佛法，宋大明二年，罽賓國常有比丘五人遊行其國，始通佛法經教焉。
《南史》曰：沙門惠深云：女國在扶桑東千餘里。其人容白端正，色甚潔白，身體存毛，發長委地。至二三月，競入水妊娠，六七月產子。女人胸前無乳，項後生毛根，白毛中有汗似乳。子百日能行，三四年則成人矣。兒見人驚避，偏畏丈夫。食咸草如禽獸。咸草葉似邪蒿，而氣味咸。
《南史》曰：文身國，在佞國東北七千餘里。人體有文如獸，其額上有三文，文直，貴；文小曲者，賤。土俗歡樂，物豐而賤，行客不齎糧。有屋宇，無城郭。國王所居，飾以金銀珍麗。繞屋為塹，廣一丈，實以水銀，雨則流於水銀之上。市用珍寶。
《南史》曰：大漢國，在文身國東五千餘里，無兵戈，不戰伐。風俗並與文身國同，而言語異。
《隋書》曰：流求國，居海島之間，當建安郡東，水行五日而至。土多出銅。其王姓歡斯，名渴刺兜，不知其由來、有國代數也。彼土人呼之為可老羊，妻曰多拔荼。所居曰波羅檀洞，塹柵三重，環以流水，樹棘為藩。王所居舍，其大十六間，雕刻禽獸。多斗鏤樹，似橘而葉密，條縴如發，紛然下垂。國有四五帥統諸洞，洞有小王。往往有村，村有鳥了帥，並以善戰者為之，自相樹立，理一村之事。男女皆以白縠纏發，從頭槃繞。婦人以羅紋白布為帽，織斗鏤皮，並雜色紵及雜毛以為衣，制裁不一。織藤為笠，飾以毛羽。兵有刀槊弓箭劍鈹之屬，編紵為甲，或以熊、豹之皮。王乘木獸，令人舉之而行，導從不過數十人。國人好相攻擊，人皆驍健善走，難死而耐創。諸洞各為部隊，不相救助。兩陣相當，勇者三五人相擊射，如其不勝，一軍皆走，遣人致謝，即共和解，收取斗死者，共聚而食之，食皆用手。無賦斂，有事則均稅。俗無文字，視月虧盈以紀時節，候草枯以為年歲。人深目長鼻，頗類於胡人。縱年老，發多不白。無君臣上下之節、拜伏之禮。父子同床而寢。婦人產乳，必食子衣。以木槽曝海水為鹽，木汁為醋，釀米麵為酒。遇得異味，先進尊者。凡有宴會，執酒者必待呼名而後飲。上王者酒，亦呼王名，銜杯同飲，頗同突厥。歌呼蹋蹄，一人唱，眾皆和，音韻哀怨。其死者氣將絕，舉至庭，浴其屍，以布帛纏之，裹以葦草，襯土而殯，上不起墳，為子者數月不食肉。有熊羆豺狼，尤多豬雞，無牛羊驢馬。厥田良沃，先以火燒，而引水灌之。持一插--以石為刃，長尺餘，闊數寸--而墾之。宜播種。樹木同江表，氣侯嶺南相類。俗事山海之神，祀以酒肴。斗戰殺人，便將所殺人祭其神。煬帝大業初，海帥何蠻等，每春秋二時，天清風靜，東向，依稀似有煙霧之氣，亦不知幾千里。三年，帝令羽騎尉朱寬入海求訪異俗，何蠻言之，遂與蠻俱往。因到流求國，言語不相通，掠一人，並取其甲而還。時倭國使來朝貢，見之，曰：「此夷邪久國人所用也。」帝遣武賁郎將陳稜、朝請大夫張鎮同率兵，自義安浮海擊之，至流求。初，稜將南方諸國人從軍，有崑崙人，頗解其語，遣人慰諭之。流求不從，拒逆官軍。稜擊走之，進至其都，頻戰皆敗，毀其宮室，虜其男女數千人而還。
