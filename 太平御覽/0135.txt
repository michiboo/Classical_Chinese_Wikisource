
《尚書大傳》曰：古者後夫人將侍，君前，息燭，後舉燭，至於房中，釋朝服，襲燕服，然後入。御史奏雞鳴於階下〈奏猶白階陛也。〉然後夫人鳴佩玉於房中，告去也。然後應門擊柝告辟〈應門，朝六也。辟，啓也。〉也。然後少師奏質明於陛下〈質，正〉，然後夫人入庭立，君出朝。
《毛詩》曰：《關雎》，后妃之德也。風之始也，所以風天下而正夫婦也。「關關雎鳩，在河之洲；窈窕淑女，君子好俅。」
又曰：《葛覃》，后妃之本也。后妃在父母家，則志在女功之事，躬儉節用，服浣濯之衣。尊師敬傅，則可以歸安父母，化天下以成婦道也。
又曰：《卷耳》，后妃之志也。又當輔佐君子，求賢審官，知臣下之勤勞，內有進賢之志，而無險詖私謁之心，朝夕思念，至於憂勤也。「采采卷耳，不盈頃筐，嗟我懷人，置彼周行。」
又曰：《樛木》，后妃逮下也。言能逮下而無嫉妒之心焉。「南有樛木，葛藟累之；樂只君子，福履綏之。」
又曰：《螽斯》，后妃子孫衆多也。言若螽斯不妒忌，則子孫衆多也。「螽斯羽，詵詵兮！宜爾子孫，振振兮！」
又曰：《桃夭》，后妃之所致也。不妒忌，則男女以正，婚姻以時，國無鰥民也。「桃之夭夭，灼灼其華；之子於歸，宜其室家。」
又曰：《兔罝》，后妃之化也。《關雎》之化行，則莫不好德，賢人衆多也。「肅肅兔罝，㭬之丁丁；糾糾武夫，公侯干城。」
又曰：《芣苡》，后妃之美也。天下和平，則婦人樂有子矣。「采采芣苡，薄言采之。」
又曰：《鶏鳴》，思賢妃也。哀公荒淫怠慢，故陳賢妃貞女夙夜警戒，相成之道焉。
《禮記》曰：天子之妃曰後。〈鄭玄注曰：後之言後也。〉
又《㛰義》曰：古者天子後立六宮、三夫人、九嬪、二十七世婦、八十一禦妻，以德天下之內治，以明章天下之婦順，故內和而家理。天子立六宮、三公、九卿、二十七大夫、八十一元士。以聽天下之外治，以明章天下之男教，故外和而國治。故曰：天子聽男教，後聽女順；天子理陽道，後治陰德；天子聽外治，後聽內職。教訓成俗，外內和順，國家治理，此之謂盛德。
《白虎通》曰：天子之發妃謂之後何？後者，君也；天子妃至尊，故謂君也，明海內之小君也。
《漢書》曰：自古受命帝王及繼體守文之君，非獨內德茂也，蓋亦有外戚之助焉。夏之興也以塗山，而桀放也用妹喜；殷之興也以有娀及有㜪，而紂之殺也嬖妲己，周之興也以姜嫄及大任、大姒，而幽王之擒也淫褒姒。故《易》基《乾坤》，《詩》首《關雎》，《書》美釐降，《春秋》譏不親迎。夫婦之際，人道之大倫也。
《漢書》曰：漢興，因秦之稱號，帝母稱皇太后，祖母稱太皇太后，正嫡稱皇后，妾皆稱夫人，有美人、良人、八子、七子、長使、少使之號焉。至武帝，制婕妤、娙娥、傛華、充衣，各有爵號，而元帝加昭儀之號，凡十四等雲。昭儀位視丞相，爵比諸侯王。婕妤視上卿，比列侯。娙娥視中二千石，比關內侯。傛華視真二千石，比大上造。美人視二千石，比少上造。八子視千石，比中更。充衣視八百石，比左更。七子視八百石，比左庶長。長使視六百石，比五大夫。少使視四百石，比公乘。五官視三百石。順常視二百石。無涓、共和、娛靈、保林、良使、夜者皆視百石。上家人子、中家人子視有秩鬥食雲。五官以下，葬司馬門外〈陵上司馬門外。〉
應劭《漢官》曰：皇后稱椒房。《詩》云：「椒聊之實，蔓衍盈升」，美其繁興。以椒塗室，亦取溫暖，除惡氣也。猶天子赤泥殿上曰丹墀。
《漢舊儀》曰：皇后、婕妤乘輦，餘皆以茵，四人輿以行。
又曰：皇后玉璽，文與帝同。皇后之璽，金螭虎紐。
又曰：皇后、太子各食三十縣，曰湯沐邑。
《五經要義》曰：古者後夫人必有女史彤管之法，后妃群妾，以禮禦於君所。女史書其日，授環，以示進退之法。生子月娠，則以金環退之。當禦者以銀環，進者著於左手；既禦，著於右手。左手陽也，以當就男，故著左手。右手陰也，既禦而復故。此女史之職也。
《後漢書》曰：夏殷以上，后妃之制，其文略矣。《周禮》：王者立後、三夫人、九嬪、二十七世婦、八十一禦女，以備內職焉。後正位宮闈，同體天王。夫人坐論婦禮，九嬪掌教四德，世婦主喪、祭、賓客，女禦序於王之燕寢。頒官分務，各有典司。女史彤管，記功書過。居有保阿之訓，動有環珮之響。進賢才以輔佐君子，哀窈窕而不淫其色。所以能述宣陰化，修成內則，閨房肅雍，險謁不行也。故康王晚朝，《關雎》作諷；宣王晏起，薑氏請愆。及周室東遷，禮序雕缺，諸侯僭縱，軌制無章。齊桓有如夫人者六人，晉獻升戎女爲元妃，終於五子作亂，冢嗣遘屯。爰逮戰國，風憲偷薄，適情任欲，顛倒衣裳，以至破國亡身，不可勝數。斯固輕禮馳防，先色後德者也。
秦幷天下，多自驕大，官備七國，爵列八品。漢興，因循其號，而婦制莫厘。高祖帷薄不修，孝文衽席無辯，然而選納尚簡，飾玩少華。自武、元之後，世增淫費，至乃掖庭三千，增級十四。妖倖毀政之符，外姻亂邦之跡，前史載之詳矣。
及光武明德中興，斫雕爲朴，六宮稱號，惟皇后、貴人。貴人金印紫綬，俸不過粟數十斛。又置美人、宮人、采女三等，幷無爵秩，歲時賞賜充給而已。漢法常因八月人，遣中大夫與掖庭丞及相工，於洛陽鄉中閱視良家童女，年十三已上，二十已下，姿色端麗，合法相者，載還後宮，擇視可否，乃用登禦。所以明慎娉納，詳求淑哲。明帝聿遵先旨，宮教頗修，登建嬪後，必先令德，內無出閫之言，權無私溺之授，可謂矯其弊矣。向使因設外戚之禁，編著甲令，改正后妃之制，貽厥方來，豈不休哉！雖禦已有度，而防閑未篤，故孝章以下，漸用色授，恩隆好合，遂忘淄蠹。
自古雖主幼時艱，王家多釁，必委成冢宰，簡求忠賢，未有專任婦人，斷割重器。惟秦芊太后始攝政事，故穰侯權重於昭王，家富於嬴國。漢仍其謬，知患莫改。東京皇統屢絕，權歸女主，外立者四帝，臨朝者六後，莫不定策帷帟，委事父兄，貪孩童以久其政，抑明賢以專其威。任重道悠，利深禍速。身犯霧露於靈台之上，家嬰縲紲於圄犴之下。湮滅連踵，傾輈繼路，而赴蹈不息，ㄡ爛爲期，終於陵夷大運，淪亡神寶。《詩》、《書》所嘆，略同一揆。
《魏志》曰：魏因漢法，母后之號，皆如舊制，自夫人以下，世有增損。太祖建國，始命王后，其下五等：有夫人，有昭儀，有婕妤，有華客，有美人。文帝增貴嬪、淑媛、修容、順成、良人。明帝增淑妃、昭華、修儀，除順成官。太和中，始覆命夫人，登其位於淑妃之上。自夫人以下，爵凡十二等。
又曰：黃初三年，詔曰：「婦人與政，亂之本也。自今已後，群臣不得奏事太后，後族之家不得當輔佐之任，又不得橫受茅土之爵。以此詔傳後世，若有背違，天下共誅之。」
殷融議後父不應拜後曰：「天性之至，父子之道，人倫之序，君臣之義，性至因親，故情禮無二；義序緣敬，故尊嚴無上。」《易》曰：『有父子然後有君臣，有君臣然有禮儀生焉。』故資父事君，教之至也。君不以貴而臣其所尊，故子爵不加於父也。夫以帝王之尊，猶無臣妾父母之義，況後從尊於帝，而令母執臣妾邪！而鄭玄復云：『公朝與歸寧，別有二制；尊卑迭用，拜謁更序。』亦有未詳斯議爲何所據？」
晉張華《女史箴》曰：茫茫造化，二儀始分；散氣流行，既陶既甄。在帝庖犧，肇經天人；爰始夫婦，以及君臣。家道以正，而王猷有倫。婦德尚柔，含章貞吉；罪慝婉淑慎，正位居室。施衿結，虔恭中饋；肅慎爾儀，式瞻清懿。樊姬感莊，不食鮮禽；衛女矯桓，耳忘和音。志厲義高，而二主易心。玄熊攀檻，馮媛趨進，夫豈無畏？知死不吝。班妾有辭，割歡同輦，夫豈不懷？防微慮遠。道罔隆而不殺，物無盛而不衰。日中則昃，月滿則微。崇猶塵積，替若駭機。人咸知飾其容，而莫知其飾性。性之不飾，或愆於禮正；斧之藻之，克念作聖。出其言善，千里應之；苟違斯義，則同衾以疑。夫出言如徵，而榮辱由茲。勿謂幽昧，靈鑒無象；勿謂玄漠，神聽無響。無矜爾榮，天道惡盈；無恃爾貴，隆隆者墜。鑒於小星，戒彼攸遂；比心螽斯，則繁爾類。歡不可以黷，寵不可以專。專實生慢，愛極則遷；致盈必損，理有固然。美者自美，翩以取尤。冶容求好，君子所仇。結恩而絕，職此之由。故曰：翼翼矜矜，福所以興；靖恭自思，榮顯所期。女史司箴，敢告庶姬。
《後魏書》曰：魏氏王業之兆雖始於神元，至於昭成。世崇儉質，妃嬙嬪御，率多闕焉，唯以次第爲稱。而章、平、思、昭、穆、惠、煬、烈八帝，妃後無聞。道武追尊祖妣，皆從帝謚爲皇后，始立中宮，餘妾或稱夫人，多少無限，然皆品次。太武始增左右昭儀及貴人、椒房。
《後魏書》曰：後魏故事，將立皇后，必令手鑄金人，以成者爲吉，不成則不得立也。又太武、文成保母劬勞之恩，幷極尊崇之義，雖事乖典禮，而觀過知仁。
《北史》曰：周氏率由姬制，內職有序。文帝創基，修衽席以儉約；武皇嗣立，節情慾於矯枉。宮闈有貫魚之美，戚裏無私溺之尤，可謂得君人之體也。
宣皇外行其志，內逞其欲，溪壑難滿，采擇無厭。恩之所加，莫限廝皂；榮之所及，無隔險詖。於是升蘭殿以正位，踐椒庭而齊體者，非一人焉；階房帷而施青紫，緣恩倖而擁玉帛，非一族焉。雖辛、癸之荒淫，趙、李之傾城，曾未足比其彷彿也。人厭苛政，其事實多。文帝之祀忽諸，特由於此。
隋文思革前弊，大矯其違，惟皇后當室，旁無私寵，婦官位號，未詳備焉。開皇二年，著內官之式，略依《周禮》，省減其數。煬帝時，后妃嬪御無厘婦職，惟端容麗飾，陪從宴遊而已。帝又參詳典故，自製嘉名，著之於令。
《春秋命曆序》：《洛書レ亡辟》曰：「人皇兄弟九人，別長九州。離艮，地精，女出爲之後。」〈離、艮卦所推也。〉
《河圖》曰：燧人之世，大跡出雷澤，華胥履之，生伏羲。
《帝系譜》曰：伏羲，十月四日人定生，母華胥。〈《孝經》、《河圖》云：伏羲在亥，得人定之時。〉
《春秋元命苞》曰：女登生神農，人面龍顔，始爲天子。
《孝經鈎命決》曰：佳姒感龍，生帝嵬魁〈嵬魁，神農名。〉
《帝王世紀》曰：炎帝神農母曰侍姒，有嬌氏女，名登，爲少典妃；游華陽，有龍首感之，生神農於裳羊山。娶奔水氏之女曰聽訁夭，生帝臨女子。
《河圖》曰：黃軒母曰地祗之子，名附寶。之郊野，大霓繞北斗樞星，耀感附寶，生軒轅。
《帝王世紀》曰：黃帝有熊氏，少典之子。母曰附寶，其先即炎帝母家有嬌氏之女，世與少典氏婚。及神農之末，少典氏又娶附寶，見大霓光繞北斗樞星照郊野，附寶孕，二十五月，生黃帝於壽丘。〈干寶云：二十五月而生。餘同。〉
《史記》曰：黃帝娶西陵之女，是爲累祖，爲黃帝正妃。生二子，其後皆有天下。
《漢書·古今表》曰：黃帝妃方雷氏，生玄囂，爲青陽。妃累祖，生昌意。妃彤魚氏，生夷鼓。妃嫫母，生蒼林。
《帝王世紀》曰：黃帝四妃，生二十五子。元妃西陵氏累祖，次妃方雷氏曰女節，次曰彤魚氏，次曰嫫母。
《列女傳》曰：黃帝妃曰嫫母，於四妃之班居下，貌甚醜而最賢心，每自退。〈余同《呂氏》。〉
《河圖》曰：瑤光之星，如虹貫月；正白，感女樞於幽房之宮，生帝顓頊。
《史記》曰：昌意娶蜀山女昌僕，生高陽。高陽有聖德。黃帝崩，高陽立，是爲顓頊。
《帝王世紀》曰：昌意之妃，之女樞。金天氏末，生顓頊於弱水。
《世本》曰：顓頊娶於勝墳氏。〈宋忠注曰：國名。〉之子，謂女祿，是生老童。〈《帝系》雲勝奔氏，餘同。〉
《河圖》曰：慶都與赤龍合，生帝於伊堯。〈《世記》雲從母姓。〉
《毛詩》曰：天命玄鳥，降而生商，宅殷土茫茫。
《春秋元命苞》曰：周本姜嫄游閉宮，其地扶桑，履大跡，生後稷。
《春秋合誠圖》曰：堯母慶都，有名於世，蓋太常之女，生於鬥維之野。常在三河之東南，天大雷電，有血流潤大石之中，生慶都。長大，常有黃雲覆蓋之，夢食不饑〈天帝以氣食。〉年二十，寄伊長孺家，無夫，出觀三河之首，常若有神隨之，有赤龍負圖至，署曰：「赤帝起成天寶。」即慶都之。翼之野奄然陰風雨，龍與慶都合，有身，龍消不見，乳堯。〈《漢書》云：堯母十四月生堯。《帝王世紀》《搜神記》同。〉
《史記》曰：嚳聚陳豐，生放勛。
又曰：後稷棄母有邰氏女，曰姜嫄，爲帝嚳元妃。出野，見巨人跡，心欣然說，欲踐之，身重如孕者。居期而生子，以爲不祥，棄之隘巷。以爲神，收養之。初欲棄之，因名棄。
《毛詩·生民》曰：厥初生民，時維姜嫄。〈生民本後稷也，後稷之母，配高辛氏帝焉。〉
《史記》曰：殷契母曰簡狄，有氏女，爲帝嚳次妃。三人行浴，見玄鳥遺其卵，簡狄取而吞之，因孕，生契。
《世本》曰：帝嚳卜其四妃，四妃之子而皆有天下。元妃有邰國之女曰姜嫄，是産後稷；次妃有氏之女簡狄，是産契；次妃曰陳豐，是生帝堯；次妃曰И訾，産帝摯。
《帝王世紀》曰：И訾班在四人下，生摯最長，故登帝位。
《世本》曰：堯娶散宜氏子，謂之女皇。〈宋忠曰：是生月朱。《帝系》《漢書》同。〉
《帝王世紀》曰：女瑩生丹朱。〈《漢書》亦云女瑩。〉
《河圖著命》曰：女登見大虹，意感，生舜於姚墟。
《史記》曰：舜母早死，瞽叟更娶後妻，生象傲。
《尚書》曰：師錫帝曰：「有鰥在下，曰虞舜。」岳曰：「瞽子，父頑，母囂，象傲，克諧以孝，烝烝乂，不格奸。」帝曰：「我其試哉！」女於時，觀厥刑於二女。厘降二女於嬀汭，嬪於虞。
《禮記》曰：舜葬蒼梧，蓋二妃未之從也。
《山海經》曰：大荒之中，有不庭之山，帝俊妻娥皇生焉。
《帝系》曰：舜娶於帝堯，謂之曰女偃。
《列女傳》曰：有虞二妃，帝堯之二女也，長曰娥皇，次曰女英。堯舉舜爲相，攝行王政，每事常謀二女。舜既受禪升爲天子，娥皇爲後，女英爲妃，事瞽叟猶若初焉。天子稱二妃聰明貞仁。舜陟方死蒼梧，二妃死於江湘之間，謂之湘君。
《尸子》曰：堯妻舜以娥皇，媵之以〈皇娥皇衆之〉女英。
《離騷·九歌·湘夫人》曰：帝子降兮北渚，目渺渺兮愁予，〈帝子謂堯二女娥皇女英，隨舜不反，墮於湘水者，因爲湘夫人也。〉裊裊兮秋風，洞庭波兮木葉下。
《河圖著命》曰：修紀見流星，意感，生帝文命，我禹興。
《周禮含文嘉》曰：夏姒氏祖以薏苡生。
《孝經鈎命決》曰：命星貫昴紀，夢接，生禹父。〈命使之星謂流行。〉
《世本》曰：鯀娶華氏，曰女志，是生高密禹。〈《帝系》雲産文命，餘同〉
《尚書·咎繇謨》曰禹曰：「予娶於塗山，辛壬癸甲〈辛日娶妻至於甲日復往治水，〉啓呱呱而泣，予弗子。〈塗山女，《史記》同。〉
《山海經》曰：太室嵩高成陽西，啓母化爲石在焉。
《帝王世紀》曰：禹始納塗山氏女，曰女媧，合婚於台桑，有白狐九尾之瑞，到至是爲攸女。故《連山易》曰：「禹娶塗山之子，名曰攸女，生啓是也。
《列女傳》曰：啓母塗山者，夏禹之妃，塗山之女也。禹娶四日而去治水。啓既生，呱呱而泣。禹三過其門不入。
《呂氏春秋》曰：禹行功，見塗山之女，禹未之遇。南音南土，塗山之女乃令其妾往候禹於塗山之陽，女作歌曰《候人》，實始作南音也。
《左傳》曰：伍員曰：「昔有過澆滅夏後相，後緡方娠，逃出自竇，〈後緡，相妻。〉歸於有仍，〈緡，有仍氏女也。〉生少康焉。澆求之，逃奔有虞，虞思妻之以二姚。」
《楚辭》曰：迨少康之未家，留有虞之二姚。
《洛書錄運法》：孔子曰：「逢氏抱小女末喜觀帝，孔甲悅，以爲太子履癸妃。」
《國語》曰：桀伐蒙山而得末喜。
《紀年》曰：後桀伐岷山，岷山女於桀二人，曰琬、曰琰。桀受二女，無子，刻其名於，苕華之玉，苕是琬，華是琰；而棄其元妃於洛，曰末喜氏。末喜氏以與伊尹交，遂以夏亡。
《帝王世紀》曰：末喜好聞裂繒之聲而笑，桀爲發繒裂之，以順適其意。
《列女傳》曰：夏桀末喜者，夏桀之妃也。桀伐有施，有施女以末喜。〈以女妻人曰女。〉
《河圖著命》曰：扶都見白氣貫月，意感，生黑帝子湯。
《帝王世紀》曰：湯娶有莘，爲正妃。
《列女傳》曰：湯妃，有莘之女也。德高而伊尹爲之媵臣，佐湯致王，訓正後宮，嬪御有序，咸無嫉妒逆理之人。生三子：太丁、外丙、仲壬。太丁早卒，丙、壬嗣登太位。
《史記》曰：帝乙長子曰微子啓，賤不得立。立少子辛，辛母正後，嗣。
《帝王世紀》曰：帝乙二妃，生四子：長曰微子啓，中曰微仲，少曰受德辛；庶妃生箕子。初，啓母之生啓及仲，尚爲妾；及立爲後，乃生紂。
《史記》曰：紂伐有蘇，有蘇人以妲己女焉。紂愛妲己，妲己之言是從。武王殺之，斬以玄戈，懸之小白旗。〈《世本》又載。〉
《列女傳》曰：妲己者，殷紂之妃也。紂伐有蘇，有蘇女以妲己。美而辯，用心邪僻，誇比於體，戚施於貌。紂好酒淫樂，不離妲己，所譽者貴之，所憎者誅之。
《毛詩》曰：古公亶父，來朝走馬。率西水滸，至下岐下。爰及薑女，聿來胥宇。
又曰：摯仲氏任，自彼殷商，來嫁於周，曰嬪於京。乃及王季，維德之行。〈摯國，任姓。〉
《史記》曰：古公太薑生少子季曆，季曆娶太任，皆賢婦人，生子曰昌。
《列女傳》曰：太姜者，太王之妃，有台之女，曰賢而有色。生太伯、仲雍、王季。化導三子，皆成賢德。太王有事，必諮謀焉。
《河圖著命》曰：太妊夢長人感己，生文王。
《毛詩》曰：思齊太妊，文王之母。思媚周薑，京室之婦。
《列女傳》曰：太妊者，王季之妃，摯任之女也。端懿誠莊，維德之行。及其有娠也，目不視惡色，耳不聽淫聲，口不放言，溲於豕牢，而生文王。文王生而明聖，太妊教以一而知其百，卒爲周宗。君子謂太妊能胎教。
《毛詩》曰：天監在下，有命既集。文王初載，天作之合。在洽之陽，在渭之。纘女維莘。長子維行〈纘，繼也。莘，太姒國也。長子，長女。〉篤生武王。〈箋云：太姒厚生聖子武王。〉
又曰：太姒嗣徽音，則百斯男。
《論語·泰伯》曰：武王曰：「予有亂臣十人。〈馬融曰：亂，理也。十人謂周公旦、召公、公、太公望、畢公榮、虢叔、閎天、散宜生、太顛、南宮括。其一人謂文母也〉。」孔子曰：「才難，不其然乎？唐虞之際，於斯爲盛。有婦人焉，九人而已。」
《列女傳》曰：太姒者，文王之妃，莘姒之女也，號曰文母。
《左傳》曰：子産曰：「當武王邑姜方娠太叔，〈杜預曰：邑姜，武王后，齊太公之女也。懷胎爲娠。太叔，成王之弟叔虞者。〉夢帝謂己：「余命而子曰虞，〈帝，天也。虞，唐君之名。〉將與之唐，屬諸參，而蕃育其子孫。」及生，有文在手曰《虞》，遂以命之。」
《帝王世紀》曰：武王納太公之女，曰邑姜，修教於內，生太子誦。
《瑣語》曰：元妃獻後生子，不恆其月而生，後弗敢舉。王召群吏問，將棄之。仲山甫曰：「天將以是棄周，棄之何益？且卜筮言，何必從。」乃弗棄。
《列女傳》曰：周宣姜後者，齊侯之女也。周宣嘗夜臥晏起，後夫人不出於房。薑後既出，乃脫簪珥，待罪於永巷，使其傅母通言於王曰：「妾之不才，妾之淫心見矣，至使君王失禮而晏朝，以見君王之樂色而忘德也。」王曰：「寡人不德，實自生過，非夫人之罪也。」
《毛詩》曰：《白華》，周人刺幽後也。幽王娶申女以爲後，又得褒姒而黜申後，故下國化之，以妾爲妻，以孽代宗。
又曰：《正月》，刺幽王也。「燎之方陽，寧或滅之；赫赫宗周，褒姒滅之。」
《國語》曰：夏之衰也，二龍止於夏庭而曰：「余，褒之二君。」夏帝卜請其而藏之，乃吉。〈韋昭曰：龍吐沫，龍之精氣也。〉龍亡而在，櫝而藏之。三代莫敢發。至厲王之末，發而觀之。流於庭，不可除。王使婦人裸而澡之，化爲玄黿，入王后宮。童妾既齔而遭之，既笄而孕，無夫而生子，懼而棄之。宣王之時，童謠曰：「厭弧箕服，實亡周國。」有夫婦賣是器者，見後宮童妾所棄妖子，聞其啼，哀而收之。夫婦奔褒。褒人有罪，請入所棄女，是爲褒姒。幽王愛之，生伯服，廢申後，而以褒姒爲後。褒姒不好笑，幽王欲其笑，萬方，不笑。烽火大鼓譟，諸侯悉至，至而無寇，褒姒乃大笑。幽王數爲舉烽。申侯怒，與西夷犬戎攻，殺王，虜褒姒。〈《史記》《列女傳》《世紀》幷同。〉
《列女傳》曰：幽王出入與褒姒同乘弋獵，不時以適褒姒意。
《史記》曰：呂不韋所幸姬有娠，而進之於子楚，生秦始皇，是爲太后。
《說苑》曰：秦始皇太后不謹，幸郎��，封長信侯。長信侯生兩子，�專國事，驕奢，與侍中、左右貴人俱博，飲酒醉，爭言而鬥，瞋目大呼曰：「吾乃秦皇帝之假父也，窶人子何敢與我亢？」鬥者走，行白始皇，始皇大怒。�因作亂，戰咸陽宮，�敗始皇取�四支車裂之，取其兩弟囊撲殺之。皇太后置之咸陽宮，下令曰：「敢以太后事諫者戮而殺之」。闕下諫而死者二十七人。茅焦乃上謁於王，遂以千乘萬騎自迎太后歸咸陽。太后喜，大置酒待茅焦，及飲，太后稱曰：「抗枉令直，使敗更成，安秦社稷，使妾母子復得相會，茅君之力也。」
