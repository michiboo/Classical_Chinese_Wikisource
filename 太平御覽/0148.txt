
崔豹《古今注》曰：漢明帝爲太子，樂人作歌詩四章以贊太子之德，一曰《日重光》，二曰《月重輪》，三曰《星重輝》，四曰《海重潤》。
《東觀漢記》曰：東海恭王疆，光武皇帝長子也。母郭后。建武二年六月，立爲皇太子。十七年十月，郭后廢爲中山太后。自郭后廢，疆不自安，數因左右陳誠，願備藩輔。其十九年六月，疆廢爲東海王。二十八年十月，就國，食東海、魯國幷二郡二十九縣。租入倍諸王，賞賜恩寵無倫比。致虎賁旄頭，宮殿設鍾ね之懸。疆性聰達恭謹，臨之國，比上書讓還東海十九縣。又因皇太子固辭。上不許，以疆章示公卿大夫，深嘉嘆之。
《續漢書》曰：趙喜爲太尉。中元二年，上崩，喜受遺詔，典錄喪禮。新承王莽之亂，國無舊典，皇太子與諸王雜坐同席，尊卑無別，嘉乃正色，橫劍殿階，扶下諸王，以明尊卑。
范曄《[[後漢書[[》曰：孝順皇帝，安帝之子。母李氏，爲閻皇后所害。永寧元年，立爲皇太子。延光三年，安帝乳母王聖、大長秋江京、中常侍樊豐譖太子乳母王聖舅、廚監邴吉，殺之。太子數爲嘆息。王聖等懼有後禍，遂與豐、京共陷太子，太子坐廢爲濟陰王。明年三月，安帝崩，北鄉侯立，濟陰王以廢黜，不得上殿親臨梓宮，悲號不食，內外群僚莫不哀之。及北鄉侯薨，車騎將軍閻顯及江京，與中常侍劉安、陳達等白太后，秘不發喪，而更徵立諸國皇子，乃閉宮門，屯兵自守。十一月丁亥，京師及郡國十六地震。是夜，中黃門孫程等十九人共斬江京、劉安、陳達等，迎濟陰王於德陽殿西鍾下，即皇帝位，年十一。
《魏志》曰：文帝爲五官將，而臨淄侯植才名方盛，各有黨與，有奪宗之議。文帝使人問賈詡自固之術，翊曰：「願將軍恢崇德度，躬素士之業，朝夕孜孜，不違子道。如此而已。」文帝從之，深自砥礪。太祖又嘗屏除問翊，默然不對。太祖曰：「與卿言而不答，何也？」翊曰：「屬有思，故不即對耳。」太祖曰：「何思？」詡曰：思袁本初、劉景升父子也。」太祖大笑，於是太子遂定。
《魏略》曰：太祖不立太子，太子自疑。是時有高元昌者，善相人，乃呼問之，對曰：「其貴乃不可言。」因問：「壽幾何？」何元昌曰：「其壽，至四十當有小恙，過是無憂。」後無幾而立太子也。
《世語》曰：辛毗女憲英，�太常羊耽，外孫夏侯湛爲其傳，曰憲英聰明有才鑒。初，文帝與陳思王爭爲太子，既而文帝得立，抱毗頸而告之曰：「辛君知我喜不？」毗以告憲，憲嘆曰：「太子代君主宗廟社稷也，代君不可以不戚，主國不可以不懼，宜戚而喜，何以能久，魏其不昌乎？」
《魏書》曰：明帝生數歲而有岐嶷之姿，武帝異之，曰：「我基於爾三世矣。」每朝宴會同，與侍中近臣幷列帷幄，好學多識，特留意於法理。
《魏略》曰：文帝以郭后無子，詔使子明帝。帝以母不以道終，意甚不平。後不獲已，乃敬事郭后，旦夕因長禦問起居。郭后亦自以無子，遂加慈愛。文帝始以帝不悅，有意欲以他姬子京兆王爲嗣，故不拜太子。
《魏末傳》曰：明帝嘗從文帝獵，見子母鹿。文帝射殺鹿母，使帝射子。帝不從，曰：「陛下殺其母，臣不忍復射其子。」因涕泣。文帝即放弓箭，以此深奇之，而建樹之意定也。
王隱《晉書》曰：武皇帝寬惠仁厚，深沉有智量，風度容貌綽如也。景元中，爲撫軍。咸熙元年，晉國初開，立爲世子，遷撫軍大將軍、開府、副相國。二年，立爲太子。
又曰：惠帝爲太子，時上素知太子暗弱，後必亂國，然不能擇才，乃遣荀勖、和嶠往觀之。勖還，盛稱「太子德更進茂，不同西宮之時也。」嶠答詔稱：「臣以太子如故，不見更勝。此自陛下家事，非臣所盡也。」於是天下貴嶠而賤勖。
又曰：湣懷太子名�〈音聿〉，字熙祖。少聰惠，武帝愛之。六七歲，時帝夜望火，太子牽上衣裾使入暗中，上問其故，太子對以「暮夜倉卒，宜備非常，不當近火光，令人照見也。」又嘗見官養豬肥大不常，復問上：「何不殺以賜左右，而久費五穀。」上即烹之。由是益奇之，常稱以爲似宣皇帝；亦以東宮無嫡，有托後之意。太康十年，詔曰：「�既長且仁，可令以�爲廣陵王，以廣陵、臨淮爲封國，邑五萬戶。」及世祖崩，惠帝即位，立爲皇太子，詔曰：「�尚幼蒙，今出止東宮，雖當賴師傅群賢之訓。其游處左右，宜得正人陳共周旋，能相長益者。太保衛權息庭，司空司馬秦息略，太子太傅楊濟息毖，太子少師裴楷息憲，太子少傅張華息禕，尚書令華廙息恆，幷以道義之門，有不肅之訓，其令此六人更共往來止。」其後太子好卑車、小馬、小牛，令左右騎，斷羈勒，使墮地。又令人屠肉，己自分齊，手揣輕重，斤兩不差。雲其母本屠家女也。頗好游宴，或闕朝侍，稍失儲副望。賈後無子，妒害滋甚。九年正月，月暈，赤黃數重。三月十八日，滎陽、河南、潁川繁霜，殺桑及桃、李、杏花。尉氏血雨，有聲若牛出。許昌城夏桑生於東宮西廂，日長尺餘，數日枯。日中若飛燕者，積數月。漢中平中亦有此變，皆爲太子也。賈後作頡字髻，太子見擷之象也。是時謠曰：「東宮馬子莫聾�空，前至臘月纏汝{髟�}。」十一月，天連大風，髮屋折樹。十二月二十八日，後遣宮婢賫書與太子云：「陛下昨夜不快，汝可入朝。」太子如令請朝，詔聽。二十九日，入朝，賈後不見，使婢陳舞賜棗酒，強使飲。辭，不見聽，太子醉。賈後誣奏太子有悖書，廢徙金墉城。以千兵防送，幽於許昌宮之別坊。賈後與賈謐等謀早害太子，以絕民望。三月十四日，矯詔使小黃門孫慮害太子。賈後表以廣陵王禮嬪。趙王倫誅賈謐，廢賈後，帝乃使持節兼司空衛尉伊策故皇太后，曰：「嗚呼！少資岐嶷之質，荷先帝殊異之寵，大啓土宇，奄有淮陵。朕奉遵遺旨，建爾儲副，以光顯我祖宗。祗爾德行，以從保傅，事親孝敬，禮無違者。而朕昧於凶構，致爾於非命之禍，俾申生、孝己復見於今。賴宰相賢明，人神憤怨，用啓朕心，討厥有罪，咸伏其辜。何補於荼毒冤魂酷痛哉？是用切怛悼恨，震動於五內。今追復皇太子喪禮備制，反葬京畿，祠以太牢。魂而有靈，尚獲爾心。」
《文士傳》曰：賈謐與湣懷太子博爭道，成都王厲聲曰：「皇太子，國之儲君，賈長淵何得無禮！」
《晉書》曰：明帝，元皇帝長子也。幼而聰哲，爲元帝所寵異。年數歲，常坐置膝上，屬長安使來，因問帝曰：「汝謂日與長安孰遠？」對曰：「不聞人從日邊來，居然可知也。」元帝異之。明日，宴群僚，又問之，對曰：「日近。」元帝失色，曰：「何乃異間者之言？」對曰：「舉目見日，不見長安。」由是益奇之。及帝即尊號，立爲皇太子。
何法盛《晉中興書》曰：肅宗，中宗長子也。建武元年，中宗爲晉王，拜王太子；及踐尊號，爲皇太子，冊曰：「於戲！朕承天緒，忝繼祖宗之洪基，君臨於萬邦，戰戰兢兢，若涉淵水，未有攸濟。自古聖王敷宇四海，莫不建立元子，本枝百世。今稽古授爾於儲宮，以陪貳於朕躬。欽哉！爾其克念乃祖，日新厥德。何遠非佞，何親非賢。欽翼師傅，以丕崇大化。可不慎歟，爾其敬之。」
又曰：孝宗穆皇帝，諱聃，康帝子也。建元二年，康帝疾篤，左光祿大夫領司徒謨、尚書令恢等上疏曰：「臣聞皇羲玄邈，五帝攸往，淳風澆散，三王傳嗣，欲令國有常居，民有定奉，關諸盛衰，不易之道也。伏惟皇子，天挺奇表，隆準豐下，岐嶷之姿，彰於始年，大成之風，顯於期月。宜建立儲宮，允副民望，請下太史，擇吉日，告宗廟，備禮儀奉行。」奏可。
《後魏書》曰：太宗明元皇帝，道武之長子。初，帝母既賜死，太祖乃召帝告曰：「昔漢武帝將立其子而殺其母，不令婦人後與國政，使外家無亂。汝當繼統，吾故遠同漢武，爲長久之計。」帝素純孝，哀泣不能自勝，太祖怒召之。帝欲入，左右曰：「孝子事父，小杖則受，大杖避之。今陛下怒盛，入或不測，陷帝於不義。不如且出，待和解而進，不晚也。」帝從之，乃遊行於外。及元紹之逆也，帝還而誅之。天賜六年，即皇帝位。
又曰：景穆皇帝，太武皇帝之長子也。母曰賀夫人。延和元年，立爲皇太子，時年五歲。明惠強識，聞則不忘。及長，好讀經史，皆通大義。太武甚奇之。初，太武之伐河西，李順等咸言姑臧無水草，不可行。太子有疑色。及車駕至姑臧，乃詔太子曰：「姑臧城東西門外湧泉於城北，其大如河。澤草茂盛，可供大軍數萬。人之多言，亦可惡也。」太子謂言者曰：「爲人臣不實若此，豈是忠乎！吾初聞有疑，但帝決行耳。幾誤人大事，言者復何面目見帝也。」正平元年六月，薨於東宮，時年二十四。賜謚曰景穆皇太子。高宗即位，追尊爲景穆皇帝，廟號恭宗。
又曰：世宗宣武皇帝，孝文皇帝第二子也。母曰高夫人，初，夢爲日所逐，避於床下，日化爲龍，繞己數匝，遂有娠，生帝於平城宮。二十一年，立爲皇太子。
又曰：肅宗孝明皇帝，諱詡，世宗第二子也。延昌元年，立爲皇太子。二年，世宗幸東宮，召崔光與黃門甄琛、廣陽王淵等幷賜坐，詔光曰：「卿是朕西台大臣，當今爲太子師傅。」光起拜，固辭。詔不許，即命肅宗出從者十餘人，敕以光爲傅之意，令肅宗拜光。光又拜，辭不當受太子拜。復不蒙許，肅宗遂南面再拜。詹事王顯啓請從太子拜，於是宮臣畢拜。光北面立，不敢答拜，唯西面拜謝而出。
又曰：廢太子生而母死，文明太后撫視之，常置左右，詔曰：「昔塗山有育，美名列於夏典；任姒作配，昌發顯於周書，故能緝熙丕緒，祚延八百。自元子誕育，於今四載，而名表未孚於四方，茂實未昭於朝掖，非所以憲章遠猷，允光禮度者也。太皇太后親發明旨，爲之立名，依德協義，名恂，字元道。國祚永隆，儲貳有寄，無窮之兆，於是而始。」乃大赦天下。太和十七年七月癸丑，立恂爲皇太子。高祖每歲征幸，常留守。恂不好書學，體貌肥大，深忌河洛暑熱，意每追樂北方。庶子高道悅數苦諫，恂甚銜之，乃手刃道悅于禁中。高祖引群臣於清徽堂議，廢之爲庶人，置之河陽。後謀逆，賜死。
《梁書》曰：天監十四年正月朔旦，帝臨軒，冠太子於太極殿。舊制，太子著遠游冠金蟬翠緌纓；至是，詔加金博山。
又曰：昭明太子母丁貴嬪有疾，太子還永福省侍疾，衣不解帶。及薨，步從喪還宮，至殯，水漿不入口，每哭慟絕。武帝命中書舍人顧協宣旨曰：「毀不滅性，聖人之制。不勝喪比於不孝。有我在，那得自毀如此！可即強進飲粥。」太子奉敕，乃進數合。自是至葬，日進麥粥一升。武帝又敕曰：「聞汝所進過少，轉羸瘦。我比更無病，正爲汝如此，胸中亦圯塞成疾。應強加飠亶粥，不使我恆爾懸心。」雖屢奉勸逼，終喪，日止一溢，不嚐菜果之味。體素壯，腰帶十圍，至是減削過半。每入朝，士庶見者莫不下泣。
又曰：昭明太子性愛山水，於玄圃穿築，更立亭館，與朝士名素者游其中。嘗泛舟後池。番禺侯軌盛稱「此中宜奏女樂」，太子不答，詠左思《招隱詩》云：「何必絲與竹，山水有清音。」軌慚而止。
又曰：昭明太子好士愛文，劉孝綽與陳郡殷芸、吳郡陸亻垂、琅琊王筠、彭城劉洽等同見禮待。太子起樂賢堂。
《後周書》曰：宣帝，諱ど，高祖長子。帝即位，多過惡。初，帝之在東宮也，高祖慮其不堪承嗣，遇之甚嚴。朝見進止，與諸臣無異，雖隆寒盛暑，亦不得休息。性既嗜酒，高祖遂醪醴不許至東宮。每有過，輒加捶撲。嘗謂之曰：「古來太子被廢者幾人，餘兒豈不堪立邪！」於是遣東宮官屬錄帝言語動作，每月奏聞。帝憚高祖嚴，矯情修飾，以是過惡遂不聞。
《隋書》曰：煬帝，高祖第二子也。母文獻獨孤皇后。上美姿儀，少敏惠，高祖及後於諸子中特鍾愛。高祖幸上所居第，見樂器弦多斷絕，又有塵埃，若不用者，以爲不好聲伎之玩。上尤自矯飾，當時稱爲仁孝。及太子勇廢，立爲皇太子。
《唐書》曰：李綱，隋開皇末爲太子洗馬。皇太子勇嘗以歲首宴宮臣，左庶子唐令則自請奏琵琶，又歌《武媚娘》之曲。綱趨而出，勇曰：「我欲爲樂耳，君勿多事。」及勇廢黜，文帝召東宮官屬切讓之，無敢對者。綱對曰：「今日之事，乃陛下之過，非太子之罪也。太子才非上品，性是常人，若得賢明之士輔導之，足堪繼嗣皇業。方今多士盈朝，當擇賢居任，奈何以弦歌鷹犬之才日在其側，致令至此，乃陛下訓導不足，豈太子之罪耶！」
《隋書》曰：元德太子昭，煬帝長子也。生而高祖命養宮中。三歲時，在玄武門弄石獅子，高祖與文獻後至其所。高祖�患腰痛，舉手憑後，昭因避去，如此者再三。高祖嘆曰：「天生長者，誰復教乎！」由是大奇之。高祖嘗謂曰：「當爲爾娶婦。」昭應聲而泣，高祖問其故，對曰：「漢王未婚時，恆在至尊所，一朝娶，則便出外。懼將違離，是以啼耳。」上嘆其有至性，特鍾愛焉。煬帝即位，便幸洛陽宮，昭留守京師。大業元年，帝遣使者立爲皇太子。
《唐書》曰：太宗文皇帝，高祖第二子也。母曰太穆皇后。以隋開皇十八年生於武功之別館。初，在孕而語聲聞於外，後心異之。將誕育，後不之覺，而太宗已生。高祖受禪，拜尚書令，進封秦王。武德九年，立爲皇太子。
又曰：隱太子建成，高祖長子也。大業末，高祖捕賊汾、晉，令建成攜家屬寄於河東。義旗建，遣使密召之，建成與齊巢王元吉間行赴太原。建成至，高祖大喜，拜左領大都督，封隴西郡公，引兵略西河郡，從平長安。義寧元年冬，隋恭帝拜唐國世子，開府，置僚屬。二年，授撫軍大將軍、東討元帥，將兵十萬徇洛陽。及還，恭帝授尚書令。武德元年，立爲皇太子。時太宗功業日盛，建成與齊王元吉潛謀作亂。九年六月三日，太宗密奏建成、元吉淫亂後宮，因自陳曰：「臣於兄弟無絲毫所負，今欲殺臣，似爲世充、建德報仇。臣今枉死，永違君親，魂歸地下，實亦恥見諸賊。」高祖省之愕然，報曰：「明日勘問，汝宜早參。」四日，太宗將左右九人至玄武門自衛。高祖已調召裴寂、蕭瑀、竇延、陳叔達、封倫、宇文士及顔師古等，欲令窮覆其事。建成、元吉行至臨湖殿，覺變，即回馬，將東歸宮府。太宗隨而呼之，元吉馬上張弓，再三不彀。太宗乃射之，建成應弦而薨。
又曰：高宗文皇帝，太宗第九子。母曰文德順聖長孫皇后。貞觀二年，生於東宮之麗正殿。封晉王。幼而岐嶷端審，寬仁孝友。初授《孝經》，太宗問曰：「此書中何言爲善？」對曰：「夫孝，始於事親，中於事君，終於立身。」太宗大悅，曰：「行此，足以事父兄，爲臣子矣。」太子承乾廢，長孫無忌、李等議，立爲皇太子。
又曰：太子承乾得罪，太宗欲立晉王，而限以非次，惶惑不決。乃禦兩儀殿，群臣盡出，獨留長孫無忌及司空房弘齡、李，謂曰：「我三子一弟，所爲如此，我心無聊。」因自投於床，抽佩刀欲自刺。無忌等驚懼，爭前扶抱，取佩刀以授晉王。無忌等請太宗所欲，報曰：「我欲立晉王。」無忌曰：「謹奉詔。有異議者，臣請斬之。」太宗謂晉王曰：「汝舅許汝也，汝宜拜謝。」晉王因下拜。太宗謂無忌等曰：「公等既符我意，未知物論何如？」無忌曰：「晉王仁孝，天下屬心久矣。乞召問百僚，必無異辭。」於是建立遂定。
