
張《易注序》曰：蜜蜂以兼釆為味。
《韻集》曰：蜜，蜂百草華所作也。
《漢武帝故事》曰：西王母曰：「太上之藥有中華紫蜜、雲山朱蜜。」
《續漢書》曰：天竺國出石蜜。
《東觀漢記》曰：世祖嘗與朱祐共買蜜合藥。後上追念之，即賜祐白蜜一石，問：「何如在長安時共買蜜乎。」
《吳書》曰：袁朮為雷薄等所距，士眾絕糧。時盛暑，欲得蜜漿，又無蜜，坐床嘆息良久，乃大吒曰：「袁朮至於此乎！」
《吳曆》曰：孫亮使黃門至中藏取蜜漬梅，蜜中有鼠矢。召問藏吏曰：「黃門從汝求蜜耶？」吏曰：「向求蜜，實不敢與。」黃門不服，亮曰：「此易知耳。」令破鼠矢，矢里燥。亮曰：「若久在蜜中，中外當俱溼；里燥，必是黃門所為。」黃門首服。
《晉令》曰：蜜工收蜜十斛，有能增煎二升者，賞谷十斛。
《晉太康起居注》曰：尚書令荀勗嬴毀，賜石蜜伍斤。
《齊書》曰：明帝元好逐姨，以銀缽盛蜜漬之，一食數缽。
又曰：陶弘景永明十年脫朝服掛神武門，上表辭祿。詔許之，賜以束帛，敕所在月給茯苓伍斤、白蜜貳斤，以供服餌。
《梁書》曰：任為新安太守。郡有蜜嶺及楊梅，舊為太守所釆。以冒險多物故，即時停絕。
又曰：傅昭為臨海太守。郡有蜜岩，前後太守皆自封固，專收其利。昭以周文之囿與百姓共之，大可喻小，乃教勿封。
《梁四公記》曰：高昌國遣使貢刺蜜，帝命傑公迓之，謂其使曰：「刺蜜是鹽城所生，非南平城者。」使者曰：「其年風災，刺蜜不熟，故爾。」帝問傑公何得知，對曰：「南城羊刺無葉，其蜜色明白而味甘；鹽城羊刺葉大，其蜜色青而味薄。以是知蜜之偽耳。」
《唐書》曰：蕃胡國出石蜜，中國貴之。上遣使往摩伽池國取其法，令揚州煎諸蔗之汁，於中廚自造焉，色味逾於西域所出。
《神仙傳》曰：飛黃子服中嶽石蜜及紫粱，得仙。
王孚《安成記》曰：郡東有山，百姓呼曰蜜崗，產蜜焉。〈《仙經》云：蜜為眾口芝。〉
《荊州圖記》曰：赤馬山有蜜房二百所，羅綴相望，因名曰百房。
《異物志》曰：交址草，滋大者數寸，煎之凝如冰，破如博棋，謂之石蜜。
《涼州異物志》曰：石蜜之玆，甜於浮萍。非石之類，假石之名。實出甘柘，變而凝輕。〈甘柘似竹，味甘。煮而曝之，則凝如石而甚輕。〉
《范子》曰：白密出隴西天水。
《本草經》曰：石蜜，一名飴。
《吳氏本草》曰：食蜜生武都谷。
劉根《墨子枕中記鈔》曰：百花醴蜜。
《楚辭·招魂》曰：瑤漿蜜勺，〈勺，沾也〉實羽觴。
左思《蜀都賦》曰：蜜防郁毓被其阜。〈漢昌縣多野蜂蜜蠟。〉
郭珍《蜜賦》曰：繁布金房，疊稱王室。咀爵滋液，釀以為蜜。散似甘露，凝如割肪。冰鮮玉潤，髓滑蘭香。
魏文帝《與孫權書》曰：今因趙咨奉石蜜五餅。
又《與朝臣詔》曰：南方龍眼、荔支，寧比西國葡萄、石蜜？
又曰：新城孟太守道：蜀豬肫雞鶩，味皆淡，故蜀人作食喜著飴蜜。
張衡《七辯》曰：沙餳、飴、石蜜，遠國貢儲。
盛翁子《與劉頌書》曰：沙餳，西垂之產。
