
《毛詩·大雅》曰：鎬京辟雍，自西自東，自南自北，無思不服。〈武王作邑於鎬京。箋雲︰自，由也。武王於鎬京行辟雍之禮日，四方來觀者皆感化其德，心無不歸服。〉
《禮記·王制》曰：天子曰辟雍，諸侯曰泮宮。〈尊卑學異名。辟，明；雍，和也。所以明和天下也。泮之言恤政教也。〉
《禮記禮統》曰：所以制辟雍何？數化天下也。辟雍之制奈何？《王制》曰：辟雍，圓如璧，雍以水，內如覆，外如偃盤也。諸侯泮宮，半有水，半有宮也。諸侯所化者少，故半有宮焉。三王之制奈何？夏天子曰重屋，諸侯曰廣宗；殷天子曰廟，諸侯曰世室；周天子曰辟雍，諸侯曰泮宮，鄉曰庠，里曰序，是其制也。
《禮記外傳》曰：學者，覺也，人生也，皆稟五常之正性。故聖人修道以教之，使其發覺，不失其性也。〈小人學道則易使也，不從教則凶人也。〉天子、諸侯皆有大學、小學。〈小學則東，少陽之地，公宮之左。〉太學在西。有虞氏之學曰庠，亦謂之米廩。〈藏躬耕之�於學中，以供祭祀。虞舜尚孝。〉夏曰序，殷曰瞽宗，〈瞽，無目者。樂正，古之學者。〉周曰辟雍。〈辟，明也。雍，和也。亦爲大學東膠。〉
《漢書·禮樂志》曰：武帝時，丞相大司空奏請立辟雍。會按行長安南營，表未作，遭帝崩，群臣引以爲定謚。及王莽爲宰衡，欲耀衆庶，遂興辟雍。
《後漢書》曰：世祖中元二年春，初起辟雍，行大射之禮。
《續漢書·禮儀志》曰：明帝永平中，始率群臣躬養三老五更於辟雍，行大射之禮。
《魏志》曰：明帝幸辟雍，於會命群臣賦詩。
《宋書·禮志》曰：昔武帝太始六年，帝臨辟雍，行鄉飲酒之禮。詔曰：「禮儀之廢久矣！乃今復講肄舊典。」賜太常絹百匹，丞、博士及學生酒。咸寧三年，惠帝復行其禮。
《白虎通》曰：天子立辟雍者何？所以行禮樂、宣德化也。辟者，象璧，以法天；雍者何？雍之以水，象教化流行。
《五經通義》曰：諸侯不得觀四方，故缺以東南。半天子之學，故曰泮宮。
《三輔決錄》曰：辟雍水四周於外，象四海也。
桓譚《新論》曰：王者作圓池如璧形，實水其中，以圜壅之，故曰辟雍。言其上承天地，以班教令，流轉王道，終而復始。
《說苑》曰：辟雍，天子鄉飲之處。
戴延之《西征記》曰：洛城南有平昌門，道東辟雍壇，去靈台三里，俱是魏武帝所立，高七丈。
班固《東都賦·辟雍詩》曰：乃流辟雍，辟雍湯湯。聖皇蒞止，造舟爲梁。皤皤國老，乃父乃兄。抑抑皇儀，孝友光明。於赫太上，示我漢行。洪化惟神，永觀厥成。
李尤《辟雍賦》曰：卓矣煌煌，永元之隆。含弘該要，周建大中。蓄純和之優渥兮，化盛溢而茲豐。
李尤《辟雍銘》曰：惟王所建，方中圓外，清流四匝，蕩滌濁穢。
傅玄《帝幸辟雍鄉飲酒賦》曰：時皇帝枉萬乘之尊兮，以幸辟雍。鹵簿齊列，群官正容，侍衛參差，階戟百重。乃延鄉士，乃命王公。是日也，定小會之常儀兮，饗殊俗而見遠邦；連三朝以考學兮，覽先賢之異同。
《毛詩·文王·靈台》曰：《靈台》，民始附也。文王受命，而民樂其有靈德，以及鳥獸昆蟲焉。〈天子有靈台，所以觀象察氣妖祥。〉經始靈台，經之營之，庶民攻之，不日成之。
《詩汜曆樞》曰：靈台，候天意也。經營靈台，天下附也。
《禮含文嘉》曰：禮，天子靈台，以考觀天人之際，陰陽之會也。揆星度之驗，征氣朔之瑞，應原神明之變，化爲萬姓，獲福於天。
《禮統》曰：所以制靈台何？以尊天重民，備燥聵害，豫防未然也。夫王者當承順天地，節禦陰陽也。夏所以爲清台何？明明相承，太平相續，故爲清台。殷爲神台、周爲靈台何？質者據天而王，天者稱神。文者據地而王，地者稱靈。是其異也。
《孝經援神契》曰：靈台考符居高顯，聖王所以宣德察微。
《五經通義》曰：王者受命而起，所以立靈台。靈台何以爲在於野中國之南？附近辟雍，依仁宮也。靈台制度奈何？師說之，積土崇增，其高九仞，上平無屋。高九仞者，極陽之數；上平無屋，望氣顯著。
《續漢書·祭祀志》曰：明帝即位，郊祀五帝於明堂。卒事，遂升靈台，以望�物。
崔鴻《十六國春秋·後趙錄》曰：建武二年，置女大史靈台，仰觀災祥，以考中外太史，驗察虛實。
《唐書》曰：乾元元年，於永寧坊張守珪宅置司天臺。制曰：建邦設都，必稽玄象；分列曹局，皆應物宜。靈台二星，主觀察�物天文，位在太微西南。今興慶宮，上帝延也，考符之所，合置靈台。
《三輔故事》曰：漢作靈台於城東，周作靈台在灃水永東。常以四孟之月，登臺而觀。
《述征記》曰：長安宮南有靈台，高十仞，上有銅渾天儀，又相風銅鳥，或雲此鳥遇千里風乃動。
《六韜》曰：文王旣出里，召周公旦築爲靈台。
《新序》曰：周文作靈台及池沼，掘得死人骨。吏以聞於文王。文王曰：「更葬之。」天下聞之，皆曰：「文王賢矣！澤及朽骨，而況於人乎！」
班固《東都賦·靈台詩》曰：乃經靈台，靈台旣崇。帝勤時登，爰考休徵。三光宣精，五行布序。習習祥風，祁祁甘雨。百穀蓁蓁，庶草蕃廡。屢惟豐年，於皇樂胥。
潘岳《閑居賦》曰：靈台傑其高寺，窺天文之秘奧，究人事之終始。
《毛詩·國風》曰：《子衿》，刺學校廢也。亂世則學校不修焉。青青子衿，悠悠我心，〈青衿，青領也。學子之所服。〉縱我不往，子寧不嗣音。
《尚書大傳》曰：鉏已藏，歲事欲畢，餘子皆入學。十五始入小學，見小節，踐小義；十八始入大學，見大節，踐大義。
《周禮·地官下·師氏》曰：師氏以三德教國子：一曰至德，以爲道本；二曰敏德，以爲行本；三曰孝德，以知逆惡。又教三行：一曰孝行，以親父母；二曰友行，以尊賢良；三曰順行，以事師長。〈鄭玄注曰：德行，外內之言也。在心爲德，施之爲行。〉居虎門之左，司王朝，凡國之貴遊子弟學焉。
《禮記·學記》曰：君子如欲化民成俗，其必由學乎。〈所學聖人之道在方策。〉玉不琢，不成器；人不學，不知道。是故古之王者，建國君民，教學爲先。
又《學記》曰：古之教者，家有塾，黨有庠，術有序，國有學。比年入學，中年考校。一年視離經辯志，三年視敬業樂群，五年視博習親師，七年視論學取友，謂之小成；九年知類通達，強立而不反，謂之大成。
《左傳·襄六》曰：鄭人游於鄉校，〈杜預曰：鄉之學校。〉以論執政。然明謂子産曰：「毀鄉校，如何？」〈恐於中謗議國政也。〉子産曰：「何爲？夫人朝夕退而游焉，以議政之善否。其所善者，吾則行之；其所惡者，吾則改之。是吾師也，若之何毀之。」
《論語讖》曰：學者，織也。
《五經通義》曰：三王教化之宮，總名爲學。夏爲校，校言教也。
《漢書》曰：郡國曰學，縣、道、邑、侯國曰校。校、學置經師一人。
《續漢書·禮儀志》曰：明帝永平中，始帥群臣養三老、五更於辟雍，郡國縣道行飲酒禮於學校。
《後漢書》曰：桓榮車駕幸太子學，會諸博士論難於前。榮被服儒衣，溫恭有蘊藉，〈蘊藉，猶言寬博有餘也。蘊音於問反。〉辯明經義，每以禮讓相厭，不以辭長勝人。儒者莫之及。〈厭，服也。〉特加賞賜。又詔諸生雅吹擊磬，盡日乃罷。〈吹管奏《雅》《頌》也。〉
《東觀漢記》曰：光武建武五年，初起太學宮。諸生吏子弟及民以義助作。上自齊歸，幸太學，賜博士弟子有差。
《宋書·禮志》曰：漢獻帝建安二十二年，魏國作泮宮於鄴城南。魏文帝黃初五年，立太學於洛陽。《魏名臣奏》曰：蔣濟奏太學堂上，官爲置鼓。《禮》曰：「入學鼓篋，遜其業也。」凡學受業，皆當須十五以上。公卿大夫子弟在學者，以年齒長幼相次，不得以父兄位也。學者不恭肅、慢師、酗酒、好訟，罰飲水三升。
《晉諸公贊》曰：惠帝時，裴爲國子祭酒，奏立國子太學，起講堂，築門闕，刻石寫經。
《晉令》曰：諸縣率千餘戶置一小學，不滿千戶亦立。
《宋書·禮志》曰：晉征西將軍庾亮在武昌開置學宮，教曰：「人情重交而輕財，好逸而惡勞，學業致苦而祿答未厚，由捷徑者多，故莫肯用心。洙泗邈遠，風雅彌替，後生放狂，不復憲章典謨。臨官宰政者，務目前之治，不能閑於典誥，遂令詩書荒塵，頌聲寂寞。仰瞻俯省，能不嘆慨！」
《南史》曰：宋時國學頽廢，未暇修復。明帝泰始六年，置總明觀以集學士，或謂之東觀。置東觀祭酒一人，總明訪舉郎二人，儒玄文史四科置學士千人，其餘令史下各有差。是歲以國學旣立，省總明觀於王儉宅，開學士館，以總明四部書充之。
《三輔舊事》曰：漢太學在長安門東書社門，立五經博士員弟子萬餘人。學中有市有獄。光武東遷，學乃廢。
任預《益州記》曰：文翁學堂在大城南，昔經災火，蜀郡太守高朕修復繕立。其欒櫓椽節，制猶古樸，即今堂基六尺，廈屋三間，通皆圖畫聖賢古人之象及禮器瑞物。堂西有二石屋。又以爲州學。〈郡更於夷里橋道東起學也。〉
《述征記》曰：太學在國子學東二百步。學堂里有《太學贊碑記》曰：建武三十七年立太學堂，永建六年制下府繕治，幷立諸生房舍千餘間。陽嘉元年畢刊子碑，有太尉龐參、司徒劉琦、太常孔扶、將作大匠胡廣答記制。
《黃圖》曰：《禮》，小學在公宮之南，太學在城南，就陽位也。去城七里。王莽爲宰衡，起靈台，作長門宮。南去堤三百步，起國學於郭內之西南，爲博士之宮。寺門北出，王於其中央爲射宮。門西出，殿堂南向爲墻，選士肆射於此中。此之外爲博士舍三十區周環之。此之東爲常滿倉，之北爲會市，但列槐樹數百行爲隧，無墻屋。諸生朔望會此市，各持其郡所出貨物及經書、傳記、笙磬樂相與買賣，邕邕揖讓，或論議槐下。其東爲太學宮。寺門南出，置令丞吏詰奸究理辭訟。五博士領弟子員三百六十六；經三十博士，弟子萬八百人；主事、高弟、侍講各二十四人，學士司舍，行無遠近，皆隨檐，雨不塗足，暑不暴首。
《決疑要注》曰：漢初置博士而無弟子，後置弟子五十人，又增滿五百。漢末至數千人。魏之務學者始詣太學爲門人，二歲，通二經者，補文學掌故；滿三歲，通三經者，擢爲太子舍人。
摯虞《宜立學事》曰：河內太守魯夔，使民二百家共立一學，未成，而司隸奏以違法。尚書郎中騎都尉臣摯虞駁：「夔爲近畿大都，朝所委任，親臨民物，足識事宜。累表仍上，求二百家立一學，是其留心學校，必欲有成也。」
崔瑗《南陽文學頌》曰：昔聖人制禮作樂也。將以統天理物，經國序民，立均出度，因其可利而利之，俾不失性也。故觀禮則體敬，聽樂則心和，然後知反其性而正其身也。
梁元帝召學生教曰：閣下，昔楚王好《詩》，沛王傳《易》，猶且傳之不朽，以爲盛美。吾親承天旨聞方，欲化行南國，被於西楚。
