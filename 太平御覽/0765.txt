
《世本》曰：少康作箕帚。
《詩》曰：維南有箕，不可以簸揚。維南有箕，載翕其舌。
《禮》曰：凡為長者糞之禮，必加帚於箕上，以袂拘而退；其塵不及長者，以箕自向而極之。
又曰：泛掃曰掃，掃席前曰拚，〈弗運切。〉拚席不以鬣，執箕膺扌葛。〈鬣，謂帚也，恆掃地不潔清也。膺，親也。舌也。持箕將去糞者，以舌自鄉。扌葛，以涉切。〉
又曰：良弓之子，必學為箕。
《史記》曰：張儀說楚王曰：「大王誠能聽臣，臣請使秦太子入質於楚，楚太子質於秦，請以秦女為大王箕帚之妾，效萬室之都，以為湯沐之邑。」
又曰：鄒子如燕，昭王擁彗先驅請列，子之坐而受業。
《漢書》曰：秦為亂政虐刑，殘滅天下。北為長城之役，南有五嶺之戍，外內搔動，百姓罷〈音疲。〉弊，頭會箕斂，〈計人頭數出谷，以箕斂之。〉以供軍費。
又曰：上歸櫟陽，五日一朝太公。家令說曰：「天無二日，土無二王。帝雖子，人主也；太公雖父，人臣也。奈何令人主拜人臣？如此，則威重不行。」後上朝太公，太公擁彗，迎門卻行。上大驚，下扶太公。太公曰：「帝，人主也。奈何以我亂天下之法也？」
又曰：魏勃欲見齊相曹參，無因，常早掃參之門。
又曰：賈誼上書曰：「秦人借父耰鋤，而有得色；母取箕帚，立而誶語。」
《晉書》曰：王獻之善隸書，有父風。以掃帚沾泥，書大字方一丈，甚善。
王隱《晉書》曰：庾袞孤兄女曰芳，將嫁，美其服矣。袞刈荊苕為箕帚焉，召諸子於堂，男女以班，而謂芳曰：「汝少孤，今汝適人，將事舅姑。灑掃庭內，婦人之道，故賜汝此。匪器之美，欲汝之溫恭，朝夕雖休勿休也。」
《齊書》曰：劉休妻王氏妒。帝聞，賜休妾，敕與王氏杖二十。令休於宅後開小店，使王氏賣掃帚、皂莢，以辱之。
《國語》曰：越王勾踐行成於吳，曰：「一介適女，執箕帚於王宮。」
《淮南子》曰：周鼎不爨，而不可賤；掃帚日用，而不足貴。
《南越志》曰：鮑靚為南海太守，嘗夕飛往羅浮山，曉還。有小吏晨灑掃，忽見兩鵲飛入小齊。吏帚擲之，墜於地，視，乃靚之履也。
《西域志》曰：佛帚在月支國，長三尺許，似孔雀尾也。
《異苑》曰：北海徐實婢蘭，義熙中忽患羸黃，而自拂拭，有異於常。家共伺察，見竹掃帚從壁角來趣婢。取而焚之，婢即平復。
《雜五行書》曰：常以正月三日，買箕四枚，懸堂上四壁，令人治生大得，治田、蠶萬倍，錢財自入。
季尤《箕銘》曰：神農殖穀，以養蒸民。箕主簸揚，糠比乃陳。
《左傳》曰：晉靈公不君。〈失君道。〉宰夫而熊蹯不熟，殺之，寘諸畚，使婦人載以過朝。
又曰：宋災，樂喜為司城以為政。陳畚梮，具綆缶。〈畚，簣籠也。〉
《晉中興書》曰：王猛少貧賤，鬻畚為事。常至洛陽貨畚，有一人於市貴買其畚，云：「家近在此，可隨我取直。」猛隨去，忽至深山中。此人語猛：「且住樹下，當先啟道君。」須臾，猛進，見一老公踞床，髭須悉白，侍從十許人。引猛云：「大司馬公可進。」猛因拜，老翁曰：「王公何緣拜！」即十倍雇畚直，遣人送猛出山，既顧視，乃是嵩高山也。
《淮南子》曰：禹之時，天下大水。禹身執畚鍤，以為民先。
《韓詩外傳》曰：鮑焦衣弊膚見，挈畚持蔬，遇子貢。曰：「吾子何以至此？」鮑焦曰：「天下之遺德教者眾矣，吾何以不至此！」子貢曰：「吾聞：非其世者，不至其利；污其君者，不履其土。今子非其世而持其蔬乎？」鮑焦曰：「吾聞：賢者易進而輕退、廉士易愧而輕死！」乃捐其蔬，立枯於洛水之上。
《廣雅》曰：斛謂之鼓，方斛謂之角。
《漢書》曰：協時月正日，同律度量衡。〈合四時之氣，節月之大小、月之甲乙。齊，一也。律，法制，及尺丈斛斗斤兩皆均同。〉
《周禮》曰：㮚氏〈俗作栗〉為量。改煎金錫則不耗，不耗然後權之，權之然後准之，准之然後量之。其銘曰：「時文思索，允臻其極。嘉量既成，以觀四國。永啟厥後，玆器維則。」
《漢書》曰：量者，龠、合、升、斗、斛也，所以量多少也。本起於黃鍾之龠，以子穀秬黍中者千有二百實其龠。二龠為合，十合為升，十升為斗，十斗為斛，而五量嘉矣。其法用銅，方尺而圍其外，旁有�〈音挑。〉焉。其上為斛，下為斗，左耳為升，右耳為合。合者，為合龠之量也；升者，登合之量也；斗者，聚升之量也；斛者，角斗平多少之量也。夫量者躍於龠，合於合，登於升，聚於斗，角於斛也。職在太倉，大司農掌之。
《後漢書》曰：第五倫為京兆主簿。倫平銓衡，正斗斛。市無阿枉，百姓悅服之。
《魏志》曰：太祖常討賊，廩穀不足。私謂主者，主者曰：「可小斛以足之。」太祖曰：「善！」後軍中言太祖欺眾，太祖謂主者曰：「特當借汝死以厭眾，不然，事不解。」遂斬之，題屍曰：「用小斛盜軍穀，故斬之！」
崔鴻《十六國春秋·後涼錄》曰：呂光與龜玆王戰，大敗之。故大奢侈，富於養。家有葡萄酒，或千斛，經十年不敗，士卒淪沒酒藏者相繼。
《荀氏別傳》曰：荀遂，字仲陽，隱居不仕。時歲飢荒，來糴者，遂妻常叩其斛。糴者歸，量，輒過其本，時人號為㭬斛夫人。
《莊子》曰：聖人不死，大盜不止。為之斗斛以量之，則並與斗斛而竊之；為之權衡以稱之，則並與權衡而竊之。雖有軒冕之賞弗能勸，斧鉞之威弗能禁。剖斗折衡，而民不爭。
《天文要集》曰：斗星，則天下斗斛不平，覆則歲稔。
《雜令》曰：諸量黍中者，容一千二百為，二為合，十合為升，十升為斗，〈三斗為大一斗。〉十斗為斛。
《楚辭》曰：世並舉而好朋，一斗而相量。〈言今之人皆好朋黨，並上薦舉，半其貪佞之心，以量清潔之士。〉眾比周而肩隨，賢者遠害而隱藏。
《史記》曰：鴻門之會，沛公使張良以玉斗一隻予亞父。亞父受玉斗，撞而破之。
又曰：田乞仕齊景公，為大夫。其收賦稅於民，以小斗受之；其廩予民，以大斗。行陰德於民，而景公弗禁。由此田氏得眾心，宗族益強，人思田氏。
《漢書》曰：王莽攝政，鑄作威斗。威斗者，以五石銅為之，形若北斗，長二尺五寸，欲以厭勝眾兵。既成，命有司負之，莽出在前，入則御旁。
《說苑》曰：合升斗之微，以滿倉廩。
《王逸子》曰：自幽、厲禮壞樂崩，天綱弛絕。諸侯力政，轉相吞滅。德不能懷，威不能制。至於王赧，遂喪玉斗。
《漢書·律曆志》曰：嘉量法用銅，方尺而圜其外，左耳為升，右耳為合。
《左傳》曰：齊舊四量：豆、區、釜、鍾。四升為豆，各自其四，以登於釜。釜十則鍾，鍾乃大矣。陳氏三量，皆登一焉。
葛洪《神仙傳》曰：王方平語蔡經家人曰：「吾欲賜汝等酒，此乃出天廚，其味Ο，非俗人所宜，飲之或能爛人腸。今當以水和之，汝輩勿怪也！」乃以一升酒，以一斛水攪之，以賜經家。家人飲之一升許，皆醉良久。
《廣雅》曰：草謂之蓑，簦〈音登〉謂之笠。
《詩》曰：爾牧來思，荷蓑荷笠。〈蓑所以備雨，笠所以御暑也。〉
又曰：彼都人士，台笠緇撮。〈台所以御暑，笠所以御雨也。〉
《禮》曰：大羅氏，天子之掌鳥獸者也。諸侯貢屬焉，草笠而至，尊野服也。〈諸侯於蠟，使使者戴草笠貢鳥獸也。〉
《國語》曰：越王勾踐棲於會稽，乃令三軍求退吳王。謀臣大夫種曰：「譬如蓑笠，時雨至，必求之。今君既棲於會稽之上，而求謀臣，無乃後乎？」
又曰：吳王夫差使王孫苟告勞於周，曰：「齊人為不道，不供承王事。夫差不忍，被甲帶劍，簦笠相望於艾陵。天舍其衷，齊師還，〈言敗而還。〉夫差豈敢自多？」
又曰：管仲曰：「令夫農，群萃而州處，察其四時。時雨既至，挾其槍刈耨，以旦暮從事於田野。脫衣就功，首戴茅蒲，身衣衤發〈音撥。茅蒲，簦笠也。衤發衤，蓑也。〉沾體塗足，以從事於田野。」
《史記》曰：瞽瞍使舜上廩，從下焚廩。舜乃以雨笠自杆而下，得不死之。
又曰：虞卿解其相印，與魏齊間行走大梁，欲因信陵君，以走楚。信陵君未肯見，曰：「卿何人？」齊曰：「虞卿躡履擔簦，一見趙王，賜白璧一雙，黃金百鎰。再見，拜為上卿。聞君急士之窮，而歸公子。」
《吳志》曰：呂蒙，汝南人，代鄧當為將。定南郊，約軍中不得於人家有所求取。蒙麾下士是汝南人，取民家一笠以覆官鎧。蒙以為犯軍令，不可以鄉里故廢法，遂斬之。
《晏子》曰：景公出遊，曰：「嗚呼！使古而無死，何如？」晏子曰：「若使古而無死，丁公、太公將有齊國，吾將戴笠衣褐，以行畎畝之中也。」
《風土記》曰：越人結交，約曰：「卿雖乘車我戴笠，後日相逢下車揖！」
盛弘之《荊州記》曰：宜都有風穴。樵人有冬過者，置笠穴口，風吹吸之。經日，還涉長陽溪，而得其笠，則知溪穴潛通矣。
馮敬通《詣鄧禹箋》曰：今日裘與蓑孰急？見雨則裘不用，上堂則蓑不御，此更為適者也。今敬通逢堂蓑之不御也。
《本草》曰：敗天公，主鬼注精魅。〈此竹笠之敗也。〉
曹植《九詠》曰：越江兮刈蘭，暮秋兮薄寒。被蓑兮戴笠，置露兮踐萑。
王褒《僮約》曰：雨墮如注甕，板薜戴子公。〈薜，蓑衣也。子公，笠也。〉
《通俗文》曰：機汲曰桔槔。
《禮》曰：捧席如橋衡。〈鄭玄曰：井上桔槔，衡在上，低仰者也。〉
《莊子》曰：子貢南遊於楚，過漢陰。見一丈人為圃畦，鑿隧而入井，抱甕而灌，用力多而見功寡。子貢曰：「鑿木為機，後重前輕，挈水若流，其名桔槔。」圃者曰：「聞有機事必有機心，吾非不知，羞不為也。」
又曰：獨不見夫桔槔者乎？引之則俯，舍之則仰。被人之所引，非引人者也，故俯仰而不得罪於人。
《汝南先賢傳》曰：蔡君仲，井桔槔壞，在母沒年命上，憂，不敢治，而扶老生繞之。〈扶老，藤也。生繞桔槔，不須治，孝之感也。〉
《禮》曰：男女不同椸枷。
又曰：不敢懸於夫之楎〈音揮〉椸。〈竿謂之椸。〉
《爾雅》曰：日竿謂之椸。〈郭璞注曰：衣架也。〉
《古詩》曰：罌中無升米，架上無懸衣。
《說文》曰：梯，木階也。
《禮》曰：復有林麓，則虞人設階；無林麓，則狄人設階。
《蜀志》曰：劉琦問自安之計於諸葛亮，亮不答。琦游後園，登樓去梯，謂亮曰：「可以言未？」謂劉曰：「君不見申生在內而危，重耳居外而安乎？」
崔鴻《十六國春秋·後涼錄》曰：竇荀，洛陽人也，以壯勇知名。從呂光攻龜玆，登雲梯，入地道，或時墮落，蘇而復上。光深奇之。
《孟子》曰：瞽瞍使舜完廩，捐階。
《搜神記》曰：和憙鄧後，夢登梯以捫天，體蕩蕩正青，若鐘乳者，後仰漱之。
《石虎鄴中記》曰：石虎太子宣，與母弟蔡公韜迭秉政事。宣嫌終有代己之勢，八月社日，韜登東門觀游，暮還，酣宴，作女妓罷，宣遣力士巨鹿楊材等十餘人，夜緣梯入韜第，斫殺之。
《鹽鐵論》曰：防塞利門，而民猶為非，況上之為利乎？
《傳》曰：諸侯好利，則大夫鄙；大夫鄙，則士貪；士貪，則庶人盜。是開利室，內罪民梯也。
《世說》曰：韋仲將能書。魏明帝起殿，欲安榜，使仲將登梯題之。既下，頭鬢皓然，因是敕戒兒孫勿復學書。
嵇含《雞賦》曰：余庭有棲雞，而一雄最武，常憑梯升棲，守時告晨，未嘗有殆。
郭璞《遊仙詩》曰：靈溪可潛槃，安事登雲梯？
《方言》曰：杷無齒為朳，宋魏之間謂之渠拏，〈今江東名亦然。〉或謂之渠疏。
《周生烈子》曰：夫忠謇，朝之杷朳；正人，國之掃彗也。秉杷執彗，除凶掃穢，國之福，主之利也。
