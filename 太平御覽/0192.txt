
《說文》曰：城，以盛民也。墉，城垣也。
《釋名》曰：城，盛也；盛受國都也。
又曰：城上垣謂之睥睨，言於孔中睥睨非常也。亦曰陴，言裨助城之高也。亦曰女墻，言卑小比之於城，若女子之於丈夫也。所謂堞，亦女墻也。
《易》曰：城復於隍。
《詩》曰：宗子維城，無俾城壞。
又曰：挑兮達兮，在城闕兮。
又曰：衛文公徙居楚丘，始建城市而建宮室，得其時制焉。孑孑幹旌，在浚之城。
又曰：崇墉言言。
又曰：哲夫成城，哲婦傾城。
又曰：靜女其姝，俟我於城隅。
又曰：赳赳武夫，公侯干城。
《禮記·曲禮上》曰：登高不指。城上不呼。
《左傳·隱公》曰：鄭莊公立，薑氏愛共叔，爲請京，使居之，謂之京城太叔。祭仲曰：「都城過百雉，國之害也。」
又曰：美城之大名也。
又曰：楚囊瓦城郢，沈尹戌曰：「苟不能衛，城無益也。」
又曰：梁伯好土功，亟城而不處，民罷而不堪。則曰：「某寇將至。」乃溝公宮，曰：「秦將襲我。」民懼而潰。
又曰：備豫不虞，善之大者也。莒恃其陋，而不修城郭，浹辰之間，而楚克其三都。
又曰：無戎而城，仇必保焉。
又曰：楚子圍鄭。守陴者皆哭。楚子退師，鄭人修城，進復圍之，三月克之。
又曰：叔向告晉侯曰：「城上有烏，齊師其遁？」
又曰：君其修德而固宗子，何城如之。
又曰：士彌牟城成周，計丈尺，揣高卑，度厚薄，仞溝洫，物土方，議遠邇，量事期，計徒庸，慮材用，書餱糧，令役於諸侯。
又曰：宋城，華元爲植，巡功。城者謳曰：「旱其目，皤其腹，棄甲而復。于思于思，棄甲復來。」使其驂乘謂之曰：「牛則有皮，犀兕尚多，棄甲則那？」役人曰：「縱其有皮，丹漆若何？」華元去之曰：「去之，夫其口衆我寡。」
《豰梁傳·襄公》曰：古者，大國過小邑，必飾城禮罪，禮也。〈明己國無罪。〉
《公羊傳》曰：城雉者何？五板而堵，五堵而雉，百雉而城。
《公羊傳》注曰：天子之城幹雉，高七雉；公侯百雉，高五雉；男五十雉，高三雉。
《史記》云：秦始皇使蒙恬北築長城，西屬流沙，東至遼水，以捍胡。
又曰：秦二世欲漆城，優旃曰：「善哉！漆城光蕩蕩，寇來不得上。易爲漆耳，顧難爲蔭屋。」二世笑，遂止。
《漢書》曰：武帝太初元年，使將軍公孫敖築塞外受降城。
又曰：梁孝王廣睢陽城，周圍七十里。
又曰：貳師遣屬國胡騎二千與虜戰，虜兵壞散死傷者數百人，漢軍乘勝追，北至范大夫城。〈漢將姓范，初築此城，范亡其妻率衆完保之，因以爲名。〉
又曰：車師前治交河城，外分流繞城下，故號交河，去長安八千一百五十里。
又曰：昭帝元鳳六年，募郡國徙遼東玄兔城。
《續漢書》曰：耿恭，字伯宗。爲戊巳校尉，屯後王部金蒲城。謁者關寵爲戊巳校尉，屯前王部柳中城。
《魏志》曰：曹公攻馬超，渡渭，每爲超騎所衝突，營不得立地，又多沙，不可築城。婁子伯說公：「今天寒，可沙爲城，以水灌之，一夜可立。」從之。乃多作縑囊以盛土堰水，夜渡兵作城，比明，城立，公軍於是盡得渡。
干寶《晉記》曰：魏文帝之在廣陵，吳人大駭，乃臨江爲疑城，自石頭城至於江乘，以木爲枝，衣以葦席，加彩飾焉，一夕而成。
《晉書》云：「涼州城有龍形，故名臥龍城，本匈奴所築也。」
又曰：朱序遷梁州刺史，鎮襄陽。符堅遣軍圍序，序母韓氏自行城，謂西北角當先弊，遂領百餘婢及城中女丁築二十餘丈。賊攻，新築不敗，遂引退。襄陽謂之夫人城。
《晉載記》曰：赫連勃勃以叱於呵利領將作大匠，乃蒸土築城。以錐刺之，錐入一寸，即殺作者；不入，即殺行錐者。勃勃以爲忠。
沈約《宋書》曰：檀道濟見收，脫幘投地，曰：「乃壞汝萬里長城。」
又曰：氐師楊難當寇漢中，魏興太守薛健據黃金城。
崔鴻《十六國春秋·北燕錄》曰：初，後燕帝光始中，丁靈民楊道獵於白鹿山，爲契丹所獲，流漂塞外，至大難北及黎大國，逐水草，以射獵爲業。至十月，乃收葦爲城，水澆令凍，高一丈五尺，東北七十八里，南北二十餘里，名陵城，居於其中。
又《夏錄》曰：赫連勃勃下書曰：「古人制起城邑，或因山水，或以義立名。今都城已建，萬堵斯作，克城弗遠，宜有美名。朕方統一天下，君臨萬國，可以統萬爲名焉。
《燕書》曰：太祖八年，使唐柱等築龍城，立門闕、宮殿、廟園、籍田，後遂改爲龍城縣。
《北齊書》曰：唐邕，字道和。爲給事黃門中書舍人。文宣出塞，邕必陪從。文宣嘗登幷州童子佛寺，望幷州曰：「此何等城也？」或曰：「金城湯池，天府之國也。」文宣曰：「我謂唐邕是金城，此非也。」
《唐書》曰：景雲二年三月，張仁願於河北築三受降城。先是，朔方與突厥以河爲界，北有拂�祠，突厥每入寇，必禱祠，候冰合而入。時默啜西擊，仁願乘虛奪取漠南之地，築三城，首尾相應。以拂�祠爲中城，東西相去各四百里，背據津濟，遙相應接。北拓三百餘里，於牛頭胡那山北置烽候百八十。自是突厥不得度山放牧，朔方更無寇掠，減鎮兵數萬人。
又曰：天寶二年正月二十八日，築神都羅城，號曰金城。
又曰：天寶六載十二月，築會昌城於陽所，置百司及公卿邸第。
又曰：建中元年五月，築奉天城。四年十月，上避難於奉天。初，術士桑道茂奏請城奉天爲王者之居，至是方驗。
又曰：貞元九年二月，詔復築鹽州。先是，貞元三年，城爲吐蕃所壞，自後塞外無保障，犬戎入寇。既城之後，邊患頓息。
《五經異義》曰：天子之城高九仞，公侯七仞，伯五仞，子男三仞。
《白虎通》曰：天子曰崇城，言崇高也；諸侯曰干城，言不敢自專，禦於天子也。
《周處》曰：周公作城周於土中，立城方千六百二十丈，郛方七十二里，南系洛水，北因陝山，爲天下之大制也。
《家語》：邑百雉之城，古之制也。
《國語》曰：衆心成城，言以衆心爲城。
《墨子》曰：解帶爲城。
《琴操》杞梁死，妻援琴歌曰：「樂莫樂兮新相知，悲莫悲兮生別離，哀感皇天今城爲墮。」
《列女傳》曰：齊人杞梁，襲莒戰而死。其妻就夫之死城下哭之，七日而城崩。
《淮南子》曰：崑崙山有層城九重。
又曰：鯀作九仞之城。
《墨子》曰：城西門守城之法：積樵營，雜茅葦，有木，有荻，有積沙，有蓬艾，有麻脂，有金錢，有積粟。
《莊子》曰：孔子說盜跖曰：「使爲將軍造大城數百里。」跖曰：「城之大者，莫大乎天下也。」
《韓子》曰：靖郭君城薛，客諫靖郭君曰：「君失齊國，雖薛城至於天，猶無益也。」靖郭君乃不城薛。
《博物志》曰：處士東裏塊責禹亂天下。禹退作三城，強者攻，弱者守，敵者戰。城郭，禹始也。
又曰：代城始築，立版�，一日亡西南五十里，於澤中自立，結葦爲門，因就營築焉，其城圓周三十七里，爲九門，故城處呼曰東城。
崔豹《古今注》曰：秦所築長城土色紫，漢塞亦然，故稱紫塞。
《韓詩外傳》曰：趙簡子薨，未葬，中牟叛之。既葬五日，襄子興兵而攻之。圍未匝而城自壞，襄子擊金而退軍。吏曰：「誅中牟之罪而城自壞，天助也，何爲退？」襄子曰：「吾聞君子不乘人於利，不厄人於險。使其城成，然後攻之。」
《述異志》曰：廬山上北嶺有城號康王城，天雨聞鼓角之聲。傳雲周康王好音，累巡名山，故有康王之號。
又曰：潯陽柴桑縣城，晉永和中有童謠呼爲平石城，時人僉謂平滅石之徵也。桓玄篡位，晉帝爲平固王，恭帝爲石陽公，具遷於此城。
又曰：尋陽張允，家在本郡。郡南有古城，張少貧約，屢往遊憩，忽有一老父來，與張言，因問之：「此城何名？」答曰：「吾不知。」「爲南郡城耳。」言訖便去，不知所之。張既出官，仕進累遷，位登元凱。後爲南郡太守，即以城號，以志老父之言焉。
又曰：安陽有金城，城皆如金色，堅勁不崩摧。先儒云：上古時天雨黃金也。
酈元《水經注》曰：魯陽關水曆衡山西，南經皇后城。建武元年光武遣侍中傅俊持節迎光烈皇后於濟陽，後發兵三百餘人，宿衛皇后道路歸京師，蓋稅舍所在，故得其名矣。
又曰：漢水東合甲水，南流，經金井城。
又曰：漢水東經方石城，城在高原上，高十餘丈，四面臨平，形若覆盆。其城宿是流雜聚居，故世亦謂流雜城。
又曰：易水出西山寬中谷，東經五大夫城，昔北平侯王潭所居。王莽之亂，子興生五子，幷避亂，隱居此山。故其後居，世以爲五大夫城。
《河北記》云：易縣有五公城。王潭不從王莽，潭子興生五子避隱於此，世祖幷封爲侯：元才北平侯、顯才蒲平侯、益才安嘉侯、仲才新市侯、季才唐侯，所謂中山五侯。其西三十里有五大夫城，說與此同。
《說苑》曰：中行穆子圍鼓，鼓人有以城叛來降者，穆子不許。軍吏曰：「師徒不勤得城，何故不受？」穆子曰：「有以吾城叛者，吾所惡也。人以城來，獨何賞？」
《秦州記》曰：天水郡治上邽城，前有湖水，冬夏中停無增減。天水取名，由此湖也。
又曰：金城郡，漢昭元始六年所置。應劭云：初築城，得金，故曰金城。凡城皆稱金，言其固也。故《墨子》稱金城湯池。
《齊地記》曰：即墨城東西百八十里平昌城，高六丈，有台，有井與荊水通，失物於井，得之於荊水。又神龍出入焉，故一名龍城。
《三齊略記》曰：陽庭城東西二百五十里青城山，秦始皇登此山，造石城，入河三十里，臨海射魚，方四百里水變血色，今猶爾也。
解道虎《齊記》曰：不夜城，在陽庭東南一百二十里。淳于髡稱海童作妖，城古有日夜出見於東境，故萊子此城以不夜爲名異之。
《夢書》曰：城爲人君，一縣尊也，夢見城者見人君也，夢築新城，有功名。
《新序》曰：梁伯湎於酒，淫於色，心忄昏而耳塞，好作大城而不居，民罷甚。
《武當山記》曰：魏興錫縣有長利城，父老伯相傳，雲是長安土所築，邑塞於餘城。
王韶之《始興記》曰：有任將軍城，秦南海尉任囂城也。合徑有三城：馬鞍城、白鹿城、白沙城。郡晉咸康中張魴甚有惠政，白鹿群游，取一而獻之，故因此爲名。
袁山松《宜都記》曰：限山縣有山名下魚城，四面絕崖，兩道可上，皆險，山周回可二十里，上有林木池水，裏民種于山下。晉永嘉亂，土人登此避賊，賊守之經年，食魚擲下與賊，以示不窮，賊遂退散。因以此爲下魚城。
《吳地記》曰：門外越城者，越來伐吳，吳王在姑蘇築此城以逼之。又有越來溪。
又曰：越來溪西魚城者，吳王既游姑蘇，築此城以養魚。
又曰：魚城之西有故城，長老雲築以釀酒。今俗人呼之爲苦酒城。
又曰：匠門外鴨城者，吳王築此城以養鴨。
又曰：婁門外鶏陂者，吳王養鶏城。
又曰：海渚有吳王闔閭，與越結怨，相伐，築城名曰南武城，以禦越。
盛弘之《荊州記》曰：馬牧城東三里有蜂城。故老相傳，雲饑年民結侶拾蜂，止憩其中，故因爲城。又雲城隨門勢，上大下尖，其形似蜂，故有蜂號。二稱莫知所附，故幷載焉。
又云：當陽縣東南有麥城。城東有驢磨城、掎角城。傳雲伍員造此二城以攻麥城，故假驢磨之名。
又曰：樊城西北有城，即《春秋》所稱子之國。光武雲「宛最強，次之」，即謂此。城西北行十餘里，鄧侯吳離之國，爲楚文王所滅，今爲鄧縣。鄧城西餘里有�城，伯綏之國，城門有石人焉，刊其腹云：「摩�慎莫言。」疑此亦周太廟，金人緘口銘背之流也。
又曰：秭歸縣西有楊城，周回十餘里，即熊繹所居。
《荊州圖記》曰：江夏郡所治夏口城，其西南角因磯爲高崇墉，枕流，上則遠眺山川，下則激浪崎嶇，是曰黃鵠磯。實舟人之所艱也。
又曰：白帝城，西臨大江，東南高二百丈，西北高一千丈。
又曰：鄧城有樊城，是樊仲山甫所封也。
又曰：沌陽縣有卻月城，西一里有馬城也。
又曰：夷陽縣南對岸有陸抗故城，即山爲墉，四面天險，上有步闡故城。
又曰：新野郡魏三公城，左右傳漢時三公餞離處也。
伏滔《北征記》曰：梁國，名故宋國，微子所封。城再重。大城，梁孝王所築。
孟粵《北征記》曰：許昌，在洛水之西。城方圓二十里，有三重。城南北東西土門金城，西南員實中台高六丈餘，方圓二畝，上有廟城，門有鐵鑊。
《關中記》曰：長安地皆黑壤，城今赤如火，堅如石。父老所傳，鑿龍首山土爲城，又諸台關亦爾。
《益州記》曰：益州城，張儀所築。錦城在州南，蜀時故宮也，其處號錦裏。
《成都記》曰：府城本呼爲錦城，秦滅蜀，張儀所築也。每面各三里，周回十二里，高七丈。屢皆傾側，忽有大龜周行，隨其所躡而築之，功果就焉，故亦號爲龜城。
《三輔黃圖》曰：長安城西南頭第二門名直城，王莽改曰端路，今名直城。
