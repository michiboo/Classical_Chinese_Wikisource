
《春秋元命苞》雲︰屈中挾一而起者爲史，史之爲言紀也，天度文法以此起也。
《尚書·酒誥》曰︰太史友，內史友。〈太史，內史掌國典法所賓友者也。〉
《周書》曰︰維正月，王在成周，昧爽召三公右史、戎夫曰︰「今夕朕寤遂事其驚，餘乃取，遂事之，要戒申戎夫王之朔望以聞也。」
《禮記·曲禮下》曰︰天子建六太，曰太宰，太宗、太史、太祝、太士、太卜、典司六典。
又《玉藻》曰︰動則左史書之，言則右史書之。
《春秋·宣上》曰︰趙穿攻靈公於桃園。宣子未出山而復。太史書曰「趙盾弒其君」以示於朝。宣子曰︰「不然。」對曰︰「子爲正卿，亡不越境，返不討賊，非子而誰？」宣子曰︰「嗚呼！我之懷矣，自貽伊戚，其我之謂矣！」孔子曰︰「董狐，古之良史也。書法不隱。」
又《襄四》曰︰太史書︰「崔杼殺其君。」崔子殺之。其弟嗣書而死者二人，〈嗣續。〉其弟又書，乃舍之。南史氏聞太史盡死，執簡以往。聞既書矣，乃還。
又曰︰魯昭公二年，晉韓宣子聘魯，觀書於太史氏，見《易·象》與《魯春秋》曰︰「周禮盡在魯矣。」
《周禮·春官下》曰︰太史掌建國之六典。〈太史，日官也。《春秋傳》曰︰天子有日官，諸侯有日卿。〉
《大戴禮》曰︰太子既冠，成人免於保傅則有司過之史。
《春秋文耀鈎》曰︰楚立唐氏以爲史官，蒼�如霓，圍軫七蟠，中有荷斧之人，向軫而蹲，〈蟠，猶周也。蹲，踞也。〉楚驚。
《唐史》曰︰君慢命，又簡宗廟，〈命，天命也。軫，於天文楚之分也。向之而踞，是慢命踞簡宗廟。〉於是晝遺炎煙，耀於蒼�，精消無文。〈軫火精�水氣圍軫水也。晝，日陽也，炎火亦陽也。遺之者象蟠所也。水難勝火，三陽幷氣，且火炎上宜消滅也。文則蜆也。〉唐史之冊，上滅蒼�。〈告神以史功也。〉
《韓詩外傳》曰︰據法守職而不敢爲非者，太史也。
《毛詩序》曰︰國史明乎得失之跡，傷人倫之廢，哀刑政之苛，吟詠情性以諷其上，達於事變而懷其舊俗者也。
《春秋後語》曰︰晉太史屠黍見晉之亂，以其圖法歸周。
《國語》曰︰鄭桓公爲司徒，問於史伯曰︰「王室多故，〈史伯，周太史也。〉餘懼及之焉。」
《漢書》曰︰司馬喜生談，談爲太史公。〈如淳曰︰《漢儀注》，太史公，武帝置位在丞相上。天下計書先上太史公，副上丞相，序事如古《春秋》。遷死，宣帝以其官爲令，行太史公文書而已。臣瓚案︰《百官表》無太史公。茂陵中書司馬談爲太史令。〉遷仕，爲郎中，使西征巴蜀，以南略邛﹂〈音昨〉、昆明，還報命。是歲天子始建漢家之封，而太史公留滯周南，〈如淳雲︰周南，洛陽也。〉不得與從事，發憤且卒，而子遷適反，見父於河洛之間。太史公執遷手而泣曰︰「予先周室之太史也。自上世嘗顯功名，虞夏典天官事，後世中衰，絕於予乎？汝復爲太史，則續吾祖矣。今天子接千歲之緒，封泰山而予不得行，是命也夫！是命也夫！予死，汝必爲太史，爲太史無忘吾所欲論著矣。」遷俯首流涕曰︰「小子不敏，請述論先人所次舊聞，不敢闕。」卒三歲，而遷爲太史令。
又《藝文志》曰︰古之王者，世有史官，君舉必書，所以慎言行、昭法式也。
又曰︰青史子注，古史官記事也。
又曰︰孔甲《盤孟》篇。〈黃帝史官。〉
又曰︰史籀。〈周宣王大史，作大篆。〉
又曰︰秦太史令胡毋敬作《博學》章。
《東觀漢記》曰︰陰猛以博通古今爲太史令。
司馬彪《續漢書》曰︰張衡字平子，以郎中遷太史令。妙善璣衡之正，作渾天儀，復造候風地動儀。以精銅鑄成，員徑八尺，合蓋隆起，形如酒杯。如有地動，樽則震，尋其方面，知震所在。驗之以事，合契若神。
張《漢紀》曰︰初，王師敗於曹陽，欲浮河東下，侍御史、太史令王立曰︰「去春，太白犯鎮星於鬥，過天津熒惑，又逆行守河，北不可犯也。」由是遂不北渡河，將自軹關東出。立又謂宗正劉艾曰︰「前太白守天關，與熒惑會，金火交會，革命之象也，漢祚終矣，晉魏必有興者。」後立數言於帝曰︰「天命有去就，五行不常盛，代者土也。承漢，魏也，能安天下者曹姓，惟委任曹氏而已。」曹公聞之，使人語立曰︰「知公忠於朝廷，天道深遠，幸勿多言。」
應劭曰︰太史令，秩六百石，掌天時星曆。凡歲奏新年曆，凡國祭祀、喪娶之事，奏良日；國有瑞應、災異，記之。
又曰︰太史令秩六百石。望朗三十人，掌故三十人。昔在顓頊，南正重司天，火正黎司地。唐虞之際，分命羲和曆象日月、星辰，敬授民時。至於夏後、殷、周，世敘其官皆精研術數，窮神知化。當春秋時，魯有梓慎，晉有卜偃，宋有子韋，鄭有裨灶，觀乎天文以察時變，其言屢中，有備無害。漢興，甘石、唐都、司馬父子抑亦次焉。末塗偷進，苟忝茲階，既暗候望，競飾邪僞，以凶爲吉，莫之懲糾。
《漢舊儀》曰︰承周史官，至武帝置太史公。司馬遷父談，世爲太史。遷年十三，使乘傳行天下，求古諸侯之史記。
《魏志》曰︰黃龍見譙橋，桓玄問太史令單揚，�曰︰「其國當有王者。」
《吳志》曰︰吳範字文則，會稽上虞人也。劉盛兵西陵，範曰︰「後當和親。」終皆如言。其占驗明審如此。權以范爲騎都尉，領太史令，數從訪問，欲知其訣。范秘惜其術，不以至要語權。權由是恨也。
又曰︰韋曜字弘嗣。孫亮即位，諸葛恪輔政，表曜爲太史令，撰《吳書》。
沈約《宋書》曰︰太史掌歷數、靈台，專候日月星氣焉。
《世本》曰︰沮誦，蒼頡作書。〈宋裒注曰︰沮誦、蒼頡、黃帝之史。〉
《唐書》曰︰乾元元年改太史局爲司天臺，掌天文、歷數、風�、氣色有異則密封以聞。其小史有司曆、保章正、靈台郎、挈壺正等，官各有差。
《呂氏春秋》曰︰夏太史令終古見夏桀惑亂，載其圖法而泣，乃出奔商；商太史高勢見紂之迷亂，載其圖法出，之周；晉太史屠乘見晉之亂，以其圖法歸周。
《帝王世紀》曰︰黃帝使蒼頡取象鳥跡，始作文字之篆，史官之作，蓋自此始。記其言行，冊而藏之。
《文士傳》曰︰張衡性精微，有巧藝，特留意於天文、陰陽、算數，由是遷太史令。
《環濟要略》曰︰太史令取善紀述者，使記時事，天子圖書計最典籍皆副焉。
《賈誼書》曰︰不知日月之時節，不知先王之諱與國之忌，不知風雨雷電之眚，凡此屬太史之任也。
揚雄《太史令箴》曰︰昔在太古，爰初肇記。天地之紀，重離是司。降及唐虞，乃命羲和，欽若昊天，百政攸宜。夏帝不慎，羲和不令，湎時亂日，帝旅爰征，庶寮至殷，惟天爲難，夏氏黷德面明神不蠲。
荀悅《申鑒》曰︰古者，天子諸侯有事必告廟，左右二史臧否成敗無不存焉。得失一朝，榮辱千載，善人勸焉，悖人懼焉。故先王重之，以副賞罰，以輔法教。宜於今者，官以其方，各書其事，歲盡則集之於尚書。
《六典》曰︰殿中監掌服御之事，總尚食、尚藥、尚衣、尚乘、尚舍、尚輦六局之官屬，備其禮物而供其職事。少監爲之貳。尚食奉御掌常謹其儲供，辨其名數；直長爲之貳。尚藥奉御掌合和藥物，辨藥上中下之三品；直長爲之貳。尚衣奉御掌衣服，詳其制度，辨其名數。尚乘奉御掌內外閑廄之馬，辨其粗良，而率其習馭；直長爲之貳。尚舍奉御掌殿庭張設、湯沐，而潔其灑掃；直長爲之貳。尚輦奉御掌輿輦、傘扇之事，分其次序，而辨其名數；直長爲之貳。
《天官書》︰宦者四星，在帝座之西︰周官有宮正、宮伯、〈皆主王宮中官之長。〉宮人、〈掌王之六寢也。〉內宰、〈理王內之政令，以陰禮教六宮。陰禮，婦禮也。〉閽人、寺人官。戰國時有宦者令，秦有將作、尉衛、少府各一人。〈幷皇后卿也。〉漢景帝中元六年改將作爲大長秋，〈顔師古曰︰秋，收成之時；長，恆久之義。故以爲皇后官名。〉或用中人，〈中人，閹人也。〉或用士人。成帝加置太僕一人，掌太后輿馬，通謂之皇太后卿；皆隨太后宮爲官號，無太后則缺。至後漢復增置丞、中宮謁者令、中宮尚書、中宮私府令、中宮永巷令、中宮黃門冗從僕射，虎賁官騎、中宮官署令、藥長幷隸大長秋。曆魏、晉、宋、梁、陳、後魏皆有長秋之號，而官屬省置不同。北齊有長秋寺，置卿、中尹各一人，掌諸宮門掖庭等，幷用宦者。隋改曰內侍省，煬帝改爲長秋監，置令一人、丞二人，幷用士人。唐武德初復爲內侍省，皆用宦者。
《後漢書》曰︰鄭衆字季産，南陽人也。爲人謹敏有心，永平中，初給事太子家。肅宗即位，拜小黃門，遷中常侍。和帝初，竇太后秉政，後兄大將軍憲等幷竊威權，朝臣上下莫不附之，而衆獨一心王室，不事豪黨，帝親信焉。又憲兄弟圖作不軌，衆遂首謨誅之，以功遷大長秋。
又曰︰良賀位爲大長秋，清儉退厚。陽嘉中詔九卿舉武猛，賀獨無所薦，引帝問其故，對曰︰「臣生自草茅，長於宮掖，既無知人之明，又未嘗交加士類。昔衛鞅因景監以見，有識知其不終。今得臣舉者，匪榮伊辱。」固辭之。
又曰︰曹騰字季興。順帝在東宮，鄧太后以騰年少謹厚，使侍皇太子書，特見親愛。及即位，騰爲小黃門，遷中常侍。桓帝得立，騰與長樂太僕州輔等七人，以定冊功，皆封亭侯，騰遷大長秋。用事省闥三十餘年，奉事四帝，未嘗有過。其所進達，皆海內名人。
又曰︰曹節字漢豐，南陽新野人也。靈帝即位，以定冊功封長安鄉侯。時竇太后臨朝，後父大將軍武與太傅陳蕃謀誅中官，節等與長樂五官史朱瑀等，矯詔誅武、蕃等，節遷長樂衛尉，後轉大長秋。
