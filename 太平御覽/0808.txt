
《說文》曰：琥，發兵瑞玉，為虎文。
《周禮·春官上·大宗伯》曰：白琥禮西方。
《周禮·秋官下·小行人》曰：合六幣，琥以繡。
《左傳·昭七》曰：魯昭公疾，遍賜大夫，大夫不受。賜子家子雙琥、一環、一璧，受之。大夫皆受其賜。〈事見璧門。〉
《呂氏春秋》曰：戰斗用琥。
《廣志》曰：琥魄，珠也，生地中。其上及旁不生草，淺者五尺，深者八九尺，大如斛。削去皮，成琥魄。初時如桃膠，凝堅乃成。其方人以為枕。出博南縣。
《典略》曰：大秦國多琥魄。
《續漢書》曰：哀牢夷出光珠、琥魄。
《吳書》曰：虞翻少好學，有高氣。年十二，客有候其兄者，不遇，遇翻。翻追書與曰：「仆聞琥珀不取腐芥，慈石不受曲針。過而不存，不亦宜乎？」客得書，奇之。由是見稱。
沈約《宋書》曰：武帝時，寧州常獻琥珀枕，甚光麗。時將北徵，以琥珀治金瘡。上大悅，命搗碎，分付諸將。
《西京雜記》曰：宣帝有身毒寶鏡一枚，大如八銖錢，常以琥珀笥盛之。
《異物志》曰：琥珀之本成松膠也，或以作杯瓶。
《華陽國志》曰：珠穴出光珠、琥珀，能吸芥。
《西域諸國志》曰：珠穴出麋，盧水邊沙中有短腰蜂窠，燒治以為琥珀。
《玄中記》曰：楓脂淪入地中，千秋為琥珀。
《博物志》曰：松脂淪入地中，千年化為茯苓，茯苓千年化為琥珀。虎珀一名紅珠。今太山有茯苓而無琥珀，益州永昌出琥琥珀而無茯苓。或復云：燒蜂窠所作。未詳此二說。
《拾遺記》曰：昔漢武寶鼎元年，西方貢珍怪：青琥珀燕。置之靜室，自於室內鳴翔。
又曰：吳主聞潘夫人有色，令進其圖。圖成，吳主見之，驚喜，以琥珀如意撫案即折，曰：「此神女也！」因納之。
又曰：孫和悅鄧夫人月下舞，水精如意誤傷其頰，令太醫醫之，以白獺髓和琥珀末塗之遂差。
《神農本草經》曰：取雞卵毈黃白渾雜者熟煮，及尚軟，隨意刻作物，以苦酒漬數宿。既堅，內著杓中，佳者亂真矣。〈此世所常用，作無不成。〉
左思《蜀都賦》曰：琥珀丹青，珠江瑕英。
潘尼詩曰：駕言游西嶽，寓目上華山。金樓琥珀階，象榻玳瑁筵。中有神秀士，不知幾何年！
《廣雅》曰：瑪瑙，石次玉也。
《魏略》曰：大秦國多瑪瑙。
《涼州記》曰：呂纂咸和二年，盜發張駿陵，得瑪瑙鍾榼。
《北齊書》曰：武平中，除傅伏為東雍州刺史。會周克并州，遣韋孝寬來招伏，曰：「并州已平，故遣公兒來報。便宜急下，授上大將軍武鄉郡開國公，即給告身。」以金瑪瑙二酒鍾為信，伏不受。
《北史》曰：梁主蕭詧曾獻瑪瑙鍾，周文帝執之，顧丞郎曰：「能擲樗蒲頭盧者，便與鍾。」已經數人，不得。頃至薛端，乃執樗蒲頭而言曰：「非為此鍾可貴，但思露其誠耳！」擲之，五子皆黑。文帝大悅，即以賜之。
《古今注》曰：魏武帝以瑪瑙石為馬勒。
《拾遺記》曰：帝顓頊時，有丹丘國獻瑪瑙甕，以盛甘露，充於廚。丹丘之地，有夜叉駒跋之鬼，能以赤瑪瑙為瓶盂及樂器，皆精妙於中國用者。一云：瑪瑙者，惡鬼之血凝成此物也。黃帝時，有瑪瑙甕。至堯時，猶有甘露在其中，盈而不竭。
《玄中記》曰：瑪瑙出月氏。
魏文帝《瑪瑙勒賦》曰：玉屬也，出自西域。文理交錯，有似瑪瑙，故其方人因以名之。
陳琳《瑪瑙勒賦》曰：托瑤溪之寶岸，臨赤水之珠波。
陸機《靈龜賦》曰：若車渠繞理，瑪瑙縟文，龜甲錯，黿龍鱗。
王粲《瑪瑙勒賦》曰：游大國以廣觀兮，覽希世之偉寶。總眾材而課美兮，信莫臧於瑪瑙！
《孝經援神契》曰：神靈滋液，則琉璃鏡。
《廣雅》曰：琉璃，珠也。
《韻集》曰：琉璃，火齊珠也。
《漢書·地理志》曰：武帝使人入海市琉璃。
《續漢書》曰：哀牢夷出火精、琉璃。
《漢武故事》曰：武帝好神仙，起伺神屋，屝悉以白琉璃作之，光照洞徹。
又曰：漢成帝為趙飛燕造服湯殿，綠琉璃為戶。
《魏略》曰：大秦國出赤、白、黑、黃、青、綠、紺、縹、紅、紫十種琉璃。
《魏書》曰：天竺國人商販至京，自雲能鑄石為五色琉璃。於是釆礪山石，於京師鑄之。既成，光澤美於西方來者。乃詔為行殿，容百餘人。光色映徹，觀者見之莫不驚駭，以為神明所作。自此國中琉璃遂賤，人不復珍之。
《吳曆》曰：黃龍、扶南諸外國來獻琉璃。
《晉書》曰：王濟豪侈。帝常幸濟宅，供饌甚豐，悉貯琉璃器中。帝甚美之。
又曰：汝南王宴公卿，以琉璃鍾行酒。酒及崔洪，洪不肯執。問其故，曰：「慮有執玉不趨之義。
《洞冥記》曰：東方朔得五色露，以琉璃器盛之獻武帝。
《拾遺記》曰：董偃設紫琉璃屏風。
《世說》曰：滿奮畏風。在晉帝坐，北窗作琉璃屝，實密似疏。奮有寒色，帝笑，奮答：「臣猶吳牛，見月而喘。」〈吳牛，水牛也。南士多暑，水牛畏熱，見月疑是日，所以喘。奮，太尉寵之孫也。〉
《廣志》曰：琉璃出黃支、斯調、大秦、日南諸國。
《南州異物志》曰：琉璃本質是石。欲作器，以自然灰治之。自然灰狀如黃灰，生南海濱。亦可浣衣，用之不須淋，但投之水中，滑如苔石。不得此灰，則不可釋。
《十洲記》曰：方丈山上有琉璃宮。
杜篤《論都賦》曰：槌蚌蛤，碎琉璃。
《諸葛恢集》曰：詔答恢，今致琉璃枕一。
傅咸《污卮賦》曰：人有遺余琉璃卮者，小兒竊弄墮之，不潔，意既惜之。人有感物之污辱，乃喪其所以為寶，況君子行身而可以有玷乎？
左思《吳都賦》曰：致遠琉璃珂玳。
孫公達《琵琶賦》曰：回風臨樂刻琉璃。
《廣雅》曰：車渠，石次玉也。
《魏略》曰：大秦國多車渠。
《古今注》曰：魏武帝以車渠為酒杯。
《玄中記》曰：車渠出天竺國。
《古車渠碗賦》曰：車渠，玉屬，多縴理縟文，出於西國。其俗寶之，小以系頸，大以為器。
王粲《車渠碗賦》曰：雜玄黃以為質，似乾坤之未分。兼五德之上美，超眾寶而絕倫。
陳思王《車渠碗賦》曰：惟碗之所生，於涼風之峻湄。光如激電，景若浮星。河神怪之瑰瑋，信一覽而九驚。
王處道《車渠觶賦》曰：溫若騰螭之升天，曜似游鴻之遠臻。
《梁四公子記》曰：扶南大舶從西天竺國來，賣碧頗黎鏡，面廣一尺五寸，重四十斤，內外皎潔。置五色物於其上，向明視之，不見其質。問其價，約錢百萬貫。文帝令有司算之，傾府庫當之不足。其商人言：「此色界天王有福樂事，天澍大雨，雨眾寶如山。納之山藏，取之難得。以大獸肉投之藏中，肉爛類寶，一鳥銜出，而得此寶焉。」舉國不識，無敢酬其價者。
《唐書》曰：高宗上元二年十二月，拔汗那王獻碧頗黎及地黃。龜玆白王素稽獻金頗黎。
《天竺記》曰：大雪山中有寶山，諸七寶並生，取可得。惟頗黎寶生高峰，難得。
《玄中記》曰：大秦國有五色頗黎，紅色最貴。
《十洲記》曰：崑崙山上有紅碧頗黎宮，名「七寶堂」是也。
《廣雅》曰：水精謂之石英。
《續漢書》曰：哀牢夷出水精。
《魏略》曰：大秦國，一名黎難。宮室皆水精為柱，食器亦然。
《廣志》曰：水精出大秦、黃支國。
《十洲記》曰：崑崙山上有水精闕。
《山海經》曰：堂庭山多水玉。〈注曰：水玉，今水精也。〉
《列仙傳》曰：赤松子服水玉。
《拾遺記》曰：周靈王二十三年，起昆昭之台，篩水精為泥。
又曰：郁夷國，於山上架樓室，向明，以開戶牖，以水精、火藻為階。
司馬相如《上林賦》曰：水玉磊。
劉楨《魯都賦》曰：水精潛光於雲穴也。
劉公幹《清慮賦》曰：入鐐碧之間，出水精之都，上青雘之山，蹈琳珉之塗。
《春秋運斗樞》曰：樞星散為雲母。
《漢書》曰：王莽侍中待詔有說莽鴟目虎吻、豺狼聲者，莽誅待詔，而封告者。後常翳雲母屏風，非親近莫得見。
范曄《後漢書》曰：鄭弘為太尉，弟五倫為司空。初，倫為會稽，召弘署督郵。每朝，弘曲躬自卑。帝聽置雲母屏風，分隔其間。
《晉陽秋》曰：孫秀降，賜雲母車。
《梁書》曰：南嶽鄧先生名郁，荊州建平人也。少而不仕，隱居衡山極峻之嶺，立小板屋兩間。足不下山，斷谷三十餘載，惟以澗水服雲母屑，日夜誦《大洞經》。
《唐書》曰：吳王杜伏威，性好左道。因合金丹，求長生之朮，常服雲母散。
又曰：尉遲敬德遂飛練金石，閑居服雲母粉。
《淮南萬畢朮》曰：雲母入地千歲不朽。雲母在足，無踐棘。〈注曰：取大雲母塗足下，踐棘，不能刺。〉
《淮南子》曰：雲母來水。〈雲母石可致水。〉
《抱朴子》曰：雲母五色：其多青者名雲英，宜以春服之；多赤者名雲珠，宜以夏服之；多白者名雲液，宜以秋服之；多黑者名雲母，宜以冬服之；但有青、黃二色者名雲沙，宜以季夏服之。皎皎純白者名燐石，可四時長服。
又曰：吳景帝戍將於廣陵掘冢，有人如生。棺中雲母厚尺許。
《西京雜記》曰：晉幽公冢甚高美，門關皆是石坐。撥除深入，乃得雲母，深處見百餘屍，縱橫相枕籍，皆不朽。惟一男子，餘皆女子，或坐，或立，或臥。衣服形色不異生人。
又曰：成帝設雲母帳、雲幄、雲幕於甘泉紫殿，世謂之三雲殿。
《晉公卿禮秩》曰：賜太牢，安平王治雲母輦。
《晉宮闕名》曰：含元池中，有雲母船。
《洛陽宮殿記》曰：宮中有林商等觀，皆雲母置窗里，日照之，煒煒有光。
《列仙傳》曰：方回，堯時隱人，練食雲母。
《三齊記》曰：東武城有雲母山，山有雲母，因以為名。安期先生常所游餌。
《東園秘記》曰：以雲母壅屍，則亡人不朽。帝馮貴人素國色，亡已十餘年，冢為賊所發，形貌如故，但冷耳。盜共奸通之。後捕得之，此賊言貴人棺有數斛雲母。
《石虎鄴中記》曰：虎作雲母五有金薄扇。
裴淵《廣州記》曰：增城縣有雲母，向日出，照之晃曜。
《地理志》曰：琅琊定山出雲母。
王建平《典朮》曰：雲母有五名：其色青黑五色亂文者名曰云母；白百微青名曰云英；如水露，黃白名曰云沙；青赤雜者名曰云珠；黃白而赤重厚名陽起石，雲母根也。其中黑文班如錢，名雲膽，傷人，不可服。第一燐石，第二雲母，第三雲珠，第四雲英，第五雲光。服燐石壽五千年，服雲母壽三百年，服雲英千年，服雲光與天地衕保。
《明皇雜錄》曰：上於華清宮置長湯數十間屋。又為銀鏤漆船，至於楫棹皆飾以珠玉。又於湯中壘瑟瑟及沉香為山，以狀瀛洲、方丈。
又曰：虢國夫人奪韋氏宅造中堂。既成，召匠圬墁，授二百萬賞其直。而復以金杯二、瑟瑟三斗為賞。後曾有暴風拔樹，委其堂上。已而視之，略無所傷。既撤瓦以觀之，皆承以木瓦。其傳作精至，皆此類也。
《說文》曰：玗，石之似玉者也。
《爾雅》曰：東方之美者，醫無閭之珣、玗琪。
《山海經》曰：開明北有玗琪樹。玗琪，玉屬。
