
《後漢書》曰：祭彤拜遼東太守。至則厲兵馬，廣斥候。彤有勇力，能貫三百斤弓。虜每犯塞，常爲士卒前鋒，數破走之。
《東觀漢記》曰：賈復以偏將軍從上拔邯鄲，擊青犢，大戰，日中，賊陣堅不卻。上傳召復曰：「吏士饑，且可朝食。」復曰：「先破之，然後食耳。」於是被羽先登，所向皆靡，諸將皆服其勇。
《魏志》曰：張遼字文遠，爲征東將軍。征孫權，被甲戰，先陷陣，銜壘入，至麾下。
《晉書·劉牢之傳》曰：太元初，謝玄北鎮廣陵，時符堅方盛，玄召募，牢之與東海何謙、琅琊諸葛侃、樂安高衡、東平劉軌、西河田洛晉陵孫無終等以驍猛應選。玄以牢之爲參軍，領精銳爲前鋒，百戰百勝，號爲「北府兵」，敵人畏之。
又曰：元興初，會稽王道子將討桓玄，詔司馬柔之兼侍中，以騶虞幡宣告江荊二州。至姑熟，爲玄前鋒所害。
又《載記》曰：高句麗及宇文政國等謀滅，以分其野。太興初，三國伐，曰：「彼軍初，其鋒甚銳。若逆擊之，落其計矣。」
又曰：《呂隆載記》曰：「宜曜勁鋒，示其威武。彼以我遠來，必決死拒戰，可一舉而平。」
《宋書》曰：劉懷愼，彭城人也。少謹愼質直。始參高祖鎮軍車騎將軍事，振武軍、彭城內史。從征鮮卑，每戰必先士卒，及克廣固，懷愼率所先登。高祖拒盧循於石頭，屢戰克捷。
又《張暢傳》曰：虜攻彭城南門幷放火，暢躬自前戰，身先士卒。
《梁書》曰：宋武北伐廣固，田子領偏師與龍驤將軍孟龍符爲前鋒。龍符戰沒，田子力戰，破之。
又曰：孟龍符，懷王第三子也。驍勇有膽氣，高祖伐廣固，以龍符統步騎爲前鋒。賊數十圍統攻之，以衆寡不敵，遂見害。追贈青州刺史。
又表曰：龍符投袂義切，前驅效命，擢鋒三捷，每爲衆先。及西剿桓歆，北殄索虜，朝議爵賞，未及施行，會臣北伐，復統前旅，臨朐之戰，氣冠三軍。於時逆徒實繁，控弦掩澤，龍符匹馬電躍，所向摧靡，奮戈深入，知死不吝。
《後周書》曰：高祖東伐齊，王憲率所部先向晉州。明日，諸軍總集，稍逼城下；齊人亦大出兵，陣於營南。高祖召憲，馳往觀之，憲返命曰：「易與耳，請破而後食。」帝悅曰：「如汝所言，吾無憂矣。」內史柳昂私謂憲曰：「賊亦不少，王安得輕之？」憲曰：「憲受委前鋒，情兼家國，掃此逋寇，事等摧枯。商周之事，公所知也。賊雖衆，其如我何？」旣而諸軍俱進，應時大潰，其夜齊主遁走。憲輕騎追之。
又曰：李弼背侯莫陳悅以秦州歸國。太祖謂弼曰：「公與吾同心，天下不足平。」破悅，得金寶奴婢，悉以好者賜之，拜秦州刺史。從太祖平竇泰，先鋒陷敵，太祖以所乘騅賜之，及泰所著弁甲亦賜之。
《唐書》曰：太宗擊王世充，選千餘騎爲奇兵，皆皂衣玄甲，分爲左右隊。建大旂，令騎將秦叔寶、程咬金、尉遲敬德、翟長孫等分統之。每臨冠，太宗躬被玄甲，先鋒率之，候機而進，所向摧殄，常以少擊衆，賊徒氣懾。
《廣雅·釋詁》曰：殿，後也。
《桂苑》曰：殿，鎮也。軍後也。
《開元文字》曰：樂只君子，殿天子之邦，謂鎮也。孟之反不伐，奔而殿，言在軍後也。前曰啓，後曰殿。
《左傳》曰：公與石祁子，與寧莊子矢，使守，曰：「以此贊國，擇利而爲之。」與夫人綉衣，曰：「聽於二子。」渠孔禦戍，子伯爲右，黃夷前驅，孔嬰齊殿。
又曰：十一月丁卯朔，入平陰，遂從齊師。夙沙衛連大車以塞隧而殿。殖綽、郭最曰：「子殿國師，齊之辱也。子姑先乎！」乃代之殿。
又曰：子儀之亂，析公奔晉，晉人寘諸戎車之殿，以爲謀主。殿，後軍也。
又曰：公侵齊，門於陽州。顔息射人中眉，退曰：「我無勇。吾志其目也。」師退，冉猛僞傷足而先。其兄會乃呼曰：「猛也殿。」
又曰：處父曰：「然則亂也，必及於子，先備諸。」與孟孫以壬辰爲期。陽虎前驅，林楚禦桓子，虞人以鈹楯夾之，陽越殿。」〈越，陽虎從弟也。〉
又曰：侯犯止之，曰：「謀免我乎？」侯犯請行，許之。駟赤先如宿，侯犯殿。
又曰：夏，衛公孟區伐曹，克郊。還，滑羅殿。〈羅，衛大夫。〉
又曰：追鄭師，姚般、公孫林殿而射，前列多死。
又曰：宋公伐曹，將還，褚師子肥殿。曹人詬之，不行。〈子肥，宋大夫。〉
又曰：陳瓘陳莊涉泗。孟之側後入以爲殿。〈之側，孟氏族，字反也。〉
《論語》曰：孟之反不伐，奔而殿，將入門，策其馬，曰：「非敢後也，馬不進也。」
《史記·絳侯世家》曰：周勃，沛人也。高祖之爲沛公初起，勃以中涓從攻胡陵。勃擊章邯車騎，殿。〈如淳注曰：殿不進。呂瓚云：在軍後曰殿也。〉
《後漢書》曰：岑彭圍隗囂於西城。囂將行巡，周宗將蜀救兵到，囂得出還冀。漢軍食盡，燒輜重，引兵下隴，延、亦相隨而退。囂出兵尾擊諸營，彭殿爲後拒。〈尾，謂尾其後也。凡軍在前曰啓，在後曰殿。〉
《後周書》曰：高祖伐齊還，以齊王憲爲後拒。齊主自率衆來追，至於高梁橋。憲以精騎二千，阻水爲陣。齊領軍段暢直進至橋。隔水招暢與語，語畢，憲問暢曰：「若何姓名？」暢曰：「領軍段暢也。公復爲誰？」憲曰：「我虞候大都督耳。」暢曰：「觀公言語，不是凡人，今日相見，何用隱其名位？」陳王純、梁公侯莫陳{草丙}、內史王誼等幷在憲側。暢固問不已。憲乃曰「我天子太弟齊王也。」指陳王已下，幷以名位告之。暢鞭馬而去，憲即命旋軍，而齊人遽追之，戈甲甚銳。憲與開府宇文忻各統精兵百騎爲殿以拒之，斬其驍將賀蘭豹子、出褥瑰等百餘人，齊衆乃退。
又曰：楊寬從天穆引軍趣成皋，令寬與爾朱兆爲後拒。尋以衆議不可，乃回赴石濟。寬夜行失道，後期。諸將咸言：「寬少與北海周旋，今不來矣。」天穆答曰：「楊寬非輕於去就者也，其所逗留，必有他故。吾當與諸若保明之。」語訖，候騎白寬至。天穆撫髀而笑曰：「吾固知其必來。」遽出帳迎之，握其手曰：「是所望也。」
《唐書》曰：胡賊掠宜君，令竇軌討之。初，不利，軌斬其部將十四人，拔隊中小帥以代之。軌率數百騎殿於後，令衆曰：「聞鼓聲有不進者，自後斬之。」旣鼓，士卒爭進擊賊，破之，斬首千餘級，虜男女二萬餘口。
《孫子》曰：不用鄉導者，不得地利。〈不任彼鄉人而導軍者則不能得道路之便利。〉先知迂直之計者勝，此軍爭之法也。
《衛公兵法》曰：凡是賊徒，好相掩襲，須擇敢勇之夫，選明察之士，兼使鄉導，潛曆山原，密其聲、晦其跡。或刻爲獸蹄，而履於中途；或上冠微禽，而幽伏於叢薄。然後傾耳以遙聽，竦目而深視，專智以度事機，注心而候氣色。見水痕則可以測敵濟之早晚，觀樹動則可以辨來寇之馳驅也。故煙火莫若謹而審，旌幟莫若齊而一，爵賞必重而不欺，刑戮必嚴而不舍。知敵之動靜而我必有其備，彼之去就而我豈不保其全哉。〈必須先覘敵國道路遠近，水潦山林，穀險厄，城邑大小，溝渠深淺，蓄積多少，兵革之數，豪傑姓名，審而知之，用兵之要也。〉
《易》曰：伏戎於莽，三歲不興。
《左傳》曰：北戎侵鄭，鄭伯患之。曰：「彼徒我車，懼其侵軼我也。」〈徒，步兵也。軼，突也。〉公子突曰：「使勇而無剛者嘗寇，而速去之。〈嘗，試也。勇則能往，無其剛不恥退也。〉君爲三覆以待之。〈覆，伏兵也。〉戎輕而不整，貪而無親，勝不相讓，敗不相救。先者見獲，後必務進，進而遇覆必速奔，後者弗救，則無繼矣。乃可以逞。」從之。戎人之前遇覆者奔。鄭將祝聃逐之。衷戎師，前後擊之，盡殪。〈爲三部伏兵。祝聃帥勇而無剛者先犯之，戎而速奔以遇三伏兵，至後伏兵，伏兵起，戎還走，祝聃返，遂逐之。戎前後及中三處受敵，故曰：衷戎師，殪死。衷，丁仲切。〉
又曰：吳侵楚，楚將養由基奔命，楚司馬子庚以師繼之。養由基曰：「吳乘我喪，謂我不能師也，必易我而不戒。〈戒備。〉子爲三覆以待我，我請誘之。」子庚從之。戰於庸浦，〈庸浦，楚地。〉大敗吳師。
又曰：秋九月，晉侯飲趙盾酒，伏兵甲將攻之。其右提彌明知之，〈右，軍右也。〉趨登曰：「臣將侍宴，過三爵，非禮也。」遂扶跣以下，公嗾獒焉。明搏而殺之。鬥且出，提彌死之。
又曰：衛侯在平壽，〈平壽，衛下邑。〉公孟有事於蓋獲之門外，〈有事，祭也。蓋獲，衛郭門也。〉齊氏惟於門外而伏甲焉。
《後漢書》曰：馮異招集諸營保數萬人，與賊約期會戰。使壯士變服與赤眉同，伏於道側。旦日，赤眉使萬人攻異前部，異裁出兵以救之。〈裁，小出兵，所示弱也。〉賊見勢弱，遂悉衆攻異，乃縱兵大戰。日昃，賊氣衰，伏兵卒起，衣服相亂，赤眉不復識別，衆遂驚潰。追擊，大破於崤底，降男女八萬人。
《通典》曰：後漢末，荊川牧劉表遣劉備北侵至鄴，曹公遣將李典夏侯惇距之。備一旦燒屯去，惇率諸軍追擊之。典曰：「賊無故退，疑必有伏，南道窄狹，草木深，不可追也。」惇不聽，與將于禁追之。典與惇等果入賊伏衷，戰不利。典往救，備救至乃退。
又曰：後漢末，呂布從東緡與陳宮將萬餘人來與曹公戰。時兵皆出取麥，在者不數千人，屯營不固，曹公乃令婦人守陳，悉將兵距之。屯西有大堤，其南樹木幽深，布疑有伏，乃相謂曰：「曹操多詐，勿入伏中。」引軍南七十餘里。明日復來，曹公隱兵堤裏，出半兵堤外，布益進，乃令輕兵挑戰。旣合，伏兵乘堤，步卒幷進，遂大破之。
《晉書》曰：鎮南將軍杜元凱伐吳樂鄉城，晉牙門管定、周旨等伏兵樂鄉城外。吳都督孫歆先遣車出拒晉將王浚於上流，大敗而還。旨等發伏兵，隨歆軍入，歆不覺，直至帳下虜歆。於是進逼江陵。吳都督將伍延僞請降而列兵登陴，晉師攻克之。
《十六國春秋》曰：後晉石季龍攻晉將劉演於廩丘，晉將邵續使文鴦救演，季龍退止盧關津以避之。文鴦弗能進，屯於景亭。兗川豪右張平等起兵救演。季龍夜棄營，設伏於外，揚聲將歸河北，張平以爲信然，入於空營。季龍回擊，敗之，遂陷廩丘。
又曰：夏赫連勃勃進屯依力川，後秦姚興來伐，至三城。勃勃率騎禦之，興遣其將姚文宗拒戰。勃勃僞退，設伏以待之，興將姚榆生等追之，伏兵夾擊，皆擒之。
《北齊書》曰：段韶與右丞相斛律光率師伐後周。五月，攻服秦城。周人於姚襄城南更起城鎮，東接定陽，又作深塹，斷絕行道。韶乃密抽壯士，從襲之。又遣潛渡河，告姚襄城中，令內外相應，度者千有餘人，周人始覺。於是合戰，大破之，諸將咸欲攻其新城。韶曰：「此城一面阻河，三面地險，不可攻，縱令得之，一城地耳。不如更作一城壅其要路，破服秦城，幷加以圖定陽，計之長者。」將士咸以爲然。遂圍定陽，其城主楊範固守不下。韶登山以觀城勢，乃縱兵急攻之。七月，屠其外城，韶謂光曰：「此城三面重澗險阻，幷無走路，惟慮東南一處耳。賊若突圍，必從此出，但簡精兵專守，自是成擒。」光乃令壯士千餘人設伏於東澗口，其夜果如所策，賊遂出城，伏兵擊之，大潰，範等面縛，盡獲其衆。
《後魏書》曰：万俟醜奴作亂關中，魏將賀拔岳率兵討之。岳以輕騎八百北渡渭，殺略其民以挑之，醜奴大將尉遲菩薩。菩薩果率步騎三萬至渭北。岳以輕騎數十與菩薩隔水交言，岳稱揚國威，菩薩自言強盛，往復數返。時已逼暮，於是各還兵。岳密於渭南傍水分精騎數四十、五十、爲一處，隨地形便置之。明日，自將百餘騎，隔水與賊相見。岳漸前進，先所置騎隨岳而集。騎旣漸增，賊不復測其多少。行二十許裏，至水淺可濟之處，岳便騎馬東出，以東奔遁。賊謂岳走，乃棄步兵，南渡渭水，輕騎追岳。岳東進十餘里，依橫岡設伏待之。賊以路險不得齊進，前後繼至，半度岡東。岳乃回與賊戰，身先士卒，急擊之，賊便退走。岳號令所部，賊下馬者皆不聽殺。賊顧見之，便悉投馬。俄而虜獲三千人，馬亦無遺。遂擒菩薩，乃度渭北，降步卒萬餘。
《隋書》曰：煬帝征吐谷渾，至覆袁川。時吐谷渾王無數騎而遁，其名王詐爲渾主，保車我眞山，帝令將張定和率師擊之。定和旣與賊相遇，輕其衆少，呼之命降，賊不肯。定和不被甲，挺身登山，賊伏兵於岩石之下，發矢中之而斃。
《唐書》曰：武德中，太宗圍王世充於東都，竇建德自河北率兵十二萬來救。太宗自率騎二千五百、步卒千人趣武牢。四月，建德自滎陽西上，築壘於板渚，太宗以五百騎出槊牢東二十餘里，將挑戰，先伏李、程咬金、秦叔寶等，令尉遲敬德執槊造建德壘下，大呼致師，賊衆大驚擾，出兵數千騎。太宗逡巡漸卻，遂引以入伏內。李等奮擊，大破之，獲其大將殷秋、石瓚，斬首數百級。
又曰：羅士信仕王世充，率千餘人奔於雲州。高祖以爲新安道行軍總管，使圍世充。士信進居前鋒，退居後殿，凡所虜獲悉分士卒，以此爲常，身未曾自取。人有功者，解衣下馬而賞之。然持兵嚴暴，有不用命者，無問親友，必皆斬決。由是下不附而畏之。及大軍至洛陽，士信以兵圍世充千金堡，其中人大駡之。士信怒，夜遣百餘人將嬰兒數十從南而來，至於堡下，詐言「從東都來投羅總管」也。因命嬰兒啼噪，旣而陽驚曰：「此千金堡，吾輩錯矣！」忽然而去。堡中謂是東都逃人，遽出兵追之。士信伏五千人於路側，候其開門而奮擊，遂破之，殺無遺類也。
又曰：武德中，菀君璋及突厥吐屯設末攻馬邑，高蒲政設三伏以待之。突厥至城下，伏兵發，大破之，斬首二百餘級，以滿政爲朔州總管，曲赦馬邑。
又曰：王君廓從大軍討下別に轅、羅山二縣，王世充遣將魏隱率兵拒之。君廓撤營僞遁，設伏以待之。隱縱兵疾進，發伏，破之。
又曰：太宗初爲右元帥，總兵十萬徇東都。軍屯西苑，營於三王陵，自三月而旋。俄而隋將段達率萬餘人自後而至，太宗發伏以擊之，賊師大敗，親自追奔至金城下，斬四十餘級。
又曰：王君廓亡命，聚徒數千人，轉掠長平，進逼夏縣。河東郡丞丁榮以兵拒之，又遣使慰諭。君廓見其使謬爲恭敬，稱欲歸首。榮心輕之，於是曜兵登山下十餘里。君廓悉匿其衆于山谷中，榮無所見，引兵而退，才至山下，君廓追擊，大破之。
《吳越春秋》曰：公子光伏甲於私室中，具酒，而王僚乃被棠夷之甲三重，使兵衛陳於道。專諸置魚腹而進之，刺王僚，貫脾達背，王僚立死。
《世說》曰：桓玄伏甲設饌，廣延朝士，因此欲誅謝安、王坦之。王甚遽，問謝，謝之寬容，愈表於貌，望階趣席，方作洛生詠，諷「浩浩洪流」。桓憚其曠遠，乃起解兵。王、謝舊齊名，於此始別優劣。
