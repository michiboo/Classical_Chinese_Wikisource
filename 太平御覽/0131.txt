
《北齊書》曰：廢帝殷字正道，文宣帝之長子也。母曰李皇后。天保元年，立爲皇太子，時年六歲。性敏慧，初學反語，於跡字下注云「自反」。時侍者未達其故，太子曰：「跡字，足傍亦爲跡，豈非自反耶？」文宣每言「太子得漢家性質，不似我」，欲廢之，立太原王。初詔國子博士李寶鼎傅之，鼎卒，復詔國子博士邢峙侍講。太子雖富於春秋，而溫裕開朗，有人君之度，貫綜經業，省覽時政，甚有美名。七年冬，文宣召朝臣文學者及禮學官於東宮宴會，令以經義相質，親自臨聽。太子手筆措問，在坐莫不嘆美。九年，文宣在晉陽，太子監國。十年十月，文宣崩。癸卯，太子即位於晉陽宣德殿，大赦。庚戌，尊皇太后爲太皇太后，皇后爲皇太后。
乾明元年庚辰，春正月癸丑朔，改元。己未，詔寬徭賦。癸亥，高陽王薨，車駕至自晉陽。戊申，以常山王演爲大丞相、都督中外諸軍、錄尚書事。三月甲寅，詔軍國事皆申晉陽，稟大丞相常山王規算。
秋八月，太皇太后令廢帝爲濟南王，以大丞相常山王演入纂大統。是日，王居別宮。皇建二年九月，殂於晉陽，時年十七。謚閔悼王。
《北齊書》曰：孝昭皇帝演字延安，神武皇帝第六子，文宣皇帝之母弟也。幼而英峙特，早有大成之量，武明皇太后早所愛重。魏元象元年，封常山郡公。天保初，進爵爲王。五年，除幷省尚書令。帝善斷割，長於文理，省內畏服。七年，從文宣還鄴。以尚書奏事有異同，令帝與朝臣先論得失，然後敷奏。帝長於政術，剖斷鹹盡其理，文宣嘆重之。八年，轉司空、錄尚書事。九年，除大司馬，仍錄尚書。文宣崩，帝居禁中護喪事，幼主即位，朝班。除太傅、錄尚書事，朝政皆決於帝。月餘，乃居藩邸，自是詔敕多不關帝。客或言於帝曰：「鷙鳥舍巢，必有探卵之患，今日之地，何宜屢出。」
乾明元年，從廢帝赴鄴，居於領軍府。時楊愔、燕子獻、可朱渾天和、宋欽道、鄭子默等以帝威望既重，內懼權逼，請以帝爲太師、司州牧、錄尚書事，長廣王湛爲大司馬、錄幷省尚書事，解京畿大都督。帝既以尊親而見猜斥，乃與長廣王期獵，謀之於野。三月甲戌，帝初上省，旦發領軍府，大風暴起，壞所禦車幔，甚惡之。及至省，朝士鹹集。坐定，酒數行，於坐執尚書令楊愔、右僕射燕子獻、領軍可朱渾天和、侍中宋欽道等於坐。帝戎服與平原王段韶、平秦王高歸彥、領軍劉洪徽入自雲龍門，於中書省前遇散騎常侍鄭子默，又執之，同斬於禦府之內。帝至東閣門，都督成休寧抽刃呵帝。帝令高歸彥喻之，寧厲聲大呼不從。歸彥既爲領軍，素爲兵士所服，悉皆耳伏，寧方嘆息而罷。帝入至洛陽殿，幼主、太皇太后、皇太后幷出臨御坐。帝奏愔等罪，求伏專擅之辜。時庭中及兩廊下衛士二千餘人，皆披甲待詔，武衛娥永樂武力絕倫，又被文宣重遇，撫刃思效。廢帝性吃訥，兼倉促不知所言，太皇太后又爲皇太后誓，言帝無異志，惟去逼而已。高歸彥敕勞衛士解嚴，永樂乃內刀而泣。帝乃令歸彥引侍衛之士向華林園，以京畿軍入守門閣，斬娥永樂於園。詔以帝爲大丞相、都督中外諸軍、錄尚書事，相府佐史進位一等，帝尋如晉陽，有詔軍國大政鹹諮決焉。帝既當大位，知無不爲，擇其令典，考綜名實，廢帝恭己以聽政。太皇太后尋下令廢少主，命帝統大業。
皇建元年八月壬午，皇帝即位於晉陽宣德殿，大赦，改乾明元年爲皇建。壬辰，詔分遣大使巡省四方，觀察風俗，問人疾苦，考求得失，搜訪賢良。二年十一月甲辰，詔曰：「朕嬰此暴疾，奄忽無遠。今嗣子沖眇，未嫻政術，社稷業重，理歸上德。右丞相長廣王湛研機測化，體道居宗，人雄之望，海內瞻仰，同胞共氣，家國所憑。可遣尚書左僕射趙郡王睿喻旨，徵王統此大寶。」先是，帝不豫而無闕聽覽，是日，崩於晉陽宮，時年二十七。大寧元年閏十二月癸卯，梓宮還鄴。上謚曰孝昭皇帝，葬於文野陵。
帝聰敏有識度，深沉能斷，不可窺測。身長八尺，腰帶十圍，儀望風表，迥然獨秀。自居台省，留心政術，閑明簿領，吏所不逮。及正位宸居，彌所克勵。輕徭薄賦，勤恤人隱。內無私寵，外收人物，雖後父，位亦特進無別。日是臨朝，務知人之善惡。每訪問左右，冀獲直言。曾問舍人裴澤在外議論得失，澤率爾對曰：「陛下聰明至公，自可遠侔古昔，而有識之士，咸言傷細，帝王之度，頗爲未弘。」帝笑曰：「誠如卿言。朕初臨萬機，慮不周悉，故致爾耳。此事安度可久行，恐後又嫌疏漏。」澤因被寵遇。其樂聞過也如此。趙郡王睿與庫狄安侍坐，帝曰：「須拔我同堂弟，顯安我親姑子，今序家人禮，除君臣之敬，可言我之不逮。」顯安曰：「陛下多妄言。」曰：「若何？」對曰：「陛下昔見文宣以馬鞭撻人，常以爲非，而今行之，非妄言耶？」帝握其手謝之。又使直言，對曰：「陛下太細，天子乃更似吏。」帝曰：「朕甚知之，然無法來久，將整之以至無爲耳。」又問王晞，晞答如顯安，皆從容受納。
《北齊書》曰：世祖武成皇帝諱湛，神武皇帝第九子，孝昭皇帝之母弟也。儀錶瑰傑，神武尤所鍾愛。神武方招懷荒遠，乃爲帝娉蠕蠕〈而蠢切。〉太子庵〈烏含切。〉羅辰女，號鄰和公主。帝時年八歲，冠服端嚴，神情閑遠，華戎嘆異。元象中，封長廣郡公。天保初，進爵爲王，拜尚書令，尋兼司徒，遷太尉。乾明初，楊愔等密相疏忌，以帝爲大司馬，領幷州刺史。帝既與孝昭謀誅諸執政，遷太傅、錄尚書事，領京畿大都督。皇建初，進位右丞相。孝昭幸晉陽，帝以懿親居守鄴，政事咸見委。二年，孝昭崩，遺詔徵帝入統大位。及晉陽宮，發喪於崇德殿。皇太后令所司宣遺詔，左丞相斛律金率百僚敦勸，三奏，乃許之。
大寧元年冬十一月癸丑，皇帝即位於南宮，大赦，改皇建二年爲大寧。庚申，詔大使巡行天下，求政善惡，問人疾苦，擢進賢良。是歲，周武帝保定元年也。河清元年春正月乙亥，車駕至自晉陽。辛巳，祀南郊。壬午，享太廟。景戌，立妃胡氏爲皇后，子緯爲皇太子，大赦。四月乙巳，青州刺史上言，今月庚寅，河、濟清。以河、濟清改大寧二年爲河清。二年癸未春正月乙卯，帝詔臨朝堂，策試秀才。以太子少傅魏收爲兼尚書右僕射。十二月，大雨雪連月，南北千餘里平地數尺，霜晝下，雨血於太原。
四年三月，彗星見；有物隕於殿庭，如赤漆鼓帶小鈴；殿上石自起，兩兩相對。又有神見於後園萬壽堂前山穴中，其體壯大，不辨其面，兩齒絕白，長出於唇。帝直宿嬪御已下七百人咸見焉。帝又夢之。夏四月戊午，大將軍東安王婁睿坐事免。乙亥，陳人來聘。太史奏天文有變，其占當有易王。景子，乃使太宰段韶兼太尉，持節奉皇帝璽綬，傳位於皇太子。大赦，改元爲天統元年。百官進級，降罪各有差。又詔皇太子妃斛律氏爲皇后。於是群公上尊號爲太上皇帝，軍國大事，咸以奏聞。始將傳政，使內參乘子尚乘送詔書於鄴。子尚出晉陽城，見人騎馬隨後，忽失之，尚未至鄴，而其言已布矣。
天統四年十二月辛未，太上皇帝崩於鄴宮乾壽堂，時年三十二。謚曰武成皇帝，廟號世祖，葬永平陵。
《北齊書》曰：後主諱緯，字仁綱，武成皇帝之長子也。母曰胡皇后，夢於海上坐玉盆，日入裙下，遂有孕。天保七年五月五日生帝於幷州邸。帝少美容儀，武成特所愛寵，拜王世子。及武成入纂太業，立爲皇太子。河清四年，武成禪位於帝。
天統元年乙酉夏四月景子，皇帝即位於晉陽宮，大赦，改河清四年爲天統。三年二月壬寅朔，帝加元服，大赦。四年秋，周人來通和，太上皇帝詔侍中斛斯文略報聘於周。十二月辛未，太上皇帝崩。
武平三年二月，侍中祖爲左僕射。是月，敕撰《玄洲苑御覽》，後改名《聖壽堂御覽》。三月辛酉，詔文武官五品以上舉一人。秋七月戊辰，誅左丞相咸陽王斛律光及其弟幽州行台荊山公豐樂。八月庚寅，廢皇后斛律氏爲庶人。是月，《聖壽堂御覽》成，敕付史閣，後改修《文殿御覽》。
六年八月，周師入洛川，屯芒山，攻逼洛城，縱火船焚浮橋，河橋絕。閏月己丑，遣右丞相高阿那肱自晉陽禦之，師次河陽，周師夜遁。
七年冬十月，帝大狩於祁連池。周師攻晉州。癸亥，帝還晉陽。甲子，出兵，大集晉陽。庚午，帝發晉陽，列陣而行，上鶏棲原，與周齊王憲相對，至夜不戰，周師斂陣而退。十一月，周武帝退還長安，留偏師守晉州。阿那肱等圍其城。戊寅，帝至圍所。十二月戊申，周武帝來救晉州。庚戌，戰於城南，齊軍大敗。帝棄軍先還。癸丑，入晉陽，憂不知所之。甲寅，大赦。帝謂朝臣曰：「周師甚盛，若何？」群臣咸曰：「天命未改，一得一失，自古皆然。宜停百賦，安朝野，收遺兵，背城死戰，以存社稷。」帝意猶預，欲向北朔州。乃留安得王延宗、廣寧王孝珩等守晉陽。若晉陽不守，即欲奔突厥。群臣皆曰不可，帝不從其言。開府儀同三司賀拔伏恩、輔相慕容鍾葵等與宿衛近臣三十餘人西奔周師。乙卯，詔募兵，遣安德王延宗爲左，廣寧王孝珩爲右。延宗入見，帝告欲向北朔州，延宗泣諫，不從。帝密遣王康德與中人齊紹等送皇太后、皇太子於北朔州。景辰，帝幸城南軍，勞將士，其夜欲遁，諸將不從。
丁巳，大赦，改武平七年爲隆化元年。其日，穆提婆降周。詔除安德王延宗爲相國，委以備禦，延宗流涕受命。帝乃夜斬五龍門而出，欲走突厥，從官多散，領軍梅勝郎叩馬諫，乃回之鄴。時惟高阿那肱等十餘騎，廣寧王孝珩、襄城王彥道續至，得數十人同行。戊午，延宗從衆議，即皇帝位於晉陽，改隆化爲德昌元年。
庚申，帝入鄴。辛酉，延宗與周師戰於晉陽，大敗，爲周師所虜。帝遣募人，重加官賞，雖有此言，而竟不出物。廣寧王孝珩奏請出宮人及珍寶班賜將士，帝不悅。斛律孝卿居中受委，帶甲以處分，請帝親勞軍，爲帝撰辭，且曰宜慷慨流涕，感激人心。帝既出臨衆，將令之，不復記所受言，遂大笑，左右無辭，將士莫不解體。於是自大丞相已下太宰、三師、大司馬、大將軍、三公等官，幷增員而授，或三或四，不可勝數。甲子，皇太后從北道至。引文武一品已上入朱華門，賜酒食及紙筆，問以禦周之方略。群臣各異議，帝莫知所從。又引高元海、宋士素、盧思道、李德林等欲議禪位皇太子。先是，望氣者言，當有革易，於是依天統故事，傳位幼主。自稱太上皇。
幼主名恆，帝之長子也。母曰穆皇后。武平元年六月生於鄴。其年十月，立爲皇太子。隆化二年正月乙亥，即皇帝位，時年八歲。改元爲承光元年，大赦。於是黃門侍郎顔之推、中書侍郎薛道衡、侍中陳德信等勸太上皇往河外募兵，更爲經略，若不濟，南投陳國。從之。丁丑，太皇太后、太上皇自鄴先趣濟州。周師漸逼，癸未，幼主又自出鄴東。己丑，周師至紫陌橋。癸巳，燒城西門，太上皇將百餘騎東走。乙亥，渡河入濟州。其日，幼主禪位於大丞相任城王氵皆，令侍中斛律孝卿送禪文及璽綬於瀛州。孝卿乃以之歸周。又爲任城王詔，尊太上皇爲無上皇，幼主爲宋國天王。留太后於濟州，遣阿那肱留守。太上皇幷皇后攜幼主走青州，韓長鸞、鄧顒等數十人從。
太上皇既至青州，即爲入陳之計。而阿那肱召周軍，約生致齊主，而屬使人告言，賊軍在遠，已令人燒斷橋路，太上所以停。後周軍奄至青州，太上窘急，將遜於陳，置金囊於鞍後，與長鸞、淑妃等數十騎至青州南鄧林，爲周將尉遲剛所獲。送鄴，周武帝與抗賓主禮，幷太后、幼主、諸王俱送長安，封帝溫國公。在位凡一十三年。
帝業昏亂，加之暴虐，崔季舒、斛律光等皆以直見殺。帝好自彈琵琶而唱無愁曲。每處深宮。羞見朝士。三日一臨小殿，啓事者走如飄風，頭著於胸，不得平視。凡諸犬馬，皆有儀同、郡君之號。又於宮中立貧窮村舍，帝自弊衣爲乞兒。每好不急之求。一夜索蠍，及曉，得三斗；置之浴斛，使人裸臥斛中，觀其號叫宛轉而爲笑樂。又賣官爵，各分州縣，下至鄉官皆降中旨。於是州縣官人多出富商大賈，競爲貪縱，人不聊生，以至於敗也。
初，武成夢大胃攻破鄴城，乃悉索境內胃膏以絕之。議者以帝之名聲與胃和協，亡齊之徵也。
