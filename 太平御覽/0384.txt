
《說文》曰：幼，小也。
《釋名》曰：兒始能行曰孺子，孺，弱也。十五曰童，故《禮》有陽童。牛羊之無角者曰童，山無草木亦曰童，言未巾冠似之。
《左傳·僖下》曰：楚子將圍宋，使子文治兵於暌，終朝而畢，不戮一人。子玉復治兵於，終日而畢，鞭七人，貫三人耳。國老皆賀子文，子文飲之酒。賈尚幼，後至，不賀。子文問之，對曰：「不知所賀。子之傅政於子玉，曰：以靖國也。靖諸內而敗諸外，所獲幾何？子玉之敗，子之舉也。舉以敗國，將何賀焉？且子玉剛而無禮，不可以治民。過三百乘，其不能以入矣。苟入而賀，何後之有？」
又曰：秦師過周北門，左右免胄而下。超乘。王孫滿尚幼，觀之曰：「秦師輕而無禮，必敗。輕則寡謀，無禮則脫。〈脫，易也。〉入險而脫，又不能謀，能無敗乎？」
又《成公下》曰：晉欒書、中行偃使陳滑殺厲公，使荀罌、士魴逆周子於京師而立之，生十四年矣。〈悼公周公。〉大夫逆於清原，周子曰：「孤始願不及此。雖及此，豈非天乎！抑人之求君，使晨☆也，立而不從，將安用君？二三子用我今日，否亦今日，恭而從之，神之所福也。」〈傅言少而有才，所以能自固。〉對曰：「群臣之願也，敢不惟命是聽。」
《戰國策》曰：文侯疾，故使張唐相燕，弗肯行，少庶子甘羅請行之。文侯叱甘羅，曰：「夫項橐七歲，爲孔子師，今臣年十二，君其試焉，奚遽言叱？」乃見張卿，說而行之。
又曰：王孫賈年十五，事閔王。其母曰：「汝朝出而晚還，則吾倚門而望；汝暮出不還，則吾倚廬而望汝。汝事王，王出走，不知其處，汝尚何歸？」王孫賈乃入市中，羅曰：「淖齒亂齊殺王，欲與我誅者，袒右！」市人從者四百人，與之誅淖齒。
《史記》曰：項羽擊陳留、外黃，不下。數日，已降，項王令男子年十五以上詣城東，欲坑之。外黃令舍人兒年十三，往說項王曰：「彭越強劫外黃，外黃恐，故且降，待大王。大王至，又皆坑之，百姓豈有所歸心？從此以東，梁地十餘城皆恐，莫肯下矣。」項王然其言，乃赦外黃當坑者。
《漢書》曰：賈誼，洛陽人。年十八，以能誦《詩》《書》，稱於郡中。河南守吳公聞其秀才，召置門下，甚愛之。乃言賈誼年少，頗通諸家之書，文帝召以爲博士。
又曰：翟方進，汝南上蔡人，年十三失父，給事太守府爲小吏，號遲鈍不及事，數爲椽史所辱。方進自傷，乃詣京師受鞠效。
《後漢書》曰：任延字長孫，南陽宛人也。年十二，爲諸生，學於長安，明《詩》、《易》、《春秋》，顯名太學，學中號爲「任聖童」。
《續漢書》曰：黃琬字子琰，江夏人，少失父母而辯惠。祖父瓊，初爲魏郡太守。建和玄年正月日蝕，京師不見，梁太后詔問所蝕多少，琬年七歲，在傍曰：「何不言日蝕之餘，如月之初？」瓊大驚，即以其言應詔，後深奇愛之。時司空盛玄疾，瓊遣琬候問，會江夏上蠻賊事到府，玄發書，視畢，微戲琬曰：「江夏大邦而蠻多士少。」琬舉手對曰：「蠻夷猾夏，責在司空。」
又曰：應奉字世叔，聰明，自爲童兒，及長，凡所經歷，莫不暗記，讀書五行幷下。
又曰：樂恢字伯奇，京兆長陵人。父爲縣吏，得罪，令收將殺之。恢時年十一，常於府寺門晝夜號泣，令聞之，即解其父。
又曰：陳蕃字仲舉，汝南平輿人。年十五，常閑處一室而庭宇蕪穢。父友同郡薛勤來候之，謂蕃曰：「孺子何不灑掃以待賓客？」蕃曰：「丈夫處世當除天下，安事一室乎？」勤知其有清世志。
《東觀漢記》曰：馬援子客卿，幼而歧嶷，年六歲，能應接諸公，專對賓客。嘗有死罪亡命者來過，客卿逃匿不令人知。外若訥而內沉敏。援甚奇之，以爲將相器，故以客卿字焉。
又曰：班固字孟堅，年九歲，能屬文，誦詩賦。及長，遂博貫載籍，九流百家之言，無不窮究。學無常師，不爲章句，舉大義而已。性寬和容衆，不以才能高人，諸儒以此慕之。
又曰：丁鴻年十三，從桓榮受《歐陽尚書》，三年而明章句，善論難，爲都講，遂篤志精銳，布衣荷擔，不遠千里。
又曰：張堪字君游，年六歲受業長安，治《梁丘易》，才美而高，京師號曰聖童。
又曰：鄧禹字仲華，南陽新野人。年十三，能誦《詩》，受業長安。時上亦游學京師，禹年雖幼，而見上知非常人，遂相親附。及漢兵起，即策杖北渡，追及上於鄴。
又曰：承宮，琅琊姑幕人。少孤，年八歲，爲人牧豬。鄉里徐子盛明《春秋經》，授諸生數百人。宮過其廬下，見諸生講誦，好之，因棄其豬而聽經。豬主怪其不還，來索，見宮，欲笞之，門下生共禁止，因留精舍門下，樵薪。
又曰：魯恭父建武初爲甘陵太守，卒官。時恭年十二，弟丕年七歲，晝夜號踴不絕聲，郡中賻贈無所受。歸服喪，禮過成人。
又曰：吳祐字季英，陳留長垣人。父恢，爲南海太守。祐年十二，恢欲殺青簡以寫經書，祐諫曰：「今大人逾越五嶺，遠在海濱，其俗舊多珍怪。此書若成，則載之兼兩。昔馬援以薏苡興謗，王陽以衣囊邀名。嫌疑之間，誠先賢所慎也。」恢乃止，撫其首曰：「吳氏世不乏季子矣。」
又曰：和熹鄧後年五歲，太夫人爲斷谷，夫人年老目冥，幷中後額，雖痛忍而不言。左右怪問之。後言曰：「難傷老人意，故忍之。」
又曰：黃香字文強，江夏安陸人。年九歲失母，思慕憔悴，殆不免喪，鄉人稱其至孝。年十二，博覽傅記。京師號曰：「日下無雙，江夏黃香。」
《英雄記》曰：曹純字子和，年十四喪父。承父業，富於財，僮使人僕以百數，純綱紀督禦之，不失其理。好樂學問，敬愛學士，學士多歸焉。由是爲遠近所稱，年十六爲黃門郎。
《漢雜事》曰：陳實字仲弓。漢末，太史家瞻星，有德星見，當有英才賢德。同游者書下諸郡縣，問潁川郡上事。其日有陳太丘父子四人，俱共會社，小兒季方禦，大兒玄方從，抱孫子長文此是也。
《魏氏春秋》曰：袁氏之敗也，孔融與太祖書曰：「武王伐紂，以妲己賜周公。」太祖後見，問之，對曰：「以今度之，想其當然爾。」融被收，二子年八歲，時方奕棋，端坐不起。左右曰：「而父見執，不起何也？」二子曰：「安有巢毀而卵不破者乎？」
《魏志》曰：鍾會字士季，潁川長社人，太傅繇小子也。少敏惠夙成。中護軍蔣濟著論，曰：「觀其眸子，足以知人。」會年五歲，繇遣見濟，濟甚異之，曰：「非常人。」
又曰：賈逵字梁道，河東襄陵人。自爲童戲弄，常設部伍，祖父習異之曰：「汝大必爲將帥。」口授兵法數萬言。
又曰：楊俊同郡王象，少孤，時爲人僕隸，年十七八，見使牧羊而私讀書，因獲捶楚。俊美其才質，即贖象著家，娉娶立屋，然後與別。
又曰：劉廙字恭嗣，南陽安衆人。年七歲，戲講堂上，潁川司馬德操撫其頭曰：「孺子，孺子，黃中通理，寧自知不？」
又曰：司馬朗字伯達，河內溫縣人。年九歲，人有稱其父字者，朗曰：「慢人者，不敬其親。」客謝之。十二，試爲童子郎。
又曰：王粲，爲中郎蔡邕見而奇之。時邕顯著，貴重朝廷，常車騎填巷，賓客盈坐。聞粲在門，倒屐迎之。及至，年既幼弱，容狀短小，一坐盡驚。邕曰：「此王公孫也，有異才，吾不如也。吾家書籍文章，盡當與之。」
又曰：陳群字長文，潁川許昌人。祖父實，父紀，叔父諶，皆有盛名。群爲兒時，實常奇之，謂宗人父老曰：「此兒必興吾宗。」
又曰：常林字伯槐，河內溫人。年七歲，父黨造門問林曰：「伯先在不？汝何不拜？」林曰：「對子字父，何拜之有？」於是咸共嘉之。
又曰：曹休字文烈，太祖族子。年十餘歲，見太祖，太祖謂左右曰：「此吾家千里駒也。」使與文帝同止，見待如子。常從征討，使領虎豹騎。
又曰：夏侯惇字玄讓，沛國譙人。年十四歲，求師就學，人有辱其師者，惇殺之，由是以烈氣聞。
《吳書》曰：虞翻少好學，有才氣。年十二，客有候其兄者，不過翻，翻追與書曰：「僕聞琥珀不授腐草，磁石不授曲針，過而不存，不亦宜乎？」客得書異之。
又曰：沈友字子正，吳郡人。年十一，華歆行風俗，見而異之，因呼：「沈郎，可登車語乎？」友逡巡卻曰：「先生銜命，將以裨補先王之教，齊風俗也，而輕脫威儀，猶負薪救火，無乃更崇其熾乎？」歆慚曰：「自桓、靈來，未有幼童若此者。」
又曰：陸績年六歲，於九江見袁術，術出橘與績，績懷三枚，去，拜辭墮地，術曰：「陸郎作賓客而懷桔乎？」績跪答曰：「欲歸遺母。」術大奇之。
《蜀志》曰：諸葛亮子瞻，字思遠。亮與兄瑾書曰：「瞻今已八歲，聰惠可愛，嫌其早成，不爲重器耳。」
《晉書》曰：王戎幼而潁悟，神彩秀徹，視日不眩，裴楷見而目之曰：「戎眼爛爛，如岩下電。」年六七歲，於宣武場觀戲，猛獸在檻中唬闞震地，衆皆奔走，戎獨立不動，神色自若。魏明帝於閣上見而奇之。
又曰：王澄字平子，生而警悟。雖未能言，見人舉動便識其意。衍妻郭性貪鄙，欲令裨路上擔糞，澄年十四，諫郭以爲不可。
又曰：中宗太子紹，幼而聰哲。年數歲，嘗置中宗膝上。會長安使來，中宗因問曰：「汝謂日與長安孰遠？」對曰：「日遠。」中宗問其故，答曰：「不聞人從日邊來，然可知耳。」中宗異之。明日會群臣，又問之，對曰：「日近。」中宗失色曰：「何異昨日之言？」對曰：「舉目見日，不見長安。」由是益奇之。
又曰：王舒字允之，總角時嘗從從伯敦。敦與錢鳳謀逆，而允之時飲酒帳中臥，悉聞其言，慮敦疑之，便於臥處吐涕狼藉。敦果疑，遣看之，見吐唾，以爲醉。
又曰：謝尚字仁祖，豫章太守鯤之子。幼有至性。八歲，風神夙悟。鯤嘗攜之送客，或曰：「此兒一座之顔回也。」尚應聲曰：「座無尼父，焉識顔回。」賓客莫不嘆異。年十七，遭父憂，丹陽尹溫嶠吊之，尚號哭極哀。既而收涕告訴，舉止有異常童，嶠甚奇之。
又曰：韓康伯早孤，家貧。年數歲，母爲作襦子，令康伯捉熨。母謂曰：「且著，尋爲汝作�。」伯曰：「已足，不復煩。」母問其故，答曰：「如火在熨斗中而柄亦熱。今著襦，皆當暖也。」母異之。
王隱《晉書》曰：王儉字玄衡。內史下邳陳邵擅名徐州，邵聞儉年十四，善屬文，請作祝文。邵謂郡客曰：「此生爲文，有可觀采。」命爲督郵主簿。邵遷給事，儉每爲定表。
《晉中興書》曰：謝安字安石。年四歲，桓彝見而嘆曰：「此兒風神秀徹，後當不減王東海。」總角，神識深敏，氣宇條暢，丞相王導知之，由是著名。
又曰：范宣，陳留人。年十歲，能誦《詩》、《書》。嘗以刀傷手，捧手改容，人問：「痛耶？」答曰：「受全之體，而致毀傷，不可處耳。」少好學，手不釋卷，博覽衆書，善三《禮》。
又曰：戴逵字安道，譙國人。少博學，好談論，善屬文，能鼓琴，工書畫，其餘巧藝，靡不畢綜。總角時，以鶏卵汁溲白瓦屑作鄭玄碑，又爲文，手自刻字。文既綺藻，器亦妙絕。時人莫不驚嘆，知其深敏。
《宋書》曰：劉秀之字道寶，少孤貧，有志操。十許歲時，與諸兒戲於前渚，忽有大蛇來，勢甚猛，無不顛怖驚呼，秀之猶不動。衆幷異焉。
又曰：王僧達，幼聰敏。弘爲州縣，僧達六七歲，遇有通訟者，竊覽其辭，謂爲有理。及入，訟者亦進，弘意其小，留左右，僧達爲申理，暗誦不失一句。
又曰：徐湛之，幼與弟淳之共車行，牛奔車壞，左右人馳來赴之。湛之先令取弟，衆咸嘆其幼而有識。
又曰：蔡興宗字興宗。幼爲父廊所重，謂有已風，與親故書曰：「小兒四歲，神氣似可，不入非類室，不與小人游，故以興宗爲之名，興宗爲之字。」
《齊書》曰：王慈字伯寶，琅琊臨沂人，司空僧虔子也。八歲，外祖宋江夏王義恭施寶物，恣聽所取，慈惟取素琴、石硯。義恭善之。
又曰：傅昭六歲而孤，哀毀如成人。爲外祖所養，十歲於朱雀航賣曆日，雍州刺史袁覬見而奇之。覬嘗來昭所，昭讀書自若，神色不改。覬嘆曰：「此兒神情不凡，必成佳器。」
又曰：顧協從祖右光祿大夫張永，嘗攜內外孫侄游武丘山，協年數歲，永撫之曰：「兒欲何戲？」協曰：「兒正欲枕石漱流。」永嘆息曰：「顧氏興於此子。」及長，好學，以精力稱。
又曰：顧歡年六七歲，父使驅田中雀，遂作《黃雀賦》而歸。雀食稻過半，父怒將撻之，見賦乃止。
《梁史》曰：沈璞字道真，林子少子也。童孺時，神意閑審。武帝召見，奇璞應對曰，謂林子曰：「此非常兒也。」初除南平王左常侍。
《陳書》曰：王玄規八歲而孤，兄弟三人，隨母依舅氏往臨海郡，時年十二。郡土豪劉�者，資財巨萬，欲妻以女。母以其兄弟幼弱，欲結強援，玄規泣謂曰：「姻不失親，古人所重。豈得苟安異壤，輒婚非類！」母感其言而止。
崔鴻《十六國春秋·前涼錄》曰：辛攀字懷遠，年七歲，隨父爽在京師。北地程曉，爽之親友，目攀而笑曰：「犁牛も犢，孺子之謂。」攀曰：「戲及人親，非雅訓也。」曉及衆賓大奇異之。
又《後趙錄》曰：徐光字季武，頓丘人。父聰，以牛醫爲業。光幼好學，有文才。年十三，嘉平中王陽攻頓丘，掠之，令主秣馬，光但書柱爲詩賦，而不親馬事。陽怒，撻之，啼呼終夜不止。左右以白陽，陽召光，付紙筆，光立爲頌，陽奇之。
又《夏錄》曰：吐谷渾拾寅者，拾虔國之弟也。年數歲，猶大啼哭，母氏念憂其不惠，父樹洛於曰：「此兒吾家驪肩馴駒，伯樂尚不能目之，而況庸人哉！終成吾門戶者，必在此子。」年六七歲，而器識不恆，或謂之神童。
《後魏書》曰：裴駿字神駒，河東聞喜人。幼而聰惠，親表異之，稱爲神駒，因以爲字。駿從弟子安祖少而聰惠，年八九歲就師講誦《詩》，至《鹿鳴》篇，語兄云：「鹿雖禽獸，得食相呼，而況人也？」自此之後，未嘗獨食。
又曰：任城王澄之子順，字子和。年九歲，師事樂安陳豐，初書王羲之《小學篇》數千言，晝夜誦，旬有五日，一皆通利。豐奇之，白澄曰：「豐十五從師，迄於白首，耳目所經，未見此，江夏黃童，不得無雙也。」澄笑曰：「藍田生玉，何容不爾。」
《三國典略》曰：趙隱字彥深，年五歲，母傅便孀居。傅謂之曰：「家貧兒小，何以能濟？」隱泣而言曰：「若天矜兒，大當仰報。」年十歲，司徒崔光奇之，謂賓客曰：「古人云：觀眸子足以知之，此兒必當遠至。」
