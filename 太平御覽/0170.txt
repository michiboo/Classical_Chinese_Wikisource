
《圖經》曰：昇州，古揚州之地也。春秋時爲吳地。戰國時越滅吳，爲越地；後楚滅越，其地又屬楚，初置金陵邑。秦幷天下，改金陵爲秣陵，屬鄣郡。漢元封二年，改鄣郡爲丹陽郡。
《漢志》曰：故鄣，屬丹陽郡。莽曰侯望。
《金陵圖》云：昔楚威王見此有王氣，因埋金以鎮之，故曰金陵。秦幷天下，望氣者言江東有天子氣，鑿地斷連岡，因改金陵爲秣陵。
《吳志》曰：孫權欲興都，未定，長史張紘勸都之；後劉備宿於秣陵，亦勸權都之，遂定議，都秣陵。
《建康圖》曰：西晉亂，元帝自廣陵渡江，此城荒落，以府第居縣北，幕府之名，自此而立。尋以江寧爲琅琊國，蓋龔帝始封之名也。曆宋、齊、梁、陳，六代皆都之。
《輿地誌》曰：金陵有東府城，晉安帝時築。其城西，本簡文爲會稽第。其東則丞相、會稽王道子府。謝安石薨，以道子代領揚州，州在第，故時人號爲東府西州。
《圖經》曰：金陵有古冶城，本吳鑄冶之地也。
《晉書》曰：元帝太興初，以王導疾久，方士戴洋曰：「君本命在申，申地有冶，金火相爍。」遂移冶於石城。
《十道志》曰：宣州，宣城郡。《禹貢》揚州之域。春秋時屬吳，後屬越。越爲楚所幷，戰國時又屬楚。秦爲鄣郡地。漢爲丹陽郡。
《地理志》曰：武帝元狩元年，改鄣郡爲丹陽郡，屬揚州，理宛城。即今郡是也。
《吳書》曰：孫皓以牛渚爲督，以何植爲使，而禦晉軍。〈當塗有牛渚山。〉
《桓玄傳》曰：玄居南州，大築齋第，以郡在國南，故曰南州。
《齊州郡志》曰：梁承聖元年，置南豫州。
《十道志》曰：隋開皇中，改南豫州爲宣州。
《漢志》曰：涇縣，屬丹陽郡。韋昭曰：涇水出蕪湖。
《圖經》曰：南陵縣有赭圻屯，在縣西北。
《晉書》曰：哀帝以桓溫入參朝政。自荊州還，至赭圻，詔止之。遂城赭圻鎮。
《十道志》曰：南陵有鵲州。
《春秋左氏傳》曰：昭五年，楚以諸侯伐吳，吳敗之於鵲岸。〈吳地也。廬江舒縣有鵲尾渚是。〉
《漢志》曰：漂陽縣，屬丹陽郡。漂水所出也。
又曰：當塗，侯國。屬九江郡。莽曰山聚。應劭曰：禹娶塗山，有禹墟焉。
《春秋左氏傳》曰：禹會諸侯於塗山。
《晉書·州郡志》曰：西晉湣懷之亂，琅耶王出鎮揚州，因渡江，南卜金陵，建大業。衣冠禮樂，州郡邑名，幷隨渡江，從北地。當塗來江南，自東晉始也。
《金陵記》曰：姑熟之南，淮曲之陽，置南豫州。六代英雄，迭居於此，以斯地爲上游焉。
《圖經》曰：池州，池陽郡。《禹貢》揚州之域。春秋及秦、漢，爲鄣郡之地。吳爲石城縣。隋爲秋浦縣。唐武德中，置池州。
《三國志》曰：吳黃武二年，封韓當爲石城侯。
《輿地誌》曰：梁昭明太子以其水出魚美，故名其水爲貴池。
又曰：梁大同二年，置石埭。因貴池源有兩小石埭堰溪水，遂以爲名。
《十道志》曰：潤州，丹陽郡。《禹貢》揚州之域。春秋時吳國地，謂之朱方。吳爲越所幷，地屬越。戰國時越爲楚所滅，復楚。秦幷天下，爲會稽、鄣二郡之地。漢初爲荊國，故荊王劉賈所都之地。吳王濞誅，以其地幷入江都國。武帝又分屬丹陽、會稽二郡之地。
《左氏傳》曰：襄公二十八年，齊慶封奔吳，吳句餘予之朱方。
《後漢書》曰：建安中，吳大帝自吳徙都於京。十六年，遷都秣陵，復於京口置京督以爲鎮焉。
《吳志》曰：京督所統蕃衛尤要，是以吳爲重鎮。
《圖經》曰：其城因山爲壘，緣江爲境。《爾雅》曰：「丘絕高曰京。」因謂之京口。
《吳錄·地理》曰：秦時，望氣者雲其地有天子氣。始皇使赭衣徒三千人鑿坑敗其勢，改雲丹徒。
《圖經》曰：丹陽，本漢曲阿縣也。
《漢志》曰：曲阿，故云陽。莽曰風美。屬會稽郡。
《史記》曰：秦始皇改雲陽爲曲阿。
《輿地誌》曰：曲阿縣，屬朱東，南徐之境。秦有史官奏：東南有王氣，在雲陽。故鑿北岡，截直道使曲，以厭其氣，故曰曲阿。
又曰：丹徒界內，土堅緊如蠟。諺雲「生東吳，死丹徒」，言吳多産出，可以攝生自奉養，丹徒地可以葬。
《吳志》曰：岑昏鑿丹徒至雲陽，而杜野、小辛間皆斬絕陵壟，功力艱辛。〈杜野屬丹徒。小辛屬曲阿。〉
《圖經》曰：唐垂拱四年，立金山縣。後改名金壇。取邑界句曲之山，金壇之陵以爲號。
《真誥》曰：地肺似洛中北邙山土，水似長安丹鳳門外井泉之味。
《河圖》曰：乃有地肺，土良水清，句曲之山，金壇之陵。
《十道志》曰：常州，毗陵郡。《禹貢》揚州之域。春秋時屬吳，後屬越。戰國屬楚。秦、漢爲毗陵縣，屬會稽郡。
《輿地誌》曰：晉陵縣，春秋時吳之延陵邑也。季札讓位，耕於此，因以封之。漢改爲毗陵。
《漢志》曰：毗陵縣，屬會稽郡。季札所居。舊爲延陵，漢改之也。莽曰毗壇。
《輿地誌》曰：東海王越世子名毗，中宗爲越所表遣渡江，故改此爲晉陵。
又曰：吳越之間謂荊爲楚，秦以子楚改爲陽羨。其地本名小震，居在荊溪之北，故云陽羨。
周處《風土記》曰：陽羨本無荊溪。吳郡郡境，震澤之會也，其地理則三江之雄潤，五湖之腴表。
《吳越春秋》曰：周改爲陽羨。
《漢志》曰：無錫，屬會稽郡。莽曰有錫。
周處《風土記》曰：周武王追封周章於吳，又封章小子斌於無錫也。
《圖經》曰：昔有讖述其地云：「無錫寧，天下平；有錫兵，天下爭。」故名之。
《十道志》曰：蘇州，吳郡。《禹貢》揚州之域。周爲吳國，至闔閭強盛，始都於此，後爲越所滅。秦幷天下，爲會稽郡。
《釋名》曰：吳，虞也，太伯封於此，以虞志也。
《郡國志》曰：俗好用劍、輕死，蓋湛盧、钃鏤、幹將、要離之遺風焉。東北有海鹽，縣復有章山之銅，擅三江五湖之利，亦江東一都會也。
《越絕書》曰：闔閭起姑蘇台，三年聚財，五年乃成，高見三百里。
《漢志》曰：吳，屬會稽郡。周太伯所邑也。具區澤在其西。王莽曰泰德。
《十道志》曰：嘉興縣，本秦由拳縣也。
《漢志》曰：由拳，屬會稽郡。應劭曰：古之裏。
《吳錄·地理志》曰：吳王時，此地本名長水，秦改曰由拳。
《續漢志》曰：屬吳郡。吳黃龍五年，嘉禾生於由拳，改縣曰禾興。後以太子名和，改曰嘉興。
《圖經》曰：華亭縣，本嘉興縣地，天寶十年置，因華亭谷爲名。
《晉書》曰：陸機被誅，臨刑嘆曰：「華亭唳鶴，不可得聞！」
《輿地誌》曰：吳大帝以陸遜爲華亭侯，以其所居爲封也。華亭穀出佳魚蒓菜，故陸機云：「千里蒓羹，未下鹽豉。」
《十道志》曰：湖州，吳興郡。《禹貢》揚州之域。防風氏之國也。春秋時爲吳地，後屬越。越爲楚所滅後，屬楚。秦、漢屬會稽郡。
《國語·魯語》曰：吳伐越，墮會稽，獲骨節專車。〈骨節長專擅一車也。〉吳子使來好聘，且問於仲尼，曰：「骨何爲大？」仲尼曰：「禹戮防風氏，其骨節專車。」客曰：「防風何守也？」仲尼曰：「汪芒氏之君也，守封、禺之山。」〈汪芒，長翟國名，封山�山，在吳郡永安縣。〉
《郡國志》曰：五湖之表，州以爲名也。
《漢志》曰：烏程，屬會稽郡。郡有歐陽亭。
《郡國志》曰：古有烏氏、程氏居此，能醞酒，故以名縣。
《地理志》曰：武康縣，本烏程之餘不鄉地，漢末童謠曰：「天子當興東南三餘之間。」吳乃改會稽之餘暨爲永興，分餘不爲永安，以協謠言。
《吳興記》曰：長城縣，吳王闔閭使弟夫概居此，築城狹而長。晉武帝置，因長城以名縣。
《十道志》曰：杭州，餘杭郡。《禹貢》揚州之域。春秋時吳、越地。秦、漢屬會稽郡。
《史記》曰：楚威王伐越，殺王無疆，盡取故吳地至浙江。
又曰：始皇三十七年，東游丹陽，至錢塘。
《漢志》曰：錢塘，屬會稽郡。西部都尉治。莽曰泉亭。
劉道真《錢塘記》曰：昔縣境逼近江流，縣在靈山下，至今基趾猶存。郡議曹華信乃立塘以防海水，募有能致土石者，即與錢。及成，縣境蒙利，乃遷此地，於是爲錢塘縣。
《漢志》曰：於，屬丹陽郡。〈音潛。〉
《吳錄·地理志》云：縣西山，蓋因山以立名，舊字無水，至隋加水。
《漢志》曰：餘杭，屬會稽郡。莽曰進睦。
《吳興記》曰：秦始皇三十七年，將上會稽塗山，地，因以立爲縣。
《郡國志》曰：夏禹東去，舍杭登陸於此，乃以爲名。
《十道志》曰：鹽官，本漢海鹽、由拳二縣境。
《漢志》曰：海鹽，屬會稽郡。故武原鄉有鹽官。
《十道志》曰：睦州，新定郡。《禹貢》揚州之域。春秋時越國。秦屬丹陽郡。漢爲歙縣也。
《吳志》曰：大帝以後漢建安十三年使威武中郎將賀齊討丹陽黟，歙山賊，平定之。分歙始新、新定、黎陽、休陽四縣，幷黟、歙六縣。
《圖經》曰：隋置睦州，取俗阜人和，內外輯睦爲義。
《十道志》曰：桐廬縣，吳黃武四年，分富春置。以桐溪側有大椅樹，垂條偃蓋，傍陰數畝，遠望似廬，因謂之桐廬縣。
《漢志》曰：富春，屬會稽郡。莽曰誅歲。
《十道志》曰：鄂州，武昌郡。《禹貢》荊州之域。春秋時楚地。秦屬南郡。漢分置立江夏郡。晉安帝義熙元年，冠軍劉毅表以爲夏口二州之中，地居形要，控接湖、川，邊帶溪、沔，請荊州刺史劉道規鎮夏口。隋爲江夏郡。唐武德四年，爲鄂州。
《尚書·禹貢》曰：江、漢朝宗于海。
《十道志》曰：江、漢二水會於州之西界。
《左傳》曰：吳伐楚，沈尹射奔命於夏汭。
《世紀》曰：楚子熊渠封中子紅於鄂。〈今武昌縣地。〉
《江夏記》曰：一名夏口，亦名魯口，沙陽、夏汭、鄂渚、新興、釣渚，皆其地名。
《武昌記》曰：大帝築城於江夏，以程普爲太守，遂欲都鄂州，改爲武昌郡。其民謠曰：「寧飲建業水，不食武昌魚；寧歸建業死，不向武昌居。」由是徙都建業。
《齊書》曰：劉懷珍言於高帝：「夏口兵衝要地，宜得其人。」遂令柳世隆鎮焉。
《十道志》曰：江夏縣，本漢沙羨縣。
《十道志》曰：饒州，鄱陽郡。《禹貢》揚州之域。春秋時爲楚東境。秦爲鄱縣地，屬九江郡。漢爲鄱陽，屬豫章郡。隋開皇九年，爲饒州。
《地理志》曰：城即吳芮爲番君時所築。
《漢書·貨殖傳》曰：譬猶戎狄之與幹越，不相入明矣。韋昭注曰：幹越，今餘幹縣，越之別名。
又曰：淮南王安陳伐閩越之利，上書云：「越人慾爲變，必先守餘幹，中可積食而有材可治舡，慮越人有伐材積食之患。」
徐湛《鄱陽記》曰：北有堯山，故以堯爲號，又以地饒衍，遂加食爲饒。
《圖經》曰：以山川蘊物珍奇，故名饒。
《圖經》曰：唐上元元年正月，江淮轉運使元載以此邑川原�遠，關防襟帶，宜置州制，可賜名信州，以信美所稱爲郡之名。
《鄱陽記》曰：界內之山，出銅及鉛、鐵者有玉山。
《十道記》曰：江州，尋陽郡。《禹貢》揚、荊二州之境。《尚書·禹貢》：「彭蠡既豬」，又曰「九江孔殷」。
周景武《廬山記》曰：柴桑、彭澤之郊，古三苗國，舊廬江地。
《尋陽記》曰：春秋時吳之西境，後吳爲楚滅，更爲楚地。秦屬廬江郡。漢屬淮南國。晉武太康十年，因江水之名而置江州。成帝咸和元年，移理湓城，即今郡是。
《晉地道記》曰：尋陽，陸通五嶺，北導長江，遠行岷、漢，亦一都會也。
《十道志》曰：洪州，豫章郡。《禹貢》揚州之域。春秋時吳地。秦爲九江郡。漢爲豫章郡。
《豫章記》曰：太康中，望氣者雲豫章、廣陵有天子氣，故封湣懷太子爲廣陵王，領鎮軍以鎮豫章。後永興中，懷帝遂以豫章王登天位。隋平陳，罷郡爲洪州。
《十道志》曰：撫州，臨川郡。《禹貢》揚州之域。春秋時吳地。秦屬九江郡。漢立南昌縣，今州即南昌縣地。後漢分南昌立臨汝縣。吳太平二年，分豫章之臨汝、南城縣立臨川郡，即今州也。隋平陳，置撫州。
《晉書》曰：王羲之嘗爲臨川內史，置宅於郡城東，偏旁臨回溪，特據層阜。
荀伯子《臨川記》曰：王右軍故宅，其地爽塏，山川若畫，每至重陽日，二千石已下多游萃於斯。舊井及墨池幷在。
《漢地理志》曰：高帝六年，命大將軍灌嬰立洪州。其年，分洪州南境立南城縣。以其在郡城之南，故曰南城。
《十道志》曰：吉州，廬陵郡。春秋時爲吳地。戰國屬楚。秦幷天下，屬九江郡，南部都尉理。漢爲廬陵縣，屬豫章郡。
雷次宗《豫章記》曰：靈帝末，揚州刺史劉尊上書，請置廬陵、鄱陽二郡。獻帝初平二年，始立郡。
《圖經》曰：隋平陳，改廬陵郡置吉州，以吉陽山爲郡名。
《十道志》曰：袁州，宜春郡。《禹貢》揚州之域。春秋時吳地。秦屬九江郡。漢爲豫章郡之宜春縣。晉武改宜春爲宜陽。隋平陳，分洪州之宜陽爲袁州。
《漢書》曰：武帝封長沙定王子爲宜春侯。
《吳錄》曰：宜春縣出美酒，每歲上貢，封酒親付計吏。
《十道志》曰：虔州，南康郡。春秋時吳地。秦屬九江郡。漢爲贛縣地，屬豫章郡。後漢興平二年，分豫章立廬陵郡，而贛縣屬焉。晉太康三年，立爲南康郡。隋平陳，立虔州，以虔化水而得名也。
《圖經》曰：贛縣，章、貢二水雙流至縣，合爲贛水，其間置邑，因以名縣。
《十道志》曰：南康縣，本漢南野地。
《吳錄》曰：南野縣有大庾山、九嶺嶠，以通廣州。
《十道志》曰：建州，建安郡。古閩越之地。秦閩中郡。漢屬會稽。吳分置建安郡。陳屬閩州。隋平陳，屬泉州。唐武德四年，置建州，因建溪爲名。
《方輿志》曰：浦城縣，本漢東侯官之北鄉也。吳永安三年，改爲吳興縣。
《圖經》曰：晉尚書陸邁、梁尚書郎江淹皆爲吳興令，按淹自序雲，吳興地在東南嶠外，閩越之舊境是也。
《福州圖經》曰：勾踐六代孫爲楚所幷，其後有無諸，以其境南泉山之地因而都之，稱閩越王。至孫繇又以東海隅之地稱越王。俱是會稽之域，遂有三越之稱。
《圖經》曰：梁承聖二年，封蕭基爲長樂侯於此。
《十道志》曰：福州，長樂郡。亦閩越地。秦爲閩中郡。漢高帝立無諸爲福越王，都於此。晉置晉安郡。陳置閩州。唐開元十三年，爲福州。
《開元錄》曰：閩州，越地，即古東甌，今建州亦其地。皆蛇種，有五姓，謂林、黃等是其裔。
《郡國志》曰：漢武元鼎六年，立都尉居候官以禦兩越，所謂東北一尉，西南一候也。
《十道志》曰：泉州，清源郡。秦、漢土地與長樂同。東晉南渡，衣冠士族多萃其地，以求安堵，因立晉安郡。宋、齊以後因之。唐景雲二年，置泉州；天寶初，爲清源郡；乾元元年，又爲州。
《十道志》曰：漳州，漳浦郡。歷代土地與長樂郡同。唐分其地置漳州。
《郡國志》曰：梁山有漳浦水，一雲漳溪水。
《十道志》曰：汀州，臨汀郡。歷代土地舊與長樂郡同。唐開元二十六年，分置汀州。初置在新羅縣，以其地瘴，居者多死，大曆中移理長汀白石村。
《十道志》曰：南州，南川郡。《禹貢》梁州之域，周省梁入雍。戰國時巴國之地。秦、漢爲巴郡之境。
