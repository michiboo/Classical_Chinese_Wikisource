《釋名》曰：雨，羽也。如鳥羽，動則散。
又曰：雨，水從雲下也。雨者，輔也。言輔時而生養。
《說文》曰：零，徐雨也。{雨鮮}，〈(音斯。)〉小雨裁落也。{雨統}，〈(一林本反。)〉霖雨也。南陽名霖雨曰霢。{雨酸}，〈(音酸。)〉小雨也。{雨戍}，〈(子廉反。)〉微雨也。{雨資}，〈(音資。)〉雨聲也。溟，小雨也。澍，時雨也。滑，〈(子八反。)〉雨下也。
《易》曰：密雲不雨，自我西郊。
又曰：匪寇，婚媾。往遇雨則吉。
又曰：雲行雨施。
又曰：雨以潤之。
《書》曰：若歲大旱，用汝作霖雨。
又曰：《洪範》休徵，曰肅，時雨若。
又曰：納於大麓，烈風雷雨弗迷。
《詩》曰：有渰淒淒，興雨祁祁，雨我公田，遂及我私。〈(渰，陰雲興貌。淒淒，雲行之貌。祁祁猶徐徐也。)〉
又曰：月離於畢，俾滂沱矣。〈(月離陰星則雨。)〉
又曰：我來自東，零雨其濛。鸛鳴於垤，婦歎於室。鄭玄注曰：「將陰，則穴處者先知之。鸛好水，將雨，長鳴而喜也。」
又曰：習習谷風，以陰以雨。
《禮記·月令》曰：仲春之月，始雨水。孟春行夏令，則雨水不時；行秋令，則暴雨總至；行冬令，則水潦為敗。
又曰：季春行夏令，則時雨不降；行秋令，則淫雨早降。
又曰：時雨將降，下水上騰。
又曰：立夏，命有司祀雨師。
又曰：孟夏行秋令，則苦雨數來。
又曰：六月中氣後五日，大雨時行。
又曰：仲秋行春令，則秋雨不降。
又曰：仲冬行秋令，則天時雨汁，瓜瓠不成。
又曰：諸侯朝天子，雨霑服失容則止。
又曰：天降時雨，山川出雲。
又曰：風雨不節則饑。
又曰：疾風、迅雷、甚雨則必變。
《傳》曰：隱公九年三月癸酉，大雨霖以震，書始也。
又曰：宋大水，魯莊公吊焉，曰：「天作淫雨，以害於粢盛，若之何不吊？」
又曰：如百穀之仰膏雨。
又曰：雨三日以往為霖。
又曰：衛大旱，卜有事於山川，不吉。寧莊子曰：昔周饑，克殷而年豐。今邢方無道，欲使衛討邢焉？」從之，師興而雨。
又曰：臧武仲如晉，雨，過禦叔。〈(禦叔，魯大夫。)〉禦叔在其邑，將飲酒，曰：「焉用聖人！〈(武仲多智，時人謂聖人也。)〉我將飲酒而已，雨行，何以聖為？」
《公羊傳》曰：觸石而出，膚寸而合。〈(側手為膚，案指為寸，信觸石理而出無有膚寸而不合也。)〉不崇朝而遍雨天下者，惟泰山雲爾。
《穀梁傳》曰：春正月不雨，不雨者，勤雨也。〈(欲雨之心勤也。)〉夏四月不雨。言不雨者，閔雨也。〈(經一時不雨，民之至憂也。閔，憂。)〉六月雨，喜雨也。
《爾雅》曰：甘雨時降，萬民以喜，謂之醴泉。
又曰：暴雨謂之凍，小雨謂之霢霂，久雨謂之淫，霪雨謂之霖。
《易稽覽圖》曰：降陰為雨。降陰之雨，潤而不破塊。
京房《易飛候》曰：凡候雨，以晦朔弦望雲漢四塞者，皆當雨。東風曰雷雨，有黑雲，氣如覆船於日下，當雨。有黑雲，氣如牛彘，當雨暴。有異雲如水牛，不出三日大雨。有黑雲如群羊，奔如飛鳥，五日必雨，有雲如浮船，皆為雨。北斗獨有雲，不出五日大雨。四望見青白雲，名曰天塞之雲，雨征也。有蒼黑雲，細如杼軸蔽日月，五日必雨。雲如兩人提鼓持桴，皆為暴雨。
又曰：太平之時，十日一雨，凡歲三十六雨，此休徵時若之應。
《尚書說》曰：淮雨。〈(淮，暴雨之名也。)〉
《尚書大傳》曰：五嶽皆觸石而出雲，不崇朝而雨。
又曰：成王時，有越裳氏來朝，曰：「久矣，天之無烈風，東西南北來也，無澍雨。〈(暴雨也。)〉意中國有聖人乎？」
《禮統》曰：雨者，輔時生養均遍，故謂之雨。
《大戴禮》曰：天地之氣和即雨。
《禮鬥威儀》曰：君乘金而王，其政象平，則嘉雨時至。
《春秋說題辭》曰：一歲三十六雨，天地之氣宣；十日小雨，應天文；十五日大雨，以升運也。
又曰：陽制陰，故水為雨。
《春秋元命包》曰：陰陽和而為雨。
《春秋繁露》曰：木有變則春多雨，此徭役眾，賦斂重故也。
《史記》曰：秦始皇時，置酒而天雨，陛楯者皆沾寒。優旃見而哀謂之之曰：「汝欲休乎？」陛楯者曰：「幸甚」。優旃曰：「我即行，呼汝，汝疾應曰諾。」居有頃，殿上上壽呼萬歲。旃大呼曰：「陛楯郎！」曰：「諾。」優旃曰：「汝雖長，何益，幸雨立。我雖短，幸休居。」於是使得半相代。
又曰：夫子當行，命弟子持雨具，既而果雨，曰：「昨夜月不宿畢，故知之。」
范曄《後漢書》曰：高鳳，字文通，家貧，好學不休，其家曝麥，令鳳守雞，以竿授其手中。鳳執竿讀書，雨大至，鳳讀書不覺，執竿如故。其妻還，麥流，甚以為怒，鳳亦不愧。
《後漢書》曰：郭林宗嘗於陳梁間行，遇雨，巾一角墊。時人乃故折角以為林宗巾，其見慕如此。
謝承《後漢書》曰：百里嵩，字景山，為徐州刺史。境旱，嵩出巡遽，甘雨輒澍。東海、祝其、合鄉等三縣父老訴曰：「人等是公百姓，獨不迂降？回赴，雨隨車而下。
《東觀漢記》曰：王郎起，光武自薊東南馳，及至南宮，遇大風雨，而引車入道傍舍，馮異抱薪，鄧禹爇火，光武對灶燎衣。
又曰：順帝陽嘉元年，立順烈皇后。是時，自冬至春不雨，尊後之日，嘉澍沾渥。
又曰：沛獻王輔善《京氏易》。永平五年，京師少雨，上御雲台，自卦，以《周易林》占之。其繇曰：「蟻封穴戶，大雨時至。」上以問輔，輔上書曰：「《蹇》，艮下為山，坎上為水。山雲為雨，蟻穴居，知雨將至，故以蟻為興。」
《漢書名臣奏》曰：天陰雨，人之病為之先動，是陰相應而起也。天將陰雨，又使人睡臥者，陰氣也。
《魏志》曰：曹真伐蜀，從子午道南入。司馬宣王溯漢水，當會南鄭。諸軍或從斜穀道，或從武威入。會大霖雨四十餘日，棧道斷絕，詔真還。
又曰：太祖在長安，使曹仁討關羽於樊。秋，大霖雨，漢水溢，平地水數丈，六軍皆沒。
《晉書》曰：詔以王雅為太子少傅，將拜，遇雨，請以傘入。王珣不許，因冒雨而拜。
《後漢書》曰：樊英隱壺山，嘗有暴風從西南起，英謂學者曰：「成都失火甚盛。」因含水西向漱之，乃令記其時日。後有從蜀郡來者，云：「是日大火，有雲從東起，須臾大雨。」
《神仙傳》曰：欒巴，蜀人，征為尚書，大朝，得酒不飲，西南噀之，詔問巴，巴曰：「臣本縣成都大火，臣以酒為雨救之。」帝驚驛問，咸云：「是時雨從北來，猶有酒氣。」
《襄陽傳》曰：巫山神女，朝為行雲，暮為行雨。
《西京雜記》曰：董仲舒曰：「太平之時，雨不破塊，津莖潤枝而已。」
又曰：董仲舒曰：「陰陽二氣之初蒸也，若有若無，若實若虛，團攢聚合，其體稍重，乘虛而墜，風多則合速，故雨大而疏；風少則合遲，故雨細而密。」
《湘州記》曰：零陵山有石燕，遇風雨則飛，止還為石。
王采《安城記》曰：萍鄉西津，名玉女岡，天當雨，輒先湧五色氣於石間，俗謂玉女披衣。
《搜神記》曰：武王伐紂至河上，雨甚疾，雷晦冥，揚波於河。眾甚懼，武王曰：「餘在，天下誰敢幹餘者。」風波立濟。
《述異記》曰：廬山有康王穀，北嶺上有一城，號劉城。天每有雨，輒聞山上有鼓角笳簫之聲，村人以為常候。
《武昌記》曰：武昌城東南有金牛岡，西有石鼓山，上有三石鼓，石鼓鳴，天必雨。
《羅浮山記》曰：山有龜淵，淵有神龜，龜鼻貫銅環。若有人穢此淵，即注雨。
周處《風土記》曰：榆莢雨，〈(春雨。)〉黃雀風，濯枝雨。〈(六月之風雨也。)〉又曰：六月有大雨，名濯枝雨。
《荊楚歲時記》曰：六月必有三時雨，田家以為甘澤，邑裡相賀，曰賀嘉雨。
王子年《拾遺記》曰：甘雨濛濛，似露委草木，則滴瀝雨也。
又曰：香雲成香雨。
《帝王世紀》曰：黃帝游洛水上，見大魚，殺五牲以醮，天乃甚雨，七日七夜，魚流始得圖書，今河圖是也。
《家語》曰：孔子將行，遇雨，不假蓋於子夏，護其短也。
又曰：齊有一足之鳥，集於殿前，舒翅而跳，齊侯異之，使聘魯訪諸孔子，曰：「此鳥名曰商羊。昔童兒有屈一腳振訊兩臂而跳且謠曰：『天將大雨，商羊鼓舞。』今齊有之，其應至矣，急告民趣治溝渠，修堤防，將有大雨水為災。」果大霖雨，水溢泛諸國，傷害人民，惟齊有備不敗。景公曰：「聖人之言，信而有徵矣。」
《老子》曰：暴雨不終日。
《莊子》曰：宋景公時大旱三年，卜云：「以人祀乃雨。」公下堂頓首曰：「吾所求雨者，為人。今殺人，不可！將自當之。」言未卒，天大雨，方千里。
又曰：堯讓天下於許由，由曰：「日月出矣，而爝火不息，其於光也，不亦難乎？時雨降矣，而猶浸灌，其於澤也。不亦勞乎？。
《文子》曰：若與俗處，猶走逃雨也，無之而不濡。
《列子》曰：赤松子，神農時雨師也。
《廣成子》曰：黃帝時，雲不待族而雨。
《尸子》曰：神農理天下，欲雨則五日為行雨，旬為穀雨，旬五日為時雨。萬物鹹利，故謂之神雨。
《孟子》曰：油然作雲，霈然下雨。
《抱樸子》曰：軍始發，大風甚雨起於後，大勝之徵也。軍始出，雨沾衣者，是謂潤兵，軍有功。雨不足沾衣裳，是謂泣軍，必敗。
又曰：無雲而雨，是謂雨血，將軍當揚兵講武以應之；雨軍中尤甚者，將軍戰必無功也。
《管子》曰：冬作土功，發地藏，則夏多暴雨，秋霖不止。
又曰：春秋五政：一曰論幼孤，赦有罪；二曰賦爵列，授祿位；三曰脩溝洫，覆亡人；四曰治封疆，正阡陌；五曰無殺麂卵，無絕華萼。五政徇時，春雨乃來。
《淮南子》曰：失火遇雨，禍中有福。
又曰：人莫鑒於沫雨而鑒於止水者，以其淨也。〈(沫雨，雨潦上沫起覆蓋也，言其濁擾不見人形也。)〉
又曰：朱鱉浮於水上，必大雨。
又曰：天。且雨也，魚已噞々。〈(音宜檢反。)〉
又曰：黑蜧神虯，潛泉而居，將雨而躍。〈(蜧，音麗)〉
《鄒子》曰：朱買臣孜孜修學，不覺雨之流粟。
《韓子》曰：荊人伐陳，吳救之。軍間三十裡，雨十日夜。左史倚相謂子期曰：「雨十日，甲輯兵聚，吳人必至，不如備之。」乃為陣，未成，而吳人至，見荊有戒而反。
《傅子》曰：昔者伯牙子游於泰山之陰，逢暴雨，止於岩下，援琴而鼓之，為淋雨之音，更造崩山之曲。每奏，鍾期輒窮其趣。曰：「善哉，子之聽也。」
《孔叢子》曰：子思答懸子曰：「以子產仁愛譬夫子，猶浸水之與膏雨。夫浸所及則生，不及則死，民皆知焉；膏雨之所生也，廣莫大焉，民之受賜也普矣，莫識其由也。」
《呂氏春秋》曰：武王伐紂，至鮪水。使膠鬲候周師，問武王曰：「西伯何時至？」曰：「將以甲子日至。」膠鬲行矣，大雨，日夜不休，武王疾行不輟。軍吏諫，武王曰：「吾疾行以救膠鬲之死也。」
揚子《法言》曰：震風淩雨，然後知夏屋之帡幪。〈(震雨淩暴也。夏，大也。帡，彰。幪，覆。)〉
《廣雅》曰：雨師謂之屏翳。
《纂要》曰疾雨曰：驟雨，徐雨曰零雨，雨久曰苦雨，亦曰愁霖，雨晴曰啟，雨水曰潦，雨雲曰渰雲，亦曰油雲。
《戰國策》曰：文侯與虞人期獵。是日天雨，文侯將出，左右諫止，曰：「吾與虞人期，不可失。」乃往，魏於是始強。
《易林變占》曰：雷公出裝，隱隱西行，霖雨不止，流為江河。
《周易集林·雜占》曰：占天雨否，外卦得陰為雨，得陽不雨。其爻發變。得坎為雨，得離不雨，坎化為巽，先雨後風。
《博物志》曰：太公為灌壇令，武王夢婦人當道夜哭，問之，曰：「吾是東海神女，嫁於西海神童，今為灌壇令當道，廢我行。我行必有大風疾雨，大風疾雨是毀君之德也。」武王覺，召太公問之，果有疾雨暴風在太公邑外而過。
《六韜》曰：武王問散宜生卜伐紂吉乎？曰：「不吉。」鑽龜，龜不兆，數蓍交加而折。將行之日，雨輜車至軫。行之日，幟折為三。散宜生曰：「此卜四不祥，不可舉事。」太公進曰：「是非子之所知也。祖行之日，輜車至軫，是洗濯甲兵也。」
《師曠占》曰：候月知雨多少，入月一日二日三日，月色赤黃者，其月少雨。月色青者，其月多雨。常以五卯日候，西北有雲如群羊者，即有雨至矣。冬戊巳、春辰巳日雨，蝗蟲食禾稼。立春日雨傷五木，立秋日雨害五穀。常以戊巳日，日入時、出時欲雨，日上有冠雲，大者即雨，小者少雨。
《天文要集》曰：北斗之傍有氣，往往而黑，狀如禽獸，大如皮席，不出三日必雨。
又曰：河有雲黑狀似船，若一匹布維河，不出十日大雨。
又曰：辰口守心，有水災，一日大雨不可當。
又曰：北斗者，不欲雲覆之，黑雲覆之，大雨。
《范子計然》曰：風為天氣，雨為地氣。風順時而行，雨應風而下，命曰：天氣下，地氣上，陰陽交通，萬物成矣。
劉義慶《世說》曰：謝太傅無嗔喜，曾送兄征西葬還，日暮雨，馭人皆醉，不可處分。公乃於車中手取車柱撞馭人，聲色甚怒。
劉義慶《幽明錄》曰：河南人趙良與其鄉人諸生至長安。至新安界，遇霖雨，糧乏。相謂曰：「饑，那得美食邪！」應時羹飯備具。有人聲語雲「進疏食」。
黃子發《相雨書》曰：常以戊申日候日欲入時，日上有冠雲，不問大小，視四方黑者大雨，青者小雨。候日始出，日正中，有雲覆日而四方有雲，黑者大雨，青者小雨。四方有雲如羊豬，雨立至。四方北斗中有雲，後五日大雨。四方北斗中無雲，惟河中有雲三枚相連，狀如浴豬犬希，三日大雨。以丙丁之辰，四方無雲，惟漢中有者，六十日風雨和。常以六甲之日平旦清明，東向望日，始出時日上有雲大小貫日中，青者以甲乙日雨，赤者以丙丁日雨，白者以庚辛日雨，黑者壬癸日雨，黃者以戊己日雨。六甲日四方雲皆合者，即雨。以天方雨時，視雲有五色，黑赤並見者即雹，黃白雜者風多雨少，青黑雜者雨隨之，必滂沛流潦。
又曰：四方有濯魚雲遊疾者，即日雨；游遲者雨少難至。
《說苑》：管仲曰：「吾不能以春風風人，夏雨雨人，吾道窮矣。」
又曰：楚莊王伐陳，吳救之，雨十日十夜晴。左史倚相曰：「吳師必夜至，甲裂壘壞，彼必薄我，何不行列鼓出待之。」吳師至，見楚軍成陳而還。
又曰：武王伐紂，過隧則斬岸，過水則沉舟，示人無反志也。至於有戎之隧，大風折旆，散宜生諫曰：「此其妖與？」武王曰：「非也，天落兵也。」風霽而乘以大雨，散宜生又諫曰：「此非妖與？」王曰：「非也，天洗兵也。」
《風俗通》曰：雨師為玄冥。
《山海經》曰：羽山，其上多雨。將陽之山多怪雨。
《括地圖》曰：穀山有簇雲甘雨。
