
《說文》曰：頰，面旁也，輔頰也。
《釋名》曰：頰，夾也，面旁稱也，亦取挾斂食物也。
《傳》曰：宮之奇曰：「諺所謂『輔車相依，唇亡齒寒』者，其虞虢之謂乎？」〈輔，頰。輔車，牙車。〉
又曰：公侵齊，門幼嬸州，士皆坐列。顔高奪人弱弓，籍丘子鉏擊之，與一人俱斃。〈子鉏，齊人。〉偃，且射子鉏，中頰，殪。〈子鉏死。〉
《易·咸卦·象》曰：「咸其輔頰舌，騰口說也。」
又《卦》曰：壯於頄，有凶。〈頄求龜反，面權也。〉
又曰：艮其輔，言有序。〈施止於輔，以處於中，故曰無擇言。〉
《史記》曰：漢王聞魏豹反，方東憂楚。未及擊，謂酈生曰：「緩頰往說魏豹，能下之，吾以萬戶封若。」
又曰：武帝玄鼎六年定越地，以爲儋耳郡。張晏曰：「儋耳，其俗鏤其頰皮，上連耳匡，分爲數支，狀若鶏腸。」
又《漢書》曰：朱博入守左馮翊。長陵大姓尚方禁少時嘗盜人妻，見斫，瘡著其頰。博知。以他事召見，視其面，果有瘢。博辟左右問禁：「是何等瘡？」禁叩頭服狀。博笑曰：「大丈夫固時有是。」以爲耳目。
《江表傳》曰：孫策殺吳郡太守許貢，貢奴客潛民間，欲報仇。策出獵，卒遇三人，即貢客也。射策，中頰。後騎尋至，皆刺殺之。
王隱《晉書》曰：大駕北伐成都，王潁統王師於蕩陰敗績，上傷頰，失六璽，左右奔走。
《三國典略》曰：梁謝答仁聞侯景奔，乃自東陽率衆候之。至錢塘問趙伯超曰：「公得何消息而閉門見拒？」伯超曰：「汝頰邊有耳否？侯王已死，遠近悉平，君將此兵欲向何處？」答仁曰：「審如公言，死無所恨。」
《淮南子》曰：厭𩔁〈音父。〉在頰則好，宰燒則醜。
王子年《拾遺錄》曰：孫和月下舞水精如意，誤傷鄧夫人頰，血流婉轉，彌苦，及差而滅，左頰有赤點如志，迫而視之，更益妍也。諸嬖欲寵者，皆以丹脂點頰而後進幸。
《唐子》曰：人多遠見百步，而不自知眉頰。
蔣齊《萬機語》曰：許子將褒貶不平以拔樊子昭，而抑許文休。劉曄曰：「子昭發自賈竪，年至耳順，退能守靜，進能不苟。」濟答曰：「子昭誠自長幼完潔，然觀其搖牙樹頰，自非文休敵也。」
《世說》曰：郤公遭永嘉喪亂，窮餒，鄉人共餉之。公嘗攜兄子、外生周翼二小兒往食，鄉人曰：「各自窮餒，以君之賢，共存君耳，恐不能兼餉。」公於是獨往食，輒含飯著兩頰，還，吐與二小兒。後幷得存過江。公亡，翼時爲剡縣，解職歸，席苫於公靈床頭，心喪三年。
《釋名》曰：鼻，嘒也，出氣嘒嘒也。
《公羊傳·僖公》曰：邾婁人執曾阝子，用之社，蓋叩其鼻以血社也。
《孝經援神契》曰：伏羲山准，禹虎鼻。
《史記·範雎傳》曰：蔡澤游學於諸侯，小大甚衆而不遇，從唐舉相。舉熟視而笑曰：「先生曷鼻，巨肩，顔，戲，膝攣。吾聞聖人不相，殆先生乎？」
《戰國策》曰：蘇子南使齊，謂齊王曰：「臣聞當世之主，必誅暴正亂。今宋王射天笞地，鑄諸侯之像，使侍屏展其臂，彈其鼻。此天下無道，而王弗伐，王名終不成矣。」
《魏志》曰：管輅舉秀才，何晏請曰：「試爲我作一卦，知位當至三公否？又連夢青蠅數十，來集鼻上，驅之不去。」輅曰：「鼻者艮，天中之山，高而不危，所以長守貴也。今青蠅臭惡而集之，位峻者亡。願君侯上追文王六爻之旨，下思尼父彖象之義，然後三公可決，青蠅可驅。」
《晉書》曰：謝安石本能爲洛下書生詠，有鼻疾，故其音濁，名流愛其詠而不能及，或掩鼻以之。」
又曰：王澄在荊州，叱左右棒士人宗。別駕郭舒勵色謂左右曰：「使君過醉，汝輩何敢妄動！」澄恚，遣掐其鼻，炙其眉。
崔鴻《十六國春秋·後趙錄》曰：王謨字思賢，瓮鼻，言不清暢，�短無威儀。將拜曲陽令，勒疑之，問長史張賓，賓曰：「請試可不？」勒從之。由是政教嚴明，百城尤最，出爲都部從事，守宰去官者十五人。
《唐書》曰：薛舉每破陣，所獲士卒皆殺之。殺人多斷舌割鼻。
《莊子》曰：野人堊墁於鼻端，若蠅翼。使斫之，匠石運斤成風，堊盡而鼻不傷。
《列子》曰：夏禹蛇身人面，牛首虎鼻，而有大聖之德。
《孟子》曰：西子蒙不潔，則人皆掩鼻而過之。
《韓子》曰：魏王遺楚美女，楚王悅之。夫人鄭袖謂新人曰：「王甚愛子，然惡子鼻。見王常掩鼻，則王長幸子。」於是新人從之。王謂夫人曰：「新人見寡人常掩鼻何？」對曰：「言惡聞王口臭。」王怒甚，因劓之。
《淮南子》曰：東方人隆鼻。
《山海經》曰：一臂國人，一鼻孔。
《論衡》曰：鼻不知臭爲𪖵，〈烏貢切。〉人不知是非爲閉。
又曰：蘇秦骨鼻，爲六國相。
《太玄經》曰：割鼻飴口，喪其息主。
《列士傳》曰：幹將子赤鼻。
《列女傳》曰：梁高行者，梁之寡婦，榮於色，敏於行，早寡不嫁。梁貴人爭欲取之，不能得，梁王聞，使娉焉，乃援鏡操刀以割鼻曰：「妾所以不死者，不忍幼嗣之重孤也，刑餘之人，殆可釋矣。」王高其節，敬其身，號曰：「梁高行。」
又曰：沛國孫去病妻，同郡戴玄世女。夫死，母欲嫁之。操刀割鼻，刀鈍不入，趨於石上礪之，鼻然後斷。郡表其閭。
又曰：梁郡夏文圭妻，沛國劉景賓女，亦割鼻自誓不嫁。
《列女後傳》曰：吳孫奇妻者，廣陵範慎女，名姬。十八配奇，奇亡，慎以姬少寡無子，迎還其家，姬不肯。迎者以父命迫之，姬遂操刀割鼻。
《三輔故事》曰：衛太子岳鼻，太子來省疾，至甘泉宮，江充告太子勿入，陛下有詔，惡太子鼻岳，以紙蔽其鼻。充語武帝曰：「太子不欲聞陛下膿臭，故蔽鼻。」武帝怒太子，太子走還。
崔實《政論》曰：秦割六國之君，劓殺其民，於是赭衣塞路，有鼻者醜。故百姓鳥驚獸駭，不知所歸命。
《王湛別傳》曰：王處沖身長八尺，龍頰大鼻。
《世說》曰：初，謝安在山東居布衣時，兄弟有富貴者。劉夫人戲謂安曰：「大丈夫不當如此。」謝乃捉鼻曰：「但恐不免耳。」
又曰：石崇家造厠，令婢以盤擎棗，與厠人塞鼻。
又曰：康僧淵目深而鼻高，王丞每嘲之。僧淵曰：「鼻者面之山，山不高則不靈。」
《談藪》曰：宋廢帝常入武帝廟，指其畫像曰：「此渠大好色，不擇尊卑。」顧謂左右：「渠大齇鼻，如何不齇。」即令畫工齇。
又曰：齊世祖之徵潁川也，有皇甫王淵者善相人，見其容止，竊議曰：「此不作大物，會是垂涕Д者。」謂太原公洋也。
崔玄《瀨鄉記》曰：老子鼻雙柱。
《養生經》曰：鼻者，心之門。
《說文》曰：，鼻莖也。〈，烏葛切。〉
《釋名》曰：，鞍也，偃折如鞍也。
《史記》曰：唐舉謂蔡澤曰：「先生顔蹙齃，殆不相乎？」
《後漢書》曰：周燮字伯彥，初生顩頤折醜甚，母欲棄之，其父不聽曰：「吾聞賢聖多有異，興我宗者乃此。」於是寶之。
《吳書》曰：諸葛恪字玄遜，瑾長子。少知名，少鬢眉折廣顙。
《莊子》曰：髑髏深頻蹙曰：「豈能舍南面王，樂而爲人生哉！」
《呂氏春秋》曰：文王好食昌菹，孔子蹙而食之。
揚雄《解嘲》曰：蔡澤，山東匹夫也。顩頤折，涕唾流沫。
《說文》曰：口者，人之所以言、食。
《釋名》曰：口，空也。
《禮》曰：曾子謂子思曰：「�！吾執親之喪也，水漿不入於口者七日。」
又曰：晉人謂趙文子知人。文子其中退然，如不勝衣；〈中，身也。退，知柔貌。〉其言吶吶然，如不出諸其口。〈吶吶，舒小貌，音如悅切。〉
又《玉藻》曰：口容止。〈不安動也。〉
又《少儀》曰：燕侍食於君子。數噍，毋爲口容。〈口容，弄口。噍，才笑切。〉
又《祭義》曰：惡言不出於口。
又《緇衣》曰：小人溺於水，君子溺於口。口費而煩，易出難悔，易以溺人。〈言口多空言且煩數也。過言一出，駟馬不能及，不可得悔也，口舌所覆，亦如溺也。〉
《左傳》曰：鄭伯使許大夫百里奉許叔以居許東偏，曰：「寡人有弟，不能和協，而使糊其口於四方，其況能久有許乎？」
又曰：口不道忠信之言爲囂。
又曰：子玉使伯棼請戰，曰：「非敢必有功也，願以間執讒匿之口。」
又曰：胩子曰：「君民者，豈以陵民，社稷是主；臣君者，豈爲口實，社稷是養。」〈言君不徒居民上，臣不徒求祿，皆爲社稷。〉
又曰：正考父佐戴、武、宣，三命滋益恭，故其鼎銘云：「一命而僂，再命而傴，三命而俯。飠亶於是，粥於是，以糊餘口。」
又曰：費無極言於楚子曰：「建與伍奢將以方城之外叛。」王執伍奢。使城父司馬奮陽殺太子，未至，而使遣之。〈知太子冤，故遣令去。〉太子建奔宋。王召奮陽。奮陽使城父人執己以至。王曰：「言出於餘口，入於爾耳，誰告建也？」
《詩·正月》曰：好言自口，莠言自口。〈莠，醜也。〉
又《十月之交》曰：無罪無辜，讒口囂囂。
《書序》曰：濟南伏生，年過九十，失其本經，口以傅授。
又曰：《大禹謨》曰：「惟口出好興戎。朕言不再。」〈好謂賞善，戎謂伐惡，言口榮辱之主，慮而言宣也，戎於一也。〉
又《盤庚上》曰：相時忄僉民，猶胥顧於箴言，其發有逸口。〈言忄僉利，小人尚相顧於箴悔之言，恐君其發動有過口之患也。〉
又《說命》曰：惟口起羞。
《易·說卦》曰：兌爲口。
《論語·公冶長》曰：或曰：「雍也仁而不亻妄。」子曰：「御人以口給，屢憎於人。」
又《陽貨》曰：「惡利口之覆邦家者。」
《公羊傳》：公子諂於隱公，謂隱公曰：「百姓安子，諸侯說子，盍終爲君矣。」隱公曰：「否。使修菟裘，吾將老焉。」公子恐若其言聞於桓，於是謂桓公曰：「吾爲子口隱矣。」
《孝經援神契》曰：舜大口。
又曰：孔子海口，言若含擇。
《論語擇輔像》曰：子貢鬥星繞口，南容升。
又曰：太公大口，鼻有伏藏。
《史記》曰：周厲王得衛巫，使監謗者，以告，則殺之。其謗鮮矣。王喜，告召公：「吾能弭謗矣。」召公曰：「是障之也。防民之口，甚於防水。水壅而潰，傷人必多，民亦如之。民之有口也，猶土之有山川也，財用於是乎出；猶其有原隰衍沃也，衣食於是乎生。口之宣言也，善敗於是乎興。行善而備敗，所以産財用衣食者也。夫民慮之於心而宣之於口，成而行之。若壅其口，其與能幾何？」王不聽，於是國人莫敢出言。
又曰：季桓子受齊女樂，三日不聽政；郊，又不致�番俎於大夫。孔子遂行。而師己送，曰：「夫子則非罪。」孔子曰：「吾歌可夫？」歌曰：「彼婦之口，可以出走；彼婦之謁，可以死敗。」〈言婦人之口請，謂是以憂，使死人敗，故可以出走也。〉
又曰：鄧公曰：「吳王爲反數十年矣，發怒於削地，以誅晁錯爲名，其意非在錯也。且恐天下之士噤口，不敢復言。」
《漢書》曰：漢王擊魏豹，謂酈食其曰：「魏大將者，其人爲誰？」曰：「柏直也。」漢王曰：「是口尚乳臭。」
又曰：高祖欲廢太子，周昌諫曰：「臣口不能言，心知不可。」
又曰：良藥苦口利於病。
又曰：張蒼免相後，口無齒，食乳，女子爲乳母。
又曰：條侯周亞夫，相曰：「從理入口，法餓死。」
又曰：揚雄口吃，不能劇談。
又曰：王莽爲人哆口。〈哆，唱者切。〉
《東觀漢記》曰：光武爲人，日角、大口、美鬚眉。
又曰：明德馬後身長七尺三寸，青白色，方口美睿。
《後漢書》曰：馬援在交趾，還書戒兄子曰：「龍伯高敦厚周慎，口無擇言，謙約節儉，廉公有威，吾愛之重之。」
應劭《漢官》曰：侍中乃存，年老口臭，帝賜以鶏舌香，令含之。
《漢表傳》曰：孫堅爲下邳丞時。孫權生而方頤大口，目有精光。堅異之，以爲貴象。
《燕書》曰：申弼，烈祖常從容問諸侍臣曰：「夫口以下，動乃能制物，鐵鑽爲用，亦噬嗑之意，而從上下何也？」弼答曰：「口之下動，上使下也；鐵鑽之用，上斬下也。」烈祖稱善。
《南史》曰：謝朏出爲吳興郡守，與弟瀹於征虜渚送別。朏指瀹口曰：「此中惟宜飲酒。」
《唐書》曰：郝處俊、孫象賢，垂拱中坐事伏法。臨刑，言多不順。自此，法司每將殺人也，必先以木丸塞口。
又曰：杜黃裳，性雅淡寬恕，心雖從長口不忤物。
《老子》曰：五味令人口爽。
《管子》曰：桓公與管仲謀伐莒，未發，已聞於國。東郭郵至，公問之：「子曰言伐莒乎？」東郭曰：「君子善謀，小人善意。臣視二君在堂上口開不合，言莒也。」
《莊子》曰：公孫龍口嗑而不合，舌舉不下。
《鬼穀子》曰：口者，機開也，所以開閉情意也。
又曰：口可以食，不可以言。
《周生烈子》曰：口者言之門。
《河圖》曰：秦始皇虎口日角。
陸賈《新語》曰：衆口所毀，浮石沉木。群邪相抑，以曲爲直。
《說苑》曰：口者開也，舌者機也。出言不審，駟馬不能追也。
《吳越春秋》曰：越王勾踐入臣於吳，吳王病大便，太宰奉溲惡以出。勾踐嘗之，後病口臭。范蠡令左右食苓草以亂其氣。
《曹瞞別傳》曰：操遨遊無度，其叔數語其父。操後行，逢叔於道，陽敗而爲口，雲中暴風。叔告其父，父呼乎見之，操面如故。從此叔言不復入信，操益得縱恣爲王也。
杜如《體論》曰：束修之業，其上在於不言。
諺曰：口如鼻，至老不失。
傅子曰：擬金人銘，作《口銘》云：「神以感通，心由口宣。福生有兆，禍來有端。情莫多妄，口莫多言。蟻孔潰河，溜穴傾山。病從口入，禍從口出。存亡之機，開闔之術。口與心謀，安危之源，樞機之發，榮辱存焉。」
王子年《拾遺錄》曰：昔伯禹入穴，乃至一室，里一人身如蛇鱗於石上，口吐一王簡以受禹。簡長十二寸，以量度天地。
又曰：始皇二年，謇消國善畫工者名烈裔，口含丹墨噴壁，即成龍升之隊。
又曰：沐胥國人，年九萬歲，以口噴水爲雨，紛漫數十里，俄而口吹爲風，而雨皆止。
《瀨鄉記·李母碑》曰：老子方口。
《養生經》曰：軍營之中有甘泉。注云：軍營，口也；甘泉，唾也。
又曰：口爲華池。
《相書》曰：大容，手赤如丹，貴壽。
又曰：欲知人多舌，當視其口，如鳥喙，言語皆聚，此多舌人也。
《談藪》曰：梁高祖重陳郡謝玄輝詩，常曰：「不讀謝詩，三日覺口臭。」
《釋名》曰：舌，泄也，舒泄所當言也。
《詩·雨無正》曰：哀哉不能言，匪舌是出，維躬是悴。
《詩·大雅·瞻》曰：婦有長舌，維厲之階。
又《抑》曰：莫捫朕舌，言不可逝矣。
《論語·顔淵》曰：子貢曰：「惜乎，夫子之說君子也！駟不及舌。」
《春秋玄命苞》曰：舌之爲言，達也。陽立於三，故舌在口中者長三寸，象鬥。玉衡陰合有四，故舌淪入溢〈音益。〉內者長四寸。〈宋均曰：玉衡，三星也。魁，四星也。〉
《孝經鈎命決》曰：仲尼舌理七重，陳機授度。
《史記》曰：平原君既已定從，而歸至於趙，曰：「今毛生以三寸之舌，強於百萬之師。」
又曰：留侯曰：「今以三寸之舌爲帝者師，卦萬戶，位列侯，此布衣之極，於良足也。」
又曰：張儀常從楚相飲，已而失璧，門下意儀盜璧，共執，掠笞數百，不服，釋之。其妻曰：「嘻！子無讀書游說，安得此辱乎？」儀張口謂其妻曰：「視吾舌尚在否？」妻曰：「君舌在也。」儀曰：「足矣。」
又曰：郭解任俠，有儒生侍使者坐，客譽郭解，生曰：「郭能專以奸犯法，公何謂賢？」解客聞之，殺此生，斷其舌。
《漢書》曰：蒯通謂韓信曰：「酈生一士，伏軾掉三寸舌，下齊七十城。」
又曰：東海公賓就斬王莽，傅詣更始，懸於宛市，百姓共提擊之，或切食其舌。
《後漢書》曰：馬援與隗囂將楊廣書曰：「豈有知其無成，而但萎�委咋舌叉手從族乎？」〈萎，腰軟弱也。萎，音於罪切；�委，音也罪切。〉
張《漢記》曰：董卓於衆坐，生斬人手足，又鑿目截舌口，百姓嗷嗷，道路以目。
《英雄記》曰：曹操與劉備密言，備泄於袁紹，紹知操有圖國之意。操自咋其舌，流血，以失言誡後世。
《魏末傳》曰：諸葛誕殺樂，有典農都尉數讒誕，於是收而斬之，駡曰：「卿坐舌。」先使人以竹攙其舌，然後殺之。〈攙，音讒，又楚金切，夾刂之也。〉
《晉中興書》曰：溫嶠密啓肅祖，陳王敦作難，郭聞曰：「果爲小物所欺。」乃募：「有能生得嶠者，吾當手拔其舌。」
《晉書》曰：鳩摩羅什，年七歲出家，日誦千偈。後死，姚興依外國法焚屍，薪滅形碎，惟舌不爛。
沈約《宋書》曰：南郡王義宣，生而舌短言澀。
《唐書》曰：波斯國俗法，有罪者火燒鐵灼其舌，瘡白者爲理，瘡黑者爲有罪。
《燕丹子》曰：荊軻見燕太子，太子曰：「田先生今無恙乎？」軻曰：「光送軻之時，言太子戒以國事，恥以丈夫而不可，向軻吞舌而死。」
《郭子》曰：殷仲堪云：「三日不讀《道德論》，便覺舌本間強。」
《山海經》曰：反舌國，其人反舌，一曰交。
《說苑》曰：桓公飲管仲酒，棄其半，公問其故，對曰：「臣聞酒入者舌出，舌出者身棄，臣謂棄身不如棄酒。」
又曰：韓子問叔向曰：「剛與柔孰堅？」叔向曰：「臣年八十，齒再落而舌尚存，是知剛不如柔也。」
楊子《法言》曰：五常者，帝王之筆舌，寧有書不由筆，言不由舌也？
《搜神記》曰：永嘉中，有天竺胡人能斷舌，先吐舌示賓客，然後乃截，血流覆地。乃取置器中，傅以示人，取舌還合，有頃如故。
《桂陽先賢傳》曰：采陽陵，字遂文，果而好義。郡長汲府君爲州所章，陵被掠考，參加五毒。陵乃截舌以著盤中，獻之廷尉。群公咸共議之，事得清理。
又曰：臨武程桓，少有才藝，爲九江主記掾。府君爲人所章，桓被徵詣台，徐郎中委郎詣州，乞就考于格上，拔刀截舌，郡事清理。
《談藪》曰：潁川王偉有才學，爲侯景左僕射。景敗，被擒送江陵，湘東王欲活之，左右妒其才，乃曰：「偉作檄文。」繹視之，大怒，釘偉舌於柱。
《養性經》曰：舌之和之候也。
《相書》曰：舌如絳赤者，賢人也。
《相書雜要》曰：吐舌及鼻，三公也。
