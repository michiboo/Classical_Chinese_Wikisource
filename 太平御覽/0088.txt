
《春秋演孔圖》曰：戴玉英，〈玉英，文帝之首表像玉英而秀出。〉光中再，〈光，日光也。再，再中也。《漢含孳》曰：衣夜景移，位復中，支庶起也。〉仁雄出，日角用。〈爲仁人之雄傑，既戴玉英且日角也。謂用於天下。〉
《史記》曰：孝文皇帝諱恆，〈諱恆之，字曰常。謚法，慈惠愛民曰文。〉高祖之中子也。高祖十一年春，以破陳豨軍，定代地，立爲代王，都中都。高後八年，高後崩。呂産等欲爲亂，以危劉氏，大臣共誅之，使迎代王。王問左右，郎中令張武等議曰：「漢大臣皆故高帝時大將，習兵，多謀詐。今誅諸呂，新喋血京師，此以迎大王爲名，實不可信。願大王稱疾無往，以觀其變。」中尉宋昌進曰：「夫秦失其政，諸侯豪傑幷起，人人自以爲得之者以萬數，然卒踐天子位者，劉氏也，天下絕望，一矣。高帝封王子弟，地犬牙相制，此所謂磐石之宗也，天下服其強，二矣。漢興，除秦苛政，約法令，施德惠，人人自安，難動搖，三也。夫以呂太后之嚴，立諸呂爲三王，擅權專制，然而太尉以節入北軍，一呼士皆左袒，爲劉氏，叛諸呂，卒以滅之。此乃天授，非人力也。今高帝子獨淮南王與大王，大王又長，賢聖仁孝聞於天下，故大臣因天下之心而欲迎立大王，大王忽疑也。」代王卜之龜，兆得大橫。占曰：「大橫庚庚，余爲天王，夏啓以光。」代王曰：「寡人固已爲王矣，又何王？」卜人曰：「所謂天王者乃天子也。」代王乃命宋昌參乘，張武等六人乘傳詣長安，至高陵休止，而使宋昌先馳之長安觀變。昌至渭橋，丞相已下皆迎。宋昌還報，代王馳至渭橋，群臣拜謁。太尉勃進曰；「願請間言。」昌曰：「所言公，公言之。所言私，王者不受私。」太尉乃跪上天子之璽符。代王謝曰：「至代邸而議之。」遂馳入代邸。宗室、大臣、列侯、吏二千石皆伏固請。代王西向讓者三，南向讓者再，遂即天子位。即日夕入未央宮。三年，匈奴入北地，居河南爲寇。辛卯，帝自甘泉之高奴，因幸太原，見故郡臣，皆賜之，舉功行賞。十三年，齊太倉令淳于公有罪當刑，少女緹縈自傷泣，乃隨其父至長安，上書「願沒入爲官婢，贖父刑罪，使得自新。」書奏天子，天子憐悲其意，乃下詔曰：「夫刑至斷支體、刻肌膚，終身不息，何其楚痛，豈稱爲民父母之意哉！其除肉刑。」
又曰：孝文皇帝從代來，即位二十三年，宮室苑囿狗馬服禦無所增益，有不便，輒弛以利民。嘗欲作露臺，召匠計之，直百金。上曰：「百金，中民十家之産，吾奉先帝宮室，常恐羞之，何以台爲？」上常衣綈衣，所幸慎夫人，令衣不得曳地，幃帳不得文綉，以示敦樸，爲天下先。治霸陵皆以瓦器，不得以金銀銅錫爲飾。吳王詐病不朝，就賜几杖。群臣如袁盎等稱說雖切，常假借用之。群臣如張武等受賂遺金錢，覺，上乃發禦府金錢賜之，以愧其心，弗下吏。專務以德化民，是以海內殷富，興於禮義。後七年六月，帝崩於未央宮，遺詔無發民男女哭臨，服大功十五日，小功十四，纖七日，釋服。
《史記》太史公曰：孔子言「必世然後仁。善人爲治國百年，亦可以勝殘去殺。」誠哉是言也！漢興，至孝文四十有餘載，德至盛也。
《漢書》曰：張蒼免相，文帝以皇后弟竇廣國賢有行，欲相之，曰：「恐天下以吾私廣國。」乃以御史大夫申徒嘉爲丞相。
又曰：武帝從容問東方朔曰：「吾欲化民，豈有道乎？」朔對曰：「願近述孝文皇帝之時，當世耆老皆聞見之：貴爲天子，富有四海，身衣弋綈，足履革舄，以韋帶劍，莞蒲爲席，兵木爲刃，〈服度曰：兵器如木而無刃。〉衣縕無文，集上書囊以爲殿帷，以道德爲麗，以仁義爲准。於是天下望風成俗，昭然化之。」
又曰：賈捐之曰：「孝文皇帝，閔中國未安，偃武行文。」時有獻千里馬者，詔曰：「鸞旗在前，屬車在後，吉行，日五十里，朕乘千里之馬，獨先安之！」於是還馬，與道里費。
荀悅《漢記》曰：韓信爲左丞相，與曹參、灌嬰擊魏王豹。豹有姬曰薄姬，許負相之，當生天子。豹猜此言而反。豹敗，漢王納薄姬，實生文帝。
又曰：以孝文之明，大朝之治，百僚之賢，而賈誼見排逐，張釋之十年不見省，馮唐首白屈於郎，豈不惜哉！夫以絳侯之忠，功存社稷，而猶見疑，不亦痛乎！
《帝王世紀》曰：孝文即位二十三年，年四十七，葬霸陵，因山爲體，廟名顧城。
桓子《新論》曰：漢太宗文帝，有仁智通明之德，承漢初定，躬儉省約，以惠休百姓，救贍睏乏，除肉刑，滅律法，薄葬埋，損輿服，所謂達於養生送終之實者也。及始從代徵時，謀議狐疑，能從宋昌之策，應聲馳來即位，而偃武行文，施布大恩。欲息兵革，與匈奴和親，總撮綱紀。故遂褒增隆爲太宗也。而溺於俗議，斥逐材臣，又不勝私恩使嬖妾慎夫人與皇后同席，以亂尊卑之倫。所謂通而蔽也。
《風俗通》曰：孝成皇帝問劉向：「世俗多傳道，文皇帝少生於軍，不知父所在，日祭於代城東門外。高帝數夢見一兒祭己，使使至代求之，果得文帝，立爲大王，後徵到，後期不得立，日爲再中，遂即位爲天子。躬行至儉，集上書囊以爲前殿帷。常居明光宮聽政。爲皇太子，治三年服。天下平，米升一錢，有此事不？」向對曰：「文帝生而爲王者子，常居宮闕內，不棄捐軍中祭代東門外也。高後八年九月己酉夕即位，時已昏夜，日不再中也。文帝雖節儉，未央宮前殿至奢，雕文及五彩畫，華欀、壁墻、軒檻、皆飾以黃金，其勢不可以書囊爲帷。又帝率聽政宣室，不在明光宮也。薄太后，孝景二年薨，不持三年服也。匈奴數犯塞，侵擾邊境，候騎至甘泉，烽火通長安。由是北邊置屯，守戰設備，胡兵連不解，轉輸騷擾，費積虛耗。因以年歲不登，百姓饑乏，穀糴嘗至石五百，非一升一錢也。」上曰：「臨朝總政施號令何如？」未及對，上復謂向：「校尉宗室師傅，耆舊洽聞，親事先帝，曆見三世得失，勿有所隱。」向曰：「文帝嘗過輦郎署呼郎中馮唐，問以趙將廉頗、李牧。唐言今雖有此人，不能用也。推輦而去，還歸禁中，召責讓唐：鄧通以佞幸吮癰見愛，賜以蜀郡銅山，令得鑄錢，通私家之富，侔於王者。邦君又爲微行，數幸通家，衣罽襲旃從侍中近臣，常侍期門武騎獵漸台下，騎射狐兔。」上曰：「後世皆言文帝治天下，幾致太平，其德偕周成王。此語何從生？」向曰：「文帝治禮，言者不傷其意；臣無以大小，至即從容言，上止輦聽之，言事者多褒之，後人見其遺文，則以爲然。世之毀譽莫能得實，審形者少，隨聲者多，然文帝之節儉約身以變天下，忍容言者含咽臣子之短，此過人難及也。」
《典論》曰：文帝慈孝，寬弘仁厚，躬修玄默，以儉帥下。奉生送終，事從約省。美聲塞於宇宙，仁風暢於四海。
又曰：文帝思賢甚於饑渴，用人速於順流。
班固《漢書述》曰：太宗穆穆，允恭玄默。化民以躬，帥下以德。我德如風，民應如草。國富刑清，登我漢道。
《史記》曰：孝景皇帝，孝文帝之中子也。母竇太后。文帝初在代，前後有三男。及竇太后行前，三子更死，故景帝得立。
《漢書》曰：孝景皇帝，〈諱啓，字開。應劭曰：禮謚法，布義行剛曰景。〉文皇帝太子也。母竇太后。七年六月，文帝崩。丁未，太子即皇帝位。
又曰：孔子稱「斯民三代之所以直道而行也，」信哉！周秦之弊，網密文峻，而奸宄不勝。漢興，掃除煩苛，與民休息。至於孝文，加之以恭儉，孝景遵業，五六十載之間，移風易俗，黎民醇厚。周言成、康，漢言文、景，美矣！
又曰：孝景帝即位，竇嬰爲太子詹事。帝弟梁孝王，母竇太后愛之。孝王朝，因宴昆弟飲。是時上未立太子，酒酣，上於是從容曰：「千秋萬歲後傳王。」太后大欣。嬰引卮酒進上曰：「天下者，高祖天下也，父子相傳，漢之約也，何以得傳梁王！」太后由此憎嬰。
《帝王世紀》曰：孝景帝即位十六年，年四十八。葬陽陵，廟名德陽。
班固《漢書述》曰：孝景蒞政，諸侯放命。〈《尚書》放命圮族，鯀之惡壞其族類，吳、楚七國亦然也。〉克伐七國，王室以定。非怠非荒，務在農桑。著於甲令，民用寧康。
魏陳王曹植《漢景帝贊》曰：景帝明德，繼文之則。肅清王室，克滅七國。省役薄賦，百姓殷昌。風移俗易，齊美成康。
《史記本紀》曰：孝武皇帝，〈《漢書音義》曰：諱徹也。〉孝景帝中子也。母曰王太后。孝景四年，以皇子爲膠東王。七年，栗太子廢爲臨江王，以膠東王爲太子。孝景十六年崩，太子即位。爲孝武皇帝。
《漢書·武帝紀》曰：後三年正月，景帝崩。甲子，太子即位。元朔四年冬，行幸甘泉。元狩元年冬十月，行幸雍，祠五畤，獲白麟，乃作《白麟》之歌。元鼎四年冬十月，行自夏陽，東幸汾陰。十一月甲子，后土祠於汾陰睢之上。〈蘇林曰：睢音雖。如淳曰：睢者河之東岸也。〉元封元年，〈應邵曰：始封太山，故改年也。〉行自雲陽，北曆上郡、西河、五原，出長城，登單于台，至於朔方，臨北河。勒兵十八萬騎，旌旗徑千餘里，威震匈奴。還，祠黃帝於橋山，乃歸甘泉。遂東巡於海上。夏四月，上還，登封太山，〈王者功成治定，告成功於天，封岱宗也。助天高也。刻石記號，有金策玉函金泥玉撿之封焉。〉降明堂。〈案《郊祠志》曰：初天子封太山，太山東北趾，古時有明堂也。〉行自太山，復東巡於海上，至碣石。〈文穎曰：在遼西絫縣，今罷，屬臨榆，此石著海旁。韋昭《地理》曰：在古北平疆域西南也。〉二年冬十月，行幸雍，祠五畤。春，幸緱氏，遂至東萊。夏四月，還祠太山。至瓠子，〈服虔曰：瓠子堤名也。蘇林曰：在鄄縣以南，濮陽北西，廣百步，深五丈。〉臨決河，命從臣將軍以下皆負薪塞河堤，作《瓠子》之歌。四年冬十月，幸雍，祠五畤。通回中道，〈應劭曰：回中在安定高平，有險阻，隸關在其北，通至長安也。孟康曰：回中在北池山險，有武帝故宮。如淳曰：《三輔黃圖》云：回中宮在汧也。〉遂北巡肅關。〈如淳曰：《匈奴傳》：匈奴入朝那肅關，在安定朝那縣也。〉五年冬，南巡狩，至於盛唐，〈如淳曰：縣名也。韋昭曰：南郡也。〉望祀虞舜於九疑。〈應劭曰：舜葬蒼梧九疑山，今零陵營道也。〉祭灊天柱山，〈應劭曰：灊音潛，南嶽霍山，灊，縣名，屬廬江。文穎曰：天柱山灊縣南有祠。〉自尋陽浮江，親射蛟江中，獲之。舳艫千里。太初元年，〈應劭曰：用夏正，以正有爲歲首，故改元爲太初。〉行幸太山。十一月甲子朔旦，冬至，祀上帝於明堂。天漢三年，〈應劭曰：時頻年苦旱，故改年爲天漢以祈甘雨。晉灼曰：取雲漢之詩，求雨之意也。〉初榷酒酤。三月，行幸泰山，修封，祀明堂，還幸北地，祠常山，瘞玄玉。夏四月，赦天下，行所過毋出田租。泰始三年，行幸甘泉宮，饗外國客。二月令天下大酺。五月，行幸東海，獲赤雁，作《朱雁》之歌。幸琅邪，禮日成山。〈孟康曰：禮日，祠日也。韋昭曰：成山在東萊界。〉四年夏五月，還幸建章宮。後元二年，朝諸侯王於甘泉宮，賜宗室。乙丑，立皇子弗陵爲皇太子。〈張晏曰：昭帝也。後但名弗，以多難諱。〉丁卯，帝崩於五柞宮，〈案帝年十七即位，即位，五十四年，壽七十一歲也。張晏曰：有五柞之樹，故因以名宮，在盩厔縣也。〉葬於茂陵。
《漢書·贊》曰：漢承百王之後，高祖撥亂反正，文景務在養民，至於稽古禮文之事，猶多闕焉。孝武初立，卓然罷黜百家，表章《六經》。遂疇諮海內，舉其俊民，與之立功。興太學，修郊祀，改正朔，定歷數，協章律，作詩樂，建封禪，禮百神，紹周後，號令文章，煥焉可述。後嗣得遵洪業，而有三代之風。如武帝之雄才大略，不改文景之恭儉以濟斯民，雖詩書所稱，何有加焉！
《漢書·宣帝紀》曰：本始三年，尊孝武帝廟爲世宗廟，奏盛德之舞。武帝巡狩所幸郡國皆立廟。
荀說《漢紀》論曰：孝武皇帝，規矩萬世之業，固後世之基地。內修文學，外耀武威，以延天下之士，先王之風粲然可考者矣。然猶好其文，未盡其實；發其始，不克其終。奢侈而無限，窮兵極武，百姓空竭，萬民罷弊。當此之時，天下騷然，海內無聊，而孝文之業衰焉。
劉歆《宗廟議》曰：孝武皇帝湣中國罷勞，無安寧之時，乃遣大將伏波、樓船之屬，滅百越七郡。北攘匈奴，降昆邪之衆，置五屬國，起朔方，以奪其肥饒之地。東伐朝鮮，起玄菟、樂浪以斷匈奴之左臂。西伐大宛，幷三十六國，結烏孫，起敦煌、酒泉、張掖，以隔氐羌，裂匈奴之右肩。單于孤將遠遁漠北，四垂無事，斥地遠境，起十餘郡。功業既定，乃封丞相爲富民侯，以安天下，富實百姓，其規模可見。又招集天下賢俊，與協心同謀，興制度，改正朔，易服色，立天地之祀。建封禪，殊官號，存周後，定諸侯之制，永無逆爭之心，至今累世賴之。單于守蕃，百蠻百蠻服從，萬世之基也。中興之功，未有高焉者也。
《漢武故事》曰：漢景皇帝後妊身，夢日入其懷。景帝又夢見高祖謂己曰：「王美人生子，可名爲彘。」及生男日，因名之焉。武帝生於猗蘭殿，年四歲，立爲膠東王。數歲長主抱著其膝上，問曰：「兒欲得婦不？」膠東王曰：「欲得婦。」長主指左右長禦百餘人，皆雲不用。末指其女，問曰：「阿嬌好不？」於是乃笑，對曰：「好，若得阿嬌作婦，當作金屋貯之也。」長主大悅，乃苦要上，遂定婚焉。膠東王爲皇太子時年七歲。上曰：「彘者，徹也。」因改曰「徹」。丞相周亞夫宴見，時太子在側，亞夫失意有怨色，太子視之不輟，亞夫於是起。帝曰：「爾何故視此人耶？」對曰：「此人可畏，必能作賊。」帝笑曰：「因此怏怏，非少主之臣也。」廷尉上囚防年，繼母陳殺父，因殺陳。依律，年殺母大逆論，而帝疑之。詔問太子，太子對曰：「夫繼母，如母明其不及母也。緣父之愛，故比之於母耳。今繼母無狀，手殺其父，則下手之日，母恩絕矣。宜與殺人者同，不宜大逆論。」帝從之。年棄市刑，議者稱善。時太子年十四，帝益以奇之。及即位，常晨往夜還，與霍去病等十餘人皆輕服爲微行，且以觀戲市里，察民風俗。嘗至蓮勺通道中行，行者皆奔避路。上怪之，使左右問之，雲有持戟詐呵者數十人。時微行率不過二十人馬七八匹，更步、更騎，衣如凡庶，不可別也。亦了無騶禦，而百姓咸見之。又嘗至柏穀，夜投亭宿，亭長不內，乃宿於逆旅。逆旅翁謂上曰：「汝長大多力，當勤稼穡，何忽帶劍衆夜行此，不欲爲盜，則淫耳。」上嘿然不應，因乞漿飲。翁答曰：「吾止有溺，無漿也。」有頃，還內。上使覘之，見翁方與少年十餘人，皆持弓矢刀劍，令主人嫗出，安過客，嫗歸，謂其翁曰：「吾觀此丈夫，非常人也，且亦有備，不可圖也。」天寒，嫗酌酒多與，夫及諸少年皆醉。嫗自縛其夫，諸少年皆走。嫗出，謝客，殺鶏作食。平旦，上去，是日還宮，乃召逆旅夫妻見之。賜嫗千金，擢其夫爲羽林郎。自是懲戒弗復微行。上少好學，招求天下遺書，上親自省校，使莊助、司馬相如等以類分別之。好詞賦，每所行幸及奇獸異物，輒命相如等賦之。上亦自作詩賦數百篇，下筆即成。初不留時，相如造文遲，彌時而後成。上每嘆其工妙，謂相如曰：「以吾之速，易子之遲。可乎！」相如曰：「於臣則可，未知陛下何如耳！」上大笑而不責也。然性嚴急，不貸小過，刑殺法令，殊爲峻刻。汲黯每諫曰：「陛下愛才樂士，求之無倦，比得人，勞苦神明未盡其用，輒已殺之。以有限之士，資無已之誅，臣恐天下賢才將盡於陛下，欲與誰爲治乎？」黯言之甚怒，上笑而喻之。行幸河汾，中流與群臣飲宴乃自作《秋風》辭，顧謂群臣曰：「漢有六七之厄，法應再受命，宗室子孫誰當應此者，六七四十二代漢者，當塗高也。」群臣進曰：「漢應天受命，祚逾周殷，子子孫孫，萬世不絕，陛下安得此亡國之言，過聽於臣妾乎？」上曰：「吾醉言耳。然自古以來，不聞一姓遂長王天下者，但使失之，非吾父子可矣。」行幸五祚宮，謂霍光曰：「朕去死矣，可立鈎弋子，公善輔之。」三月丙寅，上晝臥不覺，顔色不異，而身冷無氣。明日，色漸變，閉目，乃發哀告喪。未央前殿朝晡上祭，若有食之者。常所幸禦，葬畢悉居茂陵園，上自婕妤以下二百餘人，上幸之如平生，而傍人不見也。光聞之，乃更出宮人，增爲五百人，因此遂絕。
始元二年，吏告民盜用乘輿禦物者，案其題，乃茂陵中明器也，民別買得，光疑葬日監官不謹，容致盜竊，乃收將作以下系長安獄考訊。居歲餘，鄴縣又有一人於市貨玉杯。吏疑其禦物，欲捕之，因忽不見，縣送其器推問，又茂陵中物也。光自呼吏問之，說市人形貌如先帝。光於是默然，乃赦前所系者。歲餘，上又見形，謂茂陵令薛平曰：「吾雖失世猶爲汝君，奈何令吏卒上吾陵上磨刀劍乎？」忽然不見。因推問，陵旁有方石，以爲礪，吏卒常盜磨刀劍。甘泉宮恆自然有鐘鼓聲，候者時見從官鹵簿似天子，自後轉稀，至宣帝世乃絕。宣帝即位，尊孝武廟，奏樂之日虛中有唱善者，告祠之日白鵠群飛集後庭。西河立廟，神光滿殿中，狀如月。東萊立廟，有大鳥跡，意路上，白龍夜見河東。立廟告祠之日，白虎銜肉置殿前。又有一人騎馬，馬異於常馬，持捉一札，賜將作丞曰：「聞汝績克成，賜汝金一斤。」因忽不見，札乃變爲金，稱之有一斤。廣川告祠之明日，有鐘磬音，房戶皆開，夜有光，香氣正聞二三里。宣帝親祠甘泉，有頃，紫黃氣從西北來，散於殿前，肅然有風。空中有妓樂聲，群鳥翔舞蔽天。宣帝既親睹光怪，乃疑先帝有神，復招諸方士，冀得仙焉。
《帝王世紀》曰：孝武皇帝，廟名淵龍。
《幽明錄》曰：漢武帝在甘泉宮，有玉女降，常與帝圍棋相娛。女風姿端正，帝密悅，乃逼之，玉女因唾帝面而去，遂病瘡經年。故《漢書》雲「避暑甘泉宮」，此其時也。
劉歆《七略》曰：孝武皇帝敕丞相公孫弘，廣開獻書之路。百年之間，書積如丘山，故外有太常、太史、博士之藏，內有延閣、廣內、秘室之府。
桓子《新論》曰：漢武帝才質高妙，有崇先廣統之規，故即位而開發大志，考合古今模範，獲前聖代故事，建正朔，定製度，招選俊傑，奮揚威怒，武義四加，所征者服，興起六藝，廣進儒術，自開闢以來，惟漢家最爲盛圖，故顯爲世宗，可謂卓爾絕世之主矣。然上乃多過差，既欲斥境廣土，又乃貪利爭物之無益者。聞西夷大宛國有名馬，即大發軍兵，攻取歷年，士衆多死，但得數十匹耳。又歌兒衛子夫因幸愛重，乃陰求陳皇后過惡而廢退之。即立子夫其男爲太子。後聽邪臣之譖，衛後以憂死，太子出走滅亡，不知其處。信其巫蠱，多征會邪僻，求不急之方；大起宮室，內竭府庫，外罷天下，百姓之死亡，不可勝數。此可謂通而蔽者。
《典論》曰：孝武帝承累世之遺業，遇中國之殷阜，府庫餘錢帛，倉廩畜腐粟。因此有意平滅匈奴而廓清邊境矣。故即位之初，從王恢之書，設馬邑之謀。自元光以迄征和四五十載之間，征匈奴四十餘舉，逾廣漢，絕梓嶺，封狼居，禪姑幕，梁北河，觀兵瀚海。列單于之旗，剿閼氏之首，采符離之窟，掃五王之庭，納休屠昆耶之附，獲祭天金人之寶，斬名王以千數，馘首虜以萬計。既窮追其散亡，又摧破其積聚。虜不暇於救死扶傷，疲於孕重墮殰。元封初，躬執武節，告以天子自將，懼以南越之誅。彼時號爲威震匈奴矣。
後漢班固《武帝述》曰：世宗曄曄，思弘祖業。疇諮熙載，髦俊幷作。厥作伊何，百蠻是攘。恢我疆宇，外薄四荒。武功既抗，亦迪斯文。憲章六學，統一聖真。封禪郊祀，祭旅百神。協律改正，饗茲永年。
魏陳王曹植《漢武帝贊》曰：世宗光光，文武是攘。威震百蠻，恢拓土疆。簡定律曆，辨修舊章。封天禪土，功超百王。
周庾信《漢武帝聚書贊》曰：獻書路廣，藏書府開。秦儒出谷，漢簡吹灰。芝泥即土，玉匣封來。坐觀風俗，不出蘭台。
陳沈炯《祭漢武帝陵文》曰：臣聞橋山雖掩，鼎湖之靈可祠；有魯遂荒，大庭之跡不泯。伏惟陛下，降德猗蘭，纂靈豐穀，漢道既登，神仙可望。射之杲于海浦，禮曰觀而稱功。橫中流於汾河，指柏梁而高宴。何其甚樂，豈不然歟！既而運屬上仙，道窮晏駕，甲帳珠簾，一朝零落。茂陵玉碗，遂出人間。陵雲故塞，與原田而膴膴；別風餘趾，帶陵阜而茫茫。羈旅之纆臣，豈不落淚！昔者承明見厭，嚴助東歸，駟馬可乘，長卿西返。恭聞故實，竊有愚衷。黍稷非馨，敢望僥福，爵台之薦，空愴魏君。雍丘之祠，未光夏後，瞻仰徽猷，伏增淒懼。
