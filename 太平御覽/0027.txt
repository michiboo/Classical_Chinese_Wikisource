《呂氏春秋》曰：冬之德寒，寒不信，其地不成剛；地不成剛，則凍閉不開。天地之大，四時之化，而猶不能以不信成物，又況人乎？
《周書時訓》曰：小寒十二月節，雁北鄉；雁不北鄉，即臣不懷忠。鵲始巢；鵲不巢，即邊方不寧。〈又雲一國不寧。〉野鶏始鴝；野鶏不鴝，即國乃大水。〈又云：不雊，來年雷乃收聲。〉
又曰：大寒十二月中，鶏始乳，鶏不乳；即淫婦亂男。鷙鳥厲疾；鳥不厲疾，即國不除人。水澤腹堅；不腹堅，即言無所從。
《梁元帝纂要》曰：冬日玄英，亦曰安寧，亦曰玄冬、三冬、九冬；天曰上天；風曰寒風、勁風、嚴風、厲風、哀風、陰風；景曰冬景、寒景；時曰寒辰；節曰嚴節；鳥曰寒鳥、寒禽；草日寒卉，黃草；木曰寒木、寒柯、素木、寒條。
又曰：十月孟冬，亦曰上冬，亦曰陽月。〈此時純用事，嫌其時無陽，故曰陽月。〉十二月季冬，亦曰暮冬、杪冬、餘月、暮節、暮歲。
《風俗通》曰：夏宮冬律，雨雹必降；冬宮夏律，雷必發聲。夫音樂至重，所感者大。故曰：知禮樂之情者能作，識禮樂之文者能述。
又曰：趙仲讓爲梁冀從事中郎，冬月坐庭中向日，解衣捕虱。
又曰：十月之應鍾何？應者，應也，鍾者，動也，言萬物應陽而動，不藏也。〈《論衡》曰：陽氣動於下，而陰氣應之也。〉
又曰：十二月律謂之大呂何？大者，太也，呂者，拒也，言陽氣欲出，陰不許也。呂之言拒者，旅抑即拒難之也。
《太玄經》曰：罔，北方也，冬也，未有形也。〈罔，無也。未有形，故爲罔也。言冬萬物深藏黃泉。〉
《莊子》曰：魯遽弟子曰：「我得夫子之道，吾能冬爨鼎而夏造冰矣。」魯遽曰：「是直以陽召陽，以陰召陰，非吾所謂道也。」
又曰：古者民不知衣服，夏則積薪，冬則煬之。故命之曰知生之民。
又曰：宋人有善爲不龜手之藥者，世世以洴澼絖爲事。吳人有百金買不龜手之藥，以說吳王。越有難，吳王使之將，令與越人水戰，大敗越人，裂地而封。能不龜手，一也，或以封，或不免於洴澼絖，則所用之異也。〈按絖古纊字，絮也。洴澼，浣溧斫絮於水中也。洴，扶經切。澼，普曆切。〉
《太公金匱》曰：夏桀之時，有芩山之水，桀常以十月發民鑿山穿陵通於河。民諫曰：「孟冬鑿山穿陵，是泄天氣，發地之藏，天子失道，後必有敗。」桀殺之。期年芩山崩爲大澤，湯率諸侯伐之。
《文子》曰：冬冰可折，夏條可結。
又曰：民有饑者，食不重味；民有寒者，冬不被裘。與民同苦樂，即天下無哀民。
《列子》曰：瓠巴學琴於師襄，當冬而叩徵弦，以激蕤賓，陽光熾烈，堅冰立散。
《孟子》曰：子産聽治國之政，以其乘輿濟人於溱洧。孟子曰：「子産惠而不知爲政。歲十一月徒杠成，十二月輿梁成，民未病涉也。」〈徒杠，獨木小橋，可通徒行。輿梁，通車之橋。十一月，夏九月。十二月，夏十月。〉
《鶡冠子》曰：斗柄北指，天下皆冬。
《鄧析子》曰：爲君自當若冬日之陽，夏月之陰，萬物自歸，莫之使也。恬臥而功自成，優游而政自治。豈在振目扼腕，手操鞭樸，而後爲治歟？
《管子》曰：冬作土功，發地藏，則夏多暴雨，秋霖不止。
《鄒子》曰：冬取槐檀之火。
《尸子》曰：冬爲信，北方爲冬，冬，終也。北方，伏方也，是萬物冬皆伏，貴賤若一，美惡不伐，信之至也。
《傅子》曰：夏令披裘，冬令披褐，雖有嚴令，終不肯從者，逆時也。
《韓子》曰：帝堯之王天下，冬月鹿裘。
又曰：管仲、隰朋從桓公而伐孤竹，春往冬返，迷惑失道。管仲曰：「老馬可用也」，乃放老馬而隨之，遂得道。行山中無水。隰朋曰：「蟻冬居山之陽，夏居山之陰，蟻壤一寸而仞有水。」乃掘地，遂得水。
《荀卿子》曰：天不爲人之惡寒而輟其冬。
《淮南子》曰：以冬鑠膠，以夏造冰，天道無私就也，無私去也。能者有餘，拙者不足。〈言以非時，鑠膠造冰難也。成天道無私就，無私去，能行道者有餘，不能者不足。〉
又曰：貧人冬則羊裘蔽體，短褐不掩形，而煬灶口。冬日之陽，夏日之陰，萬物歸之而莫使之然。〈冬日仁，物歸陽，夏日猛，物歸陰，非使之然，自如是也。〉
又曰：稷闢土墾草，以爲百姓力農，然不能使禾冬生。豈其人事不至哉？其勢不可也。
又曰：孟冬之月，招搖指亥，爨松燧火。
又曰：冬爲權，權者，所以權萬物也。
又曰：閶闔風，四十五日不周風至，四十五日廣莫風至。〈坎卦之風。〉不周風至則修宮室，繕邊城。〈立冬節土功其始，故治宮室，修邊城，備寇難也。〉廣莫風至則閉關梁，斷刑罰。〈象冬閉藏，不通關梁也。罰刑之疑者，於是順時而決之。〉
又曰：古之君人者，其慘怛於民也。國有饑者，食不重味；民有寒者，冬不披裘。〈與同饑寒。〉冬伐薪蒸，以爲民資。〈大者曰薪，小者曰蒸。資，用。〉
又曰：北方水也，其帝顓頊，〈顓頊，黃帝之孫，以水德王天下，號曰高陽氏，死托田祀於北方也。〉其佐玄冥，執權而治冬。
又曰：冬行春令泄，〈象春氣布散發泄也。〉行夏令旱，〈旱象陽炎。〉行秋令霧。〈秋氣陰，故亂霧。〉
又曰：太陰理秋，則欲修備繕兵。〈金德斷剛，故修兵也。〉太陰理冬，則欲猛毅剛強。〈純陽閉固，水澤冰，故剛強。〉
又曰：北方之極，自九澤窮夏晦之極，北至令正之穀，〈九澤，北方之澤。夏，大也。晦，暝也。〉有凍寒、積冰、雪雹、霜霰、漂潤群水之野。顓頊，玄冥之所司者，萬二千里。〈顓頊，黃帝之孫也，以水德王天下，號爲高陽氏，死爲北方水德之帝。其神玄冥者，金天氏有適子曰昧，爲玄冥師，死祀爲主水之神也。〉
《月令》曰：申群禁，固閉藏，修障塞，繕關梁，禁外徒，斷刑罰，守門閭，大搜客，止交遊，禁夜樂，早閉晏開，以索奸人，已得，報之必固，天節已幾，刑殺無赦，雖有盛尊之親，斷以法度。毋發藏，毋釋罪。〈應陰殺也。〉
又曰：十月失政，四月草木不實。〈實，長也。〉
《語林》曰：羊稚舒冬日釀酒，令人抱瓮，須臾復易人，速成而味好。
《說苑》曰：衛靈公天寒鑿池。宛春諫曰：「天寒起役，恐怠民也。」公曰：「寒乎？」春曰：「公衣狐裘，坐熊席，是以不寒；民寒甚矣。」公乃罷役。
《世說》曰：石崇爲客冬天設萍齏，王愷乃密賄崇帳下都督及禦車人，問所以。對曰：「萍齏是搗韭根雜以麥苗耳。」
殷芸《小說》曰：晉孝武帝即位，時年十三四，冬天晝日不著復衣，但著單絹裙衫五六重，夜則累茵褥。謝公云：「體宜令有常。陛下晝過冷，夜過熱，非攝養之術。」帝曰：「夜靜故也。」謝公嘆曰：「上理不減先帝。」
崔鴻《前趙錄》曰：王延九歲事母，母冬月思生魚，杖延流血。延尋汾河扣淩而哭，得魚而饋母。
《山海經》曰：鍾山之神，名曰燭陰。〈燭，龍也，是燭九有因名雲。〉視爲晝，瞑爲夜，吹爲冬，呼爲夏。不飲不食不息，息則爲風。〈息，氣息也。〉身長千里。
《地鏡經》曰：十二月中，草木獨有枝葉垂者，下有美玉。
蔡邕《月令章句》曰：冬，終也，萬物於是終也。
崔寔《四人月令》曰：十月農事畢，五穀既登，家備儲畜，乃順時令也。
《祠令》曰：季冬藏冰，仲春開冰，幷用黑牡秬黍，祭司寒之神於冰室。其開冰加以桃弧棘矢，設於神座。
又曰：七日祀，祀行以冬。
漢·桓譚《新論》曰：太原民以隆冬不火食五月，雖有疾病急緩，猶不敢犯，爲介子推故也。
漢·崔實《政論》曰：僕前爲五原太守，土人不知緝績，冬積草伏臥其中，若見吏，以草纏身，令人酸鼻。吾乃賣儲峙，得二十餘萬，詣雁門、廣武迎織師，使巧手作機乃紡，以教民織。
《漢書》曰：於定國飲酒至數石不亂。冬月治獄請讞，飲酒益精明。
《後漢書》曰：虞詡祖父經，爲郡縣獄吏，案法平正，務存寬恕。每冬月上狀，恆流涕隨之。嘗稱曰：「東海於公高爲裏門，而其子定國卒至丞相。吾決獄六十年矣，雖不及於公，其庶乎！子孫何必不爲九卿耶？」故字詡升卿。
晉‧皇甫謐《玄晏春秋》曰：餘家貧，晝則湣於勞作，夜則甘於寢寐，以三時之務，卷帙生塵，篋不解緘，唯季冬末才得一旬學爾。
晉《嵇康集序》曰：孫登於汲郡北山土窟中住，夏則編草爲裳，冬則披髮自覆。
《論衡》曰：夫雲出於丘山，降散則爲雨矣。人見從上，則謂之天雨水。冬日天寒，則雨凝爲雪。皆由雲氣發於丘山，不從天降集於地，明矣。
《瑞應圖》曰：芝草常以六月生，春夏紫，秋白，冬黑。
《曆義蔬》曰：小寒，月之初氣也，陰氣小極，故曰小寒。大寒，月之中氣也，言十二月已半，陰氣大極，故曰大寒。
《三輔決錄》曰：孫辰，字允公，家貧不仕，居杜城中，織箕爲業。明《詩》、《書》，爲郡功曹。冬月無被，有槁一束，暮臥其中，旦收之。
《會稽典錄》曰：盛吉爲廷尉，每至冬月，罪囚當斷，其妻執燭，吉持丹筆，相向垂泣。
《齊民要術》曰：孟冬之月，天氣上騰，地氣下降，天地不通，閉塞而成冬。勞農以休息之。〈黨正屬民飲酒，正齒位次序也。〉
《荊楚歲時記》曰：十二月八日沐浴，轉除罪瘴。
干寶《搜神記》曰：漢代十月十五日，以豚酒入靈女廟，擊築而奏上弦之曲，連臂蹋地，歌赤鳳來，乃巫俗也。
《皇覽冢墓記》曰：蚩尤冢在東郡壽張縣闞城中，人常以十月朔，望見有氣如匹絳，自上屬下，號曰蚩尤旗。
《獨異志》曰：晉武帝哭羊祜，冬月涕泗交下，凝須爲冰。
《博物志》曰：宋國有田夫，常衣敝縕，僅以過冬，暨春，每自曝於日，不知天下有廣廈奧室，綿纊狐貉。顧謂其妻曰：「負日之暄，人莫知者，以獻吾君，將有重賞。」
《乙巳占》曰：人君當以冬時，候辰星爲政，則辰星見伏以時。天子當以冬時賞死事，恤孤獨，察阿黨，謹蓋藏，修積聚，坯城郭，戒門閭，修鍵閉，慎管籥，固封疆，備邊境，防要塞，謹關梁，塞蹊徑，飾喪紀，不爲淫泆，命伏藏之處，講武習射禦角力戰事，省婦事，則辰星順行矣。人君淫泆，非道縱恣，不禁近習，不恤刑獄，起衆發征，開泄藏氣，則辰星失行。伏見不常而有芒角，則民多疾疫，隨之以喪亡，國不昌也。人君以冬時行春令，則歲星之氣幹之，色青而君憂，刑獄變動，生死不當，地疏不密，人乃流亡，蟲蝗爲災，水泉鹹竭，民多疥癘，胎夭多傷，國多固疾，斷獄官凶。以冬時行夏令，則熒惑之氣幹之，色赤而小昧，刑禍幷起，兵旱薦臻，國多暴風，方冬不雪不寒，氛霧冥昧，雷乃發聲。以冬行秋令，則太白之氣幹之，色白而有芒，野戰幷作，獄訟軍旅同時而興，霜雪不時，小兵時起，土地侵削，四鄙入保。
《輦下歲時記》曰：此月戶部奏，大閱天下貢物於都堂，其日放朝，宰相與百官皆赴戶部宴饌，一時特盛。開元中，曾以大閱一日貢物賜李林甫，九州任土盡歸人臣之家。國史書其事也。
晉·陸機《感時賦》曰：悲夫冬之爲氣，亦何憯懍以蕭索。天悠悠其彌高，霧鬱鬱而漠漠。夜綿邈其難終，日晼晚而易落。敷曾雲之萎蕤，墜零露之揮霍。寒冽冽而浸興，風謖謖而屢作。〈謖，起也。所六切。〉
陸雲《歲暮賦》曰：淪重陽於潛戶，征積陰於司寒。
袁宏《北征賦》曰：於時天高地涸，木落水凝；繁霜夜灑，勁風晨興。日暖曖其已頽，月亭亭而虛升。
鮑照《舞鶴賦》曰：窮陰殺節，急景雕年。涼沙振野，箕風動天。悠悠苦霧。皎皎悲泉。冰塞長河，雪滿群山。既而昏氛夜歇，景物澄廓，星翻漢回，曉月將落。感寒鶏之早晨，憐霜雁之違漠。臨驚風之蕭條，對流光之照灼。
傅玄詩曰：季冬時慘烈，猛寒不可勝。嚴風截人耳，素雪墜地凝。林上飛霜起，波水自生冰。未夕結重衾，崇朝不敢興。
鮑照《登峴山詩》曰：孟冬十月交，殺盛陰欲終。風冽無勁草，寒盛有雕松。軍井冰晝結，士馬氈夜重。晨登峴山首，霜霧凝未通。
王褒《歲暮詩》曰：歲晚悲窮律，他鄉念索除。寂寞灰心盡，摧殘生意餘。産空交道絕，財殫密戚疏。空悲趙一賦，還著虞卿書。
