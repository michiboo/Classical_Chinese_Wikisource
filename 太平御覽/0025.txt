蔡邕《月令章句》曰：仲秋白露節，盲風至。秦人謂蓼風爲盲風。
崔實《政論》曰：秋風厲而賞武臣。
《顔氏家訓》曰：或問何故名治獄參軍爲長流乎？答曰：《帝王代紀》云：「帝少昊崩，其神降於長流之山，〈事出《山海經》。〉於祀主秋。」按《周禮秋官》司寇主刑罰，長流之職也，漢魏捕賊掾耳，晉宋已來始爲參軍，上屬司寇，故取秋帝所屬爲嘉名焉。
《夏小正》曰：八月丹鳥羞白鳥，〈羞，進也。白鳥，蚊蚋。〉辰則伏，〈辰，房星。〉鴽爲鼠也。九月內火。
《漢舊儀》曰：八月飲酎，車駕夕牲以綉衣之，皇帝暮視牲。以陰燧取水於月，以陽燧取火於日，爲明水火，左袒，以水沃牛右肩，手執鸞刀，以切牛毛血薦之，而即更衣。
李雕《四部》曰：吊鳥山，俗傳曰，鳳死其上，每至七月九日晦望，群鳥常來集其上鳴呼也。
應劭《風俗通》曰：周秦常以八月，輶軒使采異俗方言，藏之秘府。
劉歆《鍾律書》曰：春宮秋律，百卉必雕，秋宮春律，萬物必榮。
魏丁儀《刑禮論》曰：上天垂象，聖人則之，歲先春而後秋，宮之爲理，先禮而後刑。
《論衡》曰：秋氣擊殺穀草，穀草不任雕傷而死，此言失實。夫物以春生夏榮，秋而熟老，適自枯死，陰氣適盛，與之會遇。何以驗之？物有秋不死者，生性未極也。
陸機《要覽》曰：秋樹名成，秋雨名愁。
《地鏡經》曰：八月中，草木獨有葉枝下垂者，必有美玉。又云：八月後草木死者，亦有玉。
《梁元帝纂要》曰：秋曰白藏，〈氣白而收藏萬物。〉亦曰收成，〈萬物成而收斂。〉亦曰三秋、九秋、素秋，素商，高商；天曰旻天；〈旻，湣也。湣萬物之雕零。〉風曰商風、素風、淒風、高風、涼風、激風、悲風；景曰朗景、澄景、清景；時曰淒辰、霜辰；〈霜辰可施九月。〉節曰素節，商節；草曰衰草；木曰疏木，衰林，霜柯，霜條。七月孟秋，亦曰初秋，首秋，上秋，肇秋，蘭秋；八月仲秋，亦曰仲商；九月季秋，亦曰暮秋，末秋，暮商，季商，杪秋，亦曰授衣，〈此時婦功畢，始授衣。〉亦曰玄月。
《盧公範饋餉儀》曰：凡八月旦，上承露盤，赤松子承柏上露爲囊，以膏麵皮，古人用點炙枝，以梨枝爲之，及銀盞中有硃砂銀枝子也。〈盧公范者，盧懷盛之家。〉
《臨海異物志》曰：黃雀常以八月入海化爲魚。
《博物志》曰：舊說天河與河海通，近世有人居海渚者，年年至八月浮查來，至甚大，往返不失期，其人乃至查上，賫糧食，乘查而去，至天河。
《世說》曰：張季鷹辟齊王東曹掾，在洛見秋風起，因思吳中蒓菜羹，鱸魚膾。曰：「人生貴適志耳，何能從宦數千里以要名爵？」遂命駕便歸，俄而齊王敗，人皆謂見機而作。
又曰：王子敬云：從山陰道上行，山川自相映發，使人應接不暇，若值秋冬之時，尤難爲懷。
《陰陽五行曆》曰：一時皆三月，一月爲一秋，三月爲三秋。又以十日爲一秋，故三月有九秋之名也。
《明堂之制》曰：治秋以矩，矩之爲度也，肅而不勃，剛而不匱，取而無怨，內而無害，威厲而不懾，令行而不廢，殺伐既得，仇敵乃克，矩正不失，百職乃服。
《乙巳占》曰：太白主秋。人君當秋之時，順太白以施政則吉，逆則凶。秋時行冬令，則辰星之氣幹於太白，黑色而有芒角，陰氣太勝，戎兵乃來，風災數起，國多盜賊，邊境不寧。亡地震坼而國有大喪重獄。秋時行春令，則歲星之氣幹於太白，色青昧小則國旱，君有大憂，陽氣淩遲，五穀不實，秋雨不降，草木生榮，非時矣。以秋時行夏令，則熒惑之氣幹於太白，色赤而怒，國多火，寒熱不節，人多瘧疾，蟄蟲不藏矣。
《大衍星分圖》曰：八月酉，日月會於壽星。
《天文錄》曰：胃、昴，趙之分野。自胃七度止畢十二度，於辰在酉，大梁之疆也。八月之時，白露始降，萬物堅成而疆大，故曰大梁。
漢李陵《與蘇武書》曰：窮秋九月，塞外草衰，夜不能寐，側耳遠聽，胡笳互動，牧馬悲鳴，吟嘯成群，邊聲四起。晨坐聽之，不覺流淚。
《楚辭》曰：裊裊兮秋風，洞庭波兮木葉下。〈言秋風疾則草木搖，湖水波而木葉落矣。〉
又曰：悲哉秋之爲氣也，蕭瑟兮草木搖落而變衰。憀栗兮若在遠行，登山臨水兮送將歸。泬寥兮天高而氣清，寂寥兮收潦而水清。憯淒增欷兮薄寒之中人，愴恍曠浪兮去故而就新。坎壈兮貧士失職而不平，廓落兮羈旅而無友生，惆悵兮而私自憐。燕翩翩其辭歸，蟬寂寞而無聲。雁嗈々而南遊，鶤鶏啁哳〈上張流切，下陟轄切。鳥鳴聲也。〉而悲鳴，獨申旦而不寐，哀蟋蟀之宵征。
又曰：皇天平分四時兮，竊獨悲此凜秋。白露既下降百草兮，奄離被此梧楸。去白日之昭昭兮，襲長夜之悠悠。
魏曹植《秋思賦》曰：四節更王兮秋氣悲，遙思惝恍兮若有遺。雲高氣靜兮露凝衣，野草變色莖葉稀，鳴蜩抱木雁南飛，西風淒悷〈郎計切。〉朝夕臻，扇篷屏棄絺綌捐。
晉潘岳《秋興賦》曰：嗟秋月之可哀，良無愁而不盡。野有歸燕，隰有翔隼，游氛朝興，槁葉夕殞。於時乃屏輕篷，釋纖絺，藉莞蒻，禦夾衣，庭樹槭〈所責切。殞落兒。〉以灑落，勁風戾而吹帷。蟬嘒嘒以寒吟，雁雍雍而南飛。天晃朗而彌高，日游暘而浸微，何微陽之短晷，覺涼夜之方永。月朣朧以含光，兮露淒清以凝冷。熠燿〈熠耀，螢也。〉粲於階闥，蟋蟀鳴於軒屏。聽離鴻之晨吟，望流火之餘景。
王愆期《懷秋賦》曰：哀時來之慘淒，悼秋風之可悲。
古樂府歌詩曰：秋風蕭蕭愁殺人，出亦愁，入亦愁。胡地多飈風，樹木何蕭蕭。離家日趣遠，衣帶日趣緩。心思不能言，腸中車輪轉。
魏應璩雜詩曰：秋日苦促短，遙夜邈綿綿，貧士感此時，慷慨不能眠。
晉陸機《爲顧彥先作詩》曰：肅肅素秋節，湛湛濃露凝。太陽夙夜降，少陰忽已升。
又：悼亡詩曰：皦皦窗中月，照我室南端。清商應秋至，溽暑隨節闌。懍懍涼氣升，始覺夏衾單。
晉張載詩曰：靈象運天機，日月如激電。秋風兼夜戒，微霜淒舊院。嘉木殞蘭圃，芳草悴芝苑。嚶嚶南翔雁，翩翩辭歸燕。玉肌隨爪素，噓氣應口見。斂襟思輕衣，出入忘華扇。睹物識時移，顧已知節變。
晉孫綽詩曰：蕭瑟仲秋月，飈戾風雲高。山居感時變，遠詠興長謠。疏林積涼氣，虛岫結凝霄。零露灑庭林，密葉辭榮條。撫茵悲先落，攀松羨後雕。
宋劉鑠詩曰：旻天清旦高，秋風發初涼。白露下微津，明月流素光。凝煙泛城闕，淒風入軒房。朱葉先零落，綠草就芸黃。織羅還笥篋，輕紈改衣裳。
宋江逌詩曰：祝融改炎轡，蓐收起涼駕。長林悲素秋，茂草思朱夏。鳴雁薄雲嶺，蟋蟀吟深榭。寒蟬向夕號，驚飈激中夜。感物增人懷，悽然無忻暇。
宋謝惠連《懷秋詩》曰：平生懷苦心，矧復值秋晏。皎皎天月明，弈弈河宿爛，蕭瑟含風蟬，嘹唳度雲雁。寒商動清閨，孤燈曖幽幔。
又曰：《搗衣詩》曰：衡紀無淹度，晷運倏如催。白露滋園菊，秋風落庭槐。肅肅莎鶏羽，烈烈寒螿啼。夕陰結空幕，霄月皓中閨。美人式常服，端飾相招攜。簪玉出北房，鳴金步南階。檐高砧響發，楹長杵聲哀。
宋湯惠休《白紵舞歌詩》曰：秋風裊裊入曲房，羅帳含月思心傷。蟋蟀夜鳴斷人腸，長夜思君心飛揚。它人相思君相忘，錦衾瑤席爲誰芳。
又《古歌八變》曰：北風秋初至，吹我章華台。浮雲多暮色，似從崦嵫來。
宋鮑照答湯惠休詩曰：枯桑葉易零，疲客心易驚。今茲亦何早，已聞絡緯鳴。回風滅且起，卷蓬息復征。愴愴簟上寒，淒淒帳裏清。物色延暮思，霜露逼朝榮。百物方蕭瑟，長嘆從此生。
又：《和王護軍秋夕詩》曰：散漫秋雲遠，蕭蕭霜月寒。驚風西北起，孤雁夜往還。金氣方勁殺，降陽微且殫。泉涸甘井竭，節後芳草殘。
何瑾《悲秋夜》曰：欣莫欣兮春日，悲莫悲兮秋夜。
《易說》曰：坤，西南也，主立秋。
京房《易占》曰：立秋坤王，主涼風用事。
《易通卦驗》曰：立秋日涼風至，白露下。
《春秋考異郵》曰：立秋趣織鳴，女功急趣之。
《春秋元命苞》曰：瑤光星散爲鷹，立秋之日鷹鸇擊。
《三禮義宗》曰：七月立秋，秋之言揪〈音秋，聚也。〉縮之意，陰氣出地，始殺萬物，故以秋爲節名。
《五經要義》曰：磬，立秋之樂也。
《白虎通》曰：磬者，夷則之氣，象萬物之成。
《月令占候圖》曰：立秋坤卦用事，其神攝提，二宮荊州分也。晡時申，西南涼風至，黃雲如群羊，宜粟穀。若晴朗，風雲不至，萬物不成。望西南坤上有黃雲氣，是正氣，立秋應節，萬物皆榮，豆穀熟。赤氣出其右，萬物半死，豆穀半收，地動，人民不安。坤氣衰，萬物不成，地頻動，牛馬多病，應在十二月。坤氣見於江湖，江湖水必竭。〈乍存乍亡。〉坤氣退則地裂，泉涌。申時西南有赤黃氣，或白潤厚白澤者，粟大熟。
又曰：立秋日午時，竪八尺竿，影得四尺五寸二分半，五穀熟。立秋後四十五日內，土氣在坤，不得修造動土及遠行，出軍事凶。
《漢書》曰：孫寶爲京兆尹，請侯文爲掾，進見如賓。禮數月，以立秋日署文東部郵，且曰：「今日鷹隼始擊，當順天氣取奸惡以成嚴霜之誅。掾部詎有其人乎？」文曰：「無其人，不敢受職。」寶曰：「誰也？」文曰：「霸陵杜稚季。」寶問其次，文曰：「豺狼橫道，不宜復問狐狸。」
《後漢書》曰：申屠建等與御史大夫隗囂合，欲以立秋日貙膢時，共劫更始。〈《前漢書》音義曰：貙獸以其立秋日祭獸，王者亦此日出獵，用祭宗廟。冀州北八月朝作飲食爲膢。其俗謂曰膢獵。社伏犬區音醜於反，膢音婁。〉
《續漢書》曰：立秋之日，夜漏未盡五刻，京都百官皆衣白絁皂領緣中衣，迎氣於西郊。
又曰：立秋之日，西郊畢，始揚威武，斬牲於郊東門，以薦陵廟。其儀乘輿禦戎駱，白馬朱鬛，躬執弩射牲，牲以鹿麛。太宰令謁者令一人獲，馳駟送陵廟，還宮，遣使者賫束帛以賜武官，肄兵習戰陣之儀。斬牲之禮，名曰貙劉，如淳曰：膢，《漢儀注》立秋貙膢。許慎曰：俗以二月祭飲食，冀州北部或以八月作飲食爲膢也。
《祠令》曰：立秋祀白帝於西郊，帝少昊配，蓐收從祠。
又曰：立秋後辰祀靈星於國城東南。
《登真隱訣》曰：立秋之日，日中五嶽諸真人諸黃老君，於黃房靈庭山，會仙官於日中，定天下神圖靈藥。
《符瑞圖》曰：立秋，西方閶闔風至。〈一名飂風。〉
《白虎通》曰：涼風立秋至，王者報地德，禮西郊。
《周書時訓》曰：立秋之日涼風至，又五日白露降，又五日寒蟬鳴。涼風不至，國無嚴政；白露不降，民多咳病；寒蟬不鳴，人臣力爭。白露之日，鴻雁來，又五日玄鳥歸，又五日群鳥養羞。鴻雁不來，遠人背叛；玄鳥不歸，室家離散；群鳥不羞，臣下驕慢。秋分之日，雷始收聲，又五日蟄蟲附戶，又五日水始涸。雷不收聲，諸侯淫汰；蟄蟲不附，民靡有賴；水不始涸，介蟲爲害。
《五行休王論》曰：立秋坤王，兌相，乾胎，坎沒，艮死，震困，巽廢，離休。
陸機《要覽》曰：列子禦風，常以立春歸乎八荒，立秋遊乎風穴。是風至，草木皆生，去則搖落，謂之離合風。
《說文》曰：龍春分而登天，秋分而入淵。
《易說》曰：秋分閶闔風至，雷始收聲，鷙鳥擊，玄鳥歸。
又曰：兌，西方也，主秋分。
《孝經說》曰：鬥指酉爲秋分。
又曰：秋分日在內衡。
《文子》曰：陰陽調，日夜分，故萬物春分而生，秋分而成，生與成必得和之精。故積陰不生，積陽不化。陰陽交接，乃能成和。〈此天地之氣和平，故萬物得生成故也。〉
京房《易候》曰：虹八月出西方，粟貴。
又：京房《易占》曰：秋分而人君釋鐘鼓之懸。
孔安國《尚書注》曰：虛玄武之中星，皆以秋分日見，以正三秋。
《天文錄》曰：仲秋秋分暮，出角、亢、氐、房，東四舍爲漢中。
《周書時訓》曰：秋分八月中，雷乃收聲；不收聲，即人民不安。〈又雲諸侯驕逸，放蕩於上。〉蟄蟲坯戶；不坯戶，即邊方不寧。〈又雲人靡有賴。〉水始涸；水不涸，即人多痼疾。
《曆日疏》曰：秋分，八月之中氣也。秋分之時，日出於卯，入於酉，分天之中，陰陽氣等，晝五十刻，夜五十刻，一晝一夜，二氣中分，故謂之秋分也。
