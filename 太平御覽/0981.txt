
《書》曰：至治馨香，感於神明。
《左傳》曰：黍稷非馨〈馨者，香之遠聞。〉，明德惟馨。
《說文》曰：香，芳也。
《吳志》曰：士燮兄弟並為列郡，雄長一州，車騎滿道，胡人夾轂焚香者，常有數千。
《世說》曰：桓車騎時，有陳莊者，入武當山學道，所居恆有白煙，香氣聞徹。
《續晉安帝紀》曰：王鎮惡亡經日，魏興太守郭宣之晝坐，忽見陳莊來，因敘舊事，相對悲泣，勸營功德。去後，郡內悉聞香，狀如芳煙流散。
《晉書·杜太后傳》曰：海西公之世，太后復臨朝稱制。桓溫之廢海西公也，太后方在佛屋燒香。內侍啟云：「外有急奏。」太后乃出，尚倚戶前視奏。
《宋書》曰：范曄撰《和香方》，其序之曰：「麝本多忌，過分必害。沉實易和，盈斤無傷。零藿虛燥，詹唐黏溼，甘松蘇合，安息欝金，奈多和羅之屬，並被珍於外國，無取於中道。又棗膏昏鈍，甲煎淺俗，非唯無助於馨烈，乃當彌增於尤疾也。」所言悉以比類朝士。「麝本多忌」，比庾仲文；「零藿虛燥」，比何尚之；「詹唐黏溼」，比沈演之；「棗膏昏鈍」，比羊玄保；「甲煎淺俗」，比徐湛之；「甘松蘇合」，比慧琳道人；「沉實易和」，以自比也。
《齊書》曰：韓懷明，上黨人也，客居荊州。十歲，母患屍疰，每發輙危殆。懷明夜於星下，稽顙祈禱。時寒甚切，忽聞香氣，空中有人曰：「童子母須臾永差，無勞自苦！」未曉，而母平復。
《梁書》曰：庾詵尤遵釋教，宅內立道場環繞，禮懺六時不息。誦《法華經》，每日一遍。後夜中，忽有一道人，自稱願公，容止甚異，呼詵為上行先生，授香而去。
又曰：梁武帝祀南郊，先是一日，景夜南郊令解除之，等到郊所履行，忽聞異香隨風而至。及將行事，奏樂迎神，有異光圓滿壇上，朱紫黃白雜沓，食頃乃滅。
又曰：王琛本無令問，為太子中舍人，諂事何敬容。為其階前種植香草，脫履躡其草根，敬容意以為善。
《郭子》曰：陳騫以韓壽為掾，每會，聞壽有異香氣，是外國所貢，一著衣，歷日不歇。騫計武帝唯賜己及賈充，他家理無此香，嫌壽與己女通，考問左右婢，具以實對。騫以女妻壽，壽時未婚。〈《晉書》云：賈充女竊香與韓壽。〉
《金樓子》曰：齊東婚以錦石為殿，內開千門萬戶。又有和香，香氣紛馥，聞之使人歡悅，生諸雅態，兼令睡眠。
又曰：昔玉池國有民，壻面奇醜，婦國色，鼻齆，壻乃求媚此婦，終不肯回顧。遂徃西，市無價名香而燻之，還入其室。婦既齆矣，豈分香臭哉？
《呂氏春秋》曰：懷腐而欲香，入水而惡濡。
《漢武故事》曰：上作栢梁臺，悉以香栢，香聞數十里也。
《漢官典職》曰：尚書郎，懷香握蘭。
《神仙傳》曰：淮南王為八公張錦綺之帳，燔百和之香。
《佛圖澄傳》曰：澄以缽盛水，燒香咒之，須臾生青蓮花。
《林邑記》曰：朱吾以南，有文狼。野人居無室宅，依樹止宿。食生肉，採香為業，與人交市，若上皇之民矣。
《鄴中記》曰：石虎作流蘇帳，頂安金蓮花，花中懸金簿織成綩〈音苑〉囊，囊受三升以盛香，注帳之四面。上十二香囊，采色亦同。
竺法《登真羅山疏》曰：越王搗薰陸香。
《扶南傳》曰：頓遜國，人恆以香花事天神。香有多種：區撥葉逆花、途致各遂花、摩夷花，冬夏不衰，日載數十車於市賣之，燥乃益香。亦可為粉，以傅身體。
《述征記》曰：北芒有張母墓，舊說是王氏妻，塟有年載，後開墓而香火猶燃。
《十洲記》曰：漢武時，長安大疫，人死日以百數。帝乃試取月氏國神香，燒之於城內，死未滿三日者活，芳氣經三月不歇。帝始信神物也，乃秘錄餘香。
郭子橫《洞冥記》曰：漢武帝於招仙閣燒靡離之香，屑如粟，一粒香氣，三月不歇。
又曰：跋塗闍者，胡人也，剪髮裸形，不食糓，唯飲清水，食都夷香，如棗核。食一斤，則歷月不飢。以一粒如粟大，投清水中，俄而滿大盂也。
《慱物志》曰：西域使獻香。漢制：獻香不滿斤，不得受。西使臨去，又發香器如大豆者，試著宮門，香氣聞長安四面數十里中，經月乃歇。
《搜神記》曰：渤海史良，好一女子，許嫁而未果。良怒殺之。後夢見曰：「還君物。」覺而得昔所與香纓、金釵之屬。
又曰：初，鈎弋夫人有罪以譴死，殯屍不臰而香。
又曰：合肥有一大白舡，覆在水中。漁人夜宿其傍，聞箏笛之音，又有香氣非常。相傳云：曹公載妓，舡覆於此。
任昉《述異記》曰：魏武帝陵中有泉，謂之香水。〈古詩云：安得香水泉，濯郎衣上塵。〉一說香水在并州香山，其水潔香，浴之去病。吳故宮有香水溪，俗雲西施浴處。又呼為脂粉塘，吳王宮人濯莊於此。溪上源至今馨香。
又曰：南海出百步香，佩之聞於千步也。今海隅有千步香，是其種也。葉似杜若，而紅碧間雜。《貢藉》云：「日南郡貢千步香。」漢雍仲子進南海香物，拜為涪陽尉，時人謂之香尉。日南郡有香市，商人交易諸香處。南海郡有香戶。日南郡有千畝香林，名香出其中。香洲，在朱崖郡洲中，出諸異香，徃徃不知其名。千年松香，聞十里，亦謂之十里香也。
《夢書》曰：夢得香物，婦女歸也。
曹植《洛神賦》曰：踐椒塗之郁烈，步蘅〈音衡〉薄而流芳。
《魏武令》曰：昔天下初定，吾便禁家內不得香薰。後諸女配國家，為其香，因此得燒香。吾不好燒香，恨不遂所禁。今復禁，不得燒香！其以香藏衣着身，亦不得！
秦嘉《荅婦徐淑書》曰：令種好香四種各一斤，可以去穢。淑荅書曰：未得侍帷帳，則芬芳不設。
陸機《吊魏武文》曰：余為著作郎，遊秘閣，見《魏武令》曰：「餘香可分與諸夫人。諸舍中無所為學，作履組賣也。」吊曰：「紆家人於履組，塵清慮於餘香。」
《爾雅》曰：麝父，麇足。〈郭璞注曰：腳似麕，臍有香。〉
許慎《說文》曰：麝，如小麋，臍有香，從鹿，射聲。黑色麞也。
《義熙起居注》曰：倭國獻貂皮、人參等，詔賜細笙、麝香。
《齊書》曰：東昏侯鑿金蓮花帖地，令潘妃行其上，曰：「此步步蓮花也」。塗地皆以麝香。
《唐書》曰：波斯國人，皆以麝香如蘇塗鬚點額，及於耳鼻，用以為敬。
《抱朴子》曰：辟虵法：入山以麝香丸著足爪中，皆有効。又，麝香及野豬皆啖蛇，故以壓之也。又作筆墨法曰：作墨用雞子白、真珠、麝香，合以和墨，宜用九月二日。
《南夷志》曰：南詔有婆羅門、波斯闍、婆渤泥、崑崙數種外道交易之處，多珠珍寶，以黃金麝香為貴貨。
《嵩高山記》曰：有人在嶺上聞異聲，清和雅妙，尋不復聞。唯見一麝香，在嶺上側足{霍又}跳，忽失所在。
《荊州圖記》曰：臨澧縣南有龍寄山，有獸多麝。
《西京雜記》曰：趙飛鷰為皇后，女弟在昭陽殿遺飛鷰書曰：「」今日嘉辰。貴姉懋膺洪冊。上襚三十五條。以陳暐曜之志焉。榔葉扇、同心梅、合枝李、青木香、香螺卮〈出南海，一曰丹螺甲。〉，九真雄黃、麝香、沉水香。
《續搜神記》曰：桓哲，字明期。居豫章時，梅玄龍為太守，已病，哲徃省之。語梅曰：「吾昨夜忽夢作卒，迎卿來作太山府君。」梅聞之愕然曰：「吾亦夢見卿為卒，著衣來迎我。」數日，復同夢如先，雲二十八日當拜。至二十七日晡後，桓忽中惡，腹脹滿，遣人就梅索麝香丸。梅聞，便令作凶具。桓便亡，八日而梅卒。
《本草經》曰：麝香味辛，辟惡，殺鬼精，生中臺山也。
秦嘉《與婦書》曰：今奉麝香一斤，可以辟惡氣。
嵇康《養生論》曰：麝食柏而香。
《孫氏瑞應圖》曰：葳蕤者，禮備至則生。一曰：王者愛人命則生。一名葳香也。
《說文》曰：欝，芳草也。十葉為貫，築以煑之，為鬯一合而釀之，以降神也。
《周禮·春官上》曰：鬱人掌祼器。〈祼器，謂彝及舟與瓚。〉凡祭祀，賓客之祼事，和鬱鬯以實彝而陳之。〈築鬱金煑之，以和鬯酒。鄭司農云：鬱金，草名，十葉為貫，百二十貫為築。以煑之鑊中，停於祭前。鬱為草，若蘭。〉
《後周書》曰：秦國出鬱金。
《後周書》曰：波斯國，大月氏之別種也。地出氍毹〈瞿俞二音、〉、玄麞皮，及薰陸、欝金、蘇合、青木香等，胡椒、畢撥、石蜜、千年棗、香附子、訶黎勒、無食子塩、綠雌黃等物。
《唐書》曰：天竺國卑溼暑熱，稻歲四熟。有金剛，似紫石英，百鍊不銷，可以切玉。又有旃檀、欝金諸香。通於大秦。
又曰：太宗時，伽毗國獻欝金香，似麥門冬，九月花開，狀似芙蓉，其色紫碧，香聞數十步。花而不實，欲種者取根。
《文士傳》曰：朱穆，字公叔，作《欝金賦》曰：「英熠爍以焜煌，似九日之普照。遠而望之，粲若星羅出雲嶠；近而觀之，曄若丹桂耀湘涯。」
應劭《地理風俗記》曰：《周禮》「欝人掌祼器，凡祭醊、賓客之祼事，和欝鬯，以實樽彝。」欝，芳草也。謂用百草之華，煑以合釀黑黍，以降神也。或說，今欝金香是也。
《南州異物志》曰：欝金者，出罽賓國。國人種之，先取上佛，積日萎熇，乃載去之。然後取欝金，色正黃，細，與芙蓉華裏披蓮者相似。可以香酒。
應劭《漢官儀》曰：桓帝侍中廼存，年老口臰，上出雞舌香與含之。雞舌頗小，辛螫，不敢咀咽，嫌有過，賜毒藥，歸舍，辭決就便宜，家人哀泣，不知其故。僚友求視其藥，出在口香，咸嗤笑之。
《吳時外國傳》曰：五馬洲，出雞舌香。
《抱朴子》曰：或以雞舌、黃連、乳汁煎之，注之諸有百疹之在，目愈而更加精明倍常。
俞益期《牋》曰：外國老胡說：「眾香共是一木，木花為雞舌香。」
《南州異物志》曰：雞舌出在蘇州，雲是草花，可含，香口。
《廣志》曰：雞舌出南海中，及剽國，蔓生，實熟貫之。
《續搜神記》曰：王廣，豫章人，年少未昏。至田舍，見一女，云：「我是何參軍女，年十四而夭，為西王母養，使與下土人交。」廣與之纏綿，其日於席上得手巾裹雞舌香。其母取巾燒之，乃是火浣布。
《唐書》曰：正觀中，烏萇國遣使獻龍腦香。
《本草》曰：龍腦香，味苦，微寒，主心腹邪氣、風溼積聚。出婆律國，形似白松脂，作杉木氣，明淨者善。云：合粳米灰、相思子貯之，則不耗。〈樹似杉。言婆律膏是樹根下清脂，龍腦是樹中乾脂。子似豆寇。〉
《江表傳》曰：魏文帝遣使於吳，求雀頭香。
太平御覽卷第九百八十一
