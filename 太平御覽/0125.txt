
崔鴻《十六國春秋·後涼錄》曰：呂光，字世明，洛陽人。其先自沛遷洛陽，因家焉，世爲氐酋。父婆樓，字廣平，佐命前秦，官至太尉。光以趙建武中生於方頭，夜有神光之異，故名焉。年十歲，與諸童兒游戲邑裏，爲戰陣之法，童兒咸推爲主。長而身長八尺四寸，目重童子，左肘有肉印。沉粹凝重，寬簡有大量。人莫之知，惟王猛異之，曰：「此非常人。」言之符堅，舉賢良，除美陽令，民夷憚愛，鄰境肅清。遷鷹揚將軍，以功賜爵關內侯。
建元十九年，以光爲使持節、都督西討諸軍事，率將軍姜飛、彭晃、杜進等步騎七萬討西域。十二月，至龜茲，龜茲王帛純捍命不降。光軍其城南，五里爲一營，深溝高壘，廣設疑兵，爲木被甲，羅之壘上，以爲持久之計。二十五年五月，帛純乃傾財寶，請救於獪胡。獪胡王遣弟率二十餘萬救之。胡便弓馬，善矛槊，鎧如連鎖，射不可入，及以革索爲╆，策馬擲人，多有中者。衆甚憚之。姑默、宿、尉頭等國及諸胡外內七十萬人。光遷營相接，陣爲勾鎖之法，精騎爲游軍，彌縫其闕。秋七月，戰於城西，大敗之。帛純逃奔，王侯降者三十餘國。進入其城，城有三重，廣輪與長安地等。城中塔廟千數，帛純宮室壯麗，煥若神居。胡人奢侈，富於生養，家有蒲桃酒至千斛，經十年不敗，士卒淪沒酒藏者相繼。諸國貢款屬路，立帛純弟震爲王以安之。
光撫寧西域，威恩甚著，秦以光爲使持節、散騎常侍、都督玉門已西諸軍事、安西將軍、西域校尉，進封順鄉侯。二十一年正月，大饗文武，博議進止。衆鹹請還，光從之。三月，引還，以駝二萬餘頭致外國珍異千餘品、駿馬萬餘匹而還。九月，光入姑臧，自領涼州刺史，護羌校尉。大安元年，符丕以光爲車騎大將軍、涼州牧，領護西域大都督、酒泉公。
光始聞符堅爲姚萇所害，奮袂哀怒，三軍縞素，大臨於城南。傳檄諸州，期孟冬大舉。謚堅爲文昭皇帝。十月，大赦境內，改建元爲大安。十一月，群寮勸進曰：「長蛇未殄，方掃清國難，宜進位元台。」十二月，上光爲侍中、中外都督隴右諸軍、大將軍、涼州牧、酒泉公。三年八月，甘露降逍遙園，白燕翔於酒泉，衆燕成列而從之。麟嘉元年正月，麟見金澤縣，百獸從之。於是群寮奉請崇進名號，光從之。二月，僭即王位於南郊，大赦，改元。置官司，丞郎以下猶攝州縣事。三年九月，大廟新成，追尊父爲景昭王，祖爲宣公，曾祖爲恭公，高祖爲敬公。
龍飛元年，五龍見於浩，群臣咸賀，勸光稱號。六月，僭即天王位於南郊。大赦，改年。備置群司，立世子紹爲太子。四年九月，光寢疾。十二月，疾甚，立太子紹爲天王，光自號爲太上皇帝，以子纂爲太尉，弘爲司徒，詔曰：「吾疾病不濟，吾終之後，使纂統六軍，弘管朝政，汝恭己無爲，委重二兄，庶可以濟。今外有強寇，民心未寧，汝兄弟輯睦，則貽厥萬世。若內相圖，則禍不旋踵。」纂、弘泣曰：「不敢有二心。」薨，葬高陵。謚武皇帝，廟號太祖。
崔鴻《十六國春秋·後涼錄》曰：呂纂，字永緒，光之長庶子。母趙淑媛。少便弓馬，不好書。大安元年，至於姑臧。光臨薨，執手戒之曰：「汝性粗武，深爲吾憂。開基既難，守成不易。善輔永業，勿聽讒言。」光薨，紹秘不發喪，纂排閣入哭，盡哀而出。紹懼，以位讓之曰：「兄功高年長，宜承大統。」纂曰：「臣雖長，陛下國家之嫡，不可以私愛而亂大倫。」驍騎呂超謂紹曰：「纂臨喪不哀，步高視遠，觀其舉止，恐成大變，宜早除之。」纂聞超謀，遂率壯士數百，逾北城，攻廣夏門，入自青角門，升謙光殿。紹登紫閣自殺，呂超出奔廣武。纂遂僭即天王位，大赦，改龍飛四年爲咸寧元年。謚紹隱王。
纂游田無度，荒躭酒色，常與左右因醉馳獵於坑澗之間。殿中侍御史王回扣馬諫，不納。番和太守呂超擅伐鮮卑思盤。思盤訴超於纂，纂召超入朝，怒曰：「卿恃兄弟桓桓，欲欺吾也，要當殺卿，然後天下可定。」超頓首曰：「不敢。」纂引諸臣宴於內殿，呂隆屢勸纂酒，已至昏醉，乘步雲免車將超等游於內。至琨華堂東閣，車不得過，篡親將竇川、駱騰倚劍於壁，推車過閣。超取劍擊纂，纂下車擒超，超刺纂洞胸，奔於宣德堂。將軍魏益入，斬纂首以徇。隆既篡位，謚纂靈帝，葬白石陵。
崔鴻《十六國春秋·後涼錄》曰：呂隆，字永基，光弟寶之子。既殺纂，遂僭即王位。大赦，改咸寧三年爲神鼎元年。二月，追尊父寶爲文皇帝。超有佐命之勛，拜爲侍中、都督中外諸軍事、輔國大將軍、錄尚書事，封安定公。二年，秦遣鴻臚恆敦拜隆征北大將軍、都督河西諸軍事、涼州牧、建康公。
三年，隆以二涼之逼，遣超賫珍寶請迎於秦。秦遣尚書、左僕射齊難率步騎四萬來迎。隆率戶一萬隨難東遷。既至長安，秦以隆爲散騎常侍、尚書、公如故，超爲安定太守。其後坐與姚興少子廣平公弼謀反，誅。呂光以乙酉歲據涼州，至於是歲，歲在癸卯，凡一十九年。
崔鴻《十六國春秋·後燕錄》曰：慕容垂，字道明，第五子，小字阿六敦。母蘭淑儀。垂少有器度，身長七尺七寸，手垂過膝。甚寵之，常曰：「此兒闊達好奇，終能破人家，或能成人家。」故名霸，字道業。因墜馬傷前二齒。後改名，外以慕卻爲名，內實惡而改之。尋以讖記之文，去，以垂爲名。及俊僭稱尊號，封吳王。
建熙十年，以車騎大將軍敗桓溫於枋頭，威名大震。太傅上庸王評深忌之，垂遂出奔秦。符堅聞垂至，大悅，郊迎執手，禮之甚重。王猛惡垂雄略，勸堅殺之。堅不從，以爲冠軍將軍，封賓都侯，曆京兆尹。
符堅敗於淮南，垂軍獨全，堅以千餘騎奔之。世子寶言於垂曰：「家國傾喪，皇綱廢弛，當隆中興之業，建少康之功。宜恭承皇天之意，因而取之。」垂曰：「彼悉心投命，若何害之！」乃以兵屬堅，垂至澠池，言于堅曰：「王師不利，北境之民或因此輕動，臣請奉詔輯寧朔裔。且龍、鄴舊都，陵廟所在，乞過展拜，以申罔極。」堅許之。權翼諫曰：「垂爪牙名將，今之韓、白，且世豪東夏，志不爲人下。頃避禍歸誠，非慕義也。而恐冠軍之號不飽其志，列地百里未滿其心。且垂猶鷹也，饑則附人，飽便高揚，遇風塵之會，必有淩霄之志。」堅曰：「卿言是也，但朕已許之，匹夫猶重信，況萬乘之主乎！」翼曰：「陛下重小信而忽輕社稷，臣見其往，不見其還，關東之變，垂其首乎！」
自涼馬台結草筏而渡，至安陽，修箋於長樂公丕。垂至，館之於鄴西。會符輝告丁零翟斌聚衆四千謀逼洛陽，丕於是配垂兵二千，遣廣武將軍符飛龍率氐騎一千爲垂之副貳。戒飛龍曰：「垂爲三軍之統，卿爲垂之謀主。」符輝告急，簡書相尋，垂方圖飛龍，停河內不進，悉誅氐兵，命左右殺飛龍，濟河焚橋，衆三萬。及洛陽，符輝閉門拒守，不與交通。翟斌率衆會垂，勸稱尊號，垂曰：「新興侯國之正統，孤之君也。若以諸軍之力，得平關東，當以大義喻秦，奉迎反正。誣上自尊，非孤心也。」乃自稱大將軍、燕王，承制行事。翟斌爲建義將軍，封河南王；弟德爲范陽王。衆至二十萬，濟自石門，長驅攻鄴。元年正月，朝群寮於清陽宮，以輝在長安，依晉湣帝在平陽，中宗稱王，改年建武故事，改秦建元爲燕元元年，立太子寶爲燕王太子。攻弘鄴郛，丕固守中城，垂塹而圍之。於魏郡肥鄉築新興以置輜重，進師攻鄴，開其西奔之路。二年三月，符丕棄鄴，奔幷州，以魯陽王和爲南中郎將鎮鄴。
十二年，垂定都中山。建興元年正月，群寮勸垂正尊號。辛卯，僭即皇帝位於南郊。大赦，改元。立子寶爲皇太子。十年五月，太子寶率衆八萬伐魏，范陽王德爲之後繼。魏聞寶將至，徙於河西。寶臨河不敢濟，引師還，次於參合。俄而魏軍大至，三軍奔清，寶與德等數千騎奔免。十一年三月，垂大衆出參合，太子寶出天門。垂至參合，見積骸如山，設祭弔之，死者父兄各皆號哭，軍中哀慟。垂慚憤嘔血，因而寢疾，築燕昌城而還。寶等至雲中，聞垂疾，皆引歸，及垂於平城。夏四月，薨於上谷沮陽，年七十一。謚武成皇帝，廟號世祖。
《晉書》曰：垂以太元二十一年死，在位十三年。墓曰宣平陵。
崔鴻《十六國春秋·後燕錄》曰：慕容寶，字道祐，垂第四子。元璽四年生於信都。少輕果無志操，好人佞己。段後謂垂曰：「太子姿質雍容，柔而不斷，非濟世之雄。遼西、高陽，陛下兒之賢者，宜擇一樹之。」垂不納，謂曰：「汝謂我爲晉獻公乎！」建興十一年四月，僭即皇帝位。大赦，改爲永康元年。寶遣將軍趙王麟逼段後曰：「常謂主上不能嗣守大統，今竟能不？宜早自裁，以全段氏。」後怒曰：「汝兄弟尚逼殺母，豈能保守社稷？吾豈惜死，念國滅。」不久，遂自殺。八月，立妃段氏爲皇后，濮陽公策爲皇太子。
二年正月，魏使修和，寶不許。二月，魏攻中山。其夜，尚書慕容皓謀殺寶，立趙王麟。寶與太子榮等萬騎就清河王公於薊，以開封公慕容詳守中山。五月，詳遂僭稱尊號。九月，趙王麟率衆入中山殺詳，麟復僭尊號。中山饑，麟出據新市，與魏師戰於義台，敗績，南奔。魏入中山。
寶遣御史中丞兼鴻臚魯遂持節，授司徒、范陽王德丞相、冀州牧，承制南夏，封公、侯、牧、守。三年二月，寶發龍城，以撫軍慕容騰爲前軍，步騎三萬，將南伐，次於乙連。長上段速骨、宋赤眉因民之憚遠役，殺司空樂浪王宙，衆既幸亂，投仗奔走。寶馳還龍城，又與長樂王盛等南奔。尚書蘭汗殺速骨等十餘人，奉太子策承制，大赦，遣迎寶還，及於薊，寶欲北還，盛等咸以汗忠款虛寶未明，宜就範陽王德。寶從之，乃自薊而南。四月，寶至鄴，鄴中遺民固請留之，寶不從。南至黎陽城西，聞范陽王德稱制，懼而退，乃還龍城，次於廣都。蘭汗又遣左將軍護超迎寶，具申款誠，忠節無差，寶於是命發。汗遣弟難率五百騎逆寶至龍城。難引寶入於外邸，殺之，年四十四。殺太子榮及王公卿士百餘人。汗自稱大將軍、大單于、昌黎王，號年青龍。七月，長樂公盛襲誅汗。盛即位，僞謚寶惠湣皇帝，廟號列宗。
崔鴻《十六國春秋·後燕錄》曰：慕容盛，字道運，寶之庶長子。秦建元十年，生於長安。二十年，符堅誅慕容氏，盛奔。東歸至垂，問以西事，畫地成圖，垂笑，謂之曰：「昔魏武撫明帝之首，遂乃侯之。祖之愛孫，有由來矣。」於是封長樂公。建興六年，領北中郎將鎮薊，進爵爲王。
及寶爲蘭難所殺，盛馳赴哀。盛潛結大衆，謀討難及汗等，斬之。建平元年七月，告成宗廟，大赦，改青龍元年爲建平元年。謙揖自卑，不稱尊號，以長樂王稱制，諸王貶爵爲公。東陽公慕容根等九十八人上尊號，盛不許。十月，根等又請，盛許之。丙子，僭即皇帝位。正月，朝群臣於承乾殿，大赦，改建平元年爲長樂元年。二年正月，大赦，盛去皇帝之號，稱庶民天王。
三年八月，右將軍慕容國謀率禁兵襲盛，前將軍段璣等因衆心阻動，潛于禁中，鼓譟大呼。盛聞變，率左右出戰，衆皆披潰，一賊從暗中擊盛，傷足。遂取輦升前殿，召叔公河間公熙囑以後事。熙未至而薨，年二十九，僞謚昭武皇帝，廟號中宗。
《晉書》曰：盛幼而羈賤流漂，長則遭家多難，夷險安危，備嘗之矣。懲寶暗而不斷，遂峻極威刑，纖介之嫌，莫不裁之於未萌，防之於未兆。於是上下震恐，人不自安，雖推忠誠親戚亦皆離貳，舊臣靡無夷滅，安忍無親，所以卒於不免。是歲，隆安五年也。
崔鴻《十六國春秋·後燕錄》曰：慕容熙，字道文，一名長生，垂之少子。燕元二年，生於常山。建興八年，封河間王。永康初，隨寶奔龍城，拜司隸校尉。長樂元年，遷僕射、中外督領、昌黎尹。盛薨，遂僭即皇帝位。大赦，改長樂三年爲光始元年。
二年正月，熙引見州郡耆舊於東宮，問以民所疾苦。司隸部民劉瓚對問稱旨，拜帶方太守。是春，大治宮室。四月，立符貴人爲昭儀。五月，築龍騰苑，廣十里餘，役徒二萬人。起景雲山於苑內。又起逍遙宮、甘露殿，連房數百，觀閣相交。鑿天河渠，引水入宮。又爲符昭儀鑿曲光海、清涼池。季夏暑熱，士卒不得休息，渴死者大半。四年二月，昭儀符氏卒，符貴嬪爲皇后。九月，符後游畋，熙從之，北登白鹿山，東過青嶺，南臨滄海，冬十一月乃還。百姓苦之，士卒爲狼虎所害及凍死者五千餘人。五年十月，擬鄴之鳳陽作弘光門，累級三層。
建始元年正月，大赦天下。三月，太史丞梁延年夢月化爲五白龍，夢中占之，曰：「月，臣也；龍，君也，月化爲龍，當有臣爲君。」寤而告人，曰：「國符，其將盡乎。」是月，符後起承華殿，高承光一倍。負土膾北門，土與雲同價。典軍杜靜載棺詣闕上書諫，熙大怒，斬之。後嘗季夏思凍魚，冬鬚生地黃，皆下有司切責，不得，加以大辟。四月，符後卒，熙悲號辟踴，若喪考妣，擁其屍而撫之曰：「體已就冷，命遂斷矣！」於是僵僕絕息，久而乃蘇。服斬，食粥。百寮宮內設位哭臨，有司按檢哭者，有淚則，無淚則加罪，群臣振懼，莫不含辛以爲淚。高陽王妃張氏，熙之嫂也，美姿容。熙欲以爲殉，乃毀其礻遂靴，中有弊氈，遂賜死。三女叩頭求哀，熙弗許。營陵周輪數里，下固三泉，內圖畫尚書八座之像。熙曰：「善爲之，朕將隨後入此陵。」雲需車高大，毀北門而出。
中衛將軍馮跋、左衛將軍張興，先皆坐事亡奔，以熙政之虐也。與跋從兄萬泥等二十二人結盟，推夕陽公慕容雲爲主，發尚方徒五千人分屯四門，入宮授甲，閉門拒守。中黃門趙洛生奔告熙，熙曰：「此鼠盜耳，朕還，當誅之。」乃收雲貫甲，馳還赴難。夜至龍城，攻北門不克，遂入龍騰苑，左右潰散，熙微服逃於林中，爲人執送雲等，殺之，年二十三。雲葬之徽平陵，謚曰昭文皇帝。
《晉書》曰：垂以孝武帝太元八年僭立，至熙四世，凡二十四年，以安帝義熙二年滅。
崔鴻《十六國春秋·後燕錄》曰：慕容雲，字子雨，寶之養子。祖父和，高勾麗之支庶，自雲高陽氏之苗裔，故以高爲氏。寶之爲太子，雲以武藝給侍東宮。永康初，拜侍御郎，以疾去官。
及熙葬後，馮跋詣之，告以大謀，雲懼，跋等強之。四月，即天王位，復姓高氏，大赦，改建始元年爲正始元年，國仍號大燕。以馮跋爲侍中、中外都督、錄尚書事、武邑公。二年，慕容歸爲遼東公，主燕之宗祀。
三年冬十月，雲臨東堂，幸臣離班、桃仁懷劍執紙而入，稱有啓，抽劍擊雲，雲以幾拒班，桃仁進而殺之。推立馮氏爲主，跋即位，謚爲懿惠皇帝。始垂以丙戌之歲建號中山，馮跋即位之歲，歲在己酉，二十四年。
