
《周禮·喪祝》曰：王吊，則與巫前。〈鄭司農注云︰喪祝與巫以桃茢執戈在王前。〉
又《司巫》曰：男巫，王吊則與祝前。女巫，後吊則與祝前。〈女巫與祝前，後如王之禮。〉
又《太僕》曰：太僕掌三公孤卿之吊勞，〈王使往也。〉小臣掌士大夫之吊勞。
《禮》曰：知生者吊，知死者傷。知生而不知死，吊而不傷；知死而不知生，傷而不吊。吊喪不能賻，弗問其所費。
又曰：將軍文子之喪，旣除喪而後越人來吊。主人深衣練冠，待於廟，垂涕Д。子游觀之曰：「將軍文氏之子，其庶幾乎！亡於禮者之禮也，其動也中。」〈中禮之變也。〉
又曰：死而不吊者三：〈謂輕身亡孝也。〉畏，〈人或時以非罪攻已，不能有以說之死之者，孔子畏於匡是也。〉厭，〈行止危險之下。〉溺。〈不乘橋船。〉
又曰：曾子吊於負夏。〈負夏，衛地。〉主人旣祖填池，〈祖謂移柩車去載處，爲行始也。填池當爲奠徹，聲之誤也。奠徹，遣奠設祖奠。〉推柩而反之，〈反於載處，榮曾子吊，欲更始。〉降婦人而後行禮。〈禮，旣祖而婦人降。今及柩，婦人辟之，復升堂矣。柩無反而反之，又降婦人，蓋欲矜賓於此婦人。皆非也。〉從者曰：「禮與？」〈怪之。〉曾子曰：「夫祖者，且也。〈且，未定之辭。〉且胡爲其不可以反宿也？」曾子襲裘而吊，子游裼裘而吊。曾子指子游而示人曰：「夫夫也，爲習於禮者，如之何其裼裘而吊也？」
又曰：哀公使人吊蕢尚，遇諸道。辟於路，畫宮而受吊焉。〈哀公，魯君也。畫地爲宮象。〉曾子曰：「蕢尚不如杞梁之妻知禮也。齊莊公襲莒於奪，杞梁死焉。其妻迎其柩於路，而哭之哀。莊公使人吊之。對曰：『君之臣不免於罪，則將肆諸市朝，而妻妾執。〈肆，陳屍也。大夫以上於朝，士以下於市。執，拘也。〉君之臣免於罪，則有先人之敝廬在，君無所辱命。』」〈無所辱命，辭不受也。《春秋傳》曰：齊侯吊諸其室。〉
又曰：季孫之母死，哀公吊焉。曾子與子貢吊焉。閽人爲君在，弗內也。〈閽人，守門者。〉曾子與子貢入於其廄而修容焉。〈更鼎飾。〉子貢先入，閽人曰：「鄉者已告矣。」〈旣不敢止，以言下之。〉曾子後入，閽人辟之，〈見兩賢相隨，彌益恭也。〉涉內ニ。卿大夫皆辟位，公降一等而揖之。
又曰：殷旣封而吊，周反哭而吊。〈封當爲空，窆下棺也。〉
孔子曰：「殷已愨，吾從周。」
又曰：曾子與客立於門側，其徒趨而出。〈徒謂客之旅。〉曾子曰：「爾將何之？」曰：「吾父死，將出哭於巷。」〈以爲不可發凶於人館。〉曰：「反哭於爾次。」〈次，舍也。禮，館人使專之，若其自有然。〉曾子北面而吊焉。
又曰：五十無車者，不越疆而吊人。〈氣力始衰。〉
又曰：婦人不越疆而吊人。〈不通於外。〉行吊之日，不飲酒食肉焉。〈以全哀也。〉吊於葬者，必執引；若從柩及壙，皆執紼。〈示助之以力。車曰引，棺曰紼。〉喪，公吊之必有拜者，〈往謝之。〉雖朋友州里舍人可也。〈謂無主後。〉吊曰：「寡君承事。」〈示亦爲執事來。〉主人曰：「臨」。〈君辱臨其臣之喪。〉君遇柩於路，必使人吊之。〈君之於臣有父母之恩。〉大夫之喪，庶子不受吊。〈不以賤者爲有爵者主。〉
又曰：子張死，曾子有母之喪，齊衰而往哭之。或曰：「齊衰不以吊。」〈以其無服，非之。〉曾子曰：「我吊也與哉？」〈於朋友哀，痛甚而往哭之，非若凡吊。〉
又曰：晉獻公之喪，秦穆公使人吊公子重耳，〈獻公殺其子申生，重耳避難出奔，是時在翟，就吊之。〉且曰：「寡人聞之：亡國恆於斯，得國恆於斯。〈言在喪代之際。〉雖吾子儼然在憂服之中，喪亦不可久也，時亦不可失也。孺子其圖之。」〈勸其反國，意欲納之，喪謂亡失位。孺，椎也。〉以告舅犯。〈舅犯是重耳之舅狐偃也，字子犯。〉舅犯曰：「孺子其辭焉。喪人無寶，仁親以爲寶。〈寶謂善道可守者。仁親，親行仁義。〉父死之謂何？又因以爲利，〈欲反國求爲後，是利父死。〉而天下其孰能說之？孺子其辭焉。」〈說猶解也。〉
又曰：羔裘玄冠，夫子不以吊。〈不以吉服吊喪也。〉
又曰：衛司徒敬子死，子夏吊焉。主人未小斂，絰而往。子游吊焉。主人旣小斂，出絰，反哭。子夏曰：「聞之也與？」曰：「聞諸夫子，主人未改服則不絰。」
又曰：曾子問曰：「三年之喪，吊乎？」孔子曰「三年之喪，練，不群立，不旅行。君子禮以飾情。三年之喪而吊哭，不亦虛乎？」〈爲彼哀不專於其親也。爲親哀則是妄吊。〉
又曰：諸侯非問疾吊喪而入諸臣之家，是謂君臣爲謔。
又曰：吊者即位於門西，東面；其介在其東南，北面；西上，於西門。〈賓立門外不當門。〉主孤西面。〈立於阼階下。〉相者受命，曰：「孤某使某請事。」客曰：「寡君使某如何不淑！」〈受命，受主人命以出也。不言殯者，喪無接賓。淑，善也。爲何不善，言君痛之甚，使某吊。〉相者入告，出曰：「孤某須矣。」〈稱其君名者，君薨，稱子某，使人知通嗣也。須矣，不出逆也。〉吊者入，主人升堂，西面。吊者升自西階，東面，致命曰：「寡君聞君之喪，寡君使某。如何不淑！」子拜稽顙。吊者降反位。〈子，孤子也。降反位者，出反門外位。〉
又曰：婦人非三年之喪，不逾封而吊。〈逾封，越竟也。或爲越疆。〉
又曰：諸侯吊於異國之臣，則其君爲主；〈君爲之主，吊臣恩爲己也。子不敢主當，中庭，北面哭，不拜。〉諸侯吊，必皮弁錫衰。所吊雖已葬，主人必免。主人未喪服，則君亦不錫衰。〈必免者，尊人君爲之變也。未喪服，未成服也。旣殯成服。〉
又曰：殷人吊於壙，周人吊於家，示民不偝也。〈旣葬，哀而哭踴，於是吊之。〉
《傳》曰：宋大水，公使吊焉。曰：「天作淫雨，害於粢盛。若之何不吊？」對曰：「孤實不敬，天降之災，又以爲君憂。拜命之辱。」臧文仲曰：「宋其興乎？禹湯罪己，其興也勃焉。桀紂罪人，其亡也忽焉。」
又曰：齊侯歸，遇杞梁之妻於郊。〈梁戰死，妻行逆喪。〉使吊之。辭曰：「殖之有罪，何辱命焉？〈言若有罪，不足吊。〉若免於罪，則有先人之敝廬在，下妾不得與郊吊。」〈婦人無外事，故不猶賤也。〉齊侯吊諸其室。〈傳善婦人有禮。〉
又曰：游吉相鄭伯以如晉，亦賀虒祁也。史趙見見太叔曰：「甚哉，其相蒙也！〈蒙，欺也。〉可吊也，而又賀之。」子太叔曰：「若何吊也？豈特惟我賀，將天下實賀。」
又曰：琴張聞宗魯死，〈琴張，孔子弟子，字子開，名牢。〉將往吊之。仲尼曰：「齊豹之盜，而孟縶之賊，女何吊焉？」〈言齊豹所以爲盜，孟縶所以見賊，皆由宗魯。〉
又曰：晉頃公卒，秋八月，葬。鄭游吉吊，且送葬。魏獻子使士景伯詰之曰：「悼公之喪，子西吊，子蟜送葬。〈在家十五年。〉今吾子無二，何故？」
《漢書》曰：龔勝死，有老父來吊，其哭甚哀。旣而曰：「籲！薰以香自燒，膏以明自消。龔生竟夭天年，非吾徒也。」
又曰：蔣詡字元卿遭父憂，有吊者盈門。後母疾之，不與席，不得止舊廬，於側作小，往如舊也。
《續漢書》曰：郭太字林宗，退身隱居教授，徒衆甚盛。喪母，友人或千里來吊之。
《東觀漢記》曰：祭遵病薨，喪至河南，詔遣百官皆詣喪所。上車駕素服往吊，望城門，舉音遂哭，而至哀慟。復幸城門，遇喪車，瞻望涕泣。上親臨，祠以太牢，儀如孝宣帝臨霍將軍故事。
謝承《後漢書》曰：徐孺子不就諸公之辟，及有喪者，萬里赴吊。常於家預炙鶏一隻，以一兩綿絮浸酒中，暴幹，以裹鶏。徑到所赴冢，遂以水漬綿，使有酒氣，以鶏置前，祭畢便去。
王隱《晉書》曰：何劭爲司徒，薨，養子岐爲嗣。袁粲吊岐，岐辭以疾。粲獨笑而出曰：「今年決下歧品。」王詮謂之曰：「知死吊死，何必見生？岐前多罪，爾時不下，今何公新亡便下岐品，人謂中正畏強侮弱。」粲乃止也。
鄧粲《晉記》曰：阮籍能爲青白眼，禮俗之士，輒以白眼對之。宗正嵇喜，康之兄也。聞籍喪，吊焉。籍以不哭，見其白眼。喜不懌而退也。
《晉中興書》曰：周嵩兄顗旣被害，王敦便人吊嵩。嵩曰：「亡兄天下之罪人，爲天下所殺，復何吊？」敦甚銜之。
《家語》曰：季桓子死，魯大夫朝服而吊。子游問孔子曰：「禮乎？」孔子不答。他日，又問。孔子曰：「始死則羔裘玄冠者，易之而已，又何疑焉？」
又曰：孔子有母之喪，旣練，陽虎吊焉。私於孔子曰：「今季氏將大饗境內之士，聞諸乎？」曰：「丘弗聞之。雖在衰絰，亦欲與往。」陽虎曰：「子謂不然乎？季氏饗士不及子。」
《禮統》曰：吊生曰唁，吊死曰吊。生謂之唁何？非有喪之位，哭之事，但嗟嘆以言，故謂之嗟。吊死謂之吊何？吊者，毒也。致有恩厚，禮無服屬，但致傷哀痛毒，故謂之吊。
《白虎通》曰：《檀弓》記曰：「天子哭諸侯，爵弁純衣。」
又曰：遣大夫吊，辭曰：「皇天降災，子獨遭離之，嗚呼哀哉！」
《莊子》曰：孔子圍於陳蔡之間，七日不火食。太公任吊之曰：「幾死乎？」曰：「然。」「子惡乎？」曰：「然」。任曰：「直木先伐，甘井先竭。子其意者，飾智以驚愚，修身以明，昭昭乎若揭日月而行，故不免。」
又曰：莊子妻死，惠子吊之，則方箕踞，鼓盆而歌，曰：「察其始，本無生。非徒無生也，本無形。非徒無形也，本無氣。變而有生，今變而之死，人且寢於巨室，我嗷嗷隨而哭之，自以爲不通乎命，故止之。」
又曰：老聃死，秦失吊之，三號而出。弟子曰：「非夫子之友耶？」曰：「然。」「然則吊焉若此，可乎？」曰：「然。始也吾以爲其人也，而今非也。向吾入而吊焉，有老者哭之如哭其子，少者哭之如哭其母。彼其所以會之，必有不蘄言而言、不蘄哭而哭者。是遁天倍情，忘其所受。」
《淮南子》曰：北塞上之人有喜游者，其馬無故亡入胡中。人皆吊之。其父曰：「此何知乃不爲福？」居數月，其馬將胡駿馬而歸。人皆賀之。其父曰：「此何知乃不爲禍？」家富良馬，其子好騎，墮馬而折髀。人皆吊之。其父曰：「此何知乃不爲福？」居一年，胡夷大出，丁壯者控弦而戰，塞上之人死者十九。此獨以跛之故，子父相保。
《符子》曰：陶之富者朱公喪其中子，鄰人往吊之。朱公方擁膝蹲踞，捧頭而笑。鄰人曰：「聞有喪，將唁子之哀。」朱公曰：「生不致哀，死而唁，何鄰人之不通也！」
《說苑》曰：孫叔敖爲楚令尹，一國吏民皆來賀。有老父衣粗衣、冠白冠，後來吊曰：「身已貴而驕人者，民去之；位已高而擅權者，君惡之；祿已尊厚而不知足者，患處之。」叔敖再拜：「敬受命！願聞餘教。」父曰：「位已高而意益下；官益高而心益小；祿已厚而慎不敢取。君謹守此三者，足以治楚矣。」
《世說》曰：顧彥先性好琴，及喪，家人常以琴置靈床上。張季鷹往哭顧，不勝其慟，徑上床鼓琴，作數曲竟，撫琴曰：「彥先頗復賞此不？」因又慟哭，下，執孝子手而去。
賀循《喪服要記》曰：始吊，朝玄端之服也。皮弁絰，素弁而加環絰也。始死而往朝服者，主人未變，賓未可以變也。
又曰：古之吊者，皆因朝夕哭而入吊。賓至，主人出，即中門外，西面，北上，拜。賓入門，即位於堂下，當阼階，西面。賓入，即位，皆哭。哭止，主人拜之。
又曰：大夫吊於大夫，始死而往，朝服裼裘，如吉時也。當斂之時而至，則弁絰，服皮弁之服，以襲裘也。主人成服而往，則皮弁絰而加錫衰也。大夫於士有朋友之恩，乃得弁絰。
謝茲《喪服圖》曰：天王吊三公及三孤，弁絰錫衰。吊六卿，弁絰錫衰。吊大夫，弁絰疑衰。吊士，弁絰緦衰。吊畿內諸侯，弁絰緦衰。
《郭太別傳》曰：賈淑字子厚，林亭鄉人。雖世有冠冕，而性險害，邑里患之。林宗遭母憂，淑來吊之，而鉅鹿孫咸直亦至。咸直以林宗賢而受惡人吊，心怪之，不進而去。林宗遽追而謝曰：「賈子厚誠凶德，然洗心同善。仲尼不逆互鄉，故許其進也。」淑聞之，改過自厲，終成善士。又林宗有母喪，徐稚往吊，置生芻一束於廬前而去。林宗曰：「此必南州徐孺子也。《詩》不雲乎：『生芻一束，其人如玉。』吾無德以堪之。」
《裴楷別傳》曰：裴楷少知名，而風情朗悟。初，陳留阮籍遭母喪，楷弱冠往吊，籍乃離喪位，神志晏然。至乃縱情嘯詠，傍若無人。楷不爲改容，行止自若，遂便率情獨哭；哭畢而退，威容舉動無異。
《陶侃傳》曰：侃丁母艱，在墓下，忽有二客來吊，不哭而退，儀服鱗異。知非常人，遣隨而看之，但見雙鶴孤而沖天也。
《列女傳》曰：魯黔婁先生之死，曾子與門人往吊焉。隱門而入，立於堂下。其妻出，衣褐袍。曾子吊之，上堂，見先生屍在牖下，枕毄土席稾，縕袍無表。覆以布被，首足不盡斂，覆頭則足見，覆足則頭見。
《皇覽·逸禮》曰：君使大夫吊於國君，禮錫衰裳弁絰，有下大夫爲介，亦如之。士介者，將命者緦衰裳弁絰，異姓葛，同姓麻。
《語林》曰：陳元方遭父喪，形體骨立，其母哀之，以錦蒙其上。郭林宗往吊，見錦被而責之，賓客絕百許日。
