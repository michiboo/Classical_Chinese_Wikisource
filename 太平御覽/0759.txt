
《三禮圖》曰：簠受一升，下足高一寸，中方外圓，漆丹中。蓋龜形，諸侯飾以象，天子玉飾。盛黍稷。簋受一升，足高一寸，中圓外方，挫其四角，漆赤中。蓋亦龜形，其飾如簠。盛稻粱。
《易》曰：樽酒簋，貳用缶。〈鄭玄曰：「惟北有斗，不可以挹酒漿」，斗上有建星，建星形似簋。貳，副也。建星上星又似缶也。〉納約自牖，無咎。
《詩》曰：《權輿》，刺康公與賢人有始無終也。於我乎每食四簋，今也每食不飽。於嗟乎不承權輿！
又曰：於粲灑掃，陳饋八簋。
《周禮》曰：瓬〈音放。〉人為簋，實一觳，〈音夫。〉崇尺，厚半寸，唇寸。
《儀禮》曰：佐食分簋。〈士用惇。言簋者，客同女生之士得從周制。〉
《禮》曰：管仲鏤簋而朱紘，〈鄭玄曰：刻而飾之。大夫刻之為龜，諸侯飾
之以象，天子飾之以玉。〉君子以為濫矣。
又曰：周之八簋。〈黍稷器也。〉
《傳》曰：衛孔文子之攻太叔也，訪於仲尼。仲尼曰：「簠簋之事，則嘗聞之矣；甲兵之事，未之學也。」
《孝經》曰：陳其簠簋，〈鄭玄曰：方曰簋，圓曰簋。〉而哀戚之。
《墨子》曰：堯飯土簋，啜土鈃。
《賈誼書》曰：古者，大臣有坐不廉而廢者，不謂不廉，曰簠簋不飾。
《三禮圖》曰：瑚受一升，形制未聞。《制度》云：如簋而平下。璉受一升，漆赤中，蓋亦龜形，大夫飾口以白金。《制度》云：如簋而兌下。
《禮》曰：夏后氏之四璉、殷之六瑚。〈皆黍稷器。〉
《論語》曰：子貢問：「賜也何如？」曰：「汝，器也。」曰：「何器也？」曰：「瑚璉也。」〈盛黍稷之器，夏曰瑚，般曰璉。〉
《三禮圖》曰：惇有足，其形如今酒樽。法牟受一斗，如惇形。古牟受一升，平下，漆赤中，飾口以白金，蓋亦龜形。
《周禮》曰：若合諸侯，則共珠槃玉惇。〈惇，槃類也。珠、玉，以為飾也。古以槃盛血，以惇盛食也。〉
《禮》曰：惇牟卮匜，〈音移〉非餕莫敢用。〈惇牟，黍稷器也。〉
又曰：有虞氏之兩惇。〈黍稷器。〉
《儀禮》曰：主婦設兩惇黍稷於俎南。
《說文》曰：豆，古食肉器也。
《爾雅》曰：木豆謂之豆，〈豆，禮器也。〉瓦豆謂之登。
《三禮圖》曰：豆以木為之，受四升，高尺二寸，漆赤中。大夫以上亦云畫，諸侯加象飾口足，天子悠セ希。登以幾，盛氵音，〈音泣。〉受斗二升，口徑尺二寸，足徑八寸，高二尺四寸，小身，有蓋，似豆狀。
《詩》曰：卬盛於豆，於豆於登。
又曰：邊豆大房。〈大房，玉飾俎也。〉
《周禮》曰：上公豆四十，侯伯豆三十有二，子男豆十有四。
《儀禮》曰：宰夫自東房薦豆六，設千醬東。
又曰：太羹氵音，不和，實於登也。
《大戴禮》曰：武王踐祚，於觴豆為銘焉。
《禮》曰：魯季夏六月，以褅禮祀周公於太廟，俎用梡{山厥}。〈梡，音丸。{山厥}，居衛切。〉
又曰：俎，有虞氏以梡，夏后氏以嶡，殷以椇，〈音矩〉周以房俎。〈鄭玄曰：梡，斷木為之，四足而已。嶡之言蹶也，謂中足為橫距之象，《周禮》謂之距。椇之言積懼也，謂曲橈之也。房，謂足下跗也，上下兩間，有似於堂房，《魯頌》曰邊豆大房也。〉夏后氏以楬〈苦戛切。〉豆，殷玉豆，周獻〈息列切。〉豆。〈褐，無異物之飾也。獻，疏刻之。〉
又曰：禮有以多為貴者，天子之豆二十有六，諸公十有六，諸侯十有二，上大夫八，下大夫六。
又曰：子云：「觴酒豆肉，讓而受惡，民猶犯齒。」
《傳》曰：鳥獸之肉不登於俎，皮革齒牙骨角毛羽不登於器，則公不射，古之制也。
《論語》曰：衛靈公問陳〈音陣。〉於孔子，孔子曰：「俎豆之事，則嘗聞之矣；軍旅之事，未之學也。」
《史記》曰：孔子為小兒時，常陳俎豆以為戲。
《國語》曰：晉侯使聘周，王召士季曰：「汝今我王室之一二兄弟以相見，將和協典禮，以示民訓。奉其犧〈息奇切。〉象，出其尊彝，陳其俎豆。」
《漢書》曰：韓延壽為潁川太守，令文學諸生皮弁，執俎豆，為吏民行喪娶之禮。
又曰：劉向說上曰：「有司定法筆削，救時務也。至於禮樂，則曰『不敢』。是敢於殺人，不敢於養人。為其俎豆管弦之間，小不備因絕不為，是去小不備而就大不備。」
《東觀漢記》曰：劉昆教授弟子恆五百餘人。每春秋饗射，常備列典儀，以素木瓠葉為俎豆。
《莊子》曰：祝宗人說彘曰：「汝奚惡死？吾將加汝肩尻乎彫俎之上。」
賈誼《新書》曰：昔周文王使太公望傅太子發，嗜鮑〈步刀切。〉魚而公弗與。文王曰：「發嗜鮑魚，何為弗與？」太公曰：「禮，鮑魚不登乎俎豆。豈有非禮而可以養太子乎？」
《說文》曰：籩，竹豆也。
《爾雅》曰：竹豆謂之籩。〈禮器也。〉
《書》曰：祀於周廟，邦甸、侯、衛駿奔走，執豆、籩。
《詩》曰：儐爾籩豆，飲酒之飫。
又曰：籩豆有楚，殽核維旅。
《禮》曰：鼎俎奇而籩豆偶，陰陽之義也。
《左傳》曰：楚子入享於鄭，加籩豆六品。
又曰：鄭伯饗，趙孟為客，具五獻籩豆幕下。
《語》曰：籩豆之事，則有司存焉。
《韓子》曰：晉文公反國至河，令籩豆捐之，手足胼胝者後之。咎犯聞之而哭，公問之，對曰：「籩豆，所以食也，而君捐之；手足胼胝，有功者也，而君後之。今臣與在後中，不勝其哀，故哭。」
《神異經》曰：西北荒中有玉饋之酒，其上有玉樽、玉籩。
《晉太康起居注》曰：齊王出蕃，詔賜榼樽樏杯槃各有差。
《東宮舊事》曰：漆三十五子方樏二沓，蓋二枚。
《抱朴子》曰：世有使酒之客，以杯樏相擲者有矣。
《世說》曰：王夷甫嘗屬族之事，族人大怒，便舉樏擲其面。
《陶侃表》曰：鹽塞荒儉，惟作方九子樏，趨以供事，謹上五十葉。
曹毗《杜蘭香傳》曰：蘭香降張碩，齎方九子樏、七子樏。
《三禮圖》曰：鉶以盛羹，受一升，口徑六寸。有足，高一寸。有兩耳。蓋，士以鐵，大夫以銅，諸侯以白金飾，天子以黃金飾。
《周禮》曰：上公鉶四十有二，侯伯鉶二十有八，子男鉶十有八。鉶，羹器也。}}
《禮》曰：實其簠簋籩豆鉶羹。
《墨子》曰：堯飯土軌，啜〈尺劣切。〉土鉶。〈如淳曰：鉶器之屬，以土為之，瓦器也。〉
沈約宋書》曰：廬江王禕以銅缽二枚，餉宋祖珍。
《齊書》曰：竟陵王子良與丘令楷、江ㄆ〈音拱〉等共打銅缽立韻，響滅則詩成，可以觀覽。
《北齊書》曰：元韶，魏室奇寶多入韶家。有二玉缽相盛，可轉而不可出。
《二石偽事》曰：佛圖澄死，以生所服金杖、銀缽送終。後開棺視之，惟見杖、缽存焉。
《佛圖澄別傳》曰：澄以缽盛水，燒香咒之。須臾，缽中生青蓮花。
《西域諸國志》曰：佛缽在乾陁越國，青玉也，受三升許。彼國寶之，供養，乞願終日花香，不滿則如言也，滿亦如言也。
《交州雜事》曰：太康四年，刺史陶璜表林邑王范熊所獻銀缽一隻、白水精缽一口。
《異苑》曰：司州衛士度苦行居士也。其母常誦經長齋堂，眾僧未食，俱望見空中有一物下，既落其前，乃是天缽，滿中香飯。度以晉惠、懷之際得道。
齊王融《謝安陸王賜銀缽啟》曰：素金之貴，有訪《山經》。鐫刻可奇，見符神鼎。撤膳器於珍羞之席，降寶玩於簞瓢之門。
《俗說》曰：毛秦買一玉窪八十八萬。
《方言》曰：甌、甂，〈音遍。〉陳魏宋楚之間謂之㼵，〈今河北人呼小盆為㼵子，杜啟切。〉自關而西謂之甂，其大者謂之甌。
《通俗文》曰：小甌曰㼵。
《抱朴子》曰：取金液及水銀，以黃土甌盛，置之猛火上，皆化為丹。以此丹金為槃碗，食其中，令人長生。
《諸葛恢集》曰：詔賜恢白甌二枚。
庾翼《與燕王書》曰：今致白甌二枚。
袁彥伯《羅山疏》曰：善道開屍在石室北壁下，形體朽壞，止有白骨在。昔在都，識此道士，聞之使人慨然。其業行殊異，當蟬蛻解骨耳。石室中先有甌，盛香。得便，掃除燒香。
梁皇太子《謝敕賚廣州甌等啟》曰：淮南承月之杯，豈均符彩西國浮雲之碗，非謂瑰奇。臣南珍靡究，未讀奏曹之表；方物罕逢，不識議郎之畫。
《說文》曰：杯，㔶也。㔶，小杯也。〈㔶，音貢、盛二音。〉
《通俗文》曰：醬杯曰盞，或謂之{汜皿}。〈夫凡切，又薄淹切。〉
《方言》曰：{匹皿}、〈音雅。〉椷、〈音緘。〉、盞〈酒盞也。〉{汜皿}、{楊皿}、〈音章。〉{麻皿}〈音摩。〉杯也。秦晉之郊謂之{匹皿}。〈所謂伯{匹皿}者也。〉自關而東趙魏之間曰椷，或曰盞，〈最小杯也。〉或曰{汜皿}。其大者謂之。吳越之間曰{楊皿}，齊右平原以東或謂之#𥂓。杯，其通語也。杯落，〈盛杯器籠也。〉陳楚宋魏之間謂之杯落，又謂之豆，自關而西謂之杯落。
《禮》曰：母沒，而杯圈〈巨阮切。〉不能飲焉，口澤之氣存焉爾。
《史記》曰：文帝十七年，新垣平使人持玉杯，闕下獻之，刻曰：「人主延壽。」平所言詐，下吏誅。
《漢書》曰：項羽置太公於高俎上，曰：「不降，烹汝翁！」高祖曰：「吾翁即汝翁，儻烹，遺我一杯羹。」
又曰：元帝徵貢禹為諫議大夫。禹奏曰：「臣嘗從之東宮，見賜杯案，盡文畫金銀飾，非當所以食臣下也。」
又曰：朱博為御史大夫，為人廉儉，食不重味，案上不過三杯。
又曰：王嘉為丞相，數上言不宜封董賢。上怒，詔丞相詣廷尉詔獄。吏和藥進，嘉引藥杯以擊地，謂官屬曰：「丞相幸得備位三公，奉職負國，當伏刑都市以示眾；豈兒女子耶？何謂咀藥而死！」
《續漢書》曰：鄭玄飲三百餘杯不醉。
又《禮儀志》曰：天子明器，有瓦大杯十六，容三升；瓦小杯二十，受二升。謝承《後漢書》曰：豫章宋叔平為定陵令，素杯食麥飲酒。高弘為琅琊相，桑杯盛漿。
《唐書》曰：胡楚賓屬文敏速，每飲酒半酣而後操筆。高宗每令作文，必以金銀杯盛酒令飲，便以杯賜之。
《吳越春秋》曰：闔閭女自殺，以玉杯送之。
《管子》曰：人君百杯而食。
又曰：桓公、管仲、鮑叔牙、寧戚四人飲。叔牙奉杯而起曰：「願公無忘在莒時。」
《文子》曰：清之為明，杯水而見眸子；濁之為暗，河水不見太山。
《韓子》曰：智伯身死，三國分其首以為杯。
又曰：紂為象箸，箕子怖，以為象箸必不加於土，必將犀玉之杯；象箸玉杯必不美菽藿，則必薦豹胎。
又曰：樂羊為魏文侯攻中山，其子在中山。中山之君烹其子而遺之，樂羊坐幕下而饗之，盡一杯。
《淮南子》曰：夫江河之腐胔，〈音漬。〉不可勝數也，然祭者用之，大也。一杯酒，蠅漬其中，匹夫不嚐，小也。
《鹽鐵論》曰：古者汙樽抔飲，蓋無爵樽觴豆；及其後，庶人器用，即竹柳陶匏而已。惟瑚璉觴豆，而後雕文彤漆。今富者銀口黃耳，金壘玉鍾；中者舒玉紵器，金錯屬杯。失一杯得銅杯十價錢，而用不殊。箕子之譏，始在天子，今在匹夫。
《論衡》曰：項曼都好道學仙，去家三年而反，曰：「有仙人將我上天，離月數里而止。月之旁甚寒，飢欲食，輒飲我流霞一杯。」
《王逸子》曰：顏淵之簞瓢，則勝慶封之玉杯。何者？德行高遠，才能絕殊也。
《晉咸康起居注》曰：詔送遼東使段遼等鸚鵡杯。
《東宮舊事》曰：漆四升杯四十，漆杯子三百。
《漢武故事》曰：上崩後，縣有一人於市貨玉杯。吏欲捕之，因忽不見。縣送其器，推問茂陵中物。霍光呼問，說市人形貌如先帝。
又曰：武帝作承露槃，仙人象擎玉杯，以取雲表之露。
《十洲記》曰：周穆王時，西胡獻夜光常滿杯，杯容三升。是白玉之精，光明照室。夕以杯於庭中仰向天，比明，水便滿杯中。水甘香異美，斯實靈神之器。
《葛仙公別傳》曰：仙公為客設酒，不令人傳之，見杯自至人前，若不盡者，則杯不去。
《神仙傳》曰：左慈能分杯飲酒。曹公聞，試之。慈拔簪以畫杯，酒即斷。飲畢，以杯擲屋棟，杯懸著屋棟，動搖似飛鳥，欲落不落，良久乃墮地。
又曰：劉剛未仙時，姮娥降，共語。如人語，不解其意。
又曰：劉剛未仙時，姮娥降，共飲留一明月杯，云：以示世人。
《南州異物志》曰：鸚鵡螺，狀似覆杯，形如鳥頭。向其腹視，似鸚鵡，故以為名。
《南越志》曰：南海以蝦頭為長杯，頭長數尺，金銀鏤之。晉廣州刺史嘗以杯獻簡文，簡文用以盛藥。未及飲，無故酒躍於外。時廬江太守曲安遠頗解朮數，即命筮之。安遠曰：「卻三旬後，庭將有告慶者。」
《永嘉郡記》曰：君鄣山袁君廟，神降於祝史。以神前杯灌地，以大羹杯覆之，有頃發杯，而茵芝生於杯下。
後漢馮敬通《杯銘》曰：樂則思舊，宴則思歡。民之失德，乾餱以愆。
束《貧家賦》曰：持缺耳之破杯。
班彪《上啟事》曰：官吏二千石，布襦羊裘，以白木杯飲酒飾虛，欲以求名釆譽。
魏武帝《上雜物疏》曰：有銀畫象牙杯槃五具。
《陶侃故事》曰：侃《上雜物疏》有上成帝螺杯一枚。
《方言》曰：盂，海岱東齊北燕之間，或謂之棬。
《禮》曰：母沒，而杯圈不能飲焉，口澤之氣存焉耳。〈圈者屈木，所以謂卮匝之屬。〉
《孟子》曰：告子云：「性猶杞柳也，義猶杯棬也。」
《孟子》曰：能順杞柳之性，以為杯棬乎？
《吳越春秋》曰：越以甘蜜九欓，報吳增封之禮。
