
梁祚《魏國統》曰：西夷土有異犀，三角，夜行如大炬，火照數十步。或時解脫，則藏於深密之處，不欲令人見之。王者貴其異，以為簪札，消除凶逆。
又曰：西南夷有大湖，名曰禁水。水中有毒氣，中有物，嘖嘖作聲，射中木石則破裂，中人則死，其俗名曰鬼彈。聞聲已至，不可得見故也。
郭義恭《廣志》曰：建寧郡，其氣平，冬不極寒，夏不極暑，盛夏如此五月，盛冬如此九月。天下之異地，海內惟有此。按《月令》記五氣中之位，宜在西南，如此，豈當土行之方、戊巳之域乎？
《漢書》曰：南夷君長以十數，夜郎最大。漢武帝建元六年，太行王恢擊東粵，因兵威，使番陽令唐蒙風曉南粵。南粵食蒙蜀枸醬，〈枸音矩。〉蒙問所從來，曰道西北牂柯江，江廣數里，出番禺城下。蒙歸至長安，問蜀賈人，獨蜀出枸醬，多持竊出市夜郎。夜郎者，臨牂柯江，江廣百餘步，足以行船。南粵以財物役屬夜郎，西至桐師，然亦不能臣使也。蒙乃上書曰：「竊聞夜郎所有精兵，可得十萬。浮船牂柯，出不意，此制粵一奇也。誠以漢之強、巴蜀之饒，通夜郎道，為置吏，甚易。」上許之，乃拜蒙中郎將，將千人，從巴莋關入，遂見夜郎侯多同，〈多同，其侯名。〉厚賜，諭以威德，約為置吏，使其子為令。夜郎旁小邑，皆貪漢繒帛，以為漢道險，終不能有也，乃且聽蒙約。還報，乃以為犍為郡，發巴蜀卒治道，自道詣牂柯江。蜀人司馬相如亦言：西夷邛莋可置郡，使相如以中郎將往諭，皆如南夷，為置一都尉，十餘縣屬蜀。後數歲，道不通，士罷餓飠委，離暑溼，死者甚眾。西南夷又數反，發兵興擊，耗費亡功。上患之，使公孫弘往視問焉。還報，言其不便，上許之，罷西夷，獨置南夷兩縣一都尉，稍令犍為自保，〈就令自保守，且修成其郡縣也。〉夜郎侯始倚南粵。南粵反，已滅，還誅反者，夜郎遂入朝，上以為夜郎王。
又曰：昭帝始元中，牂柯、談指、同並等二十四邑，凡三萬餘人皆反，〈並音伴。談指、同並，後皆為縣，屬漢牂柯郡。〉遣水衡郡都尉發蜀郡、犍為兵擊破之。後姑繒、葉榆人復反，鈎町侯亡波率其人擊之，有功，漢立亡波為鈎町王。至成帝河平中，夜郎王興，與鈎町王禹、漏臥侯俞，〈漏臥侯，邑名，後為縣，屬牂柯。〉更舉兵相攻。牂柯太守請發兵誅興等。議者以道遠不可擊，遣太中大夫張匡持節和解，並不從。杜欽說王鳳曰：「張匡和解蠻夷王侯，王侯不從，不憚國威，其效可見。恐議者選耎，〈選耎，怯不前之意也。選音息兗反，耎音人兗反。〉復守和解，太守察動靜有變，乃以聞之，如此，則復曠一時。〈曠，空也。一時，三月。言空廢一時，不早發兵也。〉王侯得收獵其眾，申固其謀，黨助眾多，各不勝忿，必相殄滅，自知罪成狂勃，守尉〈言起狂勃心而殺守尉。〉遠藏溫暑毒草之地，雖有孫吳將、賁育士，若入水火，往必焦沒，智勇俱亡，所設施屯田守之費，不可勝量。宜因其罪惡未成，未疑漢加誅，陰敕旁郡守尉練士馬，大司農先調谷積要害處，〈調，發也。要害者，在我為要，於敵為害也。調，音徒釣切。〉選任職太守往，以秋涼時入，誅其王侯尤不軌者。即以為不毛之地，亡用之人，聖王不以勞中國，〈即猶若也。不毛，言不生草木也。〉宜罷郡，放棄其民，絕其王侯，勿復通。如以先帝所立，累代之功不可隳壞，亦宜因其萌芽，早斷絕之。及已成形後師興，則萬姓被害矣。」鳳於是薦陳立為牂柯太守。立至牂柯，乃從吏數十人出行，無何，召興，將數千人出往，立數責，因斷興頭，出，曉其眾，皆釋兵降。〈釋，解也。〉興子耶務收余兵，迫脅旁二十邑反，立又擊平之。
《後漢書》曰：夜郎者，初，有女子浣於遁水，有三節大竹，流入足間，聞其中有號聲，剖竹視之，得一男子，歸而養之。及長，有才武，自立為夜郎侯，以竹為姓。武帝平南夷，夜郎侯迎降，天子賜其王印綬，後遂殺之。夷獠咸以竹王非血氣所生，甚重之，求為立後，牂柯太守吳霸以聞天子，乃封其三子為侯，死，配食其父。今夜郎縣，有竹王神，是也。
《漢書》曰：南夷君長，其西靡莫之屬以十數，滇地最大。皆椎髻，耕田，有邑聚。楚威王時，使將軍莊喬將兵循江上略巴、黔中以西。莊喬至滇池，地方三百里，旁平地肥饒數千里，以兵威定屬楚。欲歸報，會秦擊奪楚巴、黔中郡，道塞不通，因乃以其眾王滇，變服從其俗，以長之。秦時，嘗破，略通五尺道。漢元狩中，天子乃令王然於、伯始昌、呂越人等十餘輩，間出西南夷，指求身毒國。至滇，滇王當羌乃留為求道。〈師古曰：當羌，滇王名。〉四歲余，皆閉昆明，莫能通。滇王與漢使言：「漢孰與我大？」及夜郎侯，亦然。各自以一州王，不知漢廣大。使者還，因盛言滇大國，足事親附。〈師古曰：可專事招來之，令其親附也。〉天子注意焉。及南粵已滅，乃使王然於以兵威風諭滇王入朝。滇王有眾數萬人，其旁東北勞深、靡莫皆同姓，相杖未肯聽。〈杖猶倚也。相依倚為援，而不聽滇王入朝也。〉勞、莫數侵犯使者吏卒。元封二年，天子發巴蜀兵擊滅勞深、靡莫，以兵臨滇。滇王始首善，以故弗誅。滇王離西夷，舉國降，請置吏入朝。於是以為益州郡，賜滇王印，復長其民。西南夷君長以百數，獨夜郎、滇受王印。滇，小邑也，最寵焉。
《後漢書》曰：滇郡有池，周回二百餘里，水源深，而末更淺狹，有似倒流，故謂之滇池。河土平敞，多出鸚鵡、孔雀，有鹽池、田漁之饒，金銀、畜產之富。人俗豪汰，居官者皆富及累代。及王莽政亂，益州郡夷棟蠶、若豆等起兵殺郡守，越姑復夷人大牟亦皆叛。莽遣寧始將軍廉丹，發巴、蜀吏人卒徒十萬擊之，連年不克而還。以廣漢、文齊為太守，群夷始得其和。及公孫述據益土，齊固守拒險。聞光武即位，乃間道遣使自聞。蜀平，徵為鎮遠將軍，封成義侯。於道卒，詔為起祠堂，郡人立廟祠之。
又曰：建武十八年，夷渠帥棟蠶，與姑復、扌弄棟、揲榆、連然、滇池、建憐、昆明諸種反叛，遣武威將軍劉尚發卒擊之。尚軍渡瀘水，入益州界。群夷皆棄壘奔走，尚進軍，連戰皆破之。追至不韋，〈孫盛《蜀譜》曰：初，秦徙呂不韋子弟宗族於蜀。漢武開西南夷，置郡縣，徙呂氏以充之，因置不韋縣。〉斬獲甚眾，諸夷悉平。
又曰：章帝元和中，蜀郡王阜為太守，政化尤異，有神馬四匹出滇池中。
《蜀志》曰：後主建興二年，諸葛亮率眾南徵，所戰皆捷。孟獲者，為夷所服，募生致之。既得，使觀於營陣之間，問曰：「此軍何如？」獲曰：「不知虛實，故敗。定易勝耳。」亮縱之，使更戰。七擒而亮猶遣獲，獲止不去，曰：「公，天威也，南人不復反矣！」遂至滇池，南中皆平。
《漢書》曰：自滇以北，君長以十數，邛都最大。皆椎髻，耕田，有邑聚。
《後漢書》曰：邛都夷者，武帝所開，以為邛都縣。無幾而地陷為澤，因名為邛池，南人以為邛河。其後復反叛。元鼎六年，漢兵自越水伐平之，以為越郡。其郡土地平原，有稻田。俗多游蕩，而喜謳歌，略與牂柯相類。豪帥放縱，難得制御。王莽時，郡守枚根〈枚根，太守姓名也。〉調邛人長貴以為軍侯。更始二年，長貴攻殺根，自立為邛谷王。至光武，因就封之，授越太守印綬。後劉尚擊益州夷，路由越，長貴聞之，疑尚既定南邊，威法必行己，不得自放縱，即聚兵，招呼諸君長，多釀毒酒，欲先以勞軍，因襲擊尚。尚知其謀，即分兵先據邛都，遂掩長貴，誅之，徙其家屬於成都。
又曰：安帝時，永昌、益州、蜀郡〈並今雲南郡也。〉夷皆叛，眾十餘萬，破壞二十餘縣。益州刺史張喬，乃遣從事楊竦將兵，至榆破之，渠帥三十六種皆來降附。竦因奏長史奸猾侵犯蠻夷者九十人，皆減死論。
又曰：永平中，邛都太守巴郡張翕政化清平，得夷人和，在郡十七年卒。夷人愛慕，如喪父母。蘇祁斯人叟二百餘人，齎牛羊送喪，至翕本縣，起墳祭祀。詔書嘉美，為立祠堂。後夷人反亂，天子以翕有遺愛，乃拜其子湍為太守，夷人歡喜，皆奉迎道路，曰：「郎君儀貌類我府君。」後湍頗失其心，有欲叛者，諸夷耆老相曉語曰：「當為先府君。」故遂得以安。
《南中八郡志》曰：邛河縱廣二十里，深百餘丈，多大魚，長一、二丈，頭特大，遙視如載鐵釜狀。
李膺《益州記》曰：邛都縣下有一老姥，家貧孤獨，每食，輒有小蛇，頭上戴角，在床間，姥憐飴之。後稍長大，遂長丈餘。令有駿馬，蛇遂吸殺之。令因大忿恨，令姥責出蛇。姥雲在床下，令即掘地，愈大而無所見。令遷怒，殺姥。蛇乃感人以靈，言「嗔令何殺我母？當為母報仇！」此後每夜輒聞若風，四十許日。百姓相見，咸驚語：「汝頭那忽戴魚？」是夜，方四十里，與城一時俱陷為湖，土人謂之為陷河。惟姥宅無恙，訖今猶存。漁人釆捕，必依止宿。每有浪，輒居宅側，恬靜無他，風靜水清，猶見城郭樓櫓然〈音測。〉今水淺時，土人沒水，取得舊木，堅貞，光黑如漆，好事者以為枕，相贈焉。
《漢書》曰：自以東北，君長以十數，莋都最大。其俗或土著，或移徒。
《後漢書》曰：莋都夷者，武帝所開，以為莋都。縣其人被髮、左衽，言語多好譬類，居處略與汶山夷同。土出長年神藥，仙人山圖所居焉。元鼎六年，以為沉黎郡。至天漢四年，並蜀為西部，置兩都尉，一居旄牛，主徼外夷，一居青衣，主漢人。
《漢書》曰：桐師以東北，至葉榆，名為、昆明。編發，隨畜遷徙無常處，無君長，地方可數千里。
《永昌郡傳》曰：越郡，在建寧西北千七百里，治江都縣。自建寧，高山相連，至川中平地，東西南北八千餘里。郡特好桑蠶，宜黍，稷、麻、稻、梁。
《漢書》曰：自莋以東北，君長以十數，冉ζ最大。其俗或著土，或移徙。
《後漢書》曰：冉ζ夷者，武帝所開，元鼎六年以為汶山郡。〈今蜀郡西北通化郡地也。〉至宣帝地節三年，夷人以立郡賦重，帝乃省並蜀郡，為北部都尉。其山有六夷七羌九氐，各有部落。其王侯頗知文書，而法俗嚴重。貴婦人，黨母族，死則燒其屍。土氣多寒，雖在盛夏，冰猶未釋。皆依山居止，累石為室，高者至十餘丈，為邛籠。〈今彼土夷人呼為雕。〉又土地剛鹵，不生谷、粟、麻、菽，惟以麥為資。而宜畜牧，有旄牛，無角，一名童牛，肉重千斤，毛可為。〈ㄔ，徒冬切。，音貳。〉出名馬，有羚羊，〈羚音靈。〉可療毒。又有食藥鹿，鹿有胎者，其腸中糞亦療毒疾。又有五角羊、麝香、輕毛雞、猩猩。其人能作旄氈、班罽、青頓、{比毛}<毛>、羊羧之屬。〈青頓、{比毛}<毛>並未詳，字書無二字。〉特多雜藥。地有鹹土，煮以為鹽，{鹿齊}、羊、牛、馬，食之皆肥。〈{鹿齊}音子兮切。〉其西又有三河、槃於虜，北有黃石、北地、盧水胡，其表乃為徼外。後靈帝時，復分蜀郡北部為汶山郡。
《漢書》曰：蜀之西，冉ζ以東北，君長以十數，白馬最大，皆氐類也。
《後漢書》曰：白馬氐者，武帝元鼎中，分開廣漢西部，合以為武都。土地險阻，有麻田，出名馬、牛、羊、漆、蜜。氐人勇戇抵冒，貪貨死利。居於河池，一名仇池，方百頃，四面斗絕。數為邊寇，郡縣討之，則依固自守。元封三年，氐人反叛，遣兵破之。昭帝元鳳中，氐人復叛，執金吾馬適建〈姓馬適，名建。〉等將三輔太常徙討破之。建武初，氐人悉附隴蜀，及隗囂滅，其酋豪乃背公孫述降漢，馬援上復其王侯君長，賜以印綬。後囂族人隗茂反，殺武都太守。氐人大豪齊鍾留為種類所敬信，威服諸豪，與郡丞孔奮擊茂，破斬之。
《後漢書》曰：永平中，益州刺史梁國朱輔，好立功名，慷慨有大略。在州數歲，宣示漢德，威懷遠夷，自汶山以西，前代所不至，正朔所不加，白狼、槃木、唐等百餘國，戶百三十餘萬、口六百萬以上，舉種奉貢，稱為臣僕。輔上疏曰：「臣聞《詩》云：彼狙者歧，有夷之行。《傳》曰：歧道雖僻，而人不遠。詩人誦詠，以為符驗。今白狼王唐等慕化歸義，作詩三章。路經邛來大山太零高阪，峭危峻險，百倍岐道。襁負老幼，若歸慈母。遠夷之語，辭意難正。草木異種，鳥獸殊類。有犍為郡掾田恭，與之習狎，頗曉其言。臣輒令訊其風俗，譯其辭語。今遣從事史李陵與恭護送詣闕，並上其樂詩。昔在聖帝，舞四夷之樂；今之所上，庶備其一。」帝嘉之，事下史官，錄其歌焉。〈《東觀記》載其歌，並載夷人之本語，並重譯訓沼為華言，今《花史》所載者是也。〉至和帝永元十二年，旄牛徼外白狼、樓薄蠻夷王唐繒等，遂率種人十七萬口內屬。
《後漢書》曰：和帝永元九年，單國王雍由調遣使重譯奉國珍寶，和帝賜金印、紫綬。安帝永寧初，復遣使朝賀獻樂及幻人--能變化，吐火，自支解，易牛馬頭，又善跳丸--數乃至千，自言我海西人，海西即大秦也。單國西南通大秦。明年元會，安帝作樂於庭，封雍由調為漢大都尉，賜印綬、金銀、彩繒各有差。
《後漢書》曰：初，楚頃襄王時，遣將莊豪從沆水伐夜郎。軍至且蘭，㭬船於岸而步戰。既滅夜郎，因留王滇池。以且蘭有㭬船牂柯處，乃改其名為牂柯。
〈《異物志》曰：牂柯，擊船戢也。〉牂柯地多雨潦。俗好巫鬼禁忌。寡畜生，又無蠶桑，故其郡最貧。句可縣有光榔木，可以為面，百姓資之。
又曰：公孫述時，牂柯大姓龍、傅、尹、董氏，與郡功曹謝暹保境為漢，乃遣使從番禺江奉貢。〈番禺江，今南海郡。〉光武嘉之，並加褒賞。桓帝時，郡人尹珍自以生於荒裔，不知禮義，乃從汝南許慎、應奉受經書，學成，還鄉里教授。自是，南域始有學焉。
《永昌郡傳》曰：牂柯郡，在建寧東北千二百里，處所險峻，率皆高山而少平地。
《唐書》曰：牂柯蠻首領亦姓謝氏。其地北去兗州一百五十里，東至辰州二千四百里，南至交州一千五百里，西至昆明九百里。無城壁，散為部落而居。土氣郁熱，多霖雨，稻粟再熟。無徭役，惟徵戰之時，乃相屯聚，刻木為契。其法，劫盜者三倍還贓，殺人者出牛馬三十頭，乃得贖死，以納死家。風俗物產，略與東謝同。其首領謝龍羽，大業末據其地，勝兵數萬人。
又曰：武德三年，牂柯蠻首領謝龍羽遣使朝貢，授龍羽牂州刺史，封夜郎郡公。貞觀四年，復朝貢。開元十年，大酋長謝元齊死，詔立其嫡孫嘉藝襲其官封。二十五年，大酋長趙君道來朝，獻方物。元和三年五月，敕自今已後，委黔南觀察使差本道軍將充押領牂柯、昆明等使。四年正月，遣使來朝。是月，遣中使魏德和領其使，並齎國信物降璽書，賜其王焉。自後朝負不絕。
《臨海異物志》曰：桄榔木生牂柯，外皮有毛，似栟櫚而散生。其木剛，作鋤利如鐵，中石更利，惟中焦根乃致敗耳。皮中有似檮稻米片，又似麥面，作餅餌。
《廣志》曰：光榔樹，大四五圍，長五六丈，洪直，旁無枝條。其顛生葉。不過數十，似棕葉。破其木，肌堅難傷。入數寸，得面，赤黃，密糹致可食。
《周書·王會》曰：卜人，丹沙。注云：西南之蠻，丹沙所出。按卜人，蓋今之濮人也。
又曰：湯令伊尹為四方獻令，伊尹曰：「臣請正南歐豈〈五來切。〉柱國、指子陸童、百濮九，請今以珠璣、玳瑁、象齒、文犀、翠羽、鶴、短狗為獻。」
《永昌郡傳》曰：雲南郡在建寧南四十五里，治雲南縣，亦多夷濮，分佈山野，千五百人。女大小蹲踞道側。皆持數種器杖，時寇鈔，為郡邑之害。
《永昌郡傳》：郡西南千五百里徼外有尾濮。尾若龜形，長三、四寸。俗坐，輒先穿地空，以安其尾。若邂逅誤折尾，便死。男女長，各隨宜野會，無有嫁娶，猶知識母，不復別父。俗雲「貸老相食」，則此濮也。古人所說，非目見也。
《扶南土俗傳》曰：枸利東有蒲羅中人，人皆有尾，長五、六寸。其俗食人。按其地，並西南蒲羅，蓋尾濮之地名也。
梁祚《魏國統》曰：西南有夷，名曰尾濮。其地出玳瑁、犀、象、珠璣、金、銀、葛越、桂木。人皆蠻夷，重譯乃通也。
郭義恭《廣志》曰：木綿濮，土有木綿樹，多葉。又房甚繁，房中棉，如蠶所作，其大如卷。〈音拳。〉
《廣志》曰：文面濮，其俗刂面，而以青畫之。〈刂，音讒。〉
《廣志》曰：折腰濮，其俗，生子皆折其腰。
《廣志》曰：赤口濮，在永昌南。其俗，折其齒，刂其唇使赤；又露身，無衣服。
《廣志》曰：黑濮，在永昌西南，山居，耐勤苦。其衣服，婦人以一幅布為裙，或以貫頭；丈夫以穀皮為衣。其境出白蹄牛、犀、象、武魄、金、銅、華布。
《永昌郡傳》曰：朱提郡，在犍為南千八百里，治朱提縣。川中縱廣五、六十里。有大泉，池水千頃，名千頃池。又有龍池，以灌溉種稻。與道接，時多猿，郡取鳴嘯於行人徑次，聲聒人耳。夷分佈山谷間，食肉衣皮，雖有人形，禽獸其心，言語服飾，不與華同。有堂狼山，山多毒草，盛夏之月，飛鳥過之，不能得去。
又曰：建寧郡，朱提之東南六百里，土氣和適，盛夏之月，熱不鬱蒸；孟冬時，寒不慘忄栗。
又曰：永昌郡，在雲南西七百里。郡東北八十里瀘倉津。此津有鄣氣，往以三月渡之，行者六十人，皆悉悶亂；毒氣中物則有聲，中樹木枝則折，中人則令奄然青爛也。
又曰：興古郡，在建寧南八百里。郡領九縣，縱經千里，皆有瘴氣。蒜谷雞豚魚酒不可食，皆食啖皆病害人。郡北三百有槃江，廣數百步，深十餘丈，此江有毒瘴。九縣之人，皆號曰鳩民，言語嗜欲，不與人同。鳩民咸以三尺布角割作兩，不復加針縷之功也，廣頭著前，狹頭覆後，不蓋其形，與裸身無異。
《唐書》曰：昆彌國，一曰出昆明西南夷也，在爨之西，洱河為界，即葉榆河。其俗與突厥略同。相傳雲，與匈奴本是兄弟國也。漢武帝得其地，入益州部，其後復絕。諸葛亮定南中，亦所不至。武德四年，州治中吉弘使南寧，因至其國諭之，至十二月，遣使朝貢。貞觀十九年四月，右武侯將軍梁建方討蠻，降其部落七十二，戶十萬九千三百。
《唐書》曰：西爨方，南寧之渠帥也。自雲本河東安邑人也，七世祖仕晉，為南寧太守，屬中國亂，遂王蠻夷。梁元帝時，南寧州刺史徐文盛徵詣荊州，有爨瓚者，遂據南寧之地。延袤二千餘里。俗多華民，饒駿馬、明珠、犀、象。瓚死，有二子震、玩，分統其眾。隋開皇初，遣使朝貢。文帝遣韋世沖將兵鎮之，析置恭州、協州、昆州。未幾復叛。後遣史萬歲擊之，所至皆破，逾西洱河，臨滇池而還。玩懼而來朝，文帝誅之，諸子沒為官奴，不收其地，因與中國絕。高祖受禪，拜玩子弘達為昆州刺史，令持其父屍歸葬本鄉。益州段綸又遣俞大施至南寧，諭其部落，悉來歸款。自是朝貢不絕。
《唐書》曰：東女國，西羌之別種，以西海中復有女國，故稱東女焉。俗以女為王，東與茂州党項接，東南與雅州接，隔羅女蠻及白狼夷。其境東西九日行，南北二十日行，有大小八十餘城。王所居名康延川，中有弱水南流，用牛皮為船以渡。戶四萬眾，勝兵萬餘人，散在山谷。女王號為賓就，有女官曰高霸，平議國事。在外官僚，並男夫為之。其王侍女數百人，五日一聽政令。王若死，國中多斂金錢，動至數萬，更於王族求令女二人而立之，大者為王，其次為小王。若大王死，即小王嗣立，或姑死而婦繼，無有篡奪。其所居，皆起重層屋，王至九層，國人至六層。其王服青毛綾裙，下領衫，上披青袍，其袖委地。冬則羔裘，飾以紋錦。為小鬟髻，飾之以金。耳垂璫，足履索睪。俗重婦人而輕丈夫。文字同於天竺。以十一月為正。
又曰：東女國，其俗每至十月，令巫者齎餚詣山中，散糟麥於空，大咒呼鳥，俄而有鳥始雞，飛入巫者之懷。因剖腹而視之，每有一谷，來歲必登；若有霜雪，必多災異。其俗信之，名為鳥卜。其居喪，服飾不改，為父母則三年不櫛沐。貴人死者，或剝其皮而藏之，內骨於瓶中，揉以金屑而埋之。國王將葬，其大臣親屬殉死者數十人。隋大業中，蜀王秀遣使招之，拒而不受。武德中，女王國斂臂鈐湯湯傍氏始遣使貢方物，高祖厚資遣之。
又曰：垂拱二年，東女國王斂臂遣大臣湯劍石來朝，仍請官號。則天冊拜斂臂為左玉鈐衛將軍，仍以瑞錦制蕃服以賜之。天授三年，其王俄琰兒來朝。開元二十九年十二月，其王趙曳夫遣子獻方物，命有司宴於曲江，令宰臣已下同宴。又封曳夫為歸昌王，賜其子帛，放還，復以男子為王。貞元九年七月，其王湯立悉與哥鄰國王董臥庭、白狗國王羅陀忽、逋租國王弟鄧吉知、南水國王蘇唐磨、咄霸國王蕃藐蓬，各率其種落，詣劍南西川內附。其哥鄰等國，皆散居山川。弱水王，即國初女國之弱水部落，其悉董國在弱水西，故亦謂之弱水西悉董王。舊皆分隸邊郡，祖父例授將軍、中郎、果毅等官。自中原多故，皆為吐番所役屬。其部大者不過三、二千戶，各置縣令十數人理之。土有絲絮，歲輸於吐蕃。至是悉與之同盟，相率獻款，兼齎天寶中國家所賜官告共三十九通以進，西川節度使韋皋處其眾於維霸保等州，給以種糧、耕牛，咸樂生業。立悉等數國王自來朝，召見謚麟德殿，授官賞各有差。
