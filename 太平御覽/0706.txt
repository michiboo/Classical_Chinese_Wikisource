
許慎《說文》曰：牀，身之安也。
《釋名》曰：牀，裝也，所以自裝載也。
《方言》曰：牀，齊魯謂之簀，陳楚之間謂之第，〈音滓，又音姊。〉北燕朝鮮謂之樹，秦晉之間謂之槓，南楚謂之趙，東齊海岱之間謂之㯜〈其上板〉，衛之北郊、趙魏之間謂之牒。
《易》曰：初六，剝牀以足，蔑貞凶。《象》曰：剝牀以足，以滅下也。六二剝牀以辨，蔑貞凶。《象》曰：剝牀以辨，未有與也。六四，剝牀以膚，凶。《象》曰：剝牀以膚，切近災也。
又曰：巽在牀下。《象》曰：巽在牀下，上窮也。
《詩》曰：乃生男子，載寢之牀。
《禮》曰：曽子寢疾，樂正子春坐於牀下，曽元、曽申坐於足，童子隅坐而執燭。童子曰：「華而睆，大夫之簀與！」〈華，美也；簀，牀第也。〉曽子曰：「然！斯季孫之賜也，我未之能易也。元，起易簀！」〈命元起也。〉曽元曰：「夫子之病革〈音棘〉矣，不可以變。幸而至於旦，請敬易之。」曽子曰：「爾之愛我也不如彼。君子之愛人也以徳，細人之愛人也以姑息。吾何求哉？吾得正而斃焉，斯已矣。」舉扶而易之，反席，未安而沒。
《左傳》曰：齊無知弒其君，殺孟陽於牀。《注》雲，陽小臣代公居牀。〈事具《逐門》。〉
又曰：楚子圍宋。宋大懼，使華元夜入楚師，登子反之牀曰：「寡君使元以病告。」
又曰：夏子庾卒，楚子使薳子慿為令，尹訪於申叔，豫叔豫：「曰國多寵而王，弱國不可為。」也遂以疾，辭方，暑掘地下氷而牀，焉重繭衣，裘鮮食而。寢楚子使醫視，之復：「曰瘠則甚，矣而血氣未。」動乃使子南為令。尹
《周禮》曰：王府掌王之衽席牀第。
《國語》曰：晉獻公寢而不寐，郤叔虎曰：「牀第之不安邪？驪姬之不在側邪？」
《戰國策》曰：孟嘗君至楚，獻象牀。郢之登徒直，送之，不欲行。見孟嘗君門人公孫戌曰：「象牀之直千金，傷此若髪，標賣妻息不足以償。足下能使僕無行，先人有寶劒，願獻之。」戌曰：「諾。」
范瞱《後漢書》曰：袁術僭號，人情離叛，欲北至青州。曹操使劉備邀之。至江寧，坐簀牀而歎曰：「袁術乃至於此乎？」歐血而死。
又曰：向栩性卓詭，常於竈北坐板牀上，如是積久，板乃有膝踝足指之處。
又曰：羊茂字季寶，為東郡太守，冬日坐百羊皮；夏月坐一榆木板牀。蔬食，出界買鹽䜴食之。
又曰：薛淳為漢中太守，夏但坐板牀，不設席，冬坐羊皮。河內髙弘為瑯琊相亦然也。
《魏志》曰：陳登字元龍。許汜與劉備並在荊州牧劉表坐，汜曰：「陳元龍河海之士，豪氣不除。」備問汜：「君言豪有事耶？」汜曰：「昔遭亂過下邳，見元龍。元龍無主客之意，不相與語，自上牀臥，使客臥下牀。」備曰：「君有國士之名。今天下大亂，帝王失所，望君憂國忘家，有濟世之意，而君求田問舎，無言可采，是元龍所諱，何縁當與君語？如小人慾臥百尺樓上，臥君於地下，何但上下牀之間耶？」表大笑。
《晉書》曰：武帝㑹宴凌雲臺。衛瓘託醉，因跪帝牀前，曰：「臣欲有言。」因以手撫帝牀曰：「此坐可惜。」帝意乃悟，因謬曰：「公真大醉也。」瓘於此不復言。
又曰：齊獻王攸特為文帝所寵愛。每見攸，輙撫牀呼其小字，曰：「此桃符坐也，幾為太子者數矣。」
又曰：中宗〈元帝也。〉既登尊號，百官陪列。詔王導升御牀共坐，導固辭曰：「太陽下同萬物，蒼生何由仰照？」中宗乃止。
又曰：陶淡字起靜，好道養。年十五六便絶榖，設小牀，常獨坐，不與人共。
又曰：太尉郄鑒使人求女壻於王導，導令就東廂遍觀諸子。使者歸謂鑒曰：「王氏諸少年並佳，然見問咸自矜持。唯一人在東牀坦腹而食，獨若不聞。」鑒曰：「正此佳耳。」訪之，乃逸少也，以女妻之。
又曰：桓玄從荊州下都簒位，所坐御牀忽陷。殷仲文進曰：「將由聖徳淵重厚，地不能載。」玄大恱。
《燕書》曰：公孫鳳隠於昌黎九城，寢於土牀也。
沈約《宋書》曰：武帝初開國，有司奏東西堂施局腳牀銀塗釘。上不許，使用直腳，牀釘用鐡也。
又曰：江湛為元兇劭所害。初，湛家數見怪異，未敗之日，所眠牀忽有數斗血。
又曰：王微不仕，元兇之變，微尋書玩古，遂至足不履地。終日端坐，牀皆生埃，唯當坐處獨淨。
又曰：羊戎好為雙聲。江夏王義恭嘗設齋，使戎布牀。須臾，王出，以牀狹，乃自臨牀。戎曰：「官家恨狹，更廣七寸。」王笑曰：「卿豈惟善雙聲，乃辨士也。」
又曰：張敷為中書舎人。狄當、周赳並管要務，以敷同省名家，欲詣之。赳曰：「彼若不相容接，便不如不往，詎可輕行？當曰吾等並已員外郎矣，何憂不得共坐？」敷先方設二牀，去壁三四尺。二客就席，數呼左右曰：「移我逺客。」赳等失色而去。其自標遇如此。
又曰：王僧達，大明中以歸順功封寧陵縣五等侯，遷中書舍人黃門郎。路瓊之，太后兄慶之孫也，宅與僧逹門並，嘗盛車服詣僧達。僧達將獵，已改服。瓊之就坐，僧達了不與語，謂曰：「身昔門下騶人，路慶之者是何親？」遂焚瓊之所坐牀。
《齊書》曰：紀僧真幸於武帝，稍厯軍校，容表有士風。謂帝曰：「臣小人，出自本縣武吏，遭逢聖時，階榮至此。為兒婚得荀昭先女，即時無復所須，就陛下乞作士大夫。」帝曰：「此由江斆、謝瀹，我不得措意，可自詣之。」僧真承㫖詣斆，登榻坐定，顧命左右曰：「移吾牀讓客。」僧真喪氣而退。
又曰：虞願除後軍將軍。褚彥囘詣，願不在，見其眠牀上積塵埃，有書數卷。彥囘歎曰：「虞君之清，乃至於此！」令人掃地拂牀而去。
又曰：竟陵王子良為㑹稽郡，閣下有虞翻舊牀，罷任還，乃致以歸。後於西邸起古齋，多聚古人器服以充之。
又曰：少帝夜醉，蕭坦之與曹道劉挾抱還延昌殿，玳瑁牀上。
《梁書》曰：侯景既簒位，聞義師轉近，猜忌彌深。牀前闌錡自曉，然後見客。
又曰：長沙王懿孫植性恬靜，獨處一室，牀有膝痕。宗室衣冠，莫不楷則。
又曰：魚弘性奢侈，侍妾百餘人，不勝金翠。服翫車馬，皆一時之絶。有眠牀一張，皆是蹙柏，四面周匝無一有異，通用銀鏤金花兩重為腳。
又曰：賀革字文明。少以家貧，躬耕供養，年二十始輟耕，就父受業，精力不怠。有六尺方牀，思義未達則橫臥其上，不盡其義，終不肯食。
又曰：西域⻱茲等國，其王坐金牀，隨太嵗轉。與妻並坐接客。
《後魏書》曰：魏收讀書，夏月坐板牀，隨樹隂諷誦。積年牀板為之脫減，而精力不輟。
又曰：韓務除龍驤將軍、郢州刺史，獻七寶牀、象牙席。
《唐書》曰：貞觀十八年，召三品已上，賜宴於玄武門。太宗操筆作飛白，羣臣乘醉，就太宗手中相競。散騎常侍劉洎登御牀，引取，然後得之。其不得者咸稱「洎登牀，罪當死，請付法司。」太宗笑曰：「昔聞婕妤辭輦，今見常侍登牀。」
《莊子》曰：麗之姬，艾封人之子也。晉國之始得之也，涕泣沾襟。及其與王同筐牀、食芻豢，而後悔其泣也。
《商君書》曰：明者無所不見，人主處匡牀之上而天下治。
《論衡》曰：孔子將死，遺秘書曰：「不知何一男子，自謂秦始皇，上我堂，踞我牀。」
《南方志》曰：南方老人以⻱支牀。及老人死，舁牀，⻱尚活。
《天文集》曰：紫宮門外有天牀六星。
《世本》曰：紂為玉牀。
《東宮舊事》曰：太子有素栢局腳牀七具。
《漢武帝內傳》曰：武帝受西王母眞形六甲雲飛十二律，帝盛以黃金，封以白玉函，珊瑚為牀，索錦為帷，安者相集。
皇甫謐《髙士傳》曰：老萊子隠蒙山之陽，支木為牀。
《神仙傳》曰：衛叔卿入幸山，有紫雲鬰，金白玉為牀。
《真人周君傳》曰：周義山字季通，令㑹仙人，在金屋大室，以彩玉為牀。
《馬明先生別傳》曰：明生隨神女還岱宗石室中，金牀玉几。
《西京雜記》曰：武帝為七寶牀、雜寶屏風、八寶帳，設於宮中時，人謂為寶宮。
又曰：昭陽殿設玉牀。
又曰：韓嫣以玳瑁為牀。
《拾遺記》曰：董偃常臥延清之室，畫石為牀。石文如畫，體甚輕，出郅支國。上設紫瑠璃帳、火齊屏風。
又曰：石季倫屑瀋水香如塵末，而置象牀上，使所愛者踐之，無跡則賜眞珠百琲。〈百琲，珠百枚。〉若有跡者，則節其飲食，令體弱。故閨中相戲曰：「爾非細骨輕軀，那得百琲眞珠？」
又曰：頻斯國有楓林，林東有大石室，可容萬人坐。壁上刻為三皇之像，天皇十三頭，地皇十一頭，人皇九頭，皆龍身。亦有膏燭之䖏，緝石為牀，牀上有膝痕，深二三寸。
《衡山記》曰：仙人室中有黃玉床。
盛弘之《荊州記》曰：長沙郡有賈誼所穿井，旁局腳石牀一牀，可容人坐，其形古制，傳云：「誼所坐牀也。」
《西征記》曰：金郷焦氏山北有漢司𨽻校尉曽峻塜，前有石牀，長八尺，瑩摩鮮明，叩之即鳴。時太尉從事中郎傅珍之，諮議叅軍周安穆折石牀，各取一頭。為曽氏之後所訟。
《鄴中記》曰：石虎御牀殿方三丈，餘其牀皆局腳，髙下六尺。後宮別房中有小形玉牀，又有轉關牀，射鳥獸。
《異物志》曰：獸麡〈賫柴二音〉，狼形如麋，而角向前，入林則得之，角正四據，人因以作踞牀。
《異苑》曰：沙門支法存，有八尺沈香板牀。刺史王淡息切求，不與，遂殺而籍焉〈籍，沒也〉。後息疾，法存出為祟。
《世說》曰：袁紹年少時，曽夜以劒遣人擲魏武，小下不着，帝揆其後必髙，因帖臥牀，劒至果髙。
《語林》曰：簡文為撫軍時，所坐牀上塵，不聽左右拂。見鼠行跡，視以為佳。
《雜五行書》曰：凡安牀，東首貧賤疾病，西首富，南首貴，北首死。
《兵書》曰：將坐牀無故自動，下欲害之。
《夢書》曰：夢牀所壞者，為憂妻也。
曹植《九詠》曰：蕙幬兮荃牀。
柴子泰《七折》曰：下筦上簟，華鏤之床。
劉楨《續慮賦》曰：布玳瑁之席，設觜𧓈〈觜𧓈，大⻱也。〉之牀；馮玫瑤之几，對金精之盤。
李尤《臥床銘》曰：體之所安，寢處之歡。乆則敬慎，崇德逺姦。
《釋名》曰：長狹而卑曰榻，言其榻然近地也，小者坐三人也。
謝承《後漢書》曰：徐穉字孺子，豫章人。陳蕃為太守，不接賓客，唯穉來特設一榻，去則懸之。
又曰：周璆字孟玊，陳蕃為太守，璆來，置一榻，去則縣之。
《蜀志》曰：簡雍性簡傲佚蕩，自諸葛亮以下，則獨擅一榻，須枕臥語，無所屈。
《吳志》曰：周瑜薦魯肅，孫權引肅合榻對飲言議。
《宋書》曰：當陽侯劉彥節既貴，士子自非三署，不得上方榻，時以此少之。
又曰：顔延之為秘書監光祿勲太常，時沙門釋惠林以才學為文帝所賞，朝廷政事多與之謀，遂為士庻歸仰。上每引見，常升獨榻，延之甚嫉焉，因醉曰：「昔同子驂乗，袁絲正色，此三台之座，豈可使刑餘居之？」上變色。
又曰：王瞻字明逺，一字升鸞，負氣傲俗，好貶裁人物。仕宋為王府叅軍，常詣劉彥節，直登榻曰：「君侯是公孫，僕是公子。引滿促膝，唯餘二人。」彥節外雖酬之，意甚不恱。
《齊書》曰：孔休源字慶緒，博學，為晉安王府長史，甚得人譽。王深相倚仗，常於中齋別施榻，云：「此是孔長史坐，人莫得預焉。」其見敬如此。
《魏書》曰：元順為吏部尚書右僕射，上為，登階向榻，見榻甚故，問都令史徐忤起，曰：「此榻曽見先王坐。」順即哽塞，涕泗交流，久而不能言，遂令換之。
《梁書》曰：臨汝侯猷為益州，頗僭濫。客筵內遂有香燈〈都稜切〉，不置連榻。武帝知之，以此為僭。還都，以憂愧成疾卒。
《唐書》曰：玄宗命太常韋縚讀時令，每月一節。每孟月朔日，上御宣政殿，策置一榻，東置面案，令韋縚坐而讀之。
又曰：李峴為相，元載於政事堂置榻，邀宣事中官坐。峴至，叱左右去榻。
《唐髙士傳》曰：管寧自越海歸，常坐一木榻，積五十餘年，未嘗箕股，榻上當膝處皆穿。
《郭子》曰：杜預拜鎮南將軍，朝士悉至，客皆在連牀。芊雅舒後至，曰：「杜元凱復以連榻坐客。」不坐便去。
《列仙傳》曰：脩羊公者，魏人也，止華陰山石室，有懸石牀，臥其上，石盡穿陷也。
《風俗通》曰：靈帝好胡牀，董卓擅胡兵之應也。
《魏志》曰：裴潛為兗州刺史，常作一胡牀。及去官，留以掛柱。
《齊書》曰：張景真僭侈。武帝拜陵還，景真白服乘舴艋，坐胡牀，觀者咸疑是太子。
《梁書》曰：武帝軍至新林，楊公則自越城移屯，領軍府壘北樓與南掖門相對。嘗登樓望戰，城中遙見麾蓋，縱神鋒弩射之，矢貫胡牀，左右皆失色，公則曰：「虜幾中吾腳。」談笑如初。
又曰：侯景既簒位，時着白紗帽而尚披青袍，頭挿象牙梳，牀上設胡牀及筌蹄，着靴，垂腳坐。
《北齊書》曰：武成胡后與沙門曇獻通，布金錢於獻席下，又掛寶裝胡牀於獻屋壁，武成平生之所御者也。
庾肩吾《賦胡牀詩》曰：傳名乃外域，入用信中京。足欹形已正，文邪體自平。臨堂對逺客，命旅誓初征。何如淄館下，淹留奉盛明。
