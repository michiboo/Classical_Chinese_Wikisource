
《吳越春秋》曰：勾踐使大夫種於吳曰：「竊聞大王興大義，誅強救弱，越使賤臣種以先人藏器及甲二十領以賀君。」
又曰：公子光伏甲士於私室，具酒而請王僚。王僚乃被棠夷之甲三重，使兵衛至光家之門，夾陛帶甲左右皆王僚之親戚也。專諸置魚腸劍炙魚腹中而進之，刺王僚，貫達背，王僚立死。
《獻帝春秋》曰：越騎校尉伍孚以董卓無道，欲身自殺之。內貫小鎧拔佩刀詣卓。卓送出閣，執手告別。孚引刀刺卓。卓多力，卻不中。即殺孚，夷其族。
《董卓傳》曰：卓孫年七歲，愛以爲己子。爲作小鎧胄，使騎駃〈音決〉是〈音啼〉馬，與玉甲一具。俱出入，以爲麟駒鳳雛，至殺人之子，如蚤虱耳。
《晉建武故事》曰：王敦死，秘不發喪。賊於水南北渡攻宮壘柵，皆重鎧浴鐵。都督應詹等出精銳距之。
《宋元嘉起居注》曰：御史中丞劉損奏：前廣州刺史韋朗於廣州所部作犀皮鎧六領，請免朗官也。
《鄴中記》曰：石季龍左右置直衛萬人，皆五色細鎧，光曜奪目。
伏侯《古今注》曰：章帝建初三年，丹陽宛陵入掘地得甲一。
《述異記》曰：乾羅者，慕容廆之十一世祖也。著金銀襦鎧，騎白馬，金銀鞍勒，自天而墜，鮮卑神之，推爲君長。
《家語》曰：孔子言於定公曰：「家不藏甲，古之制也。今三家過制，請皆損之。」
《管子》曰：葛盧之山，發而出黃金。蚩尤受之，制以爲劍鎧。〈言其始也。〉
《孟子》曰：矢人豈不仁於函人哉？矢人惟恐不傷人，函人惟恐傷人。巫匠亦然，故術不可不愼也。〈趙岐章句曰：矢，箭也。函，鎧也。〉
《孫卿子》曰：楚人鮫革犀兕以爲甲，堅如金石。
《愼子》曰：藏甲之國，必有兵道。
《鹽鐵論》曰：強楚勁鄭，有犀兕之甲。
《呂氏春秋》曰：田贊補衣而見荊王，王曰：「先生之衣何其惡也？」贊曰：「衣又有惡於此者。」王曰：「可得而聞乎？」對曰：「甲惡於此。」王曰：「何謂也。」對曰：「甲冬日則寒，夏日則暑，衣無惡乎？〈惡乎甲者。〉贊也貧，貧故衣惡。今大王萬乘之主，富厚無敵，而好衣民以甲，臣弗得也。意者爲其義也。甲之事，兵之事也。刈人之頸，刳人之腹，墮人之城郭，刑人之父子，其名又甚不榮也。」
《呂氏春秋》曰：邾之故法，爲甲裳衣帛。〈以帛綴甲。〉公息忌謂邾君曰：「不若以組。凡甲之所以爲固者，以滿竅也。今竅滿矣，而任力者半。組則不然，竅滿則盡任力矣，」邾君以爲然，曰：「將何所得組？」公息忌對曰：「上用之，則民爲之矣。」邾君曰：「善。」下令，令官爲甲必以組。公息忌知說之行也，因令其家皆爲組。人有傷之者，曰：「公息忌知所以欲用組者，其家多爲組也。」邾君不說，於是乎止官無以組，〈以用。〉邾君有所尤也。爲甲以組而便，公息忌雖多爲組何損？以組不便，公息忌雖無爲組，亦何益？爲組與不爲組，不足以累公息忌之說，用組之心，不可不察。
又曰：趙攻中山。中山有多力者曰：「丘鳩衣鐵甲，操杖，擊無不碎，沖無不陷。以車投車，以人投人。」
《說苑》曰：孔子之匡，簡子殺陽虎，孔子似之，甲士以圍孔子之舍。子路怒，備戟將下鬥，孔子止之，曰：「何仁義之不免俗也。夫詩書之不習，禮樂之不修，是吾之過也。若非陽虎而以爲陽虎，則非丘之罪也夫！由歌，方和汝。」子路歌，孔子和之，三終而甲罷。
崔�《政論》曰：貪饕之吏，競納財用，狡猾之工，復盜竊之。至以麻�被弓弩，鐵淬�盍中令脆易治，鎧孔又褊小不足容入。凡漢所以能制胡者，徒襦鎧弩之利也，今鎧則不堅，弩則不勁，永失所恃矣。
《抱朴子》曰：屠犀爲甲，給乎專政之服；裂翠爲華，集乎后妃之首。雖出於幽谷，遷於喬木，然爲二物之計，未若棲竄於林薄，攝生乎榛藪。
《文選》曰：介冑被沾汗。
又曰：金練照海浦。〈註：練，甲也。〉
又曰：玄甲耀日。
陳林《武庫賦》曰：鎧則東胡闕鞏，百煉精剛。函師震椎，韋人制縫。玄羽縹甲，灼�龠流光。
孔融《寘刑論》曰：古聖作犀兕革鎧，今盆領鐵鎧，絕聖甚遠。
魏武《軍策令》曰：袁本初鎧萬領，吾大鎧二十領；本初馬鎧三百具，吾不能有十具。見其少遂不施也。吾遂出奇破之，是時士卒精練，不與今時等也。
曹植表曰：先帝賜臣鎧，黑光、明光各一具，兩當鎧一領，環鎖鎧一領，馬鎧一領，今世以昇平，兵革無事，乞悉以付鎧曹。
殷仲堪《相王箋》曰：奉所賜馬鎧，旣足以獎厲懦心，又以光華遠任。
庾翼《與燕王書》曰：今致襦鎧一領，兜鍪一副。
又曰：鄧百川昔送此犀皮兩當鎧一領，雖不能精好，復是異物，故復致之。
李尤《鎧銘》曰：甲鎧之施，禦鋒矢。尚其堅剛，或用犀兕。內以存身，外不傷害。有似仁人，厥道廣大。好德者寧，好戰者危。專智恃力，君子不爲。
《廣雅》曰：兜鍪謂之胄，鍛謂之釒區釒侯。〈上音歐，下音侯。〉
《說文》曰：兜鍪，首鎧也。
《易》曰：離爲甲冑。
《詩》曰：公徒三萬，貝胄朱糸┪。〈毛萇曰：貝胄，具飾也。朱糸┪，以朱糸┪綴之。糸┪，子林功。〉
《禮記》曰：獻甲者執胄，獻杖者執末。
又曰：臨哀則必有哀色，執紼〈甫勿切。〉不笑，臨樂不嘆。甲冑則必有不可犯之色。〈貌與事宜相配也。〉
又曰：車則�免綏，執以將命。甲若有以前之，則執以將命，無以前之，則袒櫜奉胄。〈鄭玄注曰：袒其衣，出兜鍪以致命。櫜，鎧衣也。〉
《左傳》曰：公及邾師戰於升陘，我師敗績。邾人獲公胄，懸諸魚門。〈杜預曰：胄，兜鍪也。魚門，邾城門。〉
又曰：秦師襲鄭，過周北門，左右免胄而下。
又曰：晉侯敗狄於箕。先軫曰：「匹夫逞志於君而無討，敢不自討乎！」免胄入狄師，死焉。狄人歸其元，面如生。
又曰：晉楚戰於鄢陵，郤至見楚子必下免胄而趨風。〈疾如風也。〉楚子使工尹襄問之以弓。〈問，遺也。〉郤至見客，免胄承命曰：「君之外臣，從寡君之戎事，以君之靈，間蒙甲冑，〈間，尤近也。〉不敢拜命。」〈介者不拜。〉三肅使者而退。
又曰：楚白公亂，葉公亦至，及北門，或遇之，曰：「君胡不胄？國人望君如望慈父母焉。盜賊之矢若傷君，是絕民望也。若之何不胄？」乃胄而進。又遇人曰：「君胡胄？國人望君如望歲焉，日月以冀，若見君面，是得艾也。〈艾，安也。〉而又掩面以絕民望，不亦甚乎？」乃免胄而進。〈言葉公得民心也。〉
《豰梁傳》曰：古者被甲嬰胄，非以興國也，則以征無道。豈曰以報其恥哉！
《漢書》曰：《王莽傳》云：元始五年，策王莽加九命之錫，於是稽首拜受甲冑一具。
《後漢書》曰：劉虞積忿公孫瓚不已，自率兵十萬攻瓚。將出，從事代郡程緒免胄而前曰：「公孫瓚雖有過惡，而罪名未正。明公不先告曉使得改行，以武臨之，瓚必悔禍謝罪，所謂不戰而服人也。」虞以緒臨事沮議，斬之以徇，戒軍士曰：「無傷餘人，殺一伯�而已。」虞遂大敗，斬虞於薊市。
《東觀漢記》曰：祭遵薨，喪至河南。博士范升上疏曰：「遵爲將軍，雖在軍旅，心存王室，不忘俎豆，可謂守死善道者也。」乃贈將軍給侯印綬，遣校尉發騎士四百人被玄甲兜鍪，兵車軍陣送葬。
又曰：建武六年，馬武與衆將上隴擊隗囂，身被甲兜鍪，持戟奔擊，殺數十人。囂追兵盡還，武中矢傷。
又曰：上征彭寵，朱浮上疏切諫曰：「連年距守，吏士疲勞，甲冑生蟣虱，弓弩不得弛。上下相率焦心，大兵冀蒙救護生活之恩，陛下輟忘之於河北，誠不知所以然。」
《獻帝春秋》曰：孫策獲太史慈，謂曰：「孤昔與卿神亭之役，若爲卿先如何？」慈謂曰：「不敢面欺，若兜鍪帶不斷，未可量也。」
《吳志》曰：太史慈與孫策戰於神亭，策得慈兜鍪。
《吳曆》曰：諸葛修作東興遏，魏軍拒之。時寒雪，恪使丁奉等皆解鎧，但著兜鍪，持刀緣遏上，北軍見祼身緣遏，皆大笑，不即嚴兵。便亂斫，遂破北軍。
《晉書·天文志》曰：魏文帝黃初六年十月，有星孛於少微，曆軒轅，占曰：「兵喪，除舊布新之象。」時帝軍廣陵，辛丑，帝親禦甲冑觀兵。
沈約《宋書》曰：元嘉二十七年，北討至陝。虜多縱突騎，衆軍患之。薛安都怒甚，乃脫兜鍪，解所帶鎧，惟著絳納兩當，械馬亦去具裝馳奔，以入賊陣。猛氣咆哮，所向無前。當其鋒者，應刃而倒。賊忿之，夾射不能中。如是者數四，每一入，衆無不披靡。
王琰《宋書》曰：晉康太守劉思道攻廣州殺刺史羊希。龍驤將軍陳伯紹討之，思道迎擊之，殺傷甚衆。會紹髻解，兜鍪墜地，退走見禽。
車頻《秦書》曰：苻登，堅族曾孫。堅死，登自立，皆刻兜鍪作「死休」字示士。以必死爲度，故戰所向無前。
崔鴻《前秦錄》曰：苻堅末，慕容沖率衆登城，堅身貫甲冑，飛矢滿身。
《後周書》曰：突屈之先臣於茹茹，居金山之陽，爲茹茹鐵工。金山形似兜鍪，其後謂兜鍪爲突厥，因以爲號。
《春秋繁露·服制象》曰：夫執介冑而後能距敵者，固非人之所貴也。
《孝經援神契》曰：欲去惡鬼，須具五刑，五人皆持大斧，著鐵兜鍪，將之，常使去四五十步，不可令近人也。
《戰國策》曰：蘇秦說韓王曰：「韓之劍，當敵則斬甲盾�鍪。」
《國語》曰：靡笄之役，郤獻子傷，曰：「餘病矣。」張禦曰：「受命於廟，受服於社，甲冑而效死，戎之政也。」
又《晉語》曰：郤至甲冑而見客，免胄而聽命。
樂資《春秋後傳》曰：吳越令魏武侯厲衆。五年，秦人興師而臨西河，魏士聞之，介冑不待令而奮擊，殺秦人者萬數。
《英雄記》曰：袁紹爲公孫瓚所圍，別駕田豐扶紹入空垣。紹脫兜鍪抵地云：「丈夫當前鬥死，而返逃入墻間，豈可得活。」〈一云：入匿墻間。〉
盧《晉書四王起事》曰：建武元年，天子還洛陽。右將軍張方啓曰：「陛下自鄴來還，宜詢宗廟。」天子出，因便去刂〈居鄴切。〉啓移都。其夜，方悉引兵從西明、廣陽諸城門入，自領五千騎，皆捉鐵纏槊擊。兜鍪ㄡ苷皆用涼州白鶡毛，望之若茶。
周遷《輿服雜事》曰：刺扌交者，扌交人之執刺兵者也。首戴虎皮胄。
《傳》曰：蒙皋貔比以犯陳蔡，因是有虎皮胄焉。蜀隊戴貝胄被犀角，此古制也。《詩》云：貝胄朱糸┪，謂以貝齒飾胄，朱縷綴之也。胄插以翟尾，垂以紅絮，朱糸┪之象也。
《晉令》曰：軍列營，步騎士以下，皆著兜鍪。
郭義恭《廣志》曰：獠〈音老〉在�羊柯，興古、鬱林、交趾、蒼梧，皆以朱漆皮爲兜鍪。
《家語》曰：孔子對魯哀公曰：「介冑執戈者，無退懦之氣，非體純猛，服使之然。」
《孔叢子》曰：陳王曰：「將居軍之禮，勝敗之變，如之何？」太師曰：「介冑在身，執銳在列，雖君父不拜。」
又曰：子高曰：「夫儒者居德行道，則袞冕之服；統師旅，則有介冑之服。」
《韓子》曰：天下無道，攻戰不已，甲冑生蟣虱，燕雀處帷幄。
虞喜《志林》曰：宋祭酒云：「可以禦者爲械。謂鎧甲兜鍪也。」
《抱朴子》曰：夫德教者，黼黻祭服也；刑罰者，刃之甲冑也。若以德教治狡暴，猶以黼黻禦剡〈音琰。〉鋒也。以刑罰施平世，是以甲冑升廟堂也。
又曰：忍痛苦之藥石者，所以除伐命之疾；嬰甲冑之重冷者，所以鋒鏑之集。
又曰：盤旋揖讓，非禦寇之容；貫甲纓胄，非廟堂之飾。
曹植表曰：兩當鎧二十領，兜鍪自副鎧百領。
陶侃《答溫嶠書》曰：奉所送帳下得蘇峻兜牟。兜牟作之巧︱，用功殊多，戰器不事須此也。意謂不如三甲者，逆賊身所服，此是兇器，古人惡其名。得此兜牟者，猶以有功，令賞其細葛一端。
魏武帝《破袁尚上事》曰：臣前上言逆賊袁尚還，即厲精銳討之。今尚人徒震蕩，部曲喪守，引兵遁亡。臣陳軍披堅執銳，朱旗震，虎士雷噪，望旃眩精，聞聲喪氣，投戈解甲，翕然沮壞。尚單騎遁走，捐棄僞節鉞鈇，大將軍、冗阝鄉侯印各一枚，兜鍪萬九千六百二十枚，其矛盾弓戟，不可勝數。〈冗阝，苦浪切，又古衡切。〉
干寶《百志詩》曰：壯士稟傑資，氣烈有自然。俯仰群衆中，胡能救世艱？閱鞏代縫掖，兜鍪易進賢。
楊雄《長楊賦》曰：高祖奉命順鬥極運，天關橫鉅，海漂崑崙，提劍而叱之。所過靡城扌斬邑，下將降旗，一日之戰不可殫記。當此之勤，�鍪生蟣虱，介冑被沾汗。
《文選》曰：朝食不免胄，夕息常負戈。
又曰：貝胄星離。
《釋名》曰：盾，遁也，跪其下避刃以隱遁也。大而平者曰吳魁，本出於吳，爲魁師者所持也。隆者曰滇盾，本出於蜀，蜀滇所持也。或曰羌盾，言出於羌也。約脅而鄒者曰陷虜，言可陷破虜敵，今謂之曰露是也。狹而長者曰步盾，步兵所持，與刀相配者也。狹而短者曰狹子盾，車上所持者也。子，小稱也。以逢〈音逢。〉編板者，謂之木絡盾，以犀皮作之曰犀盾，以木作之曰木盾，皆因所用爲名也。
許愼《說文》曰：楯𢧕〈音伐。〉也。所以身、蔽目，從目，象形聲也。�鹵，大楯也。
揚雄《方言》曰：楯，自關而東或謂之𢧕，或謂之幹，〈幹者，杆也。〉關西謂之楯。
張楫《埤蒼》曰：𢧀，盾也。
《廣雅》曰：果科幹𢧕扌鹵戟，盾也。
《龍魚河圖》曰：盾名自障。
《禮記》曰：仲夏之月，命樂師修鞀〈音桃。〉鞞鼓，均琴瑟管簫，執干戚戈羽。
又曰：春秋學干戈，秋冬學羽，皆於東序。
又曰：季夏以禮祀周公於太廟，朱幹三戚，冕而舞大武。〈鄭玄曰：朱幹，亦大盾也。〉
《周禮》曰：旅賁氏掌執戈盾，夾王車而趨。喪紀則衰葛執戈盾。
又曰：方相氏掌蒙熊皮，黃金四目，衣朱裳，執戈楊盾，帥百隸而時儺。
又曰：司兵掌五兵五盾，各辯其物與之等，以待軍事。〈鄭玄曰：五盾，干櫓之屬，其名未盡聞也。〉
又曰：司戈盾，掌戈盾之物而頒之。
又曰：魯及齊戰於炊鼻。〈杜預曰：炊鼻，魯地。〉齊子泉捷從泄聲子。〈聲子，魯大夫也。〉射之中盾瓦。〈瓦，盾脊也。〉繇�勾〈音鈎。〉汰輈匕，入者三寸。〈入盾瓦也。繇過汰矢激也。〉
又曰：宋樂祁獻趙簡子楊盾六十。
