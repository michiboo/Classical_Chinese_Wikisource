
《六典》曰︰衛卿之職，掌邦國器械、文物之事，總武庫、武器、守宮三署之官屬；少卿爲之貳。凡大祭祀、大朝會，則供具羽儀、節鉞、金戟、帷帟、茵{草蓆}之屬。
《漢書·百官表》曰︰衛尉，秦官也，掌宮門衛屯兵。漢因之。景帝初，更名中大夫，後元年改爲衛尉。
《東觀漢記》曰︰光武二十三年，太尉鮑昱兼衛尉。永元三年，司徒丁鴻兼衛尉。
《後漢書》曰︰銚，〈音遙。〉期字次況，潁川人也。拜衛尉卿，期重於信義，憂國憂主，其有不得於心，必犯顔諫諍。
《續漢書》曰︰陰興爲衛尉，每諸將出征伐，身行勞問，無所愛惜。
又曰︰馬光字叔山，爲衛尉卿。上以光謹敕小心，周密畏慎，特親異之。
又曰︰竇固字孟孫，爲衛尉卿。兩宮宿衛見重當時，仁厚謙恭，甚有名稱。
又曰︰趙喜字伯陽，爲衛尉，盡心事上，夙夜匪懈。母沒，上疏乞守服，不許，遣使釋服。
又《百官志》曰︰衛尉卿，秩中二千石，掌官服、衛士、公車令、百官衛士、左右都虞候、宮掖門司馬皆屬焉。
《魏志》曰︰辛毗爲衛尉，清平。與徐邈、胡質，皆以憂國忘私，不營産業，賜�二千斛、錢三十萬，布告天下。
又曰︰田預爲幷州刺史。征爲衛尉。屢乞遜位，司馬宣王以預克壯，書諭未聽。預書答曰︰「年過七十而以居位，譬猶鐘鳴漏盡而夜行不休，是罪人也。」遂因稱疾。
又曰︰辛毗字佐治，爲衛尉卿。帝方修殿舍，毗諫曰︰「詩云︰民亦勞止，汔可小康。」
《吳志》曰︰嚴爲孫權立吳及稱尊號。嘗爲衛尉，祿賜皆散之親戚知故，家常不充。
《晉書》曰︰石崇拜衛尉，與潘岳諂事賈謐。謐與之親善，號「二十四友。」廣成君每出，崇降車路左，望塵而拜，其佞如此。
《宋書》曰︰南郡王義宣子恢爲侍中，領衛尉。晉氏過江不置衛尉，世祖欲重城禁，故復置衛尉，自恢爲始也。
《唐書·官品志》曰︰衛尉卿位視侍中，掌宮門屯兵，卿每月、丞每旬行宮僥，糾察不法，統武庫令、公車司馬令。
《漢官解詁》曰︰衛尉主宮闕之內，衛士於垣下爲廬，各有員部。凡居宮中者，皆置籍於門，按其姓名，有醫巫僦人當入者，本官長吏爲封啓，傳審其印信，然後內之。人有籍者，皆復有符，用木長二寸，以所長官兩字爲鐵印分符。當出入者，按籍畢，復齒符乃引內之也。其有官位得出入者，令執御者各傳呼，前後以相通，從昏至晨分部行夜。夜有行者輒前曰︰「誰！誰！」若此不懈，終歲更始，所以重慎宿衛也。
《漢書舊儀》曰︰衛尉寺在京內，胡廣雲︰「宮闕之內，衛士於周垣下爲廬者，若今之伏宿屋矣。」
《六典》曰︰武庫令掌藏邦國之兵仗器械，辨其名數，以備國用；丞爲之貳。
《漢書·百官表》曰︰執金吾屬官，有武庫令。
又曰︰杜欽爲大將軍，武庫令職閑無事，欽所好也。
又曰︰武庫令一人。昔武王伐紂，散牛放馬，倒載干戈，韜以虎皮而藏諸武庫。武庫之職，由來尚矣。
《續漢書》曰︰武庫令一人，秩六百石，主兵器。
《晉書》曰︰樂廣欲會荊楊士人，武庫令黃慶進陶侃於廣。人或非之，慶曰︰「此子終當遠到，復何疑也。」
《六典》曰︰守宮令掌邦國供帳之屬，辨其名物，會其出入。凡大祭祀、大朝會及巡幸，則設王公、百官位於正殿南門外。
《續漢書》曰︰少府屬官有守宮令、丞，主御紙筆墨及財物諸用，幷封書泥之事。
《魏志》曰︰荀字文若，年少時，南陽何顒異之，曰︰「王佐才也。」舉孝廉，拜守宮令。
董巴《漢中官傳》曰︰守宮，禁內署令，秩千石，在省內用中人，省外士人。
《齊職儀》曰︰守宮，周掌舍之職，王行爲帷宮，即其任也。
《漢書》曰︰張釋之爲公車令。
《續漢書》曰︰公車司馬令，掌宮南門。凡吏民上書、四方貢獻及征詣公車者，皆掌之。
又曰︰周垂字子居，拜侍御史、公車司馬令，不畏強御，以是見怨於幸臣。
應劭《漢官儀》曰︰公車司馬令，周官也，秩六百石，冠一梁，掌殿司馬門。僥夜宮中，天下上事及闕下凡所徵召，皆總領之。李邵以公車司馬入爲侍。
《六典》曰︰宗正卿之職，掌九族、六親之屬籍，以別昭穆之序，幷領崇玄署；少卿爲之貳。
《漢書》曰︰宗正，秦官也。〈應劭曰︰周成王時，形伯入爲正。〉掌親屬。
又曰︰劉德字路叔，修黃老術，有智略，少時數言時事，召見甘泉宮。武帝謂之「千里駒」。昭帝初爲宗正丞，後爲宗正卿。德妻死，大將軍欲以女妻之，德不敢，畏盛滿也。
又曰︰劉向字子政，元帝時蕭望之、周堪薦向宗室，忠直明經有行，爲宗正。
《東觀漢記》曰︰劉般字伯興，遷宗正。在朝廷竭忠盡節，勤身憂國，夙夜不怠，數納嘉謀，州郡便宜，清淨畏慎，受職修治，振施宗族。
又曰︰劉平字公子，以仁孝著聞。永平三年，爲宗正卿。
《後漢書》曰︰劉軫字君文，梁孝王胤爲宗正，卒官，遂代掌宗正焉。
《續漢書》曰︰宗正卿一人，秩二千石，掌序錄王國嫡庶之次，及諸宗室親屬遠近，郡國歲計，上宗室名籍。
《晉起居注》曰︰咸寧元年，以太中大夫王覽爲宗正卿。
又曰︰太始二年，以侍中中書監朱整爲宗正卿。
《後魏書》曰︰杜銓。初，密太后父豹喪在濮陽，世祖欲命迎葬於鄴，謂司徒崔浩曰︰「天下諸杜，何處望高？」浩對京兆爲美。世祖曰︰「朕今方改葬外祖，意欲取京兆杜中長老一人，以爲宗正，命營護凶事。」浩曰︰「中書博士杜銓，其家今在趙郡，是杜預之後，於今爲諸杜最。」即命詔之。及見，銓器貌瑰雅，世祖感悅，謂浩曰︰「此真吾所欲也。」以爲宗正。
《唐書·官品志》曰︰宗正卿，位視列曹尚書，主皇室外戚之籍，以宗室爲之。
《石氏星經》曰︰宗正二星，在帝座東南。
《山公啓事》曰︰羊祜忠篤寬厚，然不長理劇，宗正卿缺，不審可轉作否？
《後魏職令》曰︰宗正卿第四品上，第二清用懿清和識參教典者，先盡皇宗，無則用庶姓。
《六典》曰︰宗正丞，掌判寺事。
《六典》曰︰太僕卿掌邦國廄牧、車輿之政令，總乘黃、典廄、典牧、章府四署及諸監、牧之官屬；少卿爲之貳。凡國有大禮及大駕行幸，則供其五輅屬車之屬。
《尚書·冏命》曰︰穆王命伯冏爲周太僕正，〈伯冏戍名爲太僕，作大御中大夫也。〉作《冏命》曰︰「昔在文武，聰明齊聖，小大之臣，咸懷忠良。今予命汝作太僕正，正於群僕侍御之臣。」
《周禮》曰︰太僕正，掌正王之服位，出入王之大命，掌諸侯之復逆。王視朝，前正位而退，入亦如之。建路鼓於大寢之門外而掌其政，以待達窮者與遽令；聞鼓聲則速逆御僕與御庶子。祭祀、賓客、喪紀，正王之服位，詔法儀，贊王牲事。王出入，則自在左馭而前驅。
《漢書》曰︰夏侯嬰自上初起沛，常爲太僕，竟高祖世以太僕事惠帝，惠帝崩，以太僕事高後。高後崩，代王之來，嬰與東牟侯入清宮，以天子駕迎代王，共立文帝，復爲太僕。
又曰︰《百官表》曰︰「太僕掌輿馬。屬官有大廄、未央廄、象馬三令。又車府、路�令、〈音靈。〉騎馬、駿馬四令丞；又龍馬、閑駒、橐泉余、承華五監長丞；又邊郡六牧苑令，各三丞；又牧橐、昆蹄令、丞皆屬焉。
《東觀漢記》曰︰祭〈側界切。〉彤膂力過人，常貫三百斤弓，馬爲太僕；從帝過孔子講堂，帝指子路室曰︰「太僕，吾之禦侮也。」
《後漢書》曰︰征祭彤爲太僕。彤在遼東幾三十年，衣無兼副。顯宗既嘉其功，又美彤清約，拜日賜錢一百萬、馬三匹、衣被、刀劍下至居屋什物，大小無不悉備。
《續漢書》曰︰趙岐字台卿，獻帝以爲太僕，持節安慰天下。
又《百官志》曰︰太僕秩中二千石，掌車馬。天子出，奉駕；大駕則馭。
《魏志》曰︰國淵字子尼，遷太僕。居列卿位，布衣疏食，祿賜散之舊故宗族，以恭儉自守。
又曰︰潘尼字正叔，侍中爲太僕，造《乘輿箴》。
《漢舊儀》曰︰太僕牧師諸苑三十六所，分佈北邊，以郎爲苑監官。奴婢三萬人，分養三十萬頭，擇取給六廄，牛羊無數，以給牲犧。
《漢雜事》曰︰石慶爲太僕御出，上問車中幾馬，慶以策數馬畢，舉手曰︰「六馬！」慶於兄弟中最爲簡易，而猶如此。
又曰︰公孫賀以太僕爲丞相，子敬聲代爲太僕。
《晉諸公贊》曰︰郭展爲太僕，留心於養生，是以廄馬充�刃；其後征吳，得以濟事。
《唐書·官品志》曰︰太僕卿位視黃門侍郎，統南馬牧、左右牧、龍廄、內外廄丞。
《六典》曰︰乘黃令掌天子車輅，辨其名數與馴馭之法；丞爲之貳。
《宋書》曰︰乘黃令，晉官也。主乘輿金根車及安車、追鋒諸衆車馬。
《齊職儀》曰︰乘黃，獸名也。龍翼馬身，黃帝乘之而仙，後人以名廄。
《六典》曰︰典廄令掌系飼馬牛，給養雜畜之事；丞爲之貳。
《漢書》曰︰太僕屬官有大廄、未央廄、象馬三令，各五丞一尉。又車府、輅�令、騎馬、駿馬四令、丞；〈晉約曰︰漢儀注，大廄，名也，主馬萬匹也。〉又龍馬、閑駒、橐泉、〈如淳曰︰廄在橐泉宮下。〉餘、承革五監長、丞；牧橐、昆蹄令丞。〈應劭曰︰橐，橐駝。昆蹄，好馬名也。如淳曰︰因以名廄也。〉武帝太初元年，更名象馬爲桐馬。〈應劭曰︰主乳馬取其汁，桐洛之味酢可飲，因以名官相動。〉
又曰︰蘇武爲茤中監。〈移中，廄名，音移。〉
又曰︰上官桀遷未央廄，上體不安，及愈，見馬瘦，上怒曰︰「汝以我不復見馬耶！」桀曰︰「聖體不安，日夜憂懼，意誠不在馬。」言未卒，泣數行下，上以爲忠。
《齊職儀》曰︰諸廄有圉師、牧人，養馬之官；校人，掌王之馬正也。
《六典》曰︰車府令掌王公已下車駱，辨其名數及馴馭之法，丞爲之貳。
《史記》曰︰趙高爲秦車府令。
《漢書·百官表》曰︰太僕屬官，有車府令一人，六百石；丞一人。
《東觀漢記》曰︰永平中，車駕出，信陽侯陰就幹車騎突鹵簿，車府令齊國徐匡就車收御者送獄，詔書譴匡，匡自系不出。吳良上書言︰「信陽侯驕慢，幹突車騎，無大臣禮，大不敬。匡執法守正而下獄，臣恐陛下政化由是隳矣。」於是詔出匡，左遷爲即丘長。
《齊職儀》曰︰車府署，周有巾車典輅之職，辨五輅之制。
