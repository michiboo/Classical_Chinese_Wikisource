
《爾雅》曰：女子先生爲姊，後生爲妹。
《毛詩·泉水》曰：問我諸姑，遂及伯姊。
《禮記·檀弓》曰：孔子與門人立，拱而尚右，二三子亦尚右。孔子曰：「二三子之嗜學也，我則有姊之喪故也。」二三子皆尚左。
《左傳·成上》曰：潞子嬰兒之夫人，晉景公之姊也。酆舒爲政而殺之，又傷潞子之目。晉侯欲伐之，諸大夫皆曰：「不可。酆舒有三雋才，不如待後之人。」伯宗曰：「必伐之。狄有五罪，雋才雖多，其何補焉？」遂滅潞。酆舒奔衛，衛人歸請晉，晉人殺之。
又《昭元》曰：鄭徐吳犯之妹美，公孫楚聘之矣，公孫黑又使強委禽焉。犯懼，告子産。子産曰：「是國無政，非子之患也，惟所欲與。」犯請於二子，使女擇焉。子�盛飾而入，布幣而出。〈�，公孫黑。〉子南戎服而入，左右射，超乘而出。女自房觀之，曰：「子�信美矣，抑子南夫也。〈子南，公孫楚字。〉夫夫婦婦，所謂順也。」適子南氏焉。
又《定上》曰：吳伐楚，楚昭王取其妹以出，涉濉水，鍾建負之，以從。復國。王將嫁季羋，季羋辭曰：「所以爲女子，遠丈夫也。鍾建負我矣。」王遂使妻鍾建，以爲樂尹。
《春秋感精符》曰：人主含天地，據璣衡，齊七政，秉八極，父天母地，兄日姊月。
《史記》曰：聶政爲嚴仲子殺韓相俠累，因自披面抉眼，出腸以死。韓取政屍，暴於市，購之曰：「有能言殺俠累者，與千金。」政姊聞之，乃伏屍哭曰：「是軹深井裡聶政也，妾奈何畏歿身之誅，滅賢人之名？」乃大呼天者三，遂死於政旁也。
又曰：萬石君石奮，高祖問曰：「君有何人？」對曰：「有姊，善鼓琴。」高祖乃召爲美人。
又曰：張敬叔姊善鼓琴，高祖召爲宮人，徙其家就戚里。戚里在長安，與親戚別居，故曰戚里。
《漢書》曰：李延年妹絕美。延年侍上，酒酣，歌曰：「北方有佳人，絕世而獨立。一顧傾人城，再顧傾人國。不惜傾城傾國，佳人難再得。」武帝聞之，乃召入宮。
又曰：秦彭字伯平，爲山陽太守。民江伯欲嫁寡姊，姊乃引鐮自割。伯因前救姊，觸鐮傷姊，遂亡。縣正論法，彭曰：「救無惡志。」乃輕罪之。
謝承《後漢書》曰：范冉姊病，往看之。姊爲設飯，冉留錢一百文。姊使人追還之，冉竟不受。
又曰：曹壽妻，班超之妹也。超字仲叔，扶風人，爲都護，在絕域。年老思入關，妹乃上書曰：「妾兄超延命沙漠三十餘年，骨肉生離，不復相識。」書奏，帝乃征還。
又曰：宋弘字仲子，爲司空。帝姊胡陽公主新寡，帝與論朝臣美惡，以觀其意。主曰：「宋弘容德莫及。」帝曰：「方圖之。」後引弘入，令主坐屏風後，因謂弘曰：「貴易交，富易妻，人情乎？」弘曰：「貧賤之交不可忘，糟糠之妻不下堂。」帝謂主曰：「事不諧矣。」
又曰：汝南袁隗妻，馬融之女。少有才辨。融家世豐豪，裝遣甚盛。及初成禮，隗謂之曰：「婦奉箕帚而已，何乃過珍麗？」對曰：「慈親垂愛，不敢逆命。君欲鮑宣、梁鴻之行者，妾亦請從少紹、孟光之事。」又問曰：「弟先兄，舉世以爲笑，今處姊未適人，而君先行，可乎？」對曰：「妾姊高行殊邈，未遇良匹，不如鄙薄，苟然而已。」又問：「南郡學窮道奧，文爲辭宗。而所在之識，輒以資財爲損，何耶？」對曰：「孔子大聖，不免武叔之毀；子路至賢，猶有伯寮之愬。家君固其宜也。」
《蜀志》曰：初，孫權以妹妻蜀先主。孫氏性才捷剛猛，有諸兄之風。侍婢百餘人，皆執刀劍而侍立，先主心常凜凜然也。
《晉書》曰：郭奕字大業，太原人。遷雍州刺史，有寡姊隨其之官。姊下僮僕多有奸犯而爲人所糾，弈按省畢，曰：「丈夫豈當以老姊求名！」遣而不問。
又曰：桑虞字子深，衛人。年十四喪父，哀毀過禮，以米百粒糝藜藿。其姊喻之曰：「滅性非孝子。」對曰：「藜藿雜米，足以勝哀。」
又曰：涼州刺史羊欣姊喪，未經旬，車騎長史韓預強聘其女爲妻。張紘爲御史中丞，貶預以清風俗。論者稱之。
又曰：陳統字元方，弟�字偉方，俱清秀知名。姊妹四人，幷有美才。姊適東莞徐氏，生邈。及二姊適同郡劉氏，文章最盛。
又曰：慕容垂妻段氏字元妃，光祿大夫段儀女，婉惠有志操，常謂妹季妃曰：「我終不作凡人妻。」季妃曰：「我亦不作庸夫婦。」鄰人聞笑之。後燕王納元妃爲室，范陽王德聘季妃，幷如其言。
又曰：王凝之妻謝氏名道蘊，安西將軍弈之女也，聰明有才辨。同郡張玄妹亦有才質，適顧氏。謝玄每以之敵道韞。有濟尼者，游於二家。或問之，答曰：「謝夫人神情散朗，故有林下之風；顧家婦清心玉映，自是閨房之秀。」
《宋書》：新野庾彥達爲益州刺史，攜姊之官，資給中分祿秩。西土稱之。
《齊書》曰：永興中，有王氏女，年五歲，得毒病，兩目皆盲。性至孝。年二十，父亡。盲女臨屍一叫，眼皆血出。小妹娥舐之，其左眼即開愈。時人皆以爲孝感所致也。
《梁典》曰：長廣橋者，宋武帝姊昔賣紗糴米，還，橋小，不敢過，無船得渡。日晚，宋武帝大饑，久，方見姊負米還，乃謂姊曰：「若異日富貴，當長廣此橋。」遂爲名也。
《新子》曰：梁車新爲鄴令，其姊往見之。值暮，郭門閉，遂逾郭而入。梁車新因刖其足。趙成侯以爲不慈，遂奪璽免官。
應劭《風俗通》曰：郝廉，太原人，饑寒不受人衣食。曾過姊家飯，留五十文置席下而去。
《世說》曰：郗嘉賓死，婦弟欲迎其姊還，姊終不肯歸，曰：「生縱不得與郗郎同室，死寧不同穴也？」
又曰：袁彥道有二姊，一適殷源，一適謝祖。嘗語桓宣武，切恨不更有一人配卿也。
《王子年拾遺》曰：賈逵年六歲，其姊聞鄰家讀書，日日抱逵就籬聽之。逵年十歲，乃暗誦六經。父曰：「吾未嘗教爾，安得《三墳》《五典》誦之乎？」對曰：「姊嘗抱於籬邊，聽鄰家讀書，因記得而誦之。」
蕭韶《太清記》曰：劉孝儀諸妹，文彩艶質，甚於神人也。
《荊州圖南北岸》曰：屈原之鄉里，原旣流放，忽然歸，鄉人喜悅，因名南岸曰歸鄉岸。原有姊聞原還，亦來歸，責其矯世。鄉人又名其北岸曰姊歸岸。
《釋名》曰：夫之父曰舅，舅言久也，父老之稱也。夫之母曰姑，姑言故也。
《爾雅》曰：婦稱夫之父曰舅，稱夫之母曰姑；姑舅在則曰君舅君姑，歿則曰先舅先姑。
《禮記·檀弓》曰：婦人不飾，不敢見舅姑。
又《內則》曰：婦事舅姑，如事父母。鶏初鳴，咸盥漱。櫛，從，笄，總，衣紳。左佩紛、刀、礪、小Δ、金燧，右佩箴、管、綫、纊、施{般系}秩，大Δ、木燧，衿纓、綦屨，以適舅姑之所。及所，下氣怡聲，問衣燠寒；疾痛苛癢，而敬抑搔之。
又曰：婦將有事，大小必請於舅姑。〈不敢專行也。〉
《儀禮·婚禮》曰：舅饗送者以一獻禮，酬以束錦；姑饗婦人送者，酬亦束錦。
《左傳·襄元》曰：魯齊薑薨。初，穆薑使擇美檟以自爲櫬與頌琴，季文子取以葬。君子曰：「非禮也。禮無所逆，婦養姑者也，虧姑以成婦，逆莫大焉。」〈穆姜，成公母。姜，成公婦也。〉
《列女傳》曰：鄒孟軻旣娶，將入室，其婦祖而內。孟子不悅，遂去不入。婦辭孟母，求去，曰：「妾聞夫婦之道，私室不與焉。今妾竊惰在室，而夫子見妾，悖然不悅，是客妾也。婦人之義蓋不客宿，請歸於父母。」姑召軻而謂之曰：「夫禮，將上堂，聲必揚，所以戒人也。將入戶，視必下，恐見人過。今子不察於禮而責於妻，不亦遠乎？」孟子遂留其婦，謝之。君子謂孟母知禮而明姑婦之道。
《釋名》曰：嫂，叟也，老稱也。叟，縮也，人及物老皆小縮於舊也。叔，少也，幼者稱也。叔亦ㄈ也，見嫂ㄈ然卻退也。
《爾雅》曰：女子謂兄之妻爲嫂，弟之妻爲婦。
《禮記·曲禮》曰：嫂叔不通問。
又《檀弓》曰：子思之哭嫂也爲位，婦人倡踴。
又曰：嫂叔之無服也，蓋推之遠之也。
又《雜記》曰：嫂不撫叔，叔不撫嫂。
《史記》曰：蘇秦，洛陽人。從鬼穀歸，大困窮困。兄嫂姊妹妻皆笑之，不爲下機。秦乃閉室不出，讀《周書陰符》。後合六國，從約幷力，相六國。北報趙，過洛陽，車騎輜重擬於王者，乃歸。昆弟嫂側目不敢仰視。秦謂嫂曰：「何前踞而後恭？」嫂匍匐以面伏地，謝曰：「見季子位高金多也。」
《漢書》曰：高祖長兄伯妻，高祖微時嘗避事，時與賓友過其丘嫂。〈丘，空也。無婿曰丘，乃寡嫂也。〉嫂厭叔引客來食，佯爲羹盡�釜。客去，高祖視釜，尚有羹，由是怨之。後定天下，而伯子獨不得封。太上皇爲言之，高祖曰：「非敢忘也，但其母不長者耳。」後七年，封爲羹頡侯。
又曰：陳平兄伯常耕田，縱平游學，嫂疾之不親家事。或問平：「食何物而肥？」對曰：「食糠乞耳。」嫂曰：「有叔如此不如無。」伯聞而遂其妻。
《晉書》曰：鄭休妻石氏爲九族所重。休前妻女旣幼，又休父布臨終生庶子沈。休命棄之，石氏曰：「奈何使舅之胤不存乎？」遂養沈及前妻女，力不兼舉。九年之間，三不舉子。
又曰：王渾妻鍾氏字琰，生子濟。渾嘗共琰坐，濟趨庭而過。渾欣然曰：「生子如此，足慰人心！」琰曰：「若新婦得配參軍，〈爲渾弟淪也。〉生子固不啻如此耳。」
又曰：王澄字平子，衍季弟也。衍妻郭氏性貪鄙，令婢於路擔糞。澄年十四，諫郭。郭大怒，謂澄曰：「昔先人臨終之日，以小郎囑新婦，不以新婦囑小郎。」因捉其衣裾，欲杖之。澄懼，逾窗而走得脫。
又曰：王凝之妻謝氏，字道韞，弈之女也，聰識有才辨。凝之弟獻之嘗與賓客談議，詞理將屈，道韞使婢白獻之曰：「新婦欲與小郎解圍。」乃以青綾步障自蔽，申獻酬之義。客遂不能屈也。
又曰：晉中書令王瑉與嫂婢私通，嫂撻甚苦。婢素善歌，而瑉好執白團扇，故制《白團扇歌》。
又曰：顔含字弘都，嫂老而失明。含奉養如親，束帶躬侍。嫂病困，須蚺蛇膽，求之不獲，憂嘆盈懷。方獨坐愁苦，忽有一童子持一青囊授含，含聞之，乃蚺蛇膽也。童子出戶，化爲青鳥飛去。含得藥成，嫂病遂愈。
《齊書》曰：吳達之，義興人。嫂亡，無以具葬，乃自賣爲十夫，傭以營葬。
《三十國春秋》曰：晉吏部郎魏衡謂侄舒曰：「汝後得爲小縣長。」舒曰：「堪八百戶長。將老，便入官舍，即斯願畢矣。」
《孟子》曰：淳于髡曰：「男女授受不親，禮與？」孟子曰：「禮也。」曰：「嫂溺，則援之以手乎？」曰：「嫂溺不援，是豺狼也。男女授受不親者，禮也；嫂溺援之以手者，權也。」
《逸士傳》曰：高鳳爲太守所召，恐不得免，自言不應爲吏，乃與寡嫂僞爭田，遂免仕。
《世說》曰：阮籍嫂嘗還家，籍見嫂，與之別。或譏之。籍曰：「禮豈爲我輩設也？」
常璩《華陽國志》曰：汝敦兄弟共居，有父母時財物，嫂心欲得之。敦妻勸敦盡讓田宅奴婢與兄弟，出別居。敦後耕田，得金器，妻勸送與兄。夫妻共往。嫂性嗇，見金器，踴躍欲留之。兄因感悟，即去妻，悉讓財物還弟。弟又不受，相讓積年。
《鄴洛鼎峙記》曰：盧道虔後妻元氏升堂講老子《道德經》，虔弟元明隔紗帷以聽之。
《爾雅》曰：女子同出，謂先生爲姒，後生爲娣。〈同出爲俱嫁事一夫。〉長姊謂稚婦爲娣婦，娣婦謂長姊爲姒婦也。
《左傳·成下》曰：魯聲伯之母不聘。〈不聘，無婦禮。〉穆薑曰：「吾不以妾爲姒。」〈昆弟之妻相謂爲姒。〉
又《昭七》曰：晉叔向欲娶於申公巫臣氏，其母不許。平公強使取之，生伯石。伯石始生，子容之母走謁諸姑，〈子容母，叔向嫂，伯華妻也。〉姑視之。及堂，聞其聲而還曰：「是豺狼之聲也。狼子野心，非是莫喪羊舌氏矣。」
《晉書》曰：王渾妻鍾氏，名琰，太尉之孫也。渾弟湛妻郝氏有德行，琰雖貴門，不陵郝；郝亦不下琰。時稱鍾夫人之禮，郝夫人之法。
