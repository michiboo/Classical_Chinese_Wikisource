
《文心雕龍》曰：詩者，持也，持人情性；三百之蔽，義歸無邪，持之爲訓，有符焉爾。人稟七情，應物斯感，感物吟志，莫非自然。堯有《大唐之歌》，虞造《南風之詩》，觀其二文，詞達而已。及大禹成功，九序惟歌；少康敗德，五子咸諷：順美匡惡，其來久矣。自商暨周，《雅》《頌》圓備，四時彪炳，六義環深。子夏鑒《絢素》之章，子貢悟《琢磨》之句，故商、賜二子，可以言詩。自王澤彌竭，風人輟采；春秋觀志，以諷誦舊章，酬酢以爲賓榮，吐納而成聲文。逮楚國諷怨，則《離騷》爲刺。秦王滅典，亦造《仙詩》。漢初四言，韋孟首唱，匡諫之義，繼軌周人。孝武愛文，《柏梁》列韻，嚴馬、之徒，屬詞無方。至成帝品錄，三百餘篇，朝章國采，亦云周備。而詞人遣翰，莫見五言，所以李陵、班婕見擬於後代。按《邵南·行露》，始肇半章；孺子《滄浪》，亦有全曲；《暇豫》優歌，遠見春秋；邪淫童謠，近在成世：閱時取征，則五言久矣。又古詩佳麗，或稱枚叔，其《孤竹》一篇，則傅毅之詞，比采而推，固兩漢之作乎？觀其結體散文，直而不野，宛轉附物，惆悵切情，實五言之冠冕也。至於張衡《怨篇》，清典可味；仙詩緩歌，雅有新聲。暨建安之初，五言騰踴，文帝、陳思，縱轡以騁節，王、徐、應、劉，望路而爭驅；幷鄰風月，狎池苑，述恩榮，序酣宴，慷慨以任氣，磊落以使才；造懷指事，不求纖密之巧，驅詞逐貌，惟取昭晰之能：此其所同也。及正始明道，詩雜仙心，何晏之徒，率多浮淺，惟嵇志清峻，阮旨遙深。若乃應璩百一，獨立不懼，詞譎義具，魏之遺直也。晉世群才，稍入輕綺，張、左、潘、陸，比肩詩衢，采縟於正始，力柔於建安；或折文以爲妙，或流靡以自妍，此其大略也。江左篇制，溺於玄風，羞笑徇務之志，崇盛忘機之談；袁、孫已下，雖各有雕采，而詞趣一揆，莫與爭雄，所以景純《仙篇》，挺拔而爲俊也。宋初文詠，體有因革，嚴、老告退，而山水方滋；儷采百家之偶，爭價一句之奇，情必極貌以寫物，必窮力而追新：此近代之所競也。故鋪觀列代，而情變之數可鑒；撮舉同異，而綱領之要可明矣。若夫四言正體，則雅潤爲本；五言流調，則清麗居宗；華實異用，惟才所安。故平子得其雅，叔夜含其潤，茂先擬其清，景陽振其麗；若兼善則子建、仲宣，遍美則太沖，公幹。然詩有恆裁，思無定位，隨性適分，鮮能圓通。若妙識所難，其易也將至；忽以爲易，其難也方來矣。至於三六雜言，則出自篇什；離合之發，則萌於圖讖；回文所興，則道原爲始；聯句共韻，則《柏梁》餘制：巨細或殊，情理同致，總歸詩囿，故不繁雲。
《列子》曰：堯微服游於康衢，聞兒童謠曰：「立我蒸民，莫匪爾極。不識不知，順帝之則。」堯問曰：「孰教爾爲此言？」童兒曰：「我聞之大夫。」問大夫。大夫曰：「古詩也。」
《文章流別論》曰：詩言志，歌永言。古者采詩之官，王者以知得失。古詩之四言者，「振鷺于飛」是也，漢郊廟歌多用之。五言者，「誰謂雀無角，何以穿我屋」是也，樂府亦用之。六言者，「我姑酌彼金罍」是也，樂府亦用之。七言者，「交交黃鳥止於桑」是也，於俳諧倡樂世用之。古詩之九言者，「浻酌彼行潦浥此注茲」是也，不入歌謠之章，故世希爲之。夫詩雖以情志爲本，而以聲成爲節。
顔延之《庭誥》曰：荀爽雲︰「詩者，古之歌章，然則雅誦之樂篇全矣。是以後之詩者，率以歌爲名。及秦勒望岳，漢祀郊宮，辭著前史者，文變之高制也。雖雅聲未至，弘麗難追矣。逮李陵衆作，總雜不類，是假託，非盡陵制。至其善篇，有足悲者，摯虞文論足稱優洽。《柏梁》以來，繼作非一，纂所至七言而已。九言不見者，將由聲度闡誕，不協金石。至於五言流靡，則劉楨、張華；四言側密，則張衡、王粲。若夫陳思王，可謂兼之矣。
鐘嶸《詩評》曰：古詩，李陵、班婕妤、曹植、劉楨、王粲、阮籍、陸機、潘岳、張協、左思、謝靈運等十二人，詩皆上品。曹植詩其原出於《國風》，其骨氣高奇，辭彩華茂，情兼雅怨，體備文質，粲然逸古，卓爾不群。嗟乎陳思之於文章也，譬人倫之有周、孔，鱗羽之有龍鳳，音樂之有笙竽，女工之有黼黻。若孔子之門用文，則公幹升堂，思王入室，王陽潘陸自可坐於廊廡之間。劉楨文體出於古詩，伏氣愛奇，動多震絕。楨骨氣淩霜，高風跨俗，但氣過其文，雕潤恨少。然自陳思已往，楨稱獨步。張協〈字景陽。〉詩其原出於王粲，文章華靜，實少病累，又巧構形似之言，雄於潘岳，靡於太沖，風流調遠，實曠代之高手。其辭彩蔥蒨，音韻鏗鏘，使人味之亹亹不倦。阮籍詩其原出於《小雅》，雖無雕斫之巧，而詠懷之作可以陶性靈，發幽致，言在耳目之內，情寄八荒之表，洋洋乎會於風雅矣。陶潛詩其原出於應璩，又協左思風力，文體省淨，殆無長語；篤意真古，辭興婉媚；至於「歡言酌春酒，日暮天無雲」，風華清靡，豈直田家語邪？古今隱逸詩之宗也。
《漢書》曰：王褒字子淵，蜀人也。宣帝時，修武帝故事，講論六藝。劉向、張子僑等待詔金馬門，褒有俊材，使褒作《中和》、《樂職》、〈如淳曰：言王政中和，在官者樂其職。〉《宣布詩》，〈《藝林》曰：宣帝詩歌之名。〉選好事者，依《鹿鳴》之聲習而歌之。
《魏書》曰：李康字蕭遠。性介立不和俗，爲鄉里所嫉，故官不進。嘗作《游九嶷》詩，明帝異其文，問左右：「斯人安在？吾欲擢之。」因起爲隰陽長，卒。
《晉書·載記》曰：李壽奢侈，殺人以立威。其臣龔壯作詩七篇，託言應璩以諷壽。壽報曰：「省詩知意，若今人所作，時賢之話言也。古人所作，死鬼之常辭耳。」
又曰：桓玄旣篡，欲引用孟昶，問其人於劉邁，邁曰：「臣在京口，不聞昶有異能，但父子紛紛更相贈詩爾。」玄笑之而止。
《宋書》曰：顔延之與陳郡謝靈運共以詞彩齊名，而遲速懸絕。文帝嘗各敕擬《樂府·北上篇》，延之受詔便成，靈運久之乃就。延之嘗問鮑昭已與靈運優劣，昭曰：「謝五言如初發芙蓉，自然可愛。君詩若鋪錦列綉，雕繪滿眼。」鍾嶸《詩評》雲︰「靈運詩其原出於陳思，雅有景陽之體。」嶸謂若人學多才博，寓目輒書，內無文思，外無遺物，其繁且富宜哉，然名章秀句處處間起，妙曲新聲駱驛奔發，類青松拔木，白玉映竹，未足以貶高才也。
又曰：謝惠連，方明之子也。十歲能屬文。族兄靈運嘉賞之，雲每有篇章，對惠連輒得佳語。嘗於永嘉西堂思詩，竟日不就，忽夢惠連，得「池塘生春草」大以爲工，常雲︰「此語有神工，非餘語也。」
《趙書》曰：徐光字季武。年十四五，爲將軍秣馬。光但書馬柳〈吾浪反。〉柱爲詩頌，不親馬事。
《梁書》曰：丘遲字希範。辭采麗逸。時有鍾嶸《詩評》雲︰「範雲婉轉清便，如流風回雪。遲詩點綴映媚，似落花依草，雖義淺文通，而秀於敬子。」其見稱如此。
《三國典略》曰：周文州氐酋反制，畦州刺史高琳討平之。軍還，帝宴群公卿士，命賦詩言志，琳詩云︰「寄言竇車騎，爲謝霍將軍。何以報天子？沙漠靜妖氛。」帝大悅，曰：「獯獫陸梁，未時款塞，卿言有驗國之福也。」
又曰：齊蕭愨字仁祖。爲太子洗馬。嘗於秋夜賦詩，其兩句雲︰「芙蓉露下落，楊柳月中疏。」曰：「蕭仁祖之斯文可謂雕章間出。」昔潘陸齊軌，不襲建安之風；顔、謝同聲，遂革太乙之氣。自漢逮晉，情賞猶自不諧，河北江南，意制本應相詭。顔黃門雲︰「吾愛其蕭散，宛然在目，而盧思道之徒，雅所不愜，箕畢殊好，理固宜然。」
又曰：王睎爲常山王司馬。睎恬憺寡慾，不以世務爲累，時謂之方叔司馬。嘗游晉祠，賦詩曰：「日落應歸去，魚鳥見留連。」時常山王遣使召睎，睎不時至。明日丞相西閣，祭酒盧思道問睎：「昨已朱顔，得無魚鳥致怪乎？」睎笑曰：「昨陶然以酒被責，卿輩亦是留連之一物，豈直魚鳥而已哉！」
又曰：辛德源嘗於邢邵座賦詩，其十字曰：「寒威漸離風，春色方依樹。」衆咸稱善。後王昕逢之謂曰：「今日可謂寒威離風，春色依樹。」
《隋書》曰：楊素嘗以五言詩七百字贈番州刺史薛道衡，詞氣宏拔，風韻秀出，亦爲一時盛作。未幾而卒。道衡嘆曰：「人之將死，其言也善，豈若是乎！」
《唐書·文苑傳》：元萬頃，乾封中從英國公李勣征高麗，爲遼東道管記。時別帥馮本以水軍援裨將郭封，船破失期，封欲作書與勣，恐高麗知其救兵不至，乘危迫之，乃令萬頃作離合詩贈勣。勣不達其意，大怒曰：「軍機急切，何用詩爲？必斬之。」萬頃解釋之，乃止。
又曰：錢起能五言詩。初從鄉薦，家寄江湖，嘗於客舍月夜獨吟，遽聞人吟於廷曰：「曲終人不見，江上數峰青。」起愕然，懾衣視之，無所見矣，以爲鬼怪而志之。及起就試之年，李暐所試《湘靈鼓瑟詩》題中有青字，起即以鬼謠十字爲落句。暐深嘉之，稱爲絕倡，是歲登第。
又曰：元稹聰警絕人，年少有才名。與太原白居易爲友，工爲詩，善狀詠當時風態物色，當時言詩者稱「元白」焉。自衣冠士子至閭閻下俚悉傳諷之，號爲「元和體」。穆宗在東宮，有妃嬪左右嘗念及稹篇，詠者宮中呼爲「元才子」。至是極承恩遇，嘗爲長慶宮詞數十百篇，閭里競爲傳唱。
又曰：劉禹錫晚年與少傅白居易友善。居易詩筆文章時無在其右者，嘗與禹倡和往來，因集其詩而序之曰：「彭城劉夢得，詩豪者也。其鋒森然，少敢當者。予不量力，往往犯之。夫合應者聲同，交爭者力敵，一往一復，欲罷不能。一二年來，日尋筆硯，同和贈答，不覺滋多。太和三年春，已前紙墨所在者，凡一百三十八首，其餘乘興仗醉率然作者不在此數。嘗戲微之雲︰僕與足下二十年來爲文友詩敵，幸也，亦不幸也。吟詠情性，播揚名聲，其適遺形，其樂忘老，幸也。然江南士女語才子者多雲『元白』，以子之故，使僕不得獨步於吳越間，此一不幸也；今垂老復遇夢得，非重不幸耶？夢得文之，神妙莫先於詩，若妙與神則吾豈敢如夢得！『雪裡高山頭白早，海中仙果子生遲』，『沉舟側畔千帆過，病樹前頭萬木春』之句之類，真謂神妙矣。在在處處，應有靈物護持，豈止兩家子弟秘藏而已。」
《世說》曰：夏侯孝若作周詩成，示潘岳，曰：「此文非徒溫雅，乃見孝弟之性。」潘因此遂作《家風詩》。
又曰：孫秀收石崇、潘岳，先送石市，潘後至。石謂潘曰：「安仁，卿亦復爾耶？」潘曰：「可謂『白首同所歸』。」潘《金穀詩》雲︰「投分寄石友，白首同所歸。」乃成其讖。
又曰：孫子荊除婦服，作詩以示王武子，曰：「未知文生於情，情生於文，覽之悽然，增伉儷之重。」
《文士傳》曰：張秉自知短命，乃作《千年歌詩》以自傷。
