《說文》云：日者，實也，太陽之精不虧。字從口一，象形也。又君象也。
《易》曰：《離》為日。
又曰：日中則昃。
又曰：日以烜之。
又曰：日月運行，一寒一暑。
又曰：陰陽之義配日月。
又曰：懸象著明，莫大乎日月。
又曰：日月之道，貞明者也。
又曰：日中為市，致天下之民，聚天下之貨。
又曰：日往則月來，月往則日來，日月相推而明生焉。
又曰：日昃之離，不鼓缶而歌，則大耋之嗟。凶。
又曰：《豐卦》曰：「豐。亨，王假之。勿憂。宜日中。宜照天下也。」〈(以勿憂之德，故宜照天下。)〉
又曰：日月麗乎天。
又曰：日月得天而能久照。
《書》曰：寅賓出日，平秩東作。日中，星鳥，以殷仲春。
又曰：日永，星火，以正仲夏。日短，星昴，以正仲冬。
又曰：寅餞納日，平秩西成。
《詩》曰：其雨其雨，杲杲出日。
又曰：謂予不信，有如皎日。
又曰：嗈々鳴雁，旭日始旦。
又曰：日之夕矣，羊牛下來。
又曰：日居月諸，胡迭而微。
又曰：日出東方，照臨下土。
又曰：春日遲遲，采蘩祁祁。
《禮》曰：二月中氣，祀朝日於東郊。
又曰：玄端而朝日於東門之外。
又曰：天無二日，土無二王。
又曰：季冬。是月也，日窮於次，月窮於紀。〈(言運行周匝，於故處次舍也。紀猶會也。)〉
又曰：五月中氣，是月也日長至，十一月日短至。
《周禮·春官》曰：眡祲：掌十輝之法，以觀妖祥、辨吉凶。〈(襖祥，善惡之徵。鄭司農云：輝謂日光氣也。)〉一曰祲，二曰象，三曰鐫，四曰監，五曰闇，六曰瞢，七曰彌，八曰敘，九曰隮，十曰想。〈(祲，陰陽氣相侵也。象如赤鳥也。鐫謂日旁氣四面反鄉如輝狀。監，雲氣臨日也。暗，日月食也。瞢，瞢無光也。彌者，白虹彌天也。敘者，雲有次序，如山在日上也。隮者，外氣也。想者，耀光者也。)〉
又曰：大司徒：以土圭之法測土深、正日景，以求地中。日南則景短多暑，日北則景長多寒。
《傳》曰：酆舒問於賈季曰：「趙衰、趙盾孰賢？」對曰：「趙衰，冬日之日也；趙盾，夏日之日也。」注曰：「冬日可愛，夏日可畏。」
又《哀公六年》：楚有雲如眾赤烏，夾日以飛，三日。楚子使問周太史，曰：「其當王身。若禜之，可移於令尹、司馬。」王曰：「移腹心之疾，置之股肱，何益？」王弗禜而死。孔子曰：「昭王其不失國也，宜哉！」
《爾雅》曰：孤竹、北戶、西王母、日下，謂之四荒也。〈(郭璞注曰：日下在東，皆四方昏荒之國也。)〉
又曰：岠齊州以南，戴日為丹穴。〈(岠，去也。齊，中也。)〉東至日所出為太平，西至日所入為太泰。〈(即濛汜也。)〉
《易坤靈圖》曰：至德之萌，日月若連璧。
《易參同契》曰：日為流珠，青龍之俱。〈(日為陽，陽精為流珠。青龍，東方少陽也。)〉
《尚書考靈曜》曰：黑帝亡，二日並照。
又曰：仲春、仲秋、日出於卯，入於酉；仲夏，日出於寅，入於戌；仲冬，日出於辰，入於申。
又曰：日光照四十萬六千里。
《春秋感精符》曰：群臣恣則日黃無光，群臣爭則日裂，人主排斥則日夜出。
《春秋元命包》曰：陽數起於一，成於三，故日中有三足烏。
又曰：一歲三百六十五日四分度之一，言陽布散，立數合一，故立字四合其一。
又曰：日左行周天二十三萬里。
又曰：七政度，日月明。
《春秋內事》曰：日者，陽德之母也。
《禮統》曰：日者，實也。形體光實，人君之象。
《禮鬥威儀》曰：政太平則日五色，政頌平則日黃中而赤暈，政和平則日黃中而黑暈，政象平則日黃中而白暈，政昇平則日黃中而青暈。
《孝經援神契》曰：天地至貴，精不兩明。註：天精為日，地精為月。
又曰：日中則光溢。
又曰：日神五色，明照四方。
又曰：黃氣抱日輔臣忠，德至於天日抱戴。
《易傳》曰：聖王在上，則日光明而五色備。
又曰：日者，眾陽之精，內明玄黃，五色無主，以象人君。精精似青，翼翼似黑，玄玄似赤，縞縞似白，煌煌似黃，光照無主，不可以一色名也。
劉向《洪範傳》曰：日者，昭明之大表，光景之大紀，群陽之精，眾貴之象也。故曰：「日出而天下光明，日入而天下冥晦，此其效也。」故日者天之象，君父夫兄之類，中國之應也。明王之踐位，群賢履職，天下和平，黎民康寧，則日麗其精，明揚其景耀，抱珥重光，以見吉祥，君獲慶賀。
劉昭《幼童傳》曰：晉明帝，諱紹，元帝子。初。元帝為江東都督，鎮揚州。時中原喪亂，有人從長安來，帝問洛下消息，潸然流涕。帝年數歲，問泣故，具以東渡意告之。因問帝：「汝意謂長安何如日遠？」答曰：「不聞人從日邊來，只聞人從長安來，居然可知。」帝異之。明日，集群臣宴會，說以此答，明帝又以為日近。帝動容問：「何故異昨日之言？」答曰：「舉頭不見長安，只見日，以是知近。」帝大悅。
《搜神記》曰：吳孫堅夫人懷孫策，夢日月入懷。
解道康《齊地記》曰：齊有不夜城。蓋古者有日，夜中照於東境。故萊子立此城，以不夜為名。
《七聖記》曰：郁華赤文與日同居，結鱗黃文與月同居。郁華日精，結鱗月精也。
《莊子》曰：陽燧見日則燃為火。〈(金也。摩拭令熱，便置日中，以艾就之火生。)〉
又曰：孔子圍於陳、蔡，太公任吊之曰：「子其昭昭乎如揭日月而行，故不免。」
又曰：日出東方，入於西極，有目有距者待是而成功。
又曰：至人神矣。乘雲氣，騎日月。
《淮南子》曰：日出於陽穀，浴於咸池，拂於扶桑，是謂晨明。登於扶桑之上，〈(扶桑，東方之野。)〉爰始將行，是謂朏〈(音斐)〉明。〈(朏明，將明也。)〉至於曲阿，〈(曲阿，山名。)〉是謂朝明。臨於曾泉，〈(曾，重也。早食時在東方多水之地，故曰曾泉。)〉是謂早食。次於桑野，是謂晏食。臻於衡陽，是謂禺中。對於昆吾，〈(昆吾丘，在南方。)〉是謂正中。靡於鳥次，〈(鳥次西南方之山上。)〉是謂小遷。至於悲穀，〈(悲谷，西南方之大壑。)〉是謂晡時。回於女紀，〈(女紀，西方陰地。)〉是謂大遷。經於隅泉，是謂高舂。頓於連石，是謂下舂。〈(連石西北山名，言將欲冥，下蒙悉舂，故曰下舂。)〉爰上羲和，爰息六螭，是謂懸車。〈(日乘車駕以六龍，羲和禦之，日至此而薄於虞泉，羲和至此而回六螭，即六龍也。)〉薄於虞泉，是謂黃昏。淪於蒙穀，是謂定昏。日入崦〈(音淹)〉嵫，〈(音茲。示日落嘗山。)〉經細柳，〈(細柳，西方之野。)〉入虞泉之池，曙於蒙穀之浦。〈(蒙谷，濛汜之水。)〉日西垂，景在樹端，謂之桑榆。〈(言其光在桑榆樹上。)〉
又曰：日中有踆烏。〈(踆，七論切。踆者趾也，謂三足烏。)〉
又曰：若木在建木西，末有十日，其華照地。高誘注曰：「末，端也，若木端，有十日，狀如連珠，華光照其下地。」
又曰：日者，陽之主，是以春夏則群獸除角。
又曰：堯時十日並出，草木焦枯，堯命羿仰射十日，其九烏皆死，墮羽翼。
又曰：日積陽之熱氣生火，火氣之精者為日。
《列子》曰：宋有田夫，曝日於野，美之。不識廣廈綿縞之屬。謂其妻曰：「吾負日之暄，以獻吾君，將獲重賞。」
又曰：穆王駕八駿之乘，西觀日所入處。
又曰：日積氣之中有光耀者。
又曰：孔子晨游，見兩小兒爭辯而鬥。孔子問其故，一兒曰：「我以日始出時去人近，日中時去人遠。」一兒曰：「我以為日初出時遠，而日中時近。」曰：「爾何以知？」曰：「日初出，大如車輪；及中，才如盤蓋。此不為遠者小而近者大乎？」一兒曰：「日初出滄滄涼涼，及其中如探湯，此不為近者熱而遠者涼乎？」孔子不能決。兩兒笑曰：「丘！孰謂汝多知乎？」
《文子》曰：日出於地，萬物蕃息。
《尸子》曰：日五色，至陽之精，象君德也。五色照耀，君乘土而王。
又曰：少昊金天氏邑於窮桑，日五色，互照窮桑。
又曰：聖人以日圓盈尺，光滿天下。聖人居室而所燭彌綸六合。
又曰：火在井中不能燭遠，目在足下不可以視近。君之於國也，猶天之有日，居不高則不明，視不尊則不遠。
又曰：聖人身猶日也。夫日圜尺，光盈天地。聖人之身小，其所燭遠矣。
《任子》曰：日月為天下眼目，人不知德；山川為天下衣食，人不能謝。
《符子》曰：盛魄重輪，六合俱照，非日月能乎？
《呂氏春秋》曰：白水之南，建木之下，日中無影，蓋天地中也。
《賈誼書》曰：周文王問鬻子曰：「敢問君子將入其職，則於其民何如？」對曰：「君子將入其職，則於其民也，旭旭然如日之始出也；既入其職，則於其民也，〈(音漢)〉。然如日之正中也；既去其職，則於其民也，暗暗然如日之已入也。故君子將入而旭旭者，義先聞也；既入而者，民保其福也；既去而暗暗者，民失其教也。」文王曰：「受命矣。」
又曰：學聖王之道，譬之如日；靜居而獨思，譬其若火。夫舍學聖王之道，而靜居獨思，譬其去日之明於庭而就火之光於室也。然可以小見，不可以大知。
《山海經》曰：東南海之外，甘泉之間，有羲和之國，有女子名「羲和」，為帝俊之妻。是生十日，常浴日於甘泉。郭璞註：羲和能生日也，故日為羲和之子，堯因是立羲和之官，以主四時。
又曰：日浴溫源穀。〈(溫源即湯穀也。)〉湯谷上於扶桑。〈(扶桑在上。)〉一日方至，一日方出，〈(言交會相代也。)〉皆戴於烏。〈(日中有三足烏。)〉
又曰：明星山，日月所出。
又曰：猗天山，蘇門山，日月所出。
又曰：湯穀上有扶木，〈(即扶桑。)〉十日所浴。此浴水中有大木，九日居上枝。〈(昔堯使羿仰射九日盡墜死。《汲塚書》曰：本有十日迭次而出，運照無窮，堯時為妖，十日並出，故為射所死。)〉
又曰：夸父追日，渴飲河渭；不足，北飲大澤；未至，道渴而死。棄其杖，化為鄧林。
又曰：𡵚山，神蓐收居之。是山也，西望日之所入，其氣圓，〈(日形圓，故其氣象亦然。)〉神經光之所司也。
《汲塚周書》曰：本有十日，迭次而出，運照無窮，堯時為妖，十日並出。
《太玄經》曰：日動而東，天動而西，天日錯行，陰陽更巡。〈(錯，違也。巡，行也。)〉
又曰：日一南而萬物死，日一北而萬物生。升北而萬物虛，升南而萬物盈。升之南也，右行而左還；升之北也，左行而右還。或左或右，或死或生。
《纂要》云：日光曰景，〈(星月之光，通謂之景。)〉日影曰晷，日氣曰晛，〈(乃見切。《詩》見晛日消。晛，日氣。)〉日初出曰旭，日昕曰晞，大明日昕，《詩》曰：匪陽不晞。晞，乾也。言日昕幹濕物也。日溫曰煦，在午曰亭午，在未曰昳，日晚曰旰，日將落曰薄暮。日西落，光返照於東，謂之反景；景在下曰倒景。日有愛日、畏日。〈(愛，冬日也。畏，夏日也。《春秋左傳》曰：冬日可愛，夏日可畏。)〉
《白虎通》曰：日行遲，月行疾；日行一度，月行十三度十九分度之七。日月徑皆千里。
《雜占書》曰：日冠者如半暈也。法當在日上有冠，又有兩珥尤吉。
《廣雅》曰：日名耀靈，一名朱明，一名東君，一名大明，亦名陽烏，日禦曰羲和。
《范子計然》曰：日者寸也，月者尺也。尺者，紀度而成數也；寸者，制萬物陰陽之短長也。
又曰：日者火精也。火者外景主晝，居晝而為明，處照而有光。
又曰：日者行天，日一度，終而復始，如環無端。
《說苑》曰：師曠對晉平公曰：「少而學者如日出之光，壯而學者如日中之光，老而學者如秉燭夜行。」
