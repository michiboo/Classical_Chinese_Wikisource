
《周禮》曰：黃帝始蒸谷為飯。
又《天官·食醫》曰：食齊視春時。〈飯宜溫也。〉
《禮記》曰：飯：〈目諸飯也。〉黍、稷、稻、粱、白黍、黃粱、胥、焦。〈熟獲曰胥，生獲曰焦。黍，黃黍也。〉
又曰：文王有疾，武王不脫冠帶而養，〈言常在側。〉文王一飯亦一飯，文王再飯亦再飯。〈欲知氣力箴藥所勝。〉
又曰：燕，侍食於君子，則先飯而後已。〈所以勸也。〉毋放飯，毋流啜。小飯而亟之，〈亟，疾也。備噦噎若見問也。〉數噍毋為口容。〈口容，弄口。〉
《論語》曰：子曰：「飯蔬食，飲水，曲肱而枕之，樂亦在其中矣。」
《爾雅》曰：飠賁、餾、稔也。〈今呼{脩食}飯為飠賁，熟為餾。稔，或作飪也。飠賁，音甫雲切。餾，力又切。{脩食}，音脩。〉食飠賁謂之飠曷，〈飯穢臭。〉博者謂之爛。〈爛，飯相著也。〉米者謂之檗。」〈飯中有未熟者。〉
《春秋運斗樞》曰：粟五變而以陽化，生為苗，秀為禾，三變而祭謂之粟，四變入臼，米出甲，五變而蒸飯可食。
《說文》曰：飠賁，{脩食}飯也。餾，飯氣蒸也。飠贊，〈音贊。〉以羹澆飯也。飠歲，〈一月切。〉飯傷熟也。壹，〈一煎切。〉飯傷溼也。
《釋名》曰：飯，分也，使其粒各自分也。飯而暴之也。
《史記》曰：廉頗之奔魏也，魏不能用。而趙數困於秦，趙人思復得廉頗，廉頗亦思復為趙用。趙王因使使魏，視頗尚可用不。郭開怨頗，不欲令還，多與使者金，令毀之。使者視頗，為之一飯一斗米，十斤肉，被甲上馬，以示可用。使者還報曰：「廉將軍雖老，尚善飯，然與臣少頃，三遺屎矣。」王以為老，遂不召。
又曰：孟嘗君待客夜食，有人蔽火光。客怒，以為飯不等，輟食辭去。孟嘗君起，自持其飯比之，客慚自刎。
《漢書》曰：公孫弘為丞相，食脫粟之飯。
又曰：王莽使中黃門王葉領長安。莽聞城中飢饉，以問葉，葉取市所賣粱飯肉羹持入，視莽曰：「民食咸如此。」莽信之。
《續漢書》曰：羊陟拜河南尹，常食飯。
《後漢書》曰：王郎起，光武至南宮，遇大風雨，引車入道傍空舍。馮異抱薪，鄧禹火，光武對竈燎衣，異進麥飯兔肩。
謝丞《後漢書》曰：左雄為冀州刺史，長食飯。司馬苞為太尉，常食漉飯。李固為太尉，常食麥飯。王暢為南陽太守，作飯鹽豉菜茹。羊茂為東郡太守，常食飯。胡劭為淮南太守，使鈐下閣外炊曝，作飯。
《漢舊儀》曰：齊法：二人施案，陳三十六肉，食九穀飯。
《魏書》曰：卞太后左右食菜粟飯。
《魏略》曰：王朗會稽敗，太祖盛會啁之，曰：「不能效君昔在會稽折粳米飯。」朗曰：「宜適難值，如朗者未可折而折，明公今日可折而不折也。」
《吳書》曰：袁朮在壽春，百姓飢窮，以桑椹、蝗蟲為飯。又曰：是儀服不精細，食不重膳，家無儲蓄。孫權聞之，幸儀舍，求視蔬飯，親嘗之，嘆息，即增俸賜。
《晉書》曰：石崇家稻米飯在地，經宿皆化為螺，時人以為族滅之應。
又曰：衛瓘家人炊飯，墮地盡化為螺，歲余而及禍也。
又曰：殷仲堪自在荊州，連年水旱，百姓飢饉。仲堪食常五碗，槃余餚飯粒落席間，輒拾以啖之。雖欲率物，亦緣其性真素也。
《宋書》曰：衡陽王義季都督荊州，嘗大蒐於郊。有野老帶苫而耕，命左右斥之。老人擁耒對曰：「昔有楚子槃游，受譏令尹。今陽和扇氣，播厥之始，一日不作，人失其時。大王馳騁為樂，驅斥老夫，非勸農之意！」義季止馬曰：「此賢者也。」命賜之食，老人曰：「吁！願大王均其賜也。苟不奪人時，則一時皆享王賜，老人不偏其私矣。斯飯也，弗敢當。」問其名，不言而退。
《南史》曰：宋初，吳郡人陳遺少為郡吏，母好食鐺底飯。遺在役，恆帶一囊，每煮食，輒錄其焦以飴母。後孫息亂，聚得數斗，恆帶自隨。及敗逃竄，多有餓死，遺因此得活母。晝夜泣涕，目為失明，耳無所聞。遺還入戶，再拜號咽，母豁然即明。
《梁書》曰：謝蘭五歲時父亡，未食。乳媼欲令飯，蘭終不進。舅阮孝緒聞之，嘆曰：「此兒在家則曾子之流，事君則藺生之匹。」因名曰藺。稍授以經史，過目便能諷誦。孝緒每曰：「吾家陽元也！」〈袁淑字陽元。〉
又曰：齊荀兒之役，臨汝侯嘲羅研之曰：「卿蜀人，樂禍貪亂，一至於此。」對曰：「蜀中積弊，實非一朝。百家為村，不過數家有食，窮迫之人，十有八九，縛束之使，旬有二三。貪亂樂禍，無足多怪。若令家畜五母之雞、一母之豕，床上有百錢布被，甑中有數升麥飯，雖蘇、張巧說於前，韓、白按劍於後，將不能使一夫為盜，況貪亂乎？」
又曰：魚弘為湘東王鎮西司馬，述職西上，道中乏食，緣路釆麥米飯給所部。弘度之所後，人覓一麥不得。又於窮洲之上，捕得數百獼猴以為脯，以供酒食。
又曰：傅代劉玄明為山陰令，問玄明曰：「願以舊政告新令尹。」答曰：「我有奇朮，卿家譜所不載，臨別當相示。」既而曰：「作縣惟日食一升飯，而莫飲酒，此第一策也。」
又曰：裴元禮為西豫州刺史，母憂居喪，惟食麥飯。
又曰：沈眾永定二年兼兵部尚書，監起太極殿，恆衣布袍芒ハ，以麻繩為帶，又囊麥飯飠半以啖之。朝士咸共誚其所為。
《陳書》曰：孔奐為武康令。武帝克日決戰，乃令奐多營麥飯，以荷葉裹之。一宿之間，得數萬裹，軍人食訖，盡棄其餘。
崔鴻《前秦錄》曰：符堅以乞活夏點為左鎮郎，胡人護磨那為右鎮郎，奄人申香為拂蓋郎。點等身長一丈八尺，並多力善射，三人每食飯一石、肉三十斤。
《後魏書》曰：楊播兄弟雍睦。播每出，或日斜不至，不先飯。待還然後食。
又曰：盧義僖為都官尚書，性清儉，不營財利。雖居顯位，每至睏乏，麥飯蔬食，然亦甘之也。
又曰：闞因甚貧弊，不免飢寒。性能多食，一飯至三斗乃飽。卒無後。
《唐書》曰：太宗謂侍臣曰：「朕自皇太子立也，遇物必誨。見其將飯，告稼穡艱難，不奪農時，乃可常有。」
又曰：蔣氵允，乾元後授陸渾、、咸陽、高陵四令。當軍旋之後，瘡痍未平，氵允竭心撫勞，所至安輯。副元帥郭子儀每統兵由其縣，必戒吏曰：「蔣令清嚴，干辦供億固當有素，士眾得蔬飯見饋則已，無撓清政！」其為時人所知如此。
《墨子·守備》曰：飯，人二升，以備陰雨。
《晏子春秋》曰：晏子相齊，食脫粟之飯。
《尹文子》曰：晉國俗奢，文公儉以矯之，因食脫粟之飯。
《莊子》曰：子輿與子桑友，而霖雨十日，子輿曰：「子桑殆病矣。」裹飯而往食之。
又曰：宋釒開、尹文，其為人太多，其自為太少，日請置五升之飯足矣。〈斯明自為之大少也。〉
《列子》曰：楚靈王好細腰，宮中皆以三飯為節。期年有黎黑之色。
《孟子》曰：齊人有一妻一妾，其良人出行，則厭酒肉而後返，欺其妻云：「富貴人共飲食也。」其後妻向其所之，乃就郊外乞人祭飯。
《韓子》曰：堯食糲蒸之飯。
又曰：孫叔敖為令尹，糲飯菜羹，枯魚之膳。
又曰：嬰兒之相與戲，以塵為飯，以水為飲，以泥為羹，以木為胾。
《淮南子》曰：為客治飯，而自食藜藿，名尊於實。〈仁義之名重於治飯之實也。〉
《六韜》曰：堯王天下，滋味重累弗食；溫飯暖羹，不酸餒不易。
《家語》曰：孔子厄於陳、蔡，從者七日不食飯。子貢以所齎貨竊犯圍出，告糴於野人，得米一石焉。顏回、仲由炊之於壞屋之下，有塵埃墮飯中，顏回取而食之。
《呂氏春秋》曰：飯之美者，玄山之禾、不周之粟、陽山之穄、南海之稻。
《吳越春秋》曰：勾踐載飯與羹，以游國中。行子戲之遇孤，孤即脯而啜之。
《神異經》曰：東南有人名黃父，以鬼為飯，以霧為漿。
《說苑》曰：呂望行年五十，賣飯棘津。
《論衡》曰：鼠涉飯中，捐而不食。
《風俗通》曰：俗說：「不大餓，不在車飯。」謂正得一車飯，不復活也。或曰：「輔車上飯，小小不足濟也。」案，吳郡名酒杯為{楊皿}，〈音一章。〉言大餓人得一{楊皿}飯，無所益也。「寧相六，不守熟。」案，蒸飯更泥謂之餾，音與「六」相似也。
《潛夫論》曰：夫粱飯食肉，有好於面目，不若糲粢藜蒸之可食於口也。
《物理論》曰：忿爨之未熟，復甑而棄之，所害亦多矣。
《西京雜記》曰：公孫弘起家徒步為丞相，故人齊賀從之，弘食以脫粟，復以布被。賀怨曰：「何用故人富貴乎？脫粟布被，我自有之！」弘大慚。賀乃告人曰：「公孫弘內服貂蟬，外衣麻，內廚五鼎，外膳二餚，豈可以示天下哉？」於是朝廷自此疑矯焉。弘聞之，嘆曰：「寧逢惡賓，不逢故人。」
《風土記》曰：精淅米，十取七八，淅使青，蒸而飯色乃紫紺，於東流水飯食，而洗除不祥。
《通俗文》曰：飯臭曰壹，沙入飯曰糝。
《錄異傳》曰：袁公路年十八，常飯乳食蜜飯。
《異苑》曰：衛士度，苦行居士也。其母常誦經，曾出自齋，空中下大缽，滿中香飯。母分賦齊人，皆七日不飢。
《禰衡別傳》曰：劉表嘗作上事，極以為快。衡見之，便滅敗投地，曰：「作此筆者，為食飯不？」
《孟宗別傳》曰：宗為光祿勛，大會，醉，吐麥飯。察者以聞，詔問食麥飯意，宗答：「臣家足，有米麥飯，直愚臣所安，是以食之。」
孔衍《在窮記》曰：彭城王送橡飯十斛。
《安成記》曰：安成郡毛亭二十里，田疇膏腴，厥稻馨香，飯若疑脂。
《四王起事》曰：惠帝還洛陽，路中作飲食，宮人有持升余米飯者，澆以供至尊。
《世說》曰：荀公曾在武帝坐上食筍，進飯曰：「此是勞薪炊也。」帝密遣問外，雲實是故車腳。
《時鏡新書》曰：歲暮，家家具有餚蔌，謂為宿歲之儲，以入新年也。相聚酣歌，名為送歲。留宿飯，至新年十二，則棄於街衢，以為去故取新，除貧取富，陶朱公、倚頓，此事無輟。又留此飯，須驚蟄雷鳴，擲之屋上，令雷聲遠。
焦贛《易林》曰：南箕無舌，飯多沙糖。
《離騷》曰：精瓊靡以為飯。〈精鑿玉屑以為飯也。〉
宋玉《風賦》曰：主人之女，為臣炊雕胡之飯。
潘尼《釣賦》曰：紅曲之飯，糅以菰粱。五味道洽，余氣芬芳。
枚乘《七發》曰：楚苗之食，安胡之飯，摶之不解，一啜而散。
桓麟《七說》曰：香箕為飯，雜以粳菰，散如細氐，摶似凝膚。
應璩《薪詩》曰：竈下炊牛矢，甑中莊豆飯。
孫子楚《祀介子推祝文》曰：棗飯一槃。
王粲《七釋》曰：西旅遊梁，御宿素祭。瓜州紅麴，參糅相半。軟滑膏潤，入口流散。
傅選《七誨》曰：孟冬香亢，上秋膏粱，雕胡菰子，丹貝東牆，濡潤細滑，流澤芬芳。
《釋名》曰：飧，散也。投飯於水中，各散也。〈《通俗文》曰：水澆飯曰飧。音孫。〉
《春秋左氏傳》曰：晉公子重耳及曹，曹共公聞其駢脅，欲觀其裸，薄而觀之。〈薄，迫也。駢脅，合干。〉僖負羈之妻曰：「吾觀晉公子之從者，皆足以相國。若以相〈若遂以為傅相。〉夫子必反其國。反其國，必得志於諸侯。得志於諸侯，而誅無禮，曹其首也。子盍早自貳焉？」〈自貳，自別異於曹。〉乃饋槃飧，置璧焉。〈臣無境外之交，故用槃載璧飧中，不欲令人見也。〉公子受飧反璧。
又曰：晉侯問原守於寺人勃鞮，對曰：「昔趙衰以壺飧從，徑餒而不食，遂使處原。」
《韓子》曰：晉文出亡，箕鄭挈壺飧而從。迷失道，與公相失，飢而道泣，弗敢食。及公反國克原，而使為原之守，曰：「夫經飢餒之患，而必全壺飧，是將不以原畔也。」渾軒聞而非之曰：「以不動壺飧之故，怙其不以原畔，不亦無朮乎？」夫明主不恃其不我畔，恃吾不可畔也，不恃其不我欺，恃吾不可欺也。」
《戰國策》曰：中山吾走，有二人隨其後，曰：「臣父嘗戲，君下壺飧哺臣父，故來死君也。」
《國語》曰：越王召范蠡而問焉，曰：「諺有之〈諺，俗之善語。〉曰：觥飯不及壺飧。」〈觥，大也。大飯，盛饌也。盛饌未具，不徙以虛待之，不及壺飧之救飢疾也。己欲滅吳，取快意得之而已，不能待有餘力。〉
又曰：敵國賓至，關尹以告，膳宰致飧，〈熟食曰飧。〉廩人獻餼。
沈約《宋書》曰：文帝為王玄謨作四時詩，曰：粟飧充夏餐。
顧和《與蔡謨書》曰：夏侯家言：「食漿酪飧，猶勝於羹飯耳。」
《釋名》曰：黍，汝也，相黏汝也。
《禮記·曲禮上》曰：飯黍無以箸。
又《曲禮下》曰：祭宗廟，黍曰薌合。
《論語·微子》曰：文人止子路宿，殺雞為黍而食之。
《家語》曰：孔子侍坐於哀公，賜之桃與黍。孔子先食黍，而後食桃，左右皆掩口而笑。公曰：「黍者所以雪桃，非為食之也。」孔子對曰：「丘知之矣。夫黍者，五穀之長也，郊祀宗廟以為上盛；果屬有六，而桃不與焉，為其下，祭祀不登郊廟。丘聞之也，君子以賤雪貴，不聞以貴雪賤。今以五穀之長雪果之下者，是從上雪下也，臣以為妨於教，害於義，故不敢。」公曰：「善。」
謝承《後漢書》曰：範式與張元伯為友，春別京師，以秋為期。至九月十五，殺雞為黍，言未絕，而巨卿至。
《魏略》曰：沐並，字德信，名有志介。嘗過姊，姊為殺雞為黍而不留。
《北齊書》曰：李士謙自以少孤，未嘗飲酒食肉，口無殺害之言。親賓至，輒陳樽俎，對之危坐，終日不倦。李氏宗族豪盛，每春秋二社，必高會極宴，無不沉醉喧亂。嘗集士謙所，盛饌盈前，而先為設黍，謂群從曰：「孔子稱黍為五穀之長，荀卿亦云食先黍稷。古人所尚，寧可違乎？」少長肅然，無敢弛惰，退而相謂曰：「既見君子，方覺吾徒之不德也。」
又曰：盧道虔為尚書，會同僚於草屋下，設雞黍之膳，談者以為高。
《幽明錄》曰：漢武帝與近臣宴於未央殿，啖黍霍也。
《襄陽記》曰：司馬德操嘗造龐德公，值其渡沔上先人墓，徑入上堂，呼德公妻子使速作黍。
《禰衡別傳》曰：黃祖在蒙沖舟賓客，作黍霍，衡得便自飽食，不顧左右，復摶弄以戲。
《竹林七賢論》曰：阮咸兄子簡亦曠達，自居大喪，行遇大雪寒凍，遂詣浚儀令，令為他賓設黍霍，簡又食之，以致清議，廢頓三十年。
《孟子》曰：葛伯率其民，要其有酒肉黍稻者而奪之。有一童子，以黍肉餉，又殺而奪之。
《淮南萬畢朮》曰：取冢墓黍啖兒，不思母。〈取新冢前祠黍用啖兒，則不思母也。〉
《風俗通》曰：今宴飲大會，皆先黍霍。
盧諶《祭法》曰：祠用白黍、黃黍。
