
《周易》曰：富有之謂大業。〈兼濟萬物，故有曰富有。〉
《尚書》曰：五福，二曰富。
《毛詩》曰：瞻烏爰止，於誰之屋？〈富人之屋烏所集。〉
《禮記》曰：儒有不保金玉，而忠信以爲寶；不祈土地，立義以爲土地；不祈多積，多文以爲富也。
又曰：富潤屋，德潤身。
又曰：問國君之富，數地以對，山澤所出。問大夫之富，曰：「有宰食刀，祭器衣服不假。」問士之富，車對。問庶人之富，數畜以對。
《周禮》曰：太宰掌建邦之六典，以佐王平邦國。六曰事典，以富邦國。
《左傳》曰：秦後子有寵於桓，〈後子，秦桓公子也。景公之母弟公子鍼。〉如二君於景。其母曰：「不去，懼選。」〈選，數也。君子奢富弗去君，將數其罪而加也。〉
又曰：齊慶氏亡，分其邑與晏子，晏子不受，人問曰：「富者，人之所欲也，何爲不受？」對曰：「我非惡富，恐失富也。」
又曰：初，衛公叔文子朝而請享靈公，退，見史魷而告之。史魷曰：「子必禍矣，子富君貪，罪其及子乎！」文子曰：「君既許我矣，其若之何？」史魷曰：「無害也。子臣，可以免。〈子雖富，禮恭不失臣禮。〉富而能臣，必免於難；戍也驕，〈戌子之才，公救戌也。〉其亡乎。」
又曰：鄭駟秦富而侈，嬖大夫也，而常陳卿之車服於其庭。鄭人惡而殺之。
《論語》曰：孔子曰：「富而可求也。雖執鞭之士，吾亦爲之。如不可求，從吾所好。」
又曰：季氏富於周公，而求也爲之聚斂而附益之。子曰：「非吾徒也，小子鳴鼓而攻之可也。」〈求，冉有名也。季氏富矣，而求聚民財以增之。〉
又曰：富與貴是人之所欲，不以其道得之不處也。
又曰：不義而富且貴，於我如浮雲。
又曰：富而無驕易。
又曰：富而好禮。
《史記》曰：孔氏用鐵冶爲業。秦伐魏，遷孔氏於南陽。大鼓鑄，規陂池，連車騎，游諸侯，因賈之利，有游閑公子賜與名。然其贏得過當，愈於纖嗇，家致富數千金。故南陽行賈盡法孔氏之雍容。
又曰：計然曰：「貴出如糞土，賤取如珠玉。財幣欲其行如流水。」修之十年，國富。
又曰：蘇秦說齊王曰：「臨淄富而實，其人無不鬥鶏走狗六博蹴リ者。」
又曰：范蠡之陶，乃營生積居，與時馳逐。十九年之中三致千金。
又曰：君子富好行其德，小人富以�其力。
又曰：白圭曰：「吾營生猶伊尹、呂尚之謀。」
又曰：穰侯魏冉之富，富於王家。出關，輜車千乘有餘。
又曰：白圭樂觀時變，歲熟取�，與之絲漆；繭出取帛絮，與之食。趨時若猛獸鷙鳥之發。
又曰：卓氏用鐵冶富。又曰：程鄭富埒卓氏。
又曰：吳楚七國兵起，時長安中列侯封君行從軍旅，賫貸子錢。子家以爲侯邑國在關東，成敗未決，莫肯與。惟無鹽氏捐千金貸，息什之。三月，吳楚平，一歲中，則無鹽氏息十倍，用此富埒關中。
又曰：關中富商大賈盡諸田，田蘭。韋家栗氏，安陵杜氏亦巨萬。此其章章尤異者也。皆非有爵邑奉祿弄法犯奸而富也，盡推理去就，與時俯仰，獲其贏利，以末致財用也。
又曰：呂不韋往來販賤賣貴，家累千金。
又曰：齊俗賤奴虜，而刁間獨貴人之。桀黠奴，人所患也，惟刁間收，使之逐漁鹽商賈之利，或連車騎交守相，然愈益任。終得其力，起富數千萬。
又曰：范蠡浮海出齊，變名姓，自謂鴟夷子皮，耕于海畔，苦身務力，父子治生無幾何，致錢數千萬。齊人聞賢以爲相。范蠡嘆曰：「居致千金，官則至卿相，此布衣極。又受尊名，不祥。」乃歸相印，盡散財以分於知交、鄉黨，懷其重寶，間行以去，止於陶，以爲此天下之中，交易有無之路通，爲生可致富矣。於是自謂陶朱公。復約身，又耕畜勞居，候時轉物，逐什一之利。居無何，則致資累巨萬。天下稱陶朱公也。
又曰：子貢既學於仲尼，退而仕於衛，廢著鬻財曹、魯之間，〈徐廣曰：子貢傅云：「廢居，著猶居也。讀音如貯。」〉七十子徒，賜最爲饒。原憲不厭糟糠，匿於窮巷。子貢結駟車騎，束帛之幣以聘諸侯，所至，國君無不界迎與杭禮者。夫使孔子名布揚於天下者，子貢先後之也。
又曰：猗頓用盬鹽起。而邯鄲郭縱以鑄冶成業，與王者埒富。烏氏裸〈韋昭曰：烏氏，縣名，屬安定。裸，名也。〉畜牧，及衆，斥賣，求繒物，間遺戎王。戎王倍與之蓄，至用穀量牛馬。秦始皇令裸比封君。寡婦清，其先得丹穴，而擅其利數世，家足不資。清，寡婦也，能守其業，用財自衛，不見犯。秦皇帝以爲貞婦而客之，爲築女懷情台。夫裸，鄙人牧長；清，窮鄉寡婦。禮抗萬乘，君顯天下，豈非以富耶？
又曰：夫用貧求富，農不如工，工不如商，刺綉文不如倚市門。此言末業，貧者之資也。富者，人之情性，所不學而俱顯也。今有無秩祿之奉，爵邑之入而與之比者，命曰「素封」。
又曰：蜀卓氏之先，趙人，用鐵冶富。秦破趙，遷卓氏，見虜略，獨夫妻推輦，行詣遷處。諸遷虜少有餘財，爭幹吏，求近卜處葭萌。惟卓氏曰：「此地狹薄。吾聞岷山之下沃野，下有蹲鴟，至死不饑。民工於。」乃求遠遷。致之臨邛，大喜，即鐵山鼓鑄，運籌策，漢蜀之民，富至僮千人。田池射獵之樂，擬於人君。程鄭，山東遷虜也，亦冶鑄，賈椎結之民，富埒卓氏，俱居臨邛也。
《漢書》曰：寧成既被刑，乃詐刻傅出關歸家，曰：「仕不至二千石，賈不至千萬，安可比人乎？」乃廣貸陂田千餘頃，假貧人役使數千家，致産數千萬，爲任俠。
又曰：張耳，大梁人，少時及魏公子毋忌爲客。嘗亡命游外黃，富人女甚美，庸奴其夫，亡邸父客。〈如淳曰：父時賓客也。〉謂曰：「求賢夫，從張耳。」女聽，爲請決，嫁之。女家厚奉給耳，耳以故致千里客，官爲外黃令。陳餘，亦大梁人，好儒術。游趙苦陘，富人公乘氏以妻之。餘年少，父事耳，相與爲刎頸交。
又曰：梁孝王未死，財以巨萬計，不可勝數。及死，藏府餘黃金尚四千萬斤，他財物稱是也。
又曰：張安世尊爲公侯，食邑萬戶，然身衣弋糸弟，夫人自紡績，家僮七百人皆有手伎作事，內治産業，累積纖微，是以能植其貨，富於大將軍光也。
又曰：卓氏女文君亡奔司馬相如，相與歸成都，家徒四壁立。相如與俱之臨邛，盡賣車騎，置酒舍，乃令文君當壚。相如身自著犢鼻�，與傭保雜作，滌器於市中。卓王孫恥之，爲杜門不出。昆弟諸公謂王孫曰：「有一男兩女，所乏者非財。今文君既失身於司馬長卿，長卿故倦遊，雖貧，其人才足依也。且又令客，奈何相辱如此！」王孫不得已，分與文君僮百人，錢百萬，及其嫁時衣被財物。文君乃與相如歸成都，買田宅，爲富人居。
又曰：鮑宣上書哀帝，曰：「奈何獨私養外親與幸臣董賢，多賞賜以萬數，奴從兵客漿酒藿肉，蒼頭盧兒比曰用致富！非天意也。」
又曰：上使善相人相鄧通，曰：「當貧餓死。」上曰：「然富通者在我，何說貧？」於是賜通蜀嚴道銅山，得自鑄錢。鄧後錢布天下，其富如此。〈「餓」部中亦出。〉
又曰：原涉父哀帝時爲南陽太守。時天下殷富，大郡二千石死官，賦斂送喪皆千萬以上，妻子通共受之，以定産業。時又少三年喪者。及涉父死，讓還南陽賻送，行喪冢廬三年，由是顯名京師。〈「游使」部中亦出。〉
又曰：故秦陽以田農而甲一州，〈以田地過限，從而富貴，爲一州第一。〉翁伯以脂而傾縣，濁氏以賣脯而連騎，張里以馬醫而擊鍾。
又曰：宣曲任氏之先爲督道倉吏。秦之敗，豪傑皆爭金玉，任氏獨窖倉粟。楚漢相距滎陽，人不得耕種，米石至萬，而豪桀金玉盡歸任氏，以此起富。
又曰：安邑千樹棗，燕秦千樹栗。此其人皆與千戶侯等。
又曰：劉德寬厚好施，家産過百萬，則以賑昆弟賓客。
又曰：史丹盡得父財，身又食大國邑，數見褒賞，賜累千金，僮奴以百數，後房妾數十人，內奢淫，好飲食，極滋味聲色之樂。
又曰：富者土木被文錦，犬馬餘肉粟。
又曰：中大夫張匡上書言：「王商宗族權勢，合資巨萬計，私奴以千數。」
又曰：郡國富人兼利顓業，以貨賂自行取重於鄉里者，不可勝數。
又曰：師史轉轂百數賈，郡國無所不至，能致千萬。
又曰：京師富人杜楊、樊嘉、茂陵摯綱，爲天下高資。
又曰：所忠言貴家子弟富人或鬥鶏走狗，馬弋獵博戲亂齊人。
又曰：成都羅裒資至巨萬。
後漢書曰：郭況遷大鴻臚，上數幸其宅，賞金帛甚盛。京師號況家爲「金穴」，言其富貴也。
又曰：樊重，字君�。世善農稼，好貨殖，性溫厚，有法度，三世共財，子孫朝夕禮敬，常若父家。其營理産業，物無所棄，課役童隸，各得其宜。故能上下戮力，財利歲倍。至乃廣開田土三百餘頃，其所起廬舍，皆有重堂高閣，陂渠灌注，池魚畜牧，有求必給。資至巨萬而賑贍宗族，恩加鄉閭。
又曰：宣帝時陰子方者至孝，有仁恩。當臘日晨炊而灶神形見，子方再拜受福。家有黃羊，因以祠之。自是以後，暴至巨富。有田七百餘頃，輿馬僕隸比於封君。方常言：「我子孫必將強大。」至識三世而遂繁昌。故後常以臘日祠灶，而以黃羊。
又曰：王丹，字仲因，京兆人。哀、平時，仕州郡。家累千金，隱居養志，好施周給。每歲農時，輒載酒肴于田間，候勤勞者而勞之。其墮懶者，恥不致丹，皆兼功自厲。邑聚相帥，以致富殷。其輕黠游薄廢業爲患者，輒曉其父兄，使黜責之。沒則賻給，親自將護。其有遭喪憂者，輒待丹爲辨也。
又曰：馬防以病乞骸骨，詔賜故中山王田廬，以特進就第。防弟貴盛，奴婢各千人已上，寶貨巨億，皆買京師膏腴美業，又大起第復觀，連閣臨道，彌貨曰街路，多聚聲樂，曲度比諸郊廟。賓容畢至，京兆杜篤之徒數百人，常爲食客，居門下。刺史、守、令多出其家。
謝承《後漢書》曰：戴遵，字子高。富於資産，輕財好義，賓客常三四百人，時人名之「關東大豪戴子高」。
《魏典略》曰：公沙穆，字文人，北海膠東人也。體履清直，兼學多文，隱居東萊山中。桓帝時，有富人王仲者謂穆曰：「今多以貸仕，吾奉子以百萬，惟子所用。」穆答曰：「斯意厚矣。夫富貴在天，得之有命；以賄求爵，奸莫大焉。」郡舉孝廉，除郎中，以高第爲光祿主事。
《吳書》曰：劉表亡，曹公向荊州。表子琮降，以節迎曹公，諸將皆疑其詐，曹公以問婁子伯。子伯曰：「天下擾攘，各貪王命以自重，今以節來，是必至誠。」曹公大喜，遂進兵。寵祑子伯，家累千金。公曰：「婁子伯富樂於孤，但勢不如孤耳！」從破馬超等，子伯功爲多。曹公常嘆曰：「子伯之計，孤不及也。」
《蜀志》曰：董和，字幼宰，南郡人。益州牧劉璋以爲牛鞞、江原長、成都令。蜀土富實，時俗奢侈，貨殖之家，侯服玉食，婚姻葬送，傾家竭産。和躬率以儉，惡之蔬，防過逾僭，爲之軌制，所在皆移風變善。
又曰：麋竺，字子仲。祖業貨殖，僮客萬人，資産巨億。
王隱《晉書》曰：石崇雖有人財，而性粗強，貪而好利，富擬王者。有司簿閱崇田宅財物及水碓，有三千餘區，蒼頭八百人，他珍寶奇異，不可稱數。
又曰：何曾遒豪累世。人有小紙爲書者，曾敕記室勿報也。蒸餅上不拆作十字不食。食日膳萬錢，猶曰：「無下箸處。」
又曰：刁逵字伯道；弟暢，字仲遠；次弘，字叔仁，各曆職州刺史。兄弟子侄幷不治名行，競修貨殖，有田萬頃，奴婢數千人。義旗初建，弘將謀起兵，宋王遣劉毅誅之。刁氏既富，奴客從橫，上山固澤，爲京口之蠹。宋既誅，暢散其�帛金錢牛羊，令民稱力取之，彌日不盡。時天下饑儉，編戶菜色，及刁氏之破，百姓充足。
徐廣《晉記》曰：石季倫甚富侈，衣服妓樂誇於許史。有妓人曰綠珠，美而艶，孫秀欲之，使人求焉。崇盡出其婢妾數十人，皆蘊蘭麝而被羅縠。
《晉諸公贊》：和嶠，字長輿，逌之子也。少知名，以雅重稱。常慕其舅夏侯玄之爲人，厚自封植，嶷然不群。拜黃門郎，遷中書令，轉尚書。湣懷太子初立，以嶠爲少保，加散騎常侍。家産豐富擬王公，而性至儉吝。
《宋書》曰：沈攸之少貧，及貴，在荊州，富擬王侯。夜中諸廂廊然燭達曉，曳珠玉者數百人，皆一時絕妙。
孫岩《宋書》曰：徐堪之産業豐富，室宇園池貴游莫及，門生千餘，皆三吳富人子。每出入行游，途巷盈滿。
《唐書》：郝處俊。侍中、平恩公許圉師，即處俊之舅，早同州里，俱宦達於時。又其鄉人田氏、彭氏，以殖貨見稱。有彭志筠，顯慶中上表請以家財絹布二萬段助軍，詔受其絹萬匹，特授奉議郎，仍布告天下。故江、淮間語曰：「貴如許、郝，富若田、彭。」
