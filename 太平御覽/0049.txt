
盛弘之《荊州記》曰：景山，在上洛縣西南二百里，東與荊山連接，有沮水源出焉。其山一名雁浮山，荊山之首曰景山，雁南翔北歸遍經其上，土人由茲改名爲雁山，又爲雁塞山。
《山海經》曰：荊山首曰景山，金玉是出。此即卞和抱璞之處，南連青山，北接雁塞，通林交麓，峭峙相望。雖群峰競起，而荊山獨秀。卞和得玉於此山，獻厲王，王使玉人相之，曰：石也。刖其左足。厲王薨，獻之武王，玉人相之，又曰，石也。刖其右足。和抱其璞哭荊山之下。
《河圖括地象》曰：荊山爲地雌，上爲軒星。
袁山松《宜都山川記》曰：南崖有山名荊門，北對崖有山名虎牙，二山相對，其荊門山在南，上合而下空徹，山南有像門也。
袁山松《勾將山記》曰：登勾將山南望，見宜都、江陵近在目前，沮潭沔漢諸山，嵎嵎時見，遠眺雲夢之澤，皛然與天際。四顧總視衆山數千仞者，森然羅列於足下，千仞以還者，𡾋嵬如丘浪勢焉。今在上洛縣西北。
袁山松《宜都山川記》曰：虎牙山有石壁，其文黃赤色，形如齒形。
《郡國志》曰：安遠有陸抗城，故城之南有孤山。袁山松爲郡，嘗登此山以四望，見大江如縈帶，舟船如鳧雁焉。
袁山松《勾將山記》曰：登勾將，北見高筐山，嶷然半天，《荊州圖副》云：「昔堯時大水，此山不沒如筐，因名也。」
《宜都記》曰：佷山，山谷之內有石穴，穴出清泉，水有神魚，大者二尺，小者一尺，釣者先請多少，拜而請之，數滿便止。水側有異花，欲摘如魚請。又有異木，名千歲，葉似棗，冬夏常青。復有蒼範溪相近。
《宜都記》曰：宜陽山有風井，穴大如瓮，夏出冬入。有樵人置笠穴口，風吸之，後於長楊溪口得笠，則知潛通也。
《宜都記》曰：丹山，時有赤氣籠井如丹，故有此名。
盛弘之《荊州記》曰：小酉山，山上石穴中有書千卷，相傳秦人於此而學，因留之。故梁湘東王雲「訪酉陽之逸典」是也。
盛弘之《荊州記》曰：芋山，有蹲鴟如兩斛大，食之終身能不饑，今民取食之。
盛弘之《荊州記》曰：嵩梁山，在澧水之陽，望之如香爐之狀，今名石門。吳永安六年，自然洞開，玄朗如門三百丈，門角上各生一竹，倒垂下拂，謂之天帚。孫休以爲嘉祥，置縣因山爲名。隋文帝改曰石門山也。
盛弘之《荊州記》曰：崇山，《書》雲「放驩兜於崇山」，崇山在澧陽縣南七十五里。
《武陵記》曰：武山，高可萬仞，山半有盤瓠石窟，中有一石狗形，雲是盤瓠之遺像。又有班蛇，四眼，身大十圍。山有水出，謂之武溪是也。在縣之西。
《武陵記》曰：壺頭山，在縣東，馬援所穿室也。室內有蛇如百斛船，雲是援之餘靈。
《武陵記》曰：天門山，上有蔥，如人所種，畦隴成行。人慾取之，先禱山神乃取，氣味甚美；不然者，不可得。岩中有書數千卷，人見而不可取。
《武陵記》曰：昔有臨沅黃道真，住黃聞山側釣魚，因入桃花源。陶潛有《桃花源記》。今山下有潭，立名黃聞，此蓋聞道真所說，遂爲其名也。
《武陵記》曰：風門山，有石門去地百餘丈，每將欲風起，此門先有黑氣若煙，隱隱而上，斯須風起竟日。
《武陵記》曰：石帆山，石危起若數百幅帆形。
《武陵記》曰：虎齒山，形如虎齒。民嘗六月祭之；不然，即輒有虎害。
《武陵記》曰：移山，在汧陽界，本在江北岸，因風雨之勢，一夕移渡江南岸。後以此名之。
《武陵記》曰：淳于山，與白雉山相近，在辰州、武陵二郡界。絕壑之半，有一白雉，遠望首尾可二丈，申足翔翼若虛中翻飛，即上視之，乃有一石雉舒翅綴著石上。山下有石室數畝，望室裏雖暗，猶見銅鐘高丈餘，數十枚，其色甚光明。
《武陵記》曰：武陵山，中有秦避世人居之，尋水號曰桃花源，故陶潛有《桃花源記》。
又云：山上有神母祠。
《神仙傳》云：後漢延光元年，陰長生於馬明生連求仙法，乃將長生入青天山中，煮黃土爲金以示之，立壇唼血，取太清神丹經授之，乃別去。長生後於平都山白日升天，即此山是也。〈山在南賓縣北二里。〉
《荊南記》曰：石首縣陽歧山，山無所出，不足可書，本屬南平界。
范玄平記云：故老相承雲，胡伯始以本縣境無山，於此山上計偕簿。
《江源記》云：《楚辭》所謂「巫山之陽，高丘之阻」，高丘，蓋高都山也。
《博物志》曰：君山，洞庭之山是也。帝之二女居之，曰湘夫人，帝女遣精衛至王母，取西山之玉印，印東海北山。
庾穆之《湘州記》云：昔秦皇欲入湘觀衡山而遇風浪，溺敗至此山而免，因號爲君山。又《荊州圖副》云：「湘君所游，故曰君山。有神，祈之則利涉。山下有道，與吳包山潛通。上有美酒數斗，得飲者不死。」
《漢武帝故事》云：帝齋七日，遣欒賓將男女數十人至君山，得酒欲飲之，東方朔曰：「臣識此酒，請視之。」因即便飲，帝欲殺之。朔曰：「殺朔若死，此爲不驗，若其有驗，殺亦不死。」帝赦之。
《衡山圖經》曰：小廬山，一名浮丘山，在縣西一百八里，高六里三十步，東西二十里，南北四十里。言其山似九江廬山，故曰小廬山。
又古老相傳，謂浮丘公上升之所，兼有道觀存焉。
《衡山圖經》曰：靜福山，在縣北五十里，有梁廖沖者守清虛，爲本郡主簿西曹祭酒。湘東王國常侍，大同三年家於此山，先天二年飛升於此山。後刺史蔣防敬慕高風，刻石爲碑。
蕭誠《荊南志》曰：華容方臺山，山出雲母，土人采之，先候雲所出之處，於下掘取，無不大獲。往往有長五尺者，可以爲屏風。當掘之時，忌有聲響，則所得粗惡。
《遁甲經》曰：沙土之地，雲陽之墟，可以避時，可以隱居。雲陽氏，古之仙人姓氏，因號雲陽山。在攸縣。
《仙方記》云：南嶽山有福地，有松膏實甘鮮可餌。相傳雲，服食練行之人，多來采此松膏而服之，不苦澀，與餘處松有別。
《湘川記》云：汝城縣東有烏龍白騎山，遠望似城，有黑石如龍，白石如馬羅列，號曰烏龍白騎山。
《湘川記》云：耒陽文斤山，上有石床方高一丈，四面綠竹扶疏，常隨風委拂此床。大旱則禱雨時應。
甄烈《湘州記》云：石形似燕，大小如一，山明雲淨，即翩翩飛翔。
羅含《湘中記》云：石燕在零陵縣，雷風則群飛翩翩然，其土人未有見者，今合藥或用。
盛弘之《荊州記》曰：桂陽萬歲山，出靈壽草仙方，服之不死。又有話石山，石有聲，如人共話。
盛弘之《荊州記》曰：黃箱山，一名黃岑山，在東南三十里。其山郴水所出，即是五嶺之一，從東第二騎田嶺是也。又有浪井，井三日一涌。
盛弘之《荊州記》曰：長沙西岸有麓山，其下有精舍，左右林嶺環回泉澗，精舍傍有礜石，每至嚴冬，其上不停霜雪。
宋淵《麓山記》曰：山足曰麓，蓋衡山之足也。
《宋永初山川記》曰：昭山下有旋潭，深無底，是湘水最深之處。昔有舟人覆於此潭，其槽幷甑有名題號，後於洞庭尋得，即知暗通也。
《長沙圖經》曰：五溪山，在縣西北五十八里，高二里，北入朗州界。昔吳黃龍三年，潘浚將兵五萬討武陵五溪蠻，在此山下立營，截住徒黨，因以爲名。按溪水自郡州武剛縣東北流，至岳州沅江縣合益水。《益陽城記》雲，在益水之陽，水出縣北，流入資口，在縣門橋下，皆五溪之下口也。又按關羽屯軍資水北岸，即一名茱萸江也。吳甘寧拒之，雲「聞吾咳唾，彼即不敢過江」是此處。今號爲關羽瀨。
《湘川記》云：曲江縣東有錢石山，其狀四方有若台，其石三面壁立，其上碎石如錢，故謂之錢石山。
《湘川記》曰：曲江縣有采玉山，卉木滋茂，泉石澄徹。相傳雲，古采玉於此得名。
《湘川記》曰：玉山下有廟，昔有人得玉瑛於此，有銀山、白石山、越玉山。又浮山，其地躡一處，則百餘步地動。
盛弘之《荊州記》曰：臨賀山，東山中有二竹，大數十圍，有磐石徑四五丈，極方正，青如彈棋局，兩竹垂拂掃石上，絕無塵穢，未至數十里，聞風吹簫管之音。
《郡國志》曰：郴州馬嶺山，本名牛脾山，山上有仙人蘇躭壇，即郴人也。爲兒童時，與衆童牧更直守牛，每耽守牛，牛不敢散。嘗與衆人獵，即乘鹿，人笑之，曰：「龍也」。去郡百二十里，母臨食晚，往買鮓，須臾即還。一旦有衆賓來，耽啓母曰：「受性當仙，仙人合召耽去，今年疾疫甚，飲家中井水即無恙。又種藥於園梅樹下，可治百病，買此水及藥，過於供養。」便去。母遽視之，衆賓皆白鶴也。以耽常乘白馬，故號馬嶺山。
《水經注》曰：臨桂彈丸山，有湧泉，奔流迅激，東注於灕水，山龕及溪中有石如彈丸，因以石名焉。驗其山有石竇，下深數丈，洞穴深遠，莫究其極。
《桂林風土記》曰：百丈山，在郡城東北七十五里，一名把杖山。疊障深重，遠延西南數百里，四接郡界，莫窮遠近。自府北驛路徑穿其中，俗以崎嶇險阻，故以百丈名之。又以林巒深邃，行人皆持兵杖以防猛獸，因亦名把杖山。
《桂林風土記》曰：漓山，在城南二里，灕水之陽，因以名焉，一名瀋水山。其山孤拔，下有澄潭，上高三百餘尺，傍有洞穴，其穴廣數丈，南北直透，上有怪石欹危，藤蘿縈茂。世亂民保以避寇，旱或禱祀頗靈。
《桂林風土記》曰：隱山在州之西郊，先是榛莽翳薈，古莫知者。寶曆初，李渤出鎮，遂尋其源，見石門半開，有水淵澈，乃夷剃蕪穢，疏通岩穴，石林磴道，若天造靈府，不可根本，因號隱山。
《桂林風土記》曰：獨秀山，在城西北一百步，直聳五百餘尺，周回一里，平地孤拔秀異，下有洞穴凝垂乳，竇路通山北，傍回百餘丈，豁然明朗。宋光祿卿顔延年牧此郡，常於此石室中讀書，遺跡猶存。嘗賦詩云：「未若獨秀者，嵯峨郭邑開」是也。
《桂林風土記》曰：南溪山，在縣南五里餘，其山聳拔千尺，煙翠凝空，古今所遺，其溪東注，與桂江合。
《桂林風土記》曰：龍蟠山，本名盤龍山，有石洞深致，洞中天然石室、石床、石盆，洞門數重。人秉燭游，常見龍跡大如碗。洞有水，水中有魚，四足有角如龍形，人殺則風雨晦冥立至也。前使李渤給事，改名隱山，連其所也。
《郡國志》云：廣州堯山，高四千丈，自番禺、交址見之。有颶風，風髮屋折樹翻湖焉。
《續南越志》云：天后朝，曾城縣有何氏女服雲母粉，得道於羅浮山，山因所出以名之。
《南越志》云：始皇朝，望氣者雲，南海有五色氣，遂發卒千人鑿之，以斷山之岡阜，謂之鑿龍。今所鑿之處，形如馬鞍，故名焉。
裴關《廣州記》云：東莞縣有慮山，其側有楊梅、山桃，只得于山中飽食，不得取下；如下，則輒迷路。
《嶺表錄》云：梧州對岸西火山，山下水澄潭，水深無極，其火每三五夜一見于山頂。每至一更初，火起匝其頂，如野花之甚者，廣十丈餘，食頃而息。或言其下水中有寶珠，光照於上，如火。上有荔枝，四月先熟，以其地熱，故謂火山也。
《交州記》云：海中有浮石山而峙高數十丈，去永平營百餘里，浮在水上。昔李遜征朱崖，欲審其實否，牽長索于山底洞過。
