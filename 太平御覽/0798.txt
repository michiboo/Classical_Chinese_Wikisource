
《唐書》曰：吐蕃在長安之西八千里，本漢西羌之地，其種落莫知所出，或雲南涼禿發利鹿孤之後也。利鹿孤有子曰樊尼。及利鹿孤卒，樊尼尚幼，弟傉檀嗣位，以樊尼為安西將軍。後魏神瑞元年，傉檀為西秦乞佛槃熾所滅，樊尼招集余眾，以投沮渠蒙遜，以為臨松太守。及蒙遜滅，樊尼乃率眾西奔，濟黃河，逾積石，於羌中建國，開地千里。樊尼威惠夙著，為群羌所懷，皆撫以恩信，歸之如市。遂改姓為勃野，以禿發為國號，語訛謂之吐蕃。其後子孫蕃昌，又侵伐不息，土字漸廣。曆周及隋，猶隔諸羌，未通於中國。其國人號其王為贊普，置大論、小論，以統理國事。無文字，刻木結繩為約。雖有官，不常厥職，臨時統領。徵兵用金箭，寇至舉烽燧，百里一亭。用刑嚴峻，小罪剜眼、劓、刖，或皮勒鞭鞭之，但隨喜怒，而無常科。囚人於地牢，深數丈，二、三年方出之。宴異國賓客，必驅犛牛，令客自射牲以供饌。與其臣下一年一小盟，刑羊、狗、獼猴，先折其足而殺之，繹其腸而屠裂之，令巫者告於天地、山川、日月、星辰之神，雲「若心遷變，懷奸反覆，神明鑒之，同於羊狗」；三年一大盟，夜於壇墠之中陳設餚饌，殺人、馬、牛、驢以為牲，咒曰：「爾等咸須同心戮力，共保我家，惟天地神共知爾志，有負此盟，使爾身體屠裂，同於此牲！」其地氣候大寒，不生稷稻，有青䴹麥、豆、小麥、蕎麥，畜多犛牛、豬、犬、羊、馬、又有天鼠，狀如雀鼠，其大如貓，皮可為裘。又多金、銀、銅、錫。其人或隨畜牧而不常厥居，然頗有城郭。其國都城號為邏些城，屋皆平頭，高者至數十尺。貴人處於大氈帳，名為拂廬。寢處污穢，絕不櫛沭。接手飲酒，以氈為槃，捻麩為碗，實以羹酪，並而食之。多事羱羝之神，人信巫覡。不知節候，麥熟為歲首。圍棋、六博、吹蠡、鳴鼓為戲，弓劍不離身。重壯賤老，母拜於子，子倨於父，出皆少者前，老者後。軍令嚴肅，每戰，前隊皆死，後隊方進。重兵死，惡疾終，累代戰沒，以為甲門；臨陣敗死者，懸狐尾於其首，表其似狐之怯，稠人廣眾，必以徇焉，其俗恥之，以為次死。拜必兩手據地，作狗吠之聲，以身再揖而止。居父母喪，截發，青黛塗面，衣服皆黑，既葬，即吉。其贊普死，以人殉葬，衣服、珍玩及常所乘馬、弓劍之類，悉埋之。
又曰：貞觀八年，其贊普棄宗弄贊始遣使朝貢。弄贊弱冠嗣位，性驍武，多英略，其鄰國羊同及諸羌並賓伏之。太宗遣行人馮德遐往撫慰之。見德遐，大悅，聞突厥及吐谷渾皆尚公主，乃遣使獻金，隨德遐入朝，多齎金寶，奉表求婚，太宗未之許。
又曰：弄贊常率眾二十餘萬，頓於松州西境，遣使貢金帛，雲來迎公主。太宗遣吏部尚書侯君集等擊破之，弄贊大懼，遣使謝罪，因復請婚，太宗許之。弄贊乃遣其相祿東贊至禮，獻金五千兩，自餘寶玩數百事。貞觀十五年，太宗以文成公主妻之，令禮部尚書、江夏郡王道宗主婚，持節送公主於吐蕃。弄贊率其部兵次柏海，親迎於河源。見王人，執子婿之禮，甚恭。既而嘆大國服飾、禮儀之美，俯仰有愧沮之色。及與公主歸國，謂所親曰：「我祖、父未有通婚上國者，今我得尚大唐公主，為幸實多，當為公主築一城，以誇示後代。」遂築城邑，立棟宅，以居處焉。公主惡其人赭面，弄贊令國中權且罷之，身亦釋氈裘，襲紈綺，漸慕華風，仍遣酋豪子弟請入國學，以習詩書，又請中國識文之人典其表疏。
又曰：太宗伐遼東還，弄贊遣祿東贊來賀，奉表曰：「聖天子平定四方，日月所照之國並為臣妾。而高麗恃遠，闕於臣禮，天子自領百萬，渡遼致討，隳城陷陣，指日凱還。夷狄才聞陛下發駕，少進之間，已聞歸國，鷹飛迅越，不及陛下速疾。奴忝預子婿，喜百常夷。夫鵝猶雁也，故作金鵝奉獻。」其鵝黃金鑄成，高七尺，中可實酒三斛。
又曰：高宗嗣位，授弄贊為駙馬都尉，封西海郡王，賜物二千段。弄贊因致書與司徒長孫無忌等，雲天子初即位，若臣下有不忠之心者，當勒兵以赴國，並獻金銀珠寶十五種。高宗嘉之，進封為王，賜雜彩三千段，因請蠶種及造酒、碾、紙墨之匠，並許焉。
又曰：高宗聞劉審禮等敗，召侍臣問以綏御之策，中書舍人郭正一曰：「吐蕃作梗，年歲巳深，命將興師，相繼不絕，空勞士馬，虛費糧儲，近討則徒損兵威，深入則未窮巢穴。臣望少發兵募，且遣備邊，明立烽候，勿令侵抄。使國用豐足，人心葉同，寬之數年，可一舉而滅。」給事中劉齊賢、皇甫文亮等，皆言嚴守之便。
又曰：長壽元年，武威軍總管王孝傑大破吐蕃之眾，克復龜玆、于闐、疏勒、碎葉等四鎮。乃於龜玆置安西都護府，發兵以鎮守之。
又曰：聖曆二年，番將贊婆率所部千餘人，及其兄弟莽布支等來降，則天遣羽林飛騎郊外迎之。授贊婆輔國大將軍，行右衛大將軍，封歸德郡王，優賜甚厚。
又曰：神龍元年，贊普之祖母遣其大臣悉董然來獻方物，為其孫請婚。中宗以所養雍王宗禮女為金城公主許嫁與之，自是頻歲貢獻。景龍三年十一月，又遣其大臣尚贊吐等來迎女。中宗宴之於苑內球場，命駙馬都尉楊慎交與氈蕃使打吐，中宗率侍臣以觀之。四年正月，下制曰：「聖人布化，用百姓為心；王者垂仁，以八荒無外。故能光宅遐邇，財成品物。由是隆周理曆，恢柔遠之圖；強漢乘時，建和親之義。斯蓋御宇長策，經邦茂軌。朕受命上靈，克纂洪業，庶幾前烈，永致和平。眷彼吐蕃，僻在西服，皇運之始，早申朝貢。太宗文武聖皇帝，德侔覆載，情深億兆，思偃兵甲，遂通姻好，數十年間，一方清淨。自文成公主化往其國，因多變革。我之邊隅，亟興師旅；彼之蕃落，頗聞凋弊。頃者贊普及祖母可惇酋長等，屢披誠款，積有歲時，思托舊親，請崇親好。金城公主，朕之少女，豈不鍾念？但為人父母，志卹黎元，若允乃誠祈，更惇和好，則邊土寧晏，兵役休息。遂割深慈，為國大計，築玆外館，聿膺嘉禮，降彼吐蕃贊普。即以今月進發，朕親自送於郊外，命大將軍楊矩使焉。」其月，帝幸始平縣，以送公主，設帳殿於百頃泊側，引王公宰臣賦詩餞別，改始平縣為金城縣，改其地為鳳池鄉。
又曰：開元二年秋，吐蕃大將蚠達延、乞力徐等，率眾十餘萬寇臨洮，軍又進寇蘭、渭等州，掠監牧羊馬而去。玄宗令攝左羽林將軍薛訥及太僕少卿王晙率兵邀擊之。仍下詔，將大舉親徵，召募將士剋期進發。俄而晙等與賊相遇於渭源之武階驛，前軍王海濱力戰死之，晙等乘之而進，大破吐蕃之眾，殺數萬人，盡收得所掠羊馬。賊余黨奔北，相枕藉而死，洮水為之不流。上遂停親徵，命紫微舍人倪若水往按軍實，仍弔祭王海濱而還。
又曰：開元十七年，玄宗遣皇甫惟明等使吐番。惟明等既見贊普及公主，具宣上意。贊普等欣然請和，盡出貞觀已來前後敕書，以示惟明等。令其重臣名悉獵隨惟明入朝，上表曰：「外甥是先皇帝宿親，又蒙降金城公主，遂和同為一家，天下百姓普皆安樂。中間為張玄表、李知古等東西兩處先動兵馬，侵抄吐蕃，邊將所以互相徵討，迄至今日，遂成釁隙。外甥以先代文成公主、今金城公主之故，深識尊卑，豈敢失禮？又緣年小，枉被邊將讒搆斗亂，令舅致怪，伏乞垂察。追留死將萬足承前數度使人入朝，皆被邊將不許，所以不敢自奏。去冬，公主遣使人婁眾失若將伏專往，蒙降使看公主來，外甥不勝喜荷。謹遣諭名悉獵及副使押衛將軍浪些紇夜悉獵入朝，奏取進止，兩國事意，悉獵所具。外甥蕃中已處分邊將，不許抄掠，若有漢人來投，便令卻送。伏望皇帝舅遠察赤心，許從舊好，長令百姓快樂。如蒙聖恩，千年萬歲，外甥終不敢先違盟誓。謹奏進金胡瓶一、金槃一、金碗一、馬腦杯一、零羊衫段一，謹充微國之禮；金城公主又別進金鴨、槃盞、雜器物等。」十八年十月，名悉獵等至京師，上御宣政殿，列羽林仗以見之。悉獵頗曉書記，先曾迎金城公主至長安，當時朝廷皆稱其材辯。及是，上引入內宴與語，甚禮之，賜紫袍、金帶及魚袋，並時服繒彩、銀槃、胡瓶等，仍於別館，供擬甚厚。悉獵受袍帶、器物，而卻進魚袋，辭曰：「本國無此章服，不敢當殊異之賞。」上喜而許之，詔御史大夫崔琳充使報聘，仍於赤嶺各豎分界之碑，約以更不相侵。時吐蕃使奏云：「公主請《毛詩》、《禮記》、《左傳》、《文選》各一部。」制令秘書省寫與之，正字於休烈上疏諫曰：「臣聞：戎狄，國之寇也；經籍，國之典也。戎之生心，不可以無備；典有恆制，不可以假人。傳曰：『裔不謀夏，夷不亂華。』所以革其非心，在乎有備無患。昔者東平王入朝，求史記諸子，漢帝不與。蓋以史記多兵謀，諸子雜詭朮。夫以東平，漢之懿戚，尚不欲示徵戰之書；今西戎，國之寇讎，豈可貽經典之事？且臣聞，吐蕃之性慓悍果決，敏情持銳，善學不回。若達於書，必能知戰；深於詩，則知武夫，有師干之試；深於禮，則知月令，有廢興之兵；深於傳，則知用師，多詭詐之智；深於史，則知往來，有書檄之制。何異備寇兵而資盜糧也？臣聞魯秉周禮，齊不加兵；吳獲乘車，楚屢奔命。一以守典存國，一以喪法危邦，可取鑒也。且公主出嫁從人，遠適異國，合慕夷禮。返求良書，愚臣料之，恐非公主本意也。慮有奔北之類勸教於中。若陛下慮失蕃情，以備國信，必不得已，請去《春秋》。當周德既衰，諸侯強盛，禮樂自出，戰伐交興，情偽於是乎生，變詐於是乎起，則以臣召君之事，取威定霸之名。若與此書，國之患也。《傳》曰：於奚請曲縣鞶纓，仲尼云：『惜也，不如多與之邑。惟名與器，不可假人』。狄固貪婪，貴貨易土，正可錫之錦綺，厚以玉帛，何必率從其求，以資其智？臣忝叨列位，職刊秘籍，實痛經典棄在戎夷，昧死上聞，惟陛下深察。」
又曰：開元二十二年，遣將軍李佺於赤嶺與吐蕃分界立碑。二十四年正月，吐蕃遣使貢方物金銀器玩數百事，皆形制奇異。上令列於提象門外，以示百寮。又曰：開元二十八年春，章求兼瓊密與安戎城中吐蕃翟都局及維州別駕董承宴等通謀，都局等遂翻城歸款，因引官軍入城，盡殺吐蕃將士，使監察御史許遠率兵鎮守。上聞之甚悅。中書令李林甫等上表曰：「伏以吐蕃此城，正當沖要，憑險自固，恃以窺邊，積年以來，蟻聚為患，縱有百萬之眾，難以施功。陛下親紆秘策，不興師旅，須令中使李思敬曉諭羌族，莫不懷恩，翻然改圖，自相謀陷，神算運於不測，睿略通於未然，累載逋誅，一朝蕩滅。又臣等今日奏事，陛下從容謂臣等曰：『卿等但看四夷不久當漸淪喪。』德音才降，遽聞戎捷，則知聖與天合，應如響至，前古以來，所未有也。請宣示百寮，編諸史策。」手制答曰：「此城儀鳳年中，羌引吐蕃，遂被固守。歲月既久，攻伐亦多。其地險隘，非力所制。朝廷群議，不勸取之。朕以小蕃無知，事須處置，授以奇計，所以行之，獲彼戎心，歸我城守，有足為慰也。」
《通典》曰：大羊同，東接吐蕃，西接小羊同，北直于闐，東西千餘里，勝兵八九萬。其人辮髪氈裘，畜牧為業。地多風雪，冰厚丈餘。所出物產，頗同吐蕃。俗無文字，但刻木結繩而已。刑法嚴峻。其酋豪死，抉去其腦，實以珠玉，剖其五臟，易以黃金，假造金鼻、銀齒，以人為殉，卜以吉辰，藏諸岩穴地，人莫知其所。多殺㹀牛莫馬以充祭祀，葬畢服除。其王姓姜葛，有四大臣，分掌國事。自古未通。
《通典》曰：悉立，在吐蕃西南，戶五萬餘。有城邑村落，依溪澗。丈夫以繒彩纏頭，衣氈褐；婦人辮髪，著短裙。以蒸報為俗。畜多水牛、羖羊、雞、豕，谷宜粳稻、麥、豆，饒甘蔗、諸果。死，葬於中野，不為封樹。喪制以黑為衣，一年就吉。刑有刖、劓。羈事吐蕃。
《通典》曰：章求拔，或雲章揭拔，本西羌種也。在悉立西南，居四山之內，近代移出山，西接東天竺。遂改衣服，變西羌之俗。其地延袤八九百里，勝兵二千餘人。居無城郭，好為寇掠，商旅患之。聞悉立入朝，亦遣使朝貢。
《漢書》曰：且末國，王治且末城，去長安六千八百二十里。有葡萄諸果。西通精絕二千里。
《北史》曰：且末西北有流沙數百里，夏日有熱風，為行旅之患。風之所至，惟老駝預知之，即嗔而聚立，埋其口鼻於沙中。人每以為候，亦即將氈擁蔽鼻中。其風迅駃，斯須過盡，若不防者，必至危斃。後魏大統八年，其兄鄯善未率眾內附。
《漢書》曰：烏秅，王治烏秅城，去長安九千九百五十里。田石間有白草，累石為室，民接手飲，〈師古曰：自高山下溪澗中飲水。接，連其手也。〉出小步馬。〈師古曰：小細步也，所謂百步千跡也。〉
《漢書》曰：西夜國，王號子合，王治呼犍谷，〈犍，音巨言切。〉去長安萬二百五十里。與胡異，其種類羌氐。行國，〈師古曰：言不著土地。〉隨畜逐水草往來，而地出玉石。
《後漢書》曰：西夜國，去洛陽萬四千四百里。地生白草，有毒，國人煎以為藥，傅箭鏃，所中輒死。
