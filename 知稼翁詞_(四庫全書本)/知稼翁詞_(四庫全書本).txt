　　欽定四庫全書　　　　集部十
　　提要
　　知稼翁詞　　　　　詞曲類一〈詞集之屬臣〉等謹案知稼翁詞一巻宋黃公度撰公度有知稼翁集別著録所作詞一巻巳見集中此則毛晉所刋別行本也詞僅十調共十三闋據巻末其子沃跋語乃收拾未得其半録而蔵之以傳後裔者每詞之下系以本事並詳及同時倡酬詩文公度之生平本末可以見其大概較他家詞集特為詳贍至汪藻㸃綘唇詞亂鴉啼後歸思濃如酒句呉曽能改齋漫録改竄作曉雅啼後歸夢濃如酒兼憑虛撰一事實殊乖本義沃因其父有和詞遂明辨其譌自屬確鑿可據乃朱彛尊選詞綜猶信呉曽曲説改藻原詞且坐草堂以擅改之罪不知草堂惟以歸思作歸興其餘實未嘗改彛尊殆偶誤記歟
　　蒲江詞　　　　　　詞曲類一〈詞集之屬臣〉等謹案蒲江詞一巻宋盧祖臯撰祖臯字申之又字次䕫號蒲江永嘉人登慶元五年進士嘉定中為軍器少監權直學士院祖臯為樓鑰之甥學有淵源嘗與永嘉四靈以詩相倡和然詩集不傳惟貴耳集載其玉堂有感松江別友二絶句梅磵詩話載其廟山道中一絶句全芳備祖載其荼䕷一絶句僧北磵集附載其讀書種橘二絶句東甌詩集載其雨後得月小飲懷趙天樂五言一律而已其詞集則陳振孫書録解題著録一巻其篇帙多寡巳不可考此本為明毛晉所刻凡二十五闋今以黃昇花菴詞選相較則前二十四闋悉選之所録惟最後好事近一闋為晉所増入疑原集亦佚晉特抄撮黃昇所録以備一家耳其中字句與詞選頗有異同如開巻賀新郎荒詞誰繼風流後句詞選作荒祠水龍吟帶酒離恨句帶酒詞選作帶將烏夜啼第三首後闋昨日已秋風句昨日詞選作昨夜並應以詞選為長晉蓋未及詳校惟賀新郎序首彭傳師字晉注詞選作傳帥然今詞選實作傳師則不知晉所據者何本矣至鷓鴣天後闋丁寧須滿玉西東句據文應作玉東西而此詞實用東韻則由祖臯偶然誤用如黃庭堅之押秦西巴為巴西非校者之誤也乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　知稼翁詞
　　宋　黃公度　撰
　　㸃絳脣
　　汪藻彥章出守泉南移知宣城內不自得乃賦詞雲新月娟娟夜寒江靜山銜鬥起來搔首梅影橫窓痩好箇霜天閒卻傳杯手君知否亂鴉啼後歸興濃如酒公時在泉南簽幕依韻作此送之又有送汪內翰移鎮宣城長篇見集中比有能改齋漫錄載汪在翰苑屢致言者嘗作㸃絳脣云云最末句曉鴉啼後歸夢濃如酒或問曰歸夢濃如酒何以在曉鴉啼後汪曰無奈這一隊畜生何不惟事失其實而改竄二字殊乖本義
　　嫩綠嬌紅砌成別恨千千斗短亭囘首不是緣春痩一曲陽關杯送纖纖手還知否鳯池歸後無路陪罇酒
　　千秋嵗
　　賀莆守汪待舉懷忠生日汪報政將歸因以送之
　　鬱蔥佳氣天降麒麟瑞囘首處江城外一麾遺愛在萬口歡聲沸人乍逺危樓目斷天無際　五馬徘徊地春色隨歸斾壽水綠壺山翠風輕香篆直日暖歌喉脆椒觴舉人人盡祝千秋嵗
　　菩薩蠻
　　公時在泉幕有懷汪彥章而作以當路多忌故託玉人以見意
　　高樓目斷南來翼玉人依舊無消息愁緒促眉端不隨衣帶寛　萋萋天外草何處春歸早無語憑欄杆竹聲生暮寒
　　青玉案
　　公之初登第也趙丞相鼎延見款密別後以書來往秦益公聞而憾之及泉幕任滿始以故事召赴行在公雖知非當路意而迫於君命不敢俟駕故寓意此詞道過分水嶺復題詩云誰知不作多時別又題崇安驛詩云睡美生憎曉色催皆此意也旣而罷歸離臨安有詞雲湖上送殘春巳負別時歸約則公之去就蓋蚤定矣
　　鄰雞不管離懷苦又還是催人去囘首髙城音信阻霜橋月館水村煙市總是思君處　裛殘別袖燕支雨謾留得愁千縷欲倩歸鴻分付與鴻飛不住倚欄無語獨立長天暮
　　卜算子
　　公赴召命道遇延平郡讌有歌妓追誦舊事即席賦此
　　寒透小窓紗漏斷人初醒翡翠屛間拾落釵背立殘釭影　欲去更踟躕離恨終難整隴首流泉不忍聞月落雙溪冷
　　好事近
　　公到闕除祕書省正字未幾言者迎合秦益公意騰章於上謂公嘗貽書臺官欲著私史以謗時政益公之在泉幕也嘗有啓賀李侍御文㑹雲雖莫陪賓客後塵為大廈之賀固將續山林野史記朝陽之鳴因是罷歸將離臨安作此詞所謂故園桃李蓋指二侍兒也
　　湖上送殘春巳負別時歸約好在故園桃李為誰開誰落　還家應是荔支天浮蟻要人酌莫把舞裙歌扇便等閒拋卻
　　菩薩蠻
　　公罷歸抵家賦此詞先是公有二侍兒曰倩倩曰盼盼在五羊時嘗出以侑觴洪丞相適景伯為賦眼兒媚詞雲瀛仙好客過當時錦幌出娥眉體輕飛燕歌欺樊素壓盡芳菲花前一盼嫣然媚灩灩舉金巵斷腸狂客只愁徑醉銀漏催歸倩倩先公而卒四印居士有悼侍兒倩倩詩其一曰蘭質蕙心何所在風魂雲魄去難招子規呌斷黃昏月疑是佳人恨未消其二曰含怨銜辛情脈脈家人強遣試春衫也知不作堅牢玉秪向人間三十三四印於公為兄行名泳字宋水徽廟時以童子召見賜五經及第官止郢州通守
　　眉尖早識愁滋味嬌羞未解論心事試問憶人不無言但㸃頭　嗔人歸不早故把金杯惱醉看舞時腰還如舊日嬌
　　卜算子〈別士季弟之官〉
　　公之從弟童士季其字也以紹興戊午同榜乙科及第有和章雲不忍更囘頭別淚多於雨肺腑相看四十秋奚止朝朝暮暮何事值花時又是匆匆去過了陽關更向西總是思兄處
　　薄宦各東西往事隨風雨先自離歌不忍聞又何況春將暮　愁共落花多人逐征鴻去君向瀟湘我向秦後㑹知何處
　　眼兒媚〈梅詞二首和傳參議韻〉
　　公時為高要倅傅參議雱彥濟寓居五羊嘗遺示梅詞公依韻和之初公被召命而西過分水嶺有詩云嗚咽泉流萬仞峰斷腸從此各西東誰知不作多時別依舊相逢滄海中及公遭謗歸莆趙丞相鼎先巳謫居潮陽䜛者傅㑹其説謂公此詩指趙而言將不久復偕還中都也秦益公愈怒至以嶺南荒惡之地處之此詞蓋以自況也
　　一枝雪裏冷光浮空自許清流如今憔悴蠻煙瘴雨誰肯尋捜　昔年曽共孤芳醉爭揷玉釵頭天涯幸有惜花人在杯酒相酬
　　朝中措
　　幽香冷豔綴疎枝橫影臥霜溪清楚渾如南郭孤高勝似東籬　嵗寒風味黃花盡處密雪飛時不比三春桃李芳菲急在人知
　　又〈梅詞二首賀方帥生朝並序〉
　　方務德滋時帥廣東以啟謝雲俾爾黃髪欲三壽之作朋遺我綠琴顧雙金之何報嘗邀公至五羊特為開讌令洪丞相適代為樂語雲雲外神仙何拘弱水海隅老穉始識魁星又寄調臨江仙以侑觴雲北斗南頭雲送喜人間快覩魁星向來平步到蓬瀛如何天上客來佐海邊城方伯娛賔香作穗風隨歌扇涼生且須灧灧引瑤觥十年遲鳯沼萬里寄鵬程及高要倅滿權帥置酒令洪內相景盧邁作樂語有云三山宮闕早窺雲外之遊五嶺煙花行送日邊之去小駐南州之別業肯臨東道之初筵時二洪迭居帥幙下又雲欲逺方歆豔於大名故高㑹勤渠於縟禮洪時攝帥司機宜
　　𤣥冥司柄雪敷南畝之豐登庾嶺生輝梅報東君之消息當一陽之來復慶維嶽之降神某官節瑩冰霜家傳清白遐荒草木之細咸識威名調和鼎鼐之功終歸妙手願乗榖旦即奉芝函某望棨㦸以趨風適桑蓬之紀瑞自惟弱植方霑雨露之深恩強綴蕪辭用祝椿松之遐算敢蘄采矚第切兢惶
　　屑瑤飄絮滿層空人在廣寒宮已覺樓臺改觀漸看桃李春融　一城和氣賔筵不夜舞態回風正是為霖手段南來先做年豐
　　一翦梅
　　冷艷幽香冰玉姿占斷孤髙壓盡芳菲東君先暖向南枝要使天涯管領春歸　不受人間鶯蝶知長是年年雪約霜期嫣然一笑百花遲調鼎行看結子黃時
　　滿庭芳
　　公自髙要倅攝恩平郡事郡有西園乃退食游息之地先嘗賦詩其一曰清樾纔十畝炎陬別一天華堂依怪石老木插飛煙長夏絶無暑乗風幾欲仙心閒境自勝底處覓林泉其二曰意得壺觴外心清杖屨間簿書休吏早花鳥向人閒舊隠在何處倦遊殊未還天涯賴有此退食一開顔和者甚多
　　一徑義分三亭鼎峙小園別是清幽曲䦨低檻春色四時留怪石參差臥虎長松偃蹇拏虬攜笻晚風來萬里冷撼一天秋　優游銷永晝琴尊左右賓主風流且偷閒不妨身在南州故國歸帆隠隠西崑往事悠悠都休問金釵十二滿酌聴輕謳
　　浣溪沙〈時在西園偶成〉
　　風送清香過短牆煙籠晚色近脩篁夕陽樓外角聲長欲去還留無限思輕勻淡抹不成妝一尊相對月生
　　涼
　　滿庭芳
　　髙要太守章元振重九日為生朝公以此詞賀之並序公嘗有和章守三詠所謂包公堂清心堂披雲樓詩見集中
　　熊羆入夢當重九之佳辰賢哲間生符半千之休運弧桑紀瑞籬菊泛金輙敢取草木之微以上配君子之德雖詞無作者之妙而意得詩人之遺式殫卑悰仰祝遐夀
　　楓嶺揺丹梧階飄冷一天風露驚秋數叢籬下滴滴曉香浮不趂桃紅李白堪匹配梅淡蘭幽孤芳晚狂蜂戱蝶長負嵗寒愁　年年重九日龍山髙㑹彭澤清流向樽前一笑未覺淹留況有甘滋玉鉉佳名算合在金甌功成後夕英飽餌相伴赤松遊
　　公既南歸適秦益公薨於是大魁張九成劉章王佐趙逵等以次除召公在一輩中最久最滯故首被命登對便殿言中時病上喜勞問再三面除尚書考功員外郎朝論美其親擢知眷奬之渥繼見朝夕亡何公得疾卒於位享年四十有八吁可痛哉在時號知稼翁因以名集凡十一巻先已命工鋟木而此詞近方搜拾未得其半姑録而藏之以傳後裔謹毋逸墜雲淳熈十六年重五日男朝㪚郎權通判撫州兼管農營田事賜緋魚袋沃謹澤手識於巻末










　　知稼翁詞
　　欽定四庫全書
　　蒲江詞
　　宋　盧祖臯　撰
　　賀新郎
　　彭傳師於吳江三髙堂之前作釣雪亭蓋擅漁人之窟宅以供詩境也趙子野約余賦之〈傳師中興詞選作傳帥〉
　　挽住風前柳問鴟夷當日扁舟近曾來否月落潮生無限事零落茶煙未久謾留得蓴鱸依舊可是功名從來誤撫荒詞誰繼風流後今古恨一搔首　江涵雁影梅花痩四無塵雪飛雲起夜窗如晝萬里乾坤清絶處付與漁翁釣叟又恰是題詩時候猛拍䦨干呼鷗鷺道他年我亦垂綸手飛過我共樽酒〈雲起一作風起〉
　　又〈姑蘓臺觀雪〉
　　十頃涵空碧畫圖中崢嶸勾玉亂零吹璧倚遍危欄吟不盡把酒風前岸幘記當日西湖為客誰剪吳松江上水笑乾坤奇事成兒劇還照我夜窗白　崇臺目斷清無極引笻枝瓊瑤步軟印登臨屐娃館娉婷知何在淚粉愁濃恨積故化作飛花狼藉舊事悠悠渾莫問有玉蟾醉裏曾相識聊伴我吹羌笛〈勾玉一作幻玉吹羌笛一作夜吹笛或病二尾句相似應作吹羌笛〉
　　宴清都〈初春〉
　　春訊飛瓊管風日薄度墻啼鳥聲亂江城次第笙歌翠合綺羅香暖溶溶澗綠氷泮醉夢裏年華暗換料黛眉重鎖隋堤芳心還動梁苑　新來雁闊雲音鸞分鑑影無計重見啼春細雨籠愁澹月恁時庭院離腸未語先斷算猶有憑高望眼更那堪芳草連天飛梅㺯晚
　　魚遊春水〈離愁〉
　　離愁禁不去好夢別來無覓處風翻征袖觸目年芳如許軟紅塵裏鳴鞭鐙拾翠叢中勾伴侶都負嵗時暗關情緒　昨夜山陰杜宇似把歸期驚倦旅遙知樓倚東風凝顰暗數寳香拂拂遺鴛錦心事悠悠尋燕語芳草暮寒亂花微雨〈征袖花庵集作征袂〉
　　倦尋芳〈春思〉
　　香泥壘燕密葉巢鶯春晴寒淺花徑風柔着地舞裀紅軟鬬草煙欺羅袂薄鞦韆影落春遊倦醉歸來記寶帳歌慵錦屛香暖　別來悵光陰容易還又荼䕷牡丹開徧妒恨疎狂那更柳花迎面鴻羽難慿芳信短長安猶近歸期逺荷危樓但鎮日繡簾高捲
　　西江月〈中春〉
　　燕掠晴絲裊裊魚吹水葉粼粼禁街微雨灑芳塵寒食清明相近　謾着宮羅試煖閒呼社酒酬春晚風簾幕悄無人二十四畨花信
　　清平樂〈春恨〉
　　柳邊深院燕語明如剪消息無慿聽又懶隔斷畫屛雙扇　寳杯金縷紅牙醉魂㡬度兒家何處一春遊蕩夢中猶恨楊花
　　烏夜啼〈離恨〉
　　柳色津頭綠桃花渡口啼紅一春又負西湖醉離恨雨聲中　客袂迢迢西塞餘寒剪剪東風誰家拂水飛來燕惆悵小樓空
　　又〈西湖〉
　　漾暖紋波颭颭吹晴絲雨濛濛輕衫短㡌西湖路花氣撲春驄　鬬草褰衣濕翠鞦韆瞥眼飛紅日長不放春醪困立盡海棠風
　　又〈秋別〉
　　段段寒沙淺水蕭蕭暮雨孤篷香羅不共征衫逺砧杵客愁中　別恨慵着楊柳歸期暗數芙蓉碧梧聲到紗窗曉昨夜已秋風
　　謁金門〈惜別〉
　　蘭棹舉相趂落紅飛去一隙輕𬖄凝睇處柳絲牽不住昨日翠蛾金縷今夜碧波煙渚好夢無慿窗又雨天
　　街知㡬許〈天街一作天涯〉
　　又〈春思〉
　　閒院宇獨自行來行去花片無聲簾外雨峭寒生碧樹做㺯清明時序料理春酲情緒憶得歸時停棹處畫
　　橋看落絮
　　水龍吟〈荼䕷〉
　　蕩紅流水無聲暮煙細草粘天逺低囘倦蝶往來忙燕芳期頓懶綠霧迷墻翠虬騰架雪明香煖笑依依欲挽春風教住還疑是相逢晚　不似梅粧痩減占人間丰神蕭散攀條㺯蘂天涯猶記曲䦨小院老去情懷酒邊風味有時重見對枕幃空想東窓舊夢帯酒離恨
　　又〈淮西重午〉
　　㑹昌湖上扁舟㡬年不醉西山路流光又是宮衣初試安榴半吐千里江山滿川煙草薫風淮楚念離騷恨逺獨醒人去䦨干外誰懷古　亦有魚龍戲舞豔晴川綺羅歌鼓鄉情節意樽前同是天涯羇旅漲綠池塘翠陰庭院歸期無據問明年此夜一眉新月照人何處
　　洞仙歌〈茉莉〉
　　玉肌翠袖較似荼䕷痩㡬度熏醒夜窗酒問炎州何事得許清涼塵不到一段氷壺剪就　晩來庭戸悄暗數流光細拾芳英黯囘首念日暮江東偏為魂銷人易老幽韻清標似舊正簟紋如水帳如煙更奈向月明露濃時候
　　鷓鴣天〈春懷〉
　　纎指輕拈小砑紅自調宮羽按歌童寒餘芍藥欄邊雨香落荼䕷架底風　閒意態小房櫳丁寕須滿玉西東一春醉得鶯花老不似年時怨玉容
　　又
　　庭綠初圜結蔭濃香溝收拾樹梢紅池塘少歇鳴蛙雨簾幕輕迴舞燕風　春又老笑誰同澹煙斜日小樓東相思一曲臨風笛吹過雲山第㡬重
　　摸魚兒〈九日登姑蘇臺〉
　　怪西風曉來欹㡌年華還是重九天機袞袞山新痩客子情懷誰剖微雨後更雁帶邊寒裊裊欺羅袖慵荷倦柳誚不似黃花田田照眼風味儘如舊　登臨地寂寞崇臺最久䦨干幾度搔首翻雲覆雨無窮事流水斜陽知否吟未就但衰草寒煙商略愁時候閒愁浪有總輸與淵明東籬醉舞身世付杯酒
　　夜飛鵲漫〈別意〉
　　驕嘶破清曉分恨臨期花下恁月明知餘光是處散離思最憐香靄霏霏牽衣搵彈淚問淒風愁露剗地東西留鞭換佩怕匆匆巳是遲遲　涼怯㡬番羅袂還燕別文梁螢㸃書幃一自秋娘迢遞黃金對酒爭忍輕揮新來院落雁難尋𬖄幙長垂怕彫梧敲徑驚囘舊夢應也顰眉
　　漁家傲〈夀白石先生〉
　　白石山中風景異先生日日懷歸計何事黃岡飛雪地偏着意畫堂卻為東坡起　人説前身坡老是文章氣節渾相似只待鼎彝勲業遂梅花外歸來長向山中醉
　　木蘭花慢〈別西湖兩詩僧〉
　　嫩寒催客棹載酒去載詩歸正紅葉漫山清泉潄石多少心期三生溪橋話別悵薜蘿猶惹翠雲衣不似今畨醉夢帝城幾度斜暉　鴻飛煙水瀰瀰回首處只君知念吳江鷺憶孤山鶴怨依舊東西高峰夢醒雲起是痩吟窗底憶君時何日還尋後約為余先寄梅枝
　　沁園春〈雙溪狎鷗〉
　　幾葉凋楓半篙寒日傍橋繫船愛洞門深鎖人間福地雙溪分占天上星躔破帽衝寒短鞭敲月此地經行知幾年空𫎣得似沈郎消痩還欠詩篇　沙鷗伴我愁眠向水驛風亭紅蓼邊有村醪可飲且須同醉溪魚堪鱠切莫論錢笠澤波頭垂虹亭上橙蟹肥時霜滿天相隨否算江南江北惟有君閒
　　菩薩鬘〈春思〉
　　翠樓十二䦨干曲雨痕新染蒲萄綠時節又黃昏東風深閉門　玉簫吹未徹窗影梅花月無語只低眉閒拈雙荔枝
　　滿江紅〈齊雲月酌〉
　　樓倚晴空炎雲淨晚來風力滄海外等閒吹上滿輪寒璧河漢低垂天欲近乾坤浩蕩秋無極憑欄乾衣袂拂青冥知何夕　登眺地追疇昔吳越事皆陳跡對清光祗有醉吟消得萬古悠悠惟月在浮生袞袞空頭白自騎鯨仙去有誰知遙相憶
　　好事近〈秋飲〉
　　雁外雨絲絲將恨和愁都織玉骨西風添痩減尊前歌力　袖香曾枕醉紅腮依約唾㾗碧花下凌波入夢引春雛雙鶒





　　蒲江詞
