古人猶悲秋，況復歲暮時。
急景廹流念，窮陰結長悲。
陽烏下西嶺，月鵲驚南枝。
攬衣步霜砌，倚杖臨冰池。
怳怳若有失，悄悄良不怡。
忽聞晨起吟，宛是同所思。
有美壯感激，無何遠棲遲。
摧藏變化用，掩仰扶揺姿。
時傑豈虛出，天道信可欺。
巨川望汔濟，寒谷待潛吹。
劍匣益精利，玉韜寜磷緇。
戒哉輕沽諸，行矣自寵之。
伊我抱微尚，仲氏即心期。
討論自少小，形影相差池。
比來胷中氣，欲耀天下奇。
雲雨沛蕭艾，煙閣雙萎蕤。
幾年困方枘，一旦迷多岐。
道因窮理悟，命以盡性知。
事去類絶弦，時來如轉規。
伊呂偶然得，孔墨徒爾為。
早行多露悔，強進觸藩羸。
功名豈身利，仁義非吾私。
萬物自身化，一夫何驅馳？
不如任行止，委命安所宜。
勸君休感歎，與予陶希夷。
明年郊天後，慶澤歲華滋。
曲水杏花雪，香街青柳絲。
良時且暫歡，罇酒聊共持。
閒過漆園叟，醉看五陵兒。
寄言思隱處，不久來相追。

