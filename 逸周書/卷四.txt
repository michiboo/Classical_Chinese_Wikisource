王乃出圖商，至於鮮原，召邵公奭、畢公高，王曰：「嗚呼！敬之哉！無競惟人，人允忠，惟事惟敬，小人難保，後降惠於民，民罔不格，惟風行，賄賄無成事，綿綿不絕，蔓蔓若何，豪末不掇，將成斧柯。」王乃厲翼於尹氏八士，唯固允讓，德降為則，振於四方，行有令問，成和不逆，加用禱巫，神人允順。
王赫奮烈，八方咸發，高城若地，商庶若化，約期於牧，案用師旅，商不足滅，分禱上下，王食無疆，王不食言，庶赦定宗，尹氏八士，大師三公，咸作有績，神無不饗。王克配天，合於四海，惟乃永寧。
周車三百五十乘，陳於牧野，帝辛從。武王使尚父與伯夫致師，王既誓以虎賁戎車馳商師，商師大崩。商辛奔內，登於鹿臺之上，屏遮而自燔於火，武王乃手大白以麾諸侯，諸侯畢拜，遂揖之，商庶百姓咸俟於郊，群賓僉進曰：「上天降休。」再拜稽首，武王答拜。先入，適王所，乃克射之三發，而後下車，面擊之以輕呂，斬之以黃鉞，折縣諸大白，乃適二女之所既縊，王又射之三發，乃右擊之以輕呂，斬之以玄鉞，縣諸小白，乃出場於厥軍。翼日，除道修社及商紂宮。及期，百夫荷素質之旗於王前，叔振奏拜假，又陳常車，周公把大鉞，召公把小鉞，以夾王，散宜生、泰顛、閎夭皆執輕呂以奏王，王入，即位於社，太卒之左，群臣畢從，毛叔鄭奉明水，衛叔封傅禮，召公奭贊采，師尚父牽牲，尹逸筴曰：「殷末孫受德，迷先成湯之明，侮滅神祇不祀，昏暴商邑百姓，其章顯聞於昊天上帝。」武王再拜稽首，膺受大命革殷，受天明命，武王又再拜稽首，乃出。立王子武庚，命管叔相，乃命召公釋箕子之囚，命畢公衛叔出百姓之囚，表商容之閭，乃命南宮忽振鹿臺之錢，散巨橋之粟，乃命南宮百達、史佚、遷九鼎三巫，乃命閎夭封比干之墓，乃命宗祝崇賓饗，禱之于軍，乃班。

世俘:    維四月乙未日，武王成辟四方通殷命有國。
世俘:    維一月丙午旁生魄，若翼日丁未，王乃步自於周征伐商王紂越若來。二月既死魄，越五日甲子，朝至接於商，則咸劉商王紂，執矢惡臣百人，太公望命禦方來。丁卯望，至告以馘俘。戊辰，王遂禦循追祀文王時日王立政。呂他命伐越戲方。壬申，荒新至告以馘俘侯來命伐靡集於陳。辛巳，至告以馘俘。甲申，百弇以虎賁誓命伐衛，告以馘俘。
世俘:    辛亥，薦俘殷王鼎，武王乃翼矢珪矢憲，告天宗上帝。王不革服格於廟，秉黃鉞語治庶國，籥人九終。王烈祖自大王、大伯、王季、虞公、文王邑考，以列升維告殷罪。籥人造王秉黃鉞正國伯。壬子，王服袞衣矢琰格廟，籥人造王秉黃鉞正邦君。癸丑，薦殷俘王士百人，籥人造王矢琰秉黃鉞執戈，王入奏庸大享一終。王拜手稽首。王定奏庸大享三終。甲寅，謁戎殷於牧野，王佩赤白旂，籥人奏武王入進萬獻明明三終。乙卯，籥人奏崇禹生開三終王定。
世俘:    庚子，陳本命伐磨，百韋命伐宣方，新荒命伐蜀。乙巳，陳本、新荒蜀磨至，告禽霍侯、艾侯，俘佚侯小臣四十有六，禽禦八百有三十兩，告以馘俘。百韋至，告以禽宣方，禽禦三十兩，告以馘俘。百韋命伐厲，告以馘俘。
世俘:    武王狩，禽虎二十有二，貓二，麋五千二百三十五，犀十有二，氂七百二十有一，熊百五十有一，羆百一十有八，豕三百五十有二，貉十有八，麈十有六，麝五十，麇三十，鹿三千五百有八。武王遂征四方，凡憝國九十有九國，馘磿億有十萬七千七百七十有九俘，人三億萬有二百三十，凡服國六百五十有二。
世俘:    時四月既旁生魄，越六日，庚戌，武王朝至燎於周，維予沖子綏文。武王降自車，乃俾史佚繇書於天號。武王乃廢於紂矢惡臣，百人伐右厥甲小子鼎，大師伐厥四十夫家君鼎，帥司徒、司馬初厥於郊號。武王乃夾於南門，用俘皆施佩衣衣先馘入。武王在祀，大師負商王紂縣首白旂，妻二首赤旂，乃以先馘，入燎於周廟。若翼日，辛亥，祀於位用籥於天位。越五日，乙卯，武王乃以庶國祀馘於周廟，翼予沖子，斷牛六，斷羊二，庶國乃竟告於周廟，曰：古朕聞文考脩商人典以斬紂，身告於天子稷，用小牲羊犬豕於百神，水土於誓社。曰：維予沖子，綏文考至於沖子，用牛於天於稷五百有四，用小牲羊豕於百神水土社二千七百有一。
世俘:    商王紂於商郊，時甲子夕，商王紂取天智玉琰五環身厚以自焚。凡厥有庶告焚玉四千，五日，武王乃俾千人求之四千庶玉，則銷天智玉，五在火中不銷。凡天智玉，武王則寶與同。凡武王浮商舊寶玉萬四千，佩玉億有八萬。
惟十有三祀，王在管，管叔自作殷之監，東隅之侯咸受賜於王，王乃旅之以上陳誥，用大匡順九則八宅六位，寬儉恭敬，夙夜有嚴。昭質非樸，樸有不明，明執於私，私回不中，中忠於欲，思慧醜詐。昭信非展，展盡不伊，伊言於允，思復醜譖。昭讓非背，背黨雍德，德讓於敬，思賢醜爭。昭位非忿，忿非□直，直立於眾，思直醜比。昭政非閑，閑非遠節，節進於政，思正醜殘。昭靜非窮，窮居非意，意動於行，思靜醜躁。昭潔非為，為窮非涓，涓潔於利，思義醜貪。昭因非疾，疾非不貞，貞固於事，思任醜誕。昭明九則，九醜自齊，齊則曰知，悖則死勇。勇如害上，則不登於明堂，明堂所以明道，明道惟法，明法惟人，人惟重老，重老惟寶。嗚呼！在昔文考，戰戰惟時，祗祗汝其，夙夜濟濟，無競惟人，惟允惟讓，不遠群正，不邇讒邪，汝不時行，汝害於士，士惟都人孝悌子孫，不官則不長，官戒有敬，官、□、朝、道、舍、賓、祭、器曰八宅，綏、比、新、故、外、內貴、賤曰六位，大官備武，小官承長，大匡封攝，外用和大，中匡用均，勞故禮新，小匡用惠，施捨靜眾，禁請無怨，順生分殺，不忘不憚，俾若九，則生敬在國，國咸順，順維敬，敬維讓，讓維禮，辟不及寬有永假。
惟十有三祀，王在管，管、蔡開宗循王，禁九慝，昭九行，濟九醜，尊九德，止九過，務九勝，傾九戒，固九守，順九典。九慝：一不類，二不服，三不則，四務有不功，五外與內通，六幼不觀國，七閭不通徑，八家不開刑，九大禁不令。九行：一仁，二行，三讓，四信，五固，六治，七義，八意，九勇。九醜：思勇醜忌，思意醜變，思義醜□，思治醜亂，思固醜轉，思信醜奸，思讓醜殘，思行醜頑，思仁醜釁。九德：一忠，二慈，三祿，四賞，五民之利，六商工受資，七祗民之死，八無奪農，九足民之財。九過：一視民傲，二聽民暴，三遠慎而近●，四法令□亂，五仁善是誅，六不察而好殺，七不念而害行，八□思前後，九偷其身不路而助無漁。九勝：一□□□□，二□□□□，三周惡潛謀，四同好和固，五師□征惡，六迎旋便路，七明賂施捨，八幼子移成，九迪名書新。九戒：一內有柔成，二示有危傾，三旅有罷寘，四亂有立信，五教用康經，六合詳毀成，七邑守維人，八飢有兆積，九勞休無期。九守：一仁守以均，二智守以等，三固守以典，四信守維假，五城溝守立，六廉守以名，七戒守以信，八競守以備，九國守以謀。九典：一祗道以明之，二稱賢以賞之，三典師以教之，四因戚以勞之，五位長以遵之，六群長以老之，七群醜以移之，八什長以行之，九戒卒以將之。嗚呼！充虛為害，無由不通，無虛不敗。
維武王勝殷，撫國綏民，乃觀於殷政，告周公旦曰：「嗚呼！殷政總總若風草，有所積，有所虛，和此如何？」周公曰：「聞之文考，來遠賓，廉近者，道別其陰陽之利，相土地之宜，水土之便，營邑制，命之曰大聚。先誘之以四郊，王親在之，賓大夫免列以選，赦刑以寬，復亡解辱，削赦輕重，皆有數，此謂行風。乃令縣鄙商旅曰：能來三室者，與之一室之群。闢關脩道，五里有郊，十里有井，二十里有舍。遠旅來至，關人易資，舍有委，市有五均，早莫如一，送行逆來，振之救窮，老弱疾病，孤子寡獨，惟政所先，民有欲畜，發令以國為邑，以邑為鄉，以鄉為閭，禍災相卹，資喪比服。五戶為伍，以首為長，十夫為什，以年為長，合閭立教，以威為長，合旅同親，以敬為長。飲食相約，興彈相庸，耦耕俱耘，男女有婚，墳墓相連，民乃有親。六畜有群，室屋既完，民乃歸之。鄉立巫醫，具百藥以備疾災，畜百草以備五味，立勤人以職孤，立正長以順幼，立職喪以卹死，立大葬以正同，立君子以脩禮樂，立小人以教用兵，立鄉射以習和容。春獵耕耘，以習遷行，教芧與樹藝，比長立職，與田疇皆通，立祭祀與歲穀登下厚薄，此謂德教。若其凶土陋民，賤食貴貨，是不知政。山林藪澤以因其利，工匠役工以攻其材，商賈趣市以合其用。外商資貴而來，貴物益賤，資貴物，出賤物，以通其器。夫然則關夷市平，財無鬱廢，商不乏資，百工不失其時，無愚不教，則無窮乏，此謂和德。若有不言，乃政其凶，陂溝道路，叢苴邱墳，不可樹穀者，樹以材木，春發枯槁，夏發葉榮，秋發實蔬，冬發薪烝，以匡窮困。揖其民力，相更為師，因其土宜，以為民資，則生無乏用，死無傳屍，此謂仁德。旦聞禹之禁，春三月山林不登斧，以成草木之長，夏三月川澤不入網罟，以成魚鱉之長。且以並農力，執成男女之功，夫然則土不失其宜，萬物不失其性，人不失其事，天不失其時，以成萬財。萬財既成，放以為人，天下利之而勿德，是謂大仁。淵深而魚鱉歸之，草木茂而鳥獸歸之，稱賢使能，官有材而士歸之，關市平商賈歸之，分地薄斂農民歸之，水性歸下，民性歸利，王若欲來天下民，先設其利而民自至，譬之若冬日之陽，夏日之陰，不召而民自來，此謂歸德。五德既明，民乃知常。」武王再拜曰：「嗚呼！允哉！天民側側，余知其極有宜。」乃召昆吾，冶而銘之金版，藏府而朔之。
