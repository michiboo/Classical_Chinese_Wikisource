王若曰：「祖祭公，予小子虔虔在位，昊天疾威，予多時溥愆，我聞祖不豫有加，予惟敬省不弔，天降疾病，予畏天威，公其告予，懿德。」祭公拜手稽首，曰：「天子，謀父疾維不瘳，朕身尚在茲，朕魂在於天，昭王之所，勖宅天命。」王曰：「嗚呼！公，朕皇祖文王，烈祖武王，度下國，作陳周，維皇皇上帝，度其心，寘之明德，付畀於四方，用應受天命，敷文在下，我亦維有若文祖周公，暨列祖召公，茲申予小子，追學於文武之蔑，用克龕紹成康之業，以將大命，用夷居大商之眾，我亦維有若祖祭公之執和周國，保乂王家。」王曰：「公稱丕顯之德，以予小子揚文武大勳，弘成康昭考之烈。」王曰：「公無困我哉！俾百僚乃心率輔，弼予一人。」祭公拜手稽首曰：「
允乃詔，畢桓於黎民般。」公曰：「天子，謀父疾維不瘳，敢告天子，皇天改大殷之命，維文王受之，惟武王大克之，咸茂厥功，維天貞文王之董用威，亦尚寬壯厥心，康受乂之，式用休，亦生王茂綏厥心，敬恭承之，維武王申大命，戡厥敵。」公曰：「天子，自三公上下，辟於文武，文武之子孫，大開封方於下土，天之所錫，武王時疆土，丕維周之基，丕維后稷之受命，是永宅之，維我後嗣，旁建宗子，丕維周之始並。嗚呼！天子三公監於夏商之既敗，丕則無遺後難，至於萬億年，守序終之，既畢，丕乃有利宗，丕維文王由之。」公曰：「嗚呼！天子，我丕則寅哉！寅哉！汝無以戾反罪疾，喪時二王大功，汝無以嬖御固莊後，汝無以小謀敗大作，汝無以嬖御士疾莊士大夫卿士，汝無以家相亂王室，而莫恤其外，尚皆以時中乂萬國。嗚呼！三公，汝念哉！汝無泯泯芬芬，厚顏忍醜，時維大不弔哉！昔在先王，我亦維丕以我辟險於難，不失於正，我亦以免沒我世。
嗚呼！三公，予維不起朕疾，汝其皇敬哉！茲皆保之。曰：康子之攸保勖教誨之，世祀無絕，不，我周有常刑。」王拜手稽首黨言。
維正月王在成周，昧爽召三公左史戎夫，曰：「今夕朕寤，遂事驚予，乃取遂事之要戒，俾戎夫主之，朔望以聞，信不行，義不立，則哲士淩君政禁而生亂，皮氏以亡。諂諛日近，方正日遠，則邪人專國政禁而生亂，華氏以亡。好貨財珍怪，則邪人進，邪人進，則賢良日蔽而遠，賞罰無位，隨財而行，夏后氏以亡。嚴兵而不仁者，其臣懾，其臣懾則不敢忠，不敢忠則民不親其吏，刑始於親，遠者寒心，殷商以亡。樂專於君者，權專於臣，權專於臣則刑專於民，君娛於樂，臣爭於權，民盡於刑，有虞氏以亡。奉孤以專命者，謀主必畏其威而疑其前事，挾德而責數日疏，位均而爭，平林以亡。大臣有錮職譁誅者危，昔者質沙三卿，朝而無禮，君怒而久拘之，譁而弗加，三卿謀變，質沙以亡。外內相閒，下撓其民，民無所附，三曲以亡。弱小在彊大之閒，存亡將由之，則無天命矣。不知命者死，有夏之方興也，扈氏弱而不恭，身死國亡。嬖子兩重者亡，昔者義渠氏有兩子，異母皆重，君疾，大臣分黨而爭，義渠以亡。功大不賞者危，昔平州之臣，功大而不賞，諂臣日貴，功臣日怒而生變，平州之君以走出。召遠不親者危，昔有林氏召離戎之君而朝之，至而不禮，留而弗親，離戎逃而去之，林氏誅之，天下叛林氏。昔者曲集之君，伐智而專事，彊力而不信其臣，忠良皆伏，愉州氏伐之，君孤而無使，曲集以亡。昔者有巢氏有亂臣而貴，任之以國，假之以權，擅國而主斷，君已而奪之，臣怒而生變，有巢以亡。斧小不勝柯者亡，昔有鄶君嗇儉，減爵損祿，群臣卑讓，上下不臨，後鄶小弱，禁罰不行，重氏伐之，鄶君以亡。久空重位者危，昔有共工自賢，自以無臣，久空大官，下官交亂，民無所附，唐氏伐之，共工以亡。犯難爭權疑者死，昔有林氏、上衡氏爭權，林氏再戰而勝，上衡氏偽義弗克，俱身死國亡。知能均而不親，並重事君者危，昔有南氏有二臣貴寵，力鈞勢敵，競進爭權，下爭朋黨，君弗能禁，南氏以分。昔有果氏好以新易故，故者疾怨，新故不和，內爭朋黨，陰事外權，有果氏以亡。爵重祿輕，比□不成者亡，昔有畢程氏，損祿增爵，群臣貌匱，比而戾民，畢程氏以亡。好變故易常者亡，昔陽氏之君，自伐而好變，事無故業，官無定位，民運於下，陽氏以亡。業形而愎者危，昔穀平之君，愎類無親，破國弗克，業形用國，外內相援，穀平以亡。武不止者亡，昔阪泉氏用兵無已，誅戰不休，併兼無親，文無所立，智士寒心，徙居至於獨鹿，諸侯叛之，阪泉以亡。很而無親者亡，昔者縣宗之君很而無聽，執事不從，宗職者疑發大事，群臣解體，國無立功，縣宗以亡。昔者玄都賢鬼道，廢人事天，謀臣不用，龜策是從，神巫用國，哲士在外，玄都以亡。文武不行者亡，昔者西夏性仁非兵，城郭不脩，武士無位，惠而好賞，財屈而無以賞，唐氏伐之，城郭不守，武士不用，西夏以亡。美女破國，昔者績陽彊力四征，重丘遺之美女，績陽之君悅之，熒惑不治，大臣爭權，遠近不相聽，國分為二。宮室破國，昔者有洛氏，宮室無常，池囿廣大，工功日進，以後更前，民不得休，農失其時，饑饉無食，成商伐之，有洛以亡。
職方氏掌天下之圖，辨其邦國、都鄙、四夷、八蠻、七閩、九貉、五戎、六狄之人民，與其財用、九穀、六畜之數，周知其利害，乃辨九州之國，使同貫利。東南曰揚州，其山鎮曰會稽，其澤藪曰具區，其川三江，其浸五湖，其利金錫竹箭，其民二男五女，其畜宜雞狗鳥獸，其穀宜稻。正南曰荊州，其山鎮曰衡山，其澤藪曰雲夢，其川江漢，其浸波溠，其利丹銀齒革，其民一男二女，其畜宜鳥獸，其穀宜稻。河南曰豫州，其山鎮曰華山，其澤藪曰圃田，其川滎雒，其浸潁湛，其利林漆絲枲，其民二男三女，其畜宜六擾，其穀宜五種。正東曰青州，其山鎮曰沂山，其澤藪曰望諸，其川淮泗，其浸沂沭，其利蒲魚，其民二男三女，其畜宜雞犬，其穀宜稻麥。河東曰兗州，其山鎮曰岱山，其澤藪曰大野，其川河泲，其浸盧維，其利蒲魚，其民二男三女，其畜宜六擾，其穀宜四種。正西曰雍州，其山鎮曰嶽山，其澤藪曰弦蒲，其川涇汭，其浸渭洛，其利玉石，其民三男二女，其畜宜牛馬，其穀宜黍稷。東北曰幽州，其山鎮曰醫無閭，其澤藪曰貕養，其川河泲，其浸菑時，其利魚鹽，其民一男三女，其畜宜四擾，其穀宜三種。河內曰冀州，其山鎮曰霍山，其澤藪曰揚紆，其川漳，其浸汾露，其利松柏，其民五男三女，其畜宜牛羊，其穀宜黍稷。正北曰并州，其山鎮曰恆山，其澤藪曰昭餘祁，其川虖池嘔夷，其浸淶易，其利布帛，其民二男三女，其畜宜五擾，其穀宜五種。乃辨九服之國，方千里，曰王圻。其外方五百里為侯服，又其外方五百里為甸服，又其外方五百里為男服，又其外方五百里為采服，又其外方五百里為衛服，又其外方五百里為蠻服，又其外方五百里為夷服，又其外方五百里為鎮服，又其外方五百里為藩服。凡國，公、侯、伯、子、男以周知天下。凡邦國，大小相維，王設其牧，制其職各以其所能，制其貢各以其所有。王將巡狩，則戒於四方，曰：各脩平乃守，考乃職事，無敢不敬戒，國有大刑，及王者之所行道，率其屬而巡戒命，王殷國，亦如之。
