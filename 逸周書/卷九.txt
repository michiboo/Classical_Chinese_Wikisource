厲王失道，芮伯陳誥，作芮良夫。芮伯若曰：「予小臣良夫，稽首謹告，天子惟民父母，致厥道，無遠不服，無道，左右臣妾乃違，民歸於德，德則民戴，否德民讎。茲言允效，於前不遠，商紂不改夏桀之虐，肆我有周有家。嗚呼！惟爾天子，嗣文武業，惟爾執政小子，同先王之臣，昏行罔顧，道王不若，專利作威，佐亂進禍，民將弗堪。治亂信乎其行，惟王暨爾執政小子攸聞，古人求多聞以監戒，不聞，是惟弗知，爾聞爾知，弗改厥度，亦惟艱哉！後除民害，不惟民害，害民乃非後，惟其讎，後作類，後弗類，民不知後，惟其怨，民至億兆，後一而已，寡不敵眾，後其危哉！嗚呼！野禽馴服於人，家畜見人而奔，非禽畜之性，實惟人民亦如之。今爾執政小子，惟以貪諛事，王不懃德以備難，下民胥怨，財力單竭，手足靡措，弗堪戴上，不其亂而，以予小臣良夫，觀天下有土之君，厥德不遠，罔有代德，時為王之患，其惟國人。嗚呼！惟爾執政朋友小子，其惟洗爾心，改爾行，克憂往愆，以保爾居，爾乃聵禍翫災，遂非不悛，余未知王之所定，矧乃小子。惟禍發於人之攸忽，於人之攸輕，心不存焉，變之攸伏，爾執政小子，不圖大●，偷生苟安，爵以賄成，賢智箝口，小人鼓舌，逃害要利，並得厥求，唯曰：哀哉。我聞曰：以言取人，人飾其言，以行取人，人竭其行，飾言無庸，竭行有成。惟爾小子，飾言事王，寔蕃有徒，王貌受之，終弗獲用，面相誣蒙，及爾顛覆。爾自謂有餘，予謂爾弗足，敬思以德，備乃禍難，難至而悔，悔將安及，無曰予為，惟爾之禍。」
晉平公使叔譽於周，見大子晉而與之言，五稱而三窮，逡巡而退，其言不遂。歸告公曰：「大子晉行年十五，而臣弗能與言，君請歸聲就復與田，若不反，及有天下，將以為誅。」平公將歸之，師曠不可，曰：「請使瞑臣往與之言，若能幪予，反而復之。」師曠見大子，稱曰：「吾聞王子之語，高於泰山，夜寢不寐，晝居不安，不遠長道而求一言。」王子應之曰：「吾聞大師將來，甚喜而又懼，吾年甚少，見子而懾，盡忘吾度。」師曠曰：「吾聞王子古之君子，甚成不驕，自晉如周，行不知勞。」王子應之曰：「古之君子，其行至慎，委積施關，道路無限，百姓悅之，相將而遠，遠人來驩，視道如咫。」師曠告善，又稱曰：「古之君子，其行可則，由舜而下，其孰有廣德？」王子應之曰：「如舜者天，舜居其所，以利天下，奉翼遠人，皆得已仁，此之謂天。如禹者，聖勞而不居，以利天下，好取不好與，必度其正，是之謂聖。如文王者，其大道仁，其小道惠，三分天下而有其二，敬人無方，服事於商，既有其眾而返失其身，此之謂仁。如武王者，義殺一人而以利天下，異姓同姓，各得其所，是之謂義。」師曠告善，又稱曰：「宣辨名命，異姓惡方，王侯君公，何以為尊？何以為上？」王子應之曰：「人生而重丈夫，謂之冑子。冑子成人，能治上官，謂之士。士率眾時作，謂之伯。伯能移善於眾，與百姓同，謂之公。公能樹名生物，與天道俱，謂之侯。侯能成群，謂之君。君有廣德，分任諸侯而敦信，曰予一人。善至於四海，曰天子。達於四荒，曰天王。四荒至，莫有怨訾，乃登為帝。」師曠罄然，又稱曰：「溫恭敦敏，方德不改，聞物□□，下學以起，尚登帝臣，乃參天子，自古誰？」王子應之曰：「穆穆虞舜，明明赫赫，立義治律，萬物皆作，分均天財，萬物熙熙，非舜而誰？」師曠束躅其足，曰：「善哉！善哉！」王子曰：「大師何舉足驟？」師曠曰：「天寒足●，是以數也。」王子曰：「請入坐。」遂敷席注瑟，師曠歌無射，曰：「
國誠寧矣，遠人來觀。脩義經矣，好樂無荒。」乃注瑟於王子，王子歌嶠，曰：「何自南極，至於北極，絕境越國，弗愁道遠。」師曠蹶然起曰：「瞑臣請歸。」王子賜之乘車四馬，曰：「大師亦善御之。」師曠對曰：「御，吾未之學也。」王子曰：「汝不為夫詩，詩云：馬之剛矣，轡之柔矣。馬亦不剛，轡亦不柔。志氣麃麃，取予不疑。以是御之。」師曠對曰：「瞑臣無見，為人辯也。唯耳之恃，而耳又寡聞而易窮。王子，汝將為天下宗乎？」王子曰：「大師，何汝戲我乎？自太皞以下，至於堯、舜、禹，未有一姓而再有天下者。夫木當時而不伐，夫何可得？且吾聞汝知人年之長短，告吾。」師曠對曰：「汝聲清汗，汝色赤白，火色不壽。」 王子曰：「然！吾後三年，將上賓於帝所，汝慎無言，殃將及汝。」師曠歸，未及三年，告死者至。
王者所佩在德，德在利民，民在順上，合為在因時，應事則易成，謀成在周長，有功在力多，昌大在自克，不過在數懲，不困在豫慎，見禍在未形，除害在能斷，安民在知過，用兵在知時，勝大患在合人心，殃毒在信疑，●子在聽內，化行在知和，施捨在平心，不幸在不聞其過，福在受諫，基在愛民，固在親賢，禍福在所密，利害在所近，存亡在所用，離合在出命，尊在慎威，安在恭已，危亡在不知時。見善而怠，時至而疑，亡正處邪，是弗能居，此得失之方也，不可不察。
湯將放桀於中野，士民聞湯在野，皆委貨扶老攜幼奔，國中虛。桀請湯曰：「國所以為國者，以有家，家所以為家者，以有人也。今國無家無人矣，君有人，請致國，君之有也。」湯曰：「否。昔大帝作道，明教士民，今君王滅道殘政，士民惑矣，吾為王明之。」士民復致於桀曰：「以薄之君，濟民之殘，何必君更？」桀與其屬五百人南徙千里，止於不齊，不齊士民往奔湯於中野。桀復請湯，言「君之有也」湯曰：「否。我為君王明之。」士民復重請之，桀與其屬五百人徙於魯，魯士民復奔湯，桀又曰：「國，君之有也。吾則外，人有言，彼以吾道是邪？我將為之。」湯曰：「此君王之士也，君王之民也，委之何？」湯不能止桀，湯曰：「欲從者從君。」桀與其屬五百人去居南巢。湯放桀而復薄，三千諸侯大會，湯取天子之璽，置之天子之坐左，退而再拜，從諸侯之位。湯曰：「此天子位，有道者可以處之，天下非一家之有也，有道者之有也。故天下者，唯有道者理之，唯有道者紀之，唯有道者宜久處之。」湯以此三讓三千諸侯，莫敢即位，然後湯即天子之位，與諸侯誓曰：「陰勝陽即謂之變，而天弗施，雌勝雄即謂之亂，而人弗行。故諸侯之治政，在諸侯之大夫治與從。」
曰：維哉其時，告汝不聞道，恐為身災。讙哉民乎，朕則生汝，朕則刑汝，朕則經汝，朕則阜汝，朕則亡汝，朕則壽汝，朕則名汝。故曰：文之美也而以身剝，自謂智也者，故不足。角之美，殺其牛，榮華之言後有茅。凡彼濟者必不怠，觀彼聖人必趣時，石有玉而傷其山，萬民之患故在言。時之行也勤以徙，不知道者福為禍，時之從也勤以行，不知道者以福亡。故曰：肥豕必烹，甘泉必竭，直木必伐。地出物而聖人是時，雞鳴而人為時，觀彼萬物，且何為求？故天有時人以為正，地出利而民是爭，人出謀聖人是經，陳五刑，民乃敬。教之以禮民不爭，被之以刑民始聽，因其能，民乃靜。故狐有牙而不敢以噬，豲有爪而不敢以撅，勢居小者，不能為大，持欲正中，不貪其害，凡執道者，不可以不大。故木之伐也而木為斧，賊難之起自近者，二人同術，誰昭誰暝？二虎同穴，誰死誰生？故虎之猛也而陷於攫，人之智也而陷於詐，葉之美也解其柯，柯之美也離其枝，枝之美也故其本，儼矢將至，不可以無盾。故澤有獸而焚其草，大威將至不可為巧，焚其草木則無種，大威將至不可以為勇。故天之生也固有度，國家之患，離之以故，地之生也固有植，國家之患，離之以謀。故時之還也無私貌，日之出也無私照。時之行也順無逆，為天下者用大略，火之燀也固定上，為天下者用牧，水之流也固走下，不善故有桴。故福之起也惡別之？禍之起也惡別之？故平國若之何？頃國、覆國、事國、孤國、屠國皆若之何？故日之中也仄，月之望也食，威之失也陰食陽，善為國者使之有行。是彼萬物必有常，國君而無道以微亡。故天為蓋，地為軫，善用道者終無盡；地為軫，天為蓋，善用道者終無害。天地之閒有凔熱，善用道者終不竭。陳彼五行必有勝，天之所覆盡可稱，故萬物之所生也，性於從，萬物之所反也，性於同，故惡姑幽，惡姑明，惡姑陰陽，惡姑短長，惡姑柔剛。故海之大也，而魚何為可得？山之深也，虎豹貔貅何為可服？人智之邃也，奚為可測？跂動噦息而奚為可牧？玉石之堅也，奚為可刻？陰陽之號也，孰使之？牝牡之合也，孰交之？君子不察福不來，故忌而不得是生事故，欲而不得是生詐，欲伐而不得生斧柯，欲鳥而不得生網羅，欲彼天下是生為，維彼幽心是生包，維彼大心是生雄，維彼忌心是生勝。故天為高，地為下，察汝躬奚為喜怒？天為古，地為久，察彼萬物，名於始，左名左，右名右，視彼萬物，數為紀。紀之行也，利而無方，行而無止，以觀人情利有等，維彼大道，成而弗改，用彼大道，知其極，加諸事則萬物服，用其則必有群，加諸物則為之君，舉其脩則有理，加諸物則為天子。
