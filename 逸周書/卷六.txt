惟一月，既南至，昏昴畢見，日短極，基踐長，微陽動於黃泉，陰降慘於萬物。是月斗柄建子，始昏北指，陽氣虧，草木萌蕩，日月俱起於牽牛之初，右回而行，月周天進一次而與日合宿，日行月一次而周天，厤舍於十有二辰，終則復始，是謂日月權輿。周正歲首，數起於一而成於十，次一為首，其義則然。凡四時成歲，歲有春夏秋冬，各有孟仲季，以名十有二月。月有中氣以著時應，春三月中氣，驚蟄、春分、清明，夏三月中氣，小滿、夏至、大暑，秋三月中氣，處暑、秋分、霜降，冬三月中氣，小雪、冬至、大寒。閏無中氣，斗指兩辰之閒。萬物春生夏長，秋收冬藏，天地之正，四時之極，不易之道，夏數得天，百王所同，其在商湯，用師於夏，除民之災，順天革命，改正朔，變服殊號，一文一質，示不相沿，以建丑之月為正，易民之視，若天時大變，亦一代之事，亦越我周王，致伐於商，改正異械，以垂三統，至於敬授民時，巡守祭享，猶自夏焉，是謂周月，以紀於政。
立春之日，東風解凍，又五日，蟄蟲始振，又五日，魚上冰。風不解凍，號令不行，蟄蟲不振，陰氣奸陽，魚不上冰，甲冑私藏。驚蟄之日，獺祭魚，又五日，鴻鴈來，又五日，草木萌動。獺不祭魚，國多盜賊，鴻鴈不來，遠人不服，草木不萌動，果疏不熟。雨水之日，桃始華，又五日，倉庚鳴，又五日，鷹化為鳩。桃不始華，是謂陽否，倉庚不鳴，臣不從主，鷹不化鳩，寇戎數起。春分之日，玄鳥至，又五日，雷乃發聲，又五日，始電。玄鳥不至，婦人不娠，雷不發聲，諸侯失民，不始電，君無威震。穀雨之日，桐始華，又五日，田鼠化為鴽，又五日，虹始見。桐不華，歲有大寒，田鼠不化鴽，國多貪殘，虹不見，婦人苞亂。清明之日，萍始生，又五日，鳴鳩拂其羽，又五日，戴勝降於桑。萍不生，陰氣憤盈，鳴鳩不拂其羽，國不治兵，戴勝不降於桑，政教不中。立夏之日，螻蟈鳴，又五日，蚯蚓出，又五日，王瓜生。螻蟈不鳴，水潦淫漫，蚯蚓不出，嬖奪後命，王瓜不生，困於百姓。小滿之日，苦菜秀，又五日，靡草死，又五日，小暑至。苦菜不秀，賢人潛伏，靡草不死，國縱盜賊，小暑不至，是謂陰慝。芒種之日，螳螂生，又五日，鶪始鳴，又五日，反舌無聲。螳螂不生，是謂陰息，鶪不始鳴，令姦雍偪，反舌有聲，佞人在側。夏至之日，鹿角解，又五日，蜩始鳴，又五日，半夏生。鹿角不解，兵革不息，蜩不鳴，貴臣放逸，半夏不生，民多厲疾。小暑之日，溫風至，又五日，螅蟀居辟，又五日，鷹乃學習。溫風不生，國無寬教，螅蟀不居辟，恆急之暴，鷹不學習，不備戎盜。大暑之日，腐草為蠲，又五日，土潤溽暑，又五日，大雨時行。腐草不為蠲，穀實鮮落，土潤不溽暑，物不應罰，大雨不時行，國無恩澤。立秋之日，涼風至，又五日，白露降，又五日，寒蟬鳴。涼風不至，國無嚴政，白露不降，民多欬病，寒蟬不鳴，人皆力爭。處暑之日，鷹乃祭鳥，又五日，天地始肅，又五日，禾乃登。鷹不祭鳥，師旅無功，天地不肅，君臣乃□，農不登穀，暖氣為凶。白露之日，鴻鴈來，又五日，玄鳥歸，又五日，群鳥養羞。鴻鴈不來，遠人背畔，玄鳥不歸，室家離散，群鳥不養羞，下臣驕慢。秋分之日，雷始收聲，又五日，蟄蟲培戶，又五日，水始涸。雷不始收聲，諸侯淫汏，蟄蟲不培戶，民靡有賴，水不始涸，甲蟲為害。寒露之日，鴻鴈來賓，又五日，爵入大水為蛤，又五日，菊有黃華。鴻鴈不來，小民不服，爵不入大水，失時之極，菊無黃華，土不稼穡。霜降之日，豺乃祭獸，又五日，草木黃落，又五日，蟄蟲咸俯。豺不祭獸，爪牙不良，草木不黃落，是為愆陽，蟄蟲不咸俯，民多流亡。立冬之日，水始冰，又五日，地始凍，又五日，雉入大水為蜃。水不冰，是為陰負，地不始凍，咎徵之咎，雉不入大水，國多淫婦。小雪之日，虹藏不見，又五日，天氣上騰，地氣下降，又五日，閉塞而成冬。虹不藏，婦不專一，天氣不上騰，地氣不下降，君臣相嫉，不閉塞而成冬，母后淫佚。大雪之日，鶡旦不鳴，又五日，虎始交，又五日，荔挺生。鶡旦猶鳴，國有訛言，虎不始交，將帥不和，荔挺不生，卿士專權。冬至之日，蚯蚓結，又五日，麋角解，又五日，水泉動。蚯蚓不結，君政不行，麋角不解，兵甲不藏，水泉不動，陰不承陽。小寒之日，鴈北向，又五日，鵲始巢，又五日，雉始雊。鴈不北向，民不懷主，鵲不始巢，國不寧，雉不始雊，國大水。大寒之日，雞始乳，又五日，鷙鳥厲疾，又五日，水澤腹堅。雞不始乳，淫女亂男，鷙鳥不厲，國不除姦，水澤不腹堅，言乃不從。
維三月既生魄。周公旦，大師望相嗣王發。既賦憲受臚於牧之野。將葬。乃製作諡。諡者。行之跡也。號者。功之表也。車服者。位之章也。是以大行受大名。細行受細名。行出於己。名生於人。
民無能名曰神。稱善賦簡曰聖。敬賓厚禮曰聖。德象天地曰帝。靜民則法曰皇。仁義所在曰王。賞慶刑威曰君。從之成群曰君。立制及眾曰公。執應八方曰侯。壹德不解曰簡。平易不疵曰簡。經緯天地曰文。道德博厚曰文。勤學好問曰文。慈惠愛民曰文。愍民惠禮曰文。錫民爵位曰文。剛彊理直曰武。威彊叡德曰武。克定禍亂曰武。刑民克服曰武。夸志多窮曰武。敬事尊上曰恭。尊賢貴義曰恭。尊賢敬讓曰恭。既過能改曰恭。執事堅固曰恭。愛民長弟曰恭。執禮御賓曰恭。芘親之闕曰恭。尊賢讓善曰恭。照臨四方曰明。譖訴不行曰明。威儀表備曰欽。大慮靜民曰定。安民法古曰定。純行不爽曰定。諫爭不威曰德。綏柔士民曰德。闢地有德曰襄。甲冑有勞曰襄。有伐而還曰釐。質淵受諫曰釐。小心畏忌曰釐。博聞多能曰憲。聰明叡哲曰獻。知質有聖曰獻。溫柔聖善曰懿。五宗安之曰孝。慈惠愛親曰孝。協時肇享曰孝。秉德不回曰考。大慮行節曰考。執心克莊曰齊。資輔共就曰齊。淵源流通曰康。豐年好樂曰康。安樂撫民曰康。令民安樂曰康。安民立政曰成。布德執義曰穆。中情見貌曰穆。敏以敬順曰頃。祗勤追懼曰頃。慈仁和民曰頃。昭德有勞曰昭。威儀恭明曰昭。聖聞周達曰昭。保民耆艾曰胡。彌年壽考曰胡。彊毅果敢曰剛。追補前過曰剛。柔德考眾曰靜。恭已鮮言曰靜。寬樂令終曰靜。治而無眚曰平。執事有制曰平。布綱持紀曰平。由義而濟曰景。布義行剛曰景。耆意大慮曰景。清白守節曰貞。大慮克就曰貞。不隱無屈曰貞。外內用情曰貞。猛以剛果曰威。猛以彊果曰威。彊毅信正曰威。治典不殺曰祁。闢土服遠曰桓。克敬勤民曰桓。闢土兼國曰桓。道德純備曰思。大省兆民曰思。外內思索曰思。追悔前過曰思。柔質慈民曰惠。愛民好與曰惠。柔質受諫曰慧。能思辨眾曰元。行義說民曰元。始建國都曰元。主義行德曰元。兵甲亟作曰莊。叡圉克服曰莊。勝敵志強曰莊。死於原野曰莊。屢征殺伐曰莊。武而不遂曰莊。克殺秉政曰夷。安民好靜曰夷。執義揚善曰懷。慈仁短折曰懷。夙夜警戒曰敬。夙夜恭事曰敬。善合法典曰敬。述義不克曰丁。迷而不悌曰丁。有功安民曰烈。秉德遵業曰烈。剛克為伐曰翼。思慮深遠曰翼。剛德克就曰肅。執心決斷曰肅。愛民好治曰戴。典禮不塞曰戴。死而志成曰靈。亂而不損曰靈。極知鬼神曰靈。不勤成名曰靈。死見神能曰靈。好祭鬼神曰靈。短折不成曰殤。未家短折曰殤。不顯屍國曰隱。隱拂不成曰隱。年中早夭曰悼。恐懼從處曰悼。不思忘愛曰剌。愎佷遂過曰剌。外內從亂曰荒。好樂怠政曰荒。在國逢難曰愍。使民折傷曰愍。在國連憂曰愍。禍亂方作曰愍。蚤孤短折曰哀。恭仁短折曰哀。蚤孤隕位曰幽。雍遏不通曰幽。動靜亂常曰幽。克威捷行曰魏。克威惠禮曰魏。去禮遠眾曰煬。好內遠禮曰煬。好內怠政曰煬。肆行勞神曰煬。醜心動懼曰甄。威德剛武曰圉。善聞周達曰宣。治民克盡曰使。行見中外曰愨。勝敵壯志曰勇。昭功寧民曰商。狀古述今曰譽。心能制義曰度。好和不爭曰安。外內貞復曰白。不生其國曰聲。暴慢無親曰厲。殺戮無辜曰厲。官人應實曰知。凶年無穀曰糠。名實不爽曰質。不悔前過曰戾。溫良好樂曰良。怙威肆行曰醜。德正應和曰莫。勤施無私曰類。好變動民曰躁。慈和遍服曰順。滿志多窮曰感。危身奉上曰忠。思慮果遠曰趕。怠政外交曰攜。疏遠繼位曰紹。彰義掩過曰堅。肇敏行成曰直。內外賓服曰正。華言無實曰夸。教誨不倦曰長。愛民在刑曰克。嗇於賜與曰愛。逆天虐民曰抗。好廉自克曰節。擇善而從曰比。好更改舊曰易。名與實爽曰繆。思慮不爽曰厚。貞心大度曰匡。隱哀之方。景武之方也。施為文也。除為武也。闢地為襄。服遠為桓。剛克為發。柔克為懿。履正為莊。有過為僖。施而不成為宣。惠無內德為平。
失志無轉則以其明。餘皆象也。和，會也。勤，勞也。遵，循也。爽，傷也。肇，始也。乂，治也。康，安也。怙，恃也。享，祀也。胡，大也。服，敗也。秉，順也。就，會也。●，過也。錫，與也。典，常也。肆，放也。糠，虛也。叡，聖也。惠，愛也。綏，安也。堅，長也。耆，彊也。考，成也。周，至也。懷，思也。式，法也。布，施也。敏，疾也。捷，克也。載，事也。彌，久也。
大維商紂暴虐，脯鬼侯以享諸侯，天下患之，四海兆民，欣戴文武。是以周公相武王以伐紂，夷定天下，既克紂，六年而武王崩，成王嗣，幼弱未能踐天子之位，周公攝政，君天下，弭亂，六年而天下大治。乃會方國諸侯於宗周，大朝諸侯明堂之位。天子之位，負斧扆，南而立，群公卿士侍於左右；三公之位，中階之前，北面東上；諸侯之位，阼階之東，西面北上；諸伯之位，西階之西，東面北上；諸子之位，門內之東，北面東上；諸男之位，門內之西，北面東上；九夷之國，東門之外，西面北上；八蠻之國，南門之外，北面東上；六戎之國，西門之外，東面南上；五狄之國，北門之外，南面東上；四塞九采之國世告至者，應門之外，北面東上，此宗周明堂之位也。明堂者，明諸侯之尊卑也。故周公建焉，而朝諸侯於明堂之位，制禮作樂，頒度量而天下大服，萬國各致其方賄，七年致政於成王。
維四年孟夏，王初祈禱於宗廟，乃嘗麥於大祖。是月，王命大正正刑書，爽明，僕告既駕，少祝導王，亞祝迎王，降階，即假於大宗少宗少祕於社，各牡羊一，牡豕三，史導王於北階，王陟階，在東序，乃命大史尚，大正即居於戶西，南向，九州牧伯咸進在中，西向，宰乃承王中升自客階，作筴，執筴從中，宰坐，尊中於大正之前，大祝以王命作筴，告大宗，王命□□祕作筴，許諾，乃北向繇書於兩楹之閒。王若曰：「宗揜大正，昔天之初，誕作二後，乃設建典，命赤帝分正二卿，命蚩尤宇於少昊，以臨四方，司□□上天未成之慶，蚩尤乃逐帝，爭於涿鹿之河，九隅無遺，赤帝大懾，乃說於黃帝，執蚩尤殺之於中冀，以甲兵釋怒，用大正，順天思序，紀於大帝，用名之曰絕轡之野，乃命少昊清司馬鳥師，以正五帝之官，故名曰質，天用大成，至於今不亂，其在啟之五子，忘伯禹之命，假國無正，用胥興作亂，遂凶厥國，皇天哀禹，賜以彭壽，思正夏略，今予小子，聞有古遺訓，予亦述朕文考之言，不易。予用皇威，不忘祗天之明典，令□我大治，用我九宗正州伯教告於我，相在大國，有殷之□辟，自其作□於古，是威厥邑，無類於冀州，嘉我小國，其命余克長王國。嗚呼！敬之哉！如木既顛厥巢，其猶有枝葉作休，爾弗敬恤爾執，以屏助予一人，集天之顯，亦爾子孫，其能常憂恤乃事，勿畏多寵，無愛乃嚚，亦無或刑於鰥寡非罪，惠乃其常，無別於民。」眾臣咸興，受大正書乃降，太史筴刑書九篇，以升授大正，乃左還自兩柱之閒。箴大正曰：「欽之哉！諸正敬功，爾頌審三節，無思民因順，爾臨獄無頗，正刑有惙，夫循乃德，式監不遠，以有此人，保寧爾國，克戒爾服，世世是其不殆，維公咸若。」太史乃降，大正坐舉書乃中降，再拜稽首，王命大正升，拜於上，王則退。是月，士師乃命太宗序於天時，祠大暑，乃命少宗祠風雨百享，士師用受其胾，以為之資邑，乃命百姓，遂享於家，無思民疾，供百享，歸祭閭率里君，以為之資野，宰乃命冢邑縣都祠於太祠，宰用受其職胾，以為之資采，君乃命天御豐穡享祠為施，大夫以為資箴，太史乃藏之盟府，以為歲典。
維四月既生魄，王在東宮，告周公曰：「嗚呼！朕聞武考，不知乃問，不得乃學，俾資不肖，永無惑矣。今朕不知明德所則，政教所行，字民之道，禮樂所生，非不念念而不知，敬問伯父。」周公再拜稽首，曰：「臣聞之文考，能求士者智也，與民利者仁也，能收民獄者義也，能督民過者德也，為民犯難者武也。智能親智，仁能親仁，義能親義，德能親德，武能親武，五者昌於國曰明。明能見物，高能致物，物備咸至曰帝。帝鄉在地曰本，本生萬物曰世，世可則效曰至，至德照天，百姓□驚。備有好醜，民無不戒，顯父登德，德降則信，信則民寧，為畏為極，民無淫慝。生民知常利之道，則國彊，序明好醜必先固其務。均分以利之，則民安，利用以資之，則民樂，明德以師之，則民讓。生之樂之，則母之禮也，政之教之，遂以成之，則父之禮也。父母之禮，以加於民，其慈□□，古之聖王，樂體其政，士有九等，皆得其宜，曰材多。人有八政，皆得其則，曰禮服。士樂其生而務其宜，是故奏鼓以章樂，奏舞以觀禮，奏歌以觀和，禮樂既和，其上乃不危。」王拜曰：「允哉！幼愚敬守，以為本典。」
