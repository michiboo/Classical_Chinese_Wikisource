大國不失其威，小國不失其卑，敵國不失其權，岠嶮伐夷，並小奪亂，□強攻弱而襲不正，武之經也。伐亂、伐疾、伐疫，武之順也。賢者輔之，亂者取之，作者勸之，怠者沮之，恐者懼之，欲者趣之，武之用也。美男破老，美女破舌，淫圖破國，淫巧破時，淫樂破正，淫言破義，武之毀也。赦其眾，遂其咎，撫其□，助其囊，武之閒也。餌敵以分，而照其儲，以伐輔德，追時之權，武之尚也。春違其農，秋伐其穡，夏取其麥，冬寒其衣服，春秋欲舒，冬夏欲亟，武之時也。長勝短，輕勝重，直勝曲，眾勝寡，強勝弱，飽勝飢，肅勝怒，先勝後，疾勝遲，武之勝也。追戎無恪，窮寇不格，力倦氣竭，乃易克，武之追也。既勝人，舉旗以號，命吏禁掠，無敢侵暴，爵位不謙，田宅不虧，各寧其親，民服如化，武之撫也。百姓咸服，偃兵興德，夷厥險阻，以毀其武，四方畏服，奄有天下，武之定也。
思靜振勝，允文維紀，昭告周行，維旌所在，收戎釋賄，無遷厥里，官校屬職，因其百吏，公貨少多，振賜窮士，救瘠補病，賦均田布，命夫復服，用損憂恥，孤寡無告，獲厚咸喜，咸問外戚，書其所在，選同氏姓，位之宗子，率用十五，綏用士女，教用顯允，若得父母，寬以政之，孰雲不聽，聽言靡悔，遵養時晦，晦明遂語，於時允武，死思復生，生思復所，人知不棄，愛守正戶，上下和協，靡敵不下，執彼玉珪，以居其宇，庶民咸耕，童壯無輔，無拂兵取，通其疆土，民之望兵，若待父母，是故天下一旦而定，奄有四海。
武有七制：政、攻、侵、伐、陳、戰、鬥。善政不攻，善攻不侵，善侵不伐，善伐不陳，善陳不戰，善戰不鬥，善鬥不敗。政有九因，因有四戚五和；攻有九開，開有四凶、五良；侵有七酌，酌有四聚、三斂；伐有七機，機有四時、三興；陳有七來，來有三哀、四赦；戰有十一振，振有六厲、五衛；鬥有十一客，客有六廣、五虞。四戚：一內姓，二外婚，三友朋，四同里。五和：一有天無惡，二有人無隙，三同好相固，四同惡相助，五遠宅不薄。凡此九者，政之因也。四凶：一攻天時，二攻地宜，三攻人德，四攻行利。五良：一取仁，二取智，三取勇，四取材，五取藝。凡此九者，攻之開也。四聚：一酌之以仁，二懷之以樂，三旁聚封人，四設圍以信。三斂：一男女比，二工次，三祗人死。凡此七者，侵之酌也。四時：一春違其農，二夏食其穀，三秋取其刈，四冬凍其葆。三興：一政以和時，二伐亂以治，三伐飢以飽。凡此七者，伐之機也。三哀：一要不羸，二喪人，三擯厥親。四赦：一勝人必嬴，二取威信復，三人樂生身，四赦民所惡。凡此七者，陳之來也。六厲：一仁厲以行，二智厲以道，三武厲以勇，四師厲以士，五校正厲御，六射師厲伍。五衛：一明仁懷恕，二明智輔謀，三明武攝勇，四明材攝士，五明藝攝官。凡此十一者，戰之振也。六廣：一明令，二明醜，三明賞，四明罰，五利兵，六競竟。五虞：一鼓走疑，二備從來，三佐車舉旗，四采虞人謀，五後動撚之。凡此十一者，鬥之客也。無競惟害，有功無敗。
畏嚴大武，曰：維四方，畏威乃寧。天作武，脩戎兵，以助義正違順天行，五官官候厥政，謂有所亡，城廓溝渠，高厚是量，既踐戎野，備慎其殃，敬其嚴君，乃戰赦。十藝必明，加之以十因，靡敵不荒，陳若雲布，侵若風行，輕車翼衛，在戎二方，我師之窮，靡人不剛。十藝：一大援，二明從，三餘子，四長興，五伐人，六刑餘，七三疑，八閒書，九用少，十興怨。十因：一樹仁，二勝欲，三賓客，四通旅，五親戚，六無告，七同事，八程巧，九□能，十利事。藝因代用，是謂強輔，應天順時，時有寒暑，風雨飢疾，民乃不處，移散不敗，農乃商賈，委以淫樂，賂以美女，主人若杖，□至城下，高堙臨內，日夜不解，方陳並功，云何能禦，雖易必敬，是謂明武。城高難平，湮之以土，開以走路，俄傅器櫓，因風行火，障水水下，惠用元元，不侮其寡，旁隧外權，隳城湮溪，老弱單處，其謀乃離，既克和服，使眾咸宜，竟其金革，是謂大夷。
凡攻之道，必得地勢，以順天時，觀之以今，稽之以古，攻其逆政，毀其地阻，立之五教，以惠其下，矜寡無告，實為之主，五教允中，枝葉代興，國為偽巧，後宮飾女，荒田逐獸，田獵之所，游觀崇臺，泉池在下，淫樂無既，百姓辛苦，上有困令，乃有極□，上困下騰，戎遷其野，敦行王法，濟用金鼓，降以列陳，無悗怒 □，按道攻巷，無襲門戶，無受貨賂，攻用弓弩，上下禱祀，靡神不下，其行衝梯，振以長旗，懷戚思終，左右憤勇，無食六畜，無聚子女，群振若雷，造於城下，鼓行參呼，以正什伍，上有軒冕，斧鉞在下，勝國若化，故曰明武。
維周王宅程三年，遭天之大荒，作大匡以詔牧其方，三州之侯咸率。王乃召冢卿、三老、三吏、大夫、百執事之人，朝於大庭，問罷病之故，政事之失，刑罰之戾，哀樂之尤，賓客之盛，用度之費，及關市之徵，山林之匱，田宅之荒，溝渠之害，怠墯之過，驕頑之虐，水旱之菑。曰：「不穀不德，政事不時，國家罷病，不能胥匡，二三子不尚助不穀，官考厥職，鄉問其人，因其耆老，及其總害，慎問其故，無隱乃情。」及某日以告於廟，有不用命，有常不赦，王既發命，入食不舉，百官質方，□不食饔。及期日質明，王麻衣以朝，朝中無采衣。官考其職，鄉問其利，因謀其菑，旁匡於眾，無敢有違。詰退驕頑，方收不服，慎惟怠墯，什伍相保，動勸游居，事節時茂，農夫任戶，戶盡夫出。農廩分鄉，鄉命受糧，程課物徵，躬競比藏。藏不粥糴，糴不加均。賦灑其幣，鄉正保貸，成年不償，信誠匡助，以輔殖財。財殖足食，克賦為征，數口以食，食均有賦。外食不贍，開關通糧，糧窮不轉，孤寡不廢。滯不轉留，戍城不留，眾足以守。出旅分均，馳車送逝，旦夕運糧。於是告四方游旅，旁生忻通，津濟道宿，所至如歸。幣租輕，乃作母以行其子，易資貴賤，以均游旅，使無滯。無粥熟，無室市，權內外以立均，無蚤莫，閭次均行，均行眾從，積而勿□，以罰助均，無使之窮，平均無乏，利民不淫。無播蔬，無食種，以數度多少省用，祈而不賓祭，服漱不制，車不雕飾，人不食肉，畜不食穀。國不鄉射，樂不牆合，牆屋有補無作，資農不敗務。非公卿不賓，賓不過具。哭不留日，祭降一等。庶人不獨葬，伍有植，送往迎來亦如之。有不用命，有常不違。
維三月既生魄，文王合六州之侯，奉勤於商，商王用宗讒震怒無疆，諸侯不娛，逆諸文王，文王弗忍，乃作程典，以命三忠。曰：助余體民，無小不敬，如毛在躬，拔之痛，無不省，政失患作，作而無備，死亡不誡，誡在往事，備必慎，備思地，思地慎制，思制慎人，思人慎德，德開乃無患，慎德必躬恕，恕以明德，德當天而慎下，下為上貸，力競以讓，讓德乃行，慎下必翼上，上中立而下比，爭省，和而順，攜乃爭，和乃比，比事無政，無政無選，無選民乃頑，頑乃害上。故選官以明訓，頑民乃順，慎守其教，小大有度，以備菑寇，協其三族，固其四援，明其伍候，習其武誡，依其山川，通其舟車，利其守務。士大夫不雜於工商，商不厚，工不巧，農不力，不可成治，士之子不知義，不可以長幼，工不族居，不足以給官，族不鄉別，不可以入惠。為上不明，為下不順，無醜，輕其行，多其愚，不智。慎地必為之圖，以舉其物，物其善惡，度其高下，利其陂溝，愛其農時，脩其等列，務其土實，差其施賦，設得其宜，宜協其務，務應其趣，慎用必愛，工攻其材，商通其財，百物鳥獸魚鱉，無不順時，生穡省用，不濫其度，津不行火，藪林不伐，牛羊不盡齒不屠，土勸不極美，美不害用，用乃思慎，□備不敬，不意多□，用寡立親，用勝懷遠，遠格而邇安，於安思危，於始思終，於邇思備，於遠思近，於老思行，不備，無違嚴戒。
......文王十年正月，文王自商至程。太姒夢見商庭生棘，太子發取周庭之梓，樹之於闕間。梓化為松柏柞棫，覺而驚，以告文王。文王不敢占，召太子發，命祝以幣，告於宗廟群神，然後占之於明堂。及發並拜吉夢，遂作程寤。......
