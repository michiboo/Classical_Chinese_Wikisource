天生民而制其度。〈聖人為製法度。〉度小大以正，權輕重以極，明本末以立中。〈製法度所以立中正。〉立中以補損，補損以知足。〈損益以中為制，故知足也。〉□爵以明等極，〈極，中也。貴賤之等，尊卑之中也。〉極以正民。正中外以成命，〈內外正則大成命也。〉正上下以順政。〈順其政教。〉政以內□，□□自邇，彌興自遠，遠邇備極，終也□微。補在□□，分微在明。〈知精□□□□微分理有明故。〉明王是以敬微而順分。分次以知和，知和以知樂，知樂以知哀。哀樂以知慧，內外以知人。〈慧者甚明，所以知人。〉凡民生而有好有惡。小得其所好則喜，大得其所好則樂；小遭其所惡則憂，大遭其所惡則哀。〈言其性之自然。〉凡民之所好惡，生物是好，死物是惡。民至有好而不讓。不從其所好，必犯法，無以事上。〈不必讓則爭，爭則犯法矣。〉民至有惡而不讓。不去其所惡，必犯法，無以事上。徧行於此，尚有玩民，而況曰可去其所惡而從其所好，民能居乎？〈徧為兼行好惡也。能居乎，言不能居好惡。〉若不□力，何以求之？〈言力爭也。〉力爭則力政，力政則無讓，無讓則無禮。無禮，雖得所好，民樂乎？〈爭則不樂。〉若不樂，乃所惡也。凡民不忍好惡，不能分次。〈忍為持久堅以次第。〉不次則奪，奪則戰；戰則何以養老幼，何以救痛疾死喪，何以胥役也？〈胥，相也。〉明王是以極等以斷好惡。教民次分，揚舉力竟，任壯養老，長幼有報，〈壯者任之，老者養之，幼者長之，使相報，此謂力竟也。〉民是以胥役也。夫力竟非眾不尅，眾非和不聚。〈和之以懷眾。〉和非中不立，中非禮不慎，禮非樂不履。明王是以無樂非人，無哀非人。〈言明王所樂所哀非人也。〉人是以眾。人眾，賞多罰少，政之美也；罰多賞少，政之惡也。罰多則困，賞少則乏。乏、困無醜，教乃不至。〈醜謂所厚。〉是故明王明醜以長子孫。子孫習服，鳥獸仁德。〈歸其丘德。〉土宜天時，百物行治。〈土之所宜，天時所生，皆行其物。〉治之初𢋙初哉，治化則順。是故無順非厲。〈明醜以使之，所以成順者也。〉長幼成而義生曰順極。〈言使小人皆成其事上之心而生其義，順之至也。〉
天生民而成大命，命司德，正之以禍福，立明王以順之，曰：大命有常，小命日成，成則敬，有常則廣，廣以敬命，則度至於極。夫司德司義而賜之福祿，福祿在人，能無懲乎？若懲而悔過，則度至於極。夫或司不義而降之禍，在人，能無懲乎？若懲而悔過，則度至於極。夫民生而醜不明，無以明之，能無醜乎？若有醜而競行不醜，則度至於極。夫民生而樂生，無以穀之，能無勸乎？若勸之以忠，則度至於極。夫民生而惡死，無以畏之，能無恐乎？若恐而承教，則度至於極。六極既通，六閒具塞，通道通天以正人，正人莫如有極，道天莫如無極。道天有極則不威，不威則不昭，正人無極則不信，不信則不行。明王昭天信人以度功，地以利之，使信人畏天，則度至於極。夫天道三，人道三，天有命有禍有福，人有醜有紼絻有斧鉞，以人之醜當天之命，以紼絻當天之福，以斧鉞當天之禍，六方三述，其極一也，不知則不行。極命則民墯，民墯則曠命，曠命以誡其上，則殆於亂；極福則民祿，民祿則干善，干善則不行；極禍則民鬼，民鬼則淫祭，淫祭則罷家；極醜則民叛，民叛則傷人，傷人則不義；極賞則民賈其上，賈其上則民無讓，無讓則不順；極罰則民多詐，多詐則不忠，不忠則無報。凡此六者，政之殆也。明王是故昭命以命之，曰：大命世，小命身。福莫大於行義，禍莫大於淫祭，醜莫大於傷人，賞莫大於信義，讓莫大於賈上，罰莫大於貪詐。古之明王，奉此六者，以牧萬民，民用而不失。撫之以惠，和之以均，斂之以哀，娛之以樂，慎之以禮，教之以藝，震之以政，動之以事，勸之以賞，畏之以罰，臨之以忠，行之以權。權不法，忠不忠，罰不服，賞不從勞，事不震，政不成，藝不淫，禮有時，樂不滿，哀不至，均不壹，惠不不忍人，凡此物權之屬也。惠而不忍人，人不勝害，害不如死，均一則不和，哀至則匱，樂滿則荒，禮無時則不貴，藝淫則害於才，政成則不長，事震則寡功，以賞從勞，勞而不至，以法從中則賞，賞不必中，以權從法則行，行不必以知權，權以知微，微以知始，始以知終。
天有常性，人有常順，順在可變，性在不改，不改可因，因在好惡，好惡生變，變習生常，常則生醜，醜命生德。明王於是立政以正之，民生而有習有常，以習為常，以常為慎，民若生於中，夫習之為常，自氣血始。明王自血氣耳目之習以明之醜，醜明乃樂義，樂義乃至上，上賢而不窮，哀樂不淫，民知其至，而至於子孫，民乃有古，古者因民以順民。夫民群居而無選，為政以始之，始之以古，終之以古，行古志今，政之至也。政維今，法維古。頑貪以疑，疑意以兩，平兩以參，參伍以權，權數以多，多難以允，允德以慎，慎微以始而敬終，終乃不困。困在坌，誘在王，民乃苟，苟乃不明，哀樂不時，四徵不顯，六極不服，八政不順，九德有姦，九姦不遷，萬物不至，夫禮非剋不承，非樂不竟，民是乏生。□好惡有四徵，喜樂憂哀，動之以則，發之以文，成之以民，行之以化。六極：命、醜、福、賞、禍、罰。六極不嬴，八政和平。八政：夫、妻、父、子、兄、弟、君、臣。八政不逆，九德純恪。九德：忠、信、敬、剛、柔、和、固、貞、順。順言曰政，順政曰遂，遂偽曰姦，姦物在目，姦聲在耳，耳目有疑，疑言有樞，樞動有和，和意無等，萬民無法。□□在赦，□復在古，古者明王奉法以明幽，幽王奉幽以廢法，奉則一也，而績功不同，明王是以敬微而順分。
民生而有欲有惡，有樂有哀，有德有則。則有九聚，德有五寶，哀有四忍，樂有三豐，惡有二咎，欲有一極。極有七事，咎有三尼，豐有三頻，忍有四教，寶有五大，聚有九酌。九酌：一取允移人，二宗傑以親，三發滯以振民，四貸官以屬，五人□必禮，六往來取比，七商賈易資，八農人美利，九□寵可動。五大：一大智率謀，二大武劍勇，三大功賦事，四大商行賄，五大農假貸。四教：一守之以信，二因親就年，三取戚免梏，四樂生身復。三頻：一頻祿質瀆，二陰福靈極，三留身散真。三尼：一除戎咎醜，二申親考疏，三假時權要。七事：一騰咎信志，二援拔瀆謀，三聚疑沮事，四騰屬威眾，五處寬身降，六陵塞勝備，七錄兵免戎。一極惟事昌道，開蓄伐。伐有三穆、七信、一幹、二御、三安、十二來。三穆：一絕靈破城，二筮奇昌為，三龜從惟凶。七信：一仁之慎散，二智之完巧，三勇之精富，四族之寡賄，五商之淺資，六農之少積，七貴之爭寵。一幹：勝權輿。二御：一樹惠不瘱，二既用茲憂。三安：一定居安帑，二貢貴得布，三刑罪布財。十二來：一弓二矢歸射，三輪四輿歸御，五鮑六魚歸蓄，七陶八冶歸灶，九柯十匠歸林，十一竹十二葦歸時。穆、七信、一幹、二御、三安、十二來，伐道咸布，物無不落，落物取配，維有永究，急哉急哉。後失時。
成年年穀足，賓、祭以盛。〈言賓者、宗廟足而不奢也。〉大馴鍾絕，服美義注。〈大馴後落。淫，過。〉皂畜約制，供餘子務藝。〈皂，廐別名。畜則馬。約制，不常秩。餘，眾也。藝，樹也。〉宮室城廓修為備，供有嘉菜。於是日滿。〈嘉，善也。為薑等也屬滿之。〉年儉穀不足，賓、祭以中盛。〈有黍稷，無稻粱。〉樂唯鍾鼓，不服美。〈外有祭服，內無文飾。〉三牧五庫補攝，〈事物兼，不物設也。〉凡美不修，餘子務穡。於是糺秩。〈糺之令有事按。〉年飢，則勤而不賓，舉祭以薄。〈用下牲也。〉樂無鐘鼓，凡美禁。畜不皂羣，車不雕功。兵備不利，民利不淫。〈攻，治。〉征當商旅，以救窮乏。問隨鄉，不鬻塾。〈鬻，賣。〉分助有匡，以綏無者。於是救困。大荒，有禱無祭。〈飢饉師旅為大荒也。〉國不稱樂，企不滿壑，刑罰不脩，舍用振窮。〈不滿壑，不於治也。〉君親巡方，卿參告糴，餘子倅運，開□同食，民不藏糧，曰有匡。〈倅，副也。盡行此事，名曰有匡也。〉俾民畜唯牛羊。於民大疾惑，殺一人無赦。〈雖有凶，疾惑而相殺人者不赦也。〉男守疆，戎禁不出，五庫不膳。〈戎事自守而已，不征伐也。〉喪禮無度，祭以薄資。〈喪儉也，而速喪祭用。〉禮無樂，宮不幃。嫁娶不以時，〈不以時，媒氏會□□合以。〉賓旅設位有賜。〈賓旅隨位賜之。〉
