上官氏出自羋姓。楚王子蘭為上官大夫，以族為氏。漢徙大姓以實關中，上官氏徙隴西上邽。漢有右將軍安陽侯桀，生安，車騎將軍、桑樂侯，以反伏誅。遺腹子期，裔孫勝，蜀太尉。二子：曰茂、曰先。先徙東郡，後徙陝郡。五世孫回。至弘為江都總監，又徙揚州。
上官氏宰相一人。儀。
樂氏出自子姓。宋戴公生公子衎，字樂父，生傾父澤，澤生夷父須，子孫以王父字為氏。須生大司寇樂呂，呂孫喜，喜生司城子罕。裔孫樂羊，為魏文侯將，封於靈壽，其後子孫因家焉。裔孫毅，趙封望諸君。毅孫臣叔，漢封華成君，子孫自趙徙長陵。裔孫親，後漢本縣吏。生恢字伯奇，尚書僕射。生羽林監乾，徙南陽淯陽。孫仁，為武陵太守。生清河太守平。平生散騎常侍方。生廣，字彥輔，晉尚書令、信陵公。裔孫恂。
樂氏宰相二人。彥瑋、思晦。
孫氏出自姬姓。衞康叔八世孫武公和生公子惠孫，惠孫生耳，為衞上卿，食采於戚，生武仲乙，以王父字為氏。乙生昭子炎，炎生莊子紇，紇生宣子鰌，鰌生桓子良夫，良夫生文子林父，林父生嘉，世居汲郡。晉有孫登，即其裔也。又有出自羋姓。楚蚡冒生王子蒍章，字無鉤，生蒍叔伯呂臣，孫蒍賈伯嬴生蒍艾獵，即令尹叔敖，亦為孫氏。又有出自媯姓。齊田完字敬仲，四世孫桓子無宇，無宇二子：恆、書。書字子占，齊大夫，伐莒有功，景公賜姓孫氏，食采於樂安。生憑，字起宗，齊卿。憑生武，字長卿，以田、鮑四族謀為亂，奔吳，為將軍。三子：馳、明、敵。明食采於富春，自是世為富春人。明生髕，髕生勝，字國輔，秦將。勝生蓋，字光道，漢中守。生知，字萬方，封武信君。知生念，字甚然，二子：豐、益。益字玄器，生卿，字伯高，漢侍中。生憑，字景純，將軍。二子：屆、詢。詢字會宗，安定太守。二子：鸞、騏。鸞生爰居，爰居生福，為太原太守，遇赤眉之難，遂居太原中都。太原之族有嵐州刺史昉，生存進，安定太守。詢次子騏，字士龍，安邑令。二子：通、敻。通子孫世居清河，後魏有清河太守靈懷。武德中，子孫因官徙汝州郟城。靈懷曾孫茂道。
安邑令騏少子敻，字子遠，後漢天水太守，徙居青州，生厚，字重殷，大將軍掾。生瑤，字良玉，中郎將。生邃，字伯淵，清河太守。生儵，字士彥，洛陽令。生國，字明元，尚書郎。生躭，字玄志，漢陽太守。二子：鍾、旃。鍾，吳先主權即其裔也。旃字子之，太原太守。二子：炎、歷。炎字叔然，魏祕書監。生倰，字仲觚，太官令。生道恭，字雅遜，晉長秋卿。二子：顗、芳。顗字士若。芳，中書令。子烈，避趙王倫之難，徙居昌黎。生岳，前燕侍中，子孫稱昌黎孫氏，歷幽州刺史、右將軍。生旂，字伯旗，平南將軍，坐與孫秀合謀，夷三族。顗避地河朔，居武邑武遂。生煇，字光休，後趙射聲校尉。生緯，字元文，幽州都督。生周，字季洽，後燕高陽王文學。生敬仁，字士和，北燕司隸功曹。二子：苑、蔚。蔚字伯華，一字叔炳，後魏祕書監、棗彊戴男。二子：伯禮、方嗣。
孫氏宰相二人。清河有茂道。武邑有偓。
姜姓本炎帝，生於姜水，因以為姓。其後子孫變易他姓。堯遭洪水，共工之從孫佐禹治水，為四嶽之官，以其主四嶽之祭，尊之，故稱曰「大嶽」，命為侯伯，復賜以祖姓曰姜，以紹炎帝之後。裔孫太公望封齊，為田和所滅，子孫分散。漢初，姜氏以關東大族徙關中，遂居天水。蜀大將軍平襄侯維，裔孫明，世居上邽。
九真姜氏，本出天水。
姜氏宰相二人。恪、公輔。
陸氏出自媯姓。田完裔孫齊宣王少子通，字季達，封於平原般縣陸鄉，即陸終故地，因以氏焉。通謚曰元侯，生恭侯發，為齊上大夫。發二子：萬、皐。皐生邕，邕生漢太中大夫賈。萬生烈，字伯元，吳令、豫章都尉，既卒，吳人思之，迎其喪，葬於胥屏亭，子孫遂為吳郡吳縣人。二子：衡、盱。盱字子光，襄賁令。生鴻，字叔鸞，本州從事。鴻生建，字公榮，渤海太守。建生曄，字奉光，本州從事。生恭，字彥祖，御史中丞、京兆尹。恭生璜，字公伯。璜生文，字孝平，弘農都尉。文生親，字公道，成都令。親生衆，字世業，舉秀才，除郎中。生賜，字思祖，丞相府主簿。生閎，字子春，潁川太守、尚書令。三子：卬、溫、桓，號潁川枝。桓字叔文，生續，字知初，揚州別駕。三子：稠、逢、褒，號荊州枝。稠，荊州刺史。二子：肅、謙。肅，丹徒令，號丹徒枝。十世孫鎮之。
揚州別駕續中子逢，漢尚書右僕射、樂安侯。五子：涉、表、瓊、昊、招，號樂安枝。表生漢海鹽縣令穰，字子仁。生恢，晉諫議大夫。恢生永興縣令弘，號諫議枝。揚州別駕續少子褒，字叔明。褒第三子紆，字叔盤，吳城門校尉。五子：黨、愔、颯、贇、駿。駿字季才，九江都尉、太學博士。二子：遜、瑁。瑁字子璋，選曹尚書。六子：滂、喜、穎、英、偉、顏。穎第三子海隅縣令濯，生漢公。漢公生冽。冽生晉本郡從事元之，隱居魚圻，號魚圻枝。生英，字季子，長沙太守、高平相、員外散騎常侍。六子：術、舉、曄、玩、粹、瓘。玩字士瑤，侍中、司空，贈太尉、興平康伯。六子：謐、儒、側、納、乂、始，號太尉枝。始字祖興，五兵尚書、侍中。二子：俶、萬載。萬載，臨海太守、祕書監、侍中。四子：道玩、叔元、羣、子真。子真字同宗，宋東陽太守。四子：惠曉、惠恭、惠徹、惠遠。惠徹字監，齊司徒府左曹掾。三子：觀、閑、引。閑字遐業，揚州別駕。四子：厥、絳、完、襄。
長沙太守英次子瓘，晉中書侍郎，號侍郎枝。五世孫文盛，齊散騎常侍。生宣猛，字觀明，梁宣威將軍。宣猛生陳吏部侍郎潯，潯九世孫齊望。
陸氏宰相六人。丹徒枝有敦信；太尉枝有元方、象先、希聲；侍郎枝有扆、贄。
趙氏出自嬴姓。顓頊裔孫伯益，帝舜賜以嬴姓。十三世孫造父，周穆王封於趙城，因以為氏。其地河東永安縣是也。六世孫奄父，號公仲，生叔帶，去周仕晉文侯。五世孫夙，晉獻公賜采邑於耿，河東皮氏縣有耿鄉是也。夙生共孟，共孟生衰，字子餘，謚曰成季。成季十八世孫遷，為秦所滅，趙人立遷兄嘉為代王，後降於秦。秦使嘉子公輔主西戎，西戎懷之，號曰趙王，世居隴西天水西縣。公輔十二世孫融，字長，後漢右扶風、大鴻臚。融七世孫瑤。
新安趙氏，後徙京兆奉天。
燉煌趙氏。
南陽趙氏亦世居宛縣，後徒平原。
趙氏宰相四人。仁本、憬、彥昭、宗儒。
閻氏出自姬姓。周武王封太伯曾孫仲弈於閻鄉，因以為氏。又雲，昭王少子生而手文曰「閻」，康王封於閻城。又雲，唐叔虞之後晉成公子懿，食采於閻邑，晉滅，子孫散處河洛，前漢末，居滎陽。尚書閻章生暢，侍中、北宜春侯。三子：顯、景、晏。顯，車騎將軍、長社侯。顯生穆，避難徙於巴西之安漢。顯孫甫，魏武帝封為平樂鄉侯，復居河南新安。生牂柯太守璞，璞生晉殿中將軍、漢中太守讚。讚生遼西太守亨。亨生北平太守安成亭侯鼎，字玉鉉，死劉聰之難。子昌，奔於代王猗盧，遂居馬邑。孫滿，後魏諸曹大夫，自馬邑又徙河南。孫善，龍驤將軍、雲中鎮將，因居雲州盛樂。生車騎將軍、燉煌鎮都大將提，提生盛樂郡守進。進少子慶，字仁度，後周小司空、上柱國、石保成公，賜姓大野氏，至隋復舊。生毗。
閻氏宰相一人。立本。
郝氏出自郝省氏，太昊之佐也。商帝乙之世，裔孫期封於太原之郝鄉，因以為氏。裔孫晏，秦上卿。晏孫瑗，太原守。生夔，漢匈奴中郎將。裔孫晉末因官徙潤州丹楊。七世孫迴，自丹楊徙安陸。
郝氏宰相一人。處俊。
薛氏出自任姓。黃帝孫顓頊少子陽封於任，十二世孫奚仲為夏車正，禹封為薛侯，其地魯國薛縣是也。奚仲遷於邳，十二世孫仲虺，復居薛，為湯左相。臣扈、祖巳皆其胄裔也。祖巳七世孫曰成，徙國於摯，更號摯國。女大任，生周文王，至武王克商，復封為薛侯。齊桓霸諸侯，獨薛侯不從，黜為伯。歷三代，凡六十四世，其可記者：畛生初，初生厲侯陵，陵生宣武侯房，房生哀侯褒，褒生莊侯元，元生平侯貴，貴生昭侯直，直生襄侯夷，夷生桓侯辨，辨生康侯安興，安興生定公箱，箱生恭侯尚，尚生景侯魏，魏生宣侯伯勤，伯勤生簡侯文歡，文歡生惠侯夷黃，夷黃生靈侯英，英生文侯俱，俱生隱侯清，清生愍侯洪，為楚所滅。公子登仕楚懷王為沛公，不仕，隱於博徒，因以國為氏，所謂薛公也。生雲，雲生卬，卬生倪，為楚令尹。倪生翁，翁生鑒，漢初獻策滅黥布，封千戶侯。生瑑，瑑生茂宣，茂宣生懷則，懷則生引孫，引孫生廣德，字廣德，御史大夫。廣德生饒，長沙太守。饒生願，為淮陽太守，因徙居焉。生方丘，字夫子。方丘生漢，字公子，後漢千乘太守。漢生彪，字輔國，司徒祭酒。彪生侍御史安期，安期生中山相脩，脩生馬邑都尉山塗，山塗生山陽大守固，固生龍丘令文伯，文伯生東海相衍，衍生兗州別駕蘭，為曹操所殺。子永，字茂長，從蜀先主入蜀，為蜀郡太守。永生齊，字夷甫，巴、蜀二郡太守，蜀亡，率戶五千降魏，拜光祿大夫，徙河東汾陰，世號蜀薛。二子：懿、始。懿字元伯，一名奉，北地太守，襲鄢陵侯。三子：恢、雕、興。恢一名開，河東太守，號「北祖」；雕號「南祖」；興，「西祖」。雕生徒，徒六子：堂、暉、推、煥、渠、黃。堂生廣，晉上黨太守，生安都。
西祖興，字季達，晉河東太守、安邑莊公。三子：紇、清、濤。濤字伯略，中書監，襲安邑忠惠公，與北祖、南祖分統部衆，世號「三薛都統」。三子：彊、遺、清。彊字公偉，秦大司徒、馮翊宣公。三子：辯、邕、寵。辯字元伯，後魏雍州刺史、汾陰武侯。生謹，字法慎，內都坐大官、涪陵元公。五子：洪祚、洪隆、瑚、昂、積善，號「五房」，亦為瀵上五門薛氏大房。
薛氏定著二房：一曰南祖，二曰西祖。宰相三人。南祖有訥；西祖有稷、元超。
