高祖、太宗之制，兵列府以居外，將列衛以居內，有事則將以征伐，事已各解而去。兵者，將之事也，使得以用，而不得以有之。及其晚也，土地之廣，人民之衆，城池之固，器甲之利，舉而予之。何慮於其始也深，而易於其後也忽，如此之異哉？豈其弊有漸，馴而致之，勢有不得已而然哉？方鎮之患，始也各專其地以自世，旣則迫於利害之謀，故其喜則連衡而叛上，怒則以力而相併，又其甚則起而弱王室。唐自中世以後，收功弭亂，雖常倚鎮兵，而其亡也亦終以此，可不戒哉！作方鎮表。
置陝西都防禦使，尋升為節度使。
