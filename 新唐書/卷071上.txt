唐為國久，傳世多，而諸臣亦各修其家法，務以門族相高。其材子賢孫不殞其世德，或父子相繼居相位，或累數世而屢顯，或終唐之世不絕。嗚呼，其亦盛矣！然其所以盛衰者，雖由功德薄厚，亦在其子孫。作〈宰相世系表〉。
裴氏出自風姓。顓頊裔孫大業生女華，女華生大費，大費生皐陶，皐陶生伯益，賜姓嬴氏。生大廉，大廉五世孫曰仲衍，仲衍四世孫曰軒，軒生潏，潏生飛廉，飛廉生惡來，惡來生女防，女防生旁皐，旁皐生太幾，太幾生大駱，大駱生非子，周孝王使養馬汧渭之間， 以馬蕃息，封之於秦為附庸，使續嬴氏，號曰秦嬴。非子之支孫封𨛬鄉，因以為氏，今聞喜𨛬城是也。六世孫陵，當周僖王之時封為解邑君，乃去「邑」從「衣」為裴。裴，衣長貌。一雲晉平公封顓頊之孫鍼於周川之裴中，號裴君，疑不可辨。陵裔孫蓋，漢水衡都尉、侍中，九世孫燉煌太守遵，自雲中從光武平隴蜀，徙居河東安邑，安順之際徙聞喜。曾孫曄，幷州刺史、度遼將軍。子茂字巨光，靈帝時歷郡守、尚書，率諸將討李傕有功，封陽吉平侯。三子：潛、徽、輯。
西眷裴出自陽吉平侯茂長子徽，字文秀，魏冀州刺史、蘭陵武公，以其子孫多仕西涼者，故號西眷。四子：黎、康、楷、綽。黎字伯宗，一名演，游擊將軍、祕書監。二子粹、苞。粹，晉武威太守。二子：詵、暅。詵，太常卿，避地涼州，及苻堅克河西，復還解縣，生劭，劭生和，和生鍾，鍾生景惠。

洗馬裴出自粹子暅。暅生慬，自河西歸桑梓，居解縣洗馬川，號洗馬裴，仕前秦大鴻臚。二子：天恩、天壽。
南來吳裴出自黎第二子苞。苞三子：軫、丕、彬。軫生嗣，嗣西涼武都太守。三子：邕、奣、策。邕度江居襄陽，生順宗。順宗三子：叔寶、叔業、令寶。叔業，齊南兗州刺史，初歸北，號南來吳裴，事後魏，豫州刺史、蘭陵郡公，謚忠武。子蒨之、芬之、簡之、英之、藹之。
令寶二子：彥先、彥遠。彥遠生鑒，鑒生獻。
中眷裴氏出自嗣中子奣，晉太尉宋公版諮議參軍、幷州別駕，號中眷。三子：萬虎、雙虎、三虎。

苞第三子丕。丕孫定宗。定宗，涼州刺史。生訛，後魏冠軍將軍。生遼，太原太守、散騎常侍。生纂，纂正平太守、鄜西公。四子：舒、嗣、秀、詢。舒，周車騎將軍、元氏公。生昂。生玄運，濮州刺史。生季友，司門郞中、太子僕。生武，武曾孫訢。

東眷裴出自茂第三子輯，號東眷。生潁，潁司隸校尉。生武，字文應，晉大將軍、玄菟太守，永嘉末，避地平州。二子：開、湛。開字景舒，仕慕容氏，太常卿、祭酒。三子：原、成、範。範字仁則，河南太守。四子：韜、沖、湛、綏。沖字太寧，後秦幷州刺史、夷陵子。五子：道子、道護、道大、道會、道賜。道子字復泰，本州別駕，從劉裕入關，事魏，南梁州刺史、義昌順伯。三子：德歡、恩立、輔立。德歡一名度，豫鄭廣坊四州刺史，謚曰康。二子：澄、禮。

道護二子：次愛、祖念。祖念生弘陁，後魏聞喜公。生鴻琳，易郡太守。生客兒。

裴氏定著五房：一曰西眷裴，二曰洗馬裴，三曰南來吳裴，四曰中眷裴，五曰東眷裴。宰相十七人。西眷有寂、矩；洗馬有談、炎；南來吳有耀卿、行本、坦；中眷有光庭、遵慶、樞、贄；東眷有居道、休、澈、垍、冕、度。
劉氏出自祁姓。帝堯陶唐氏子孫生子有文在手曰：「劉累」，因以為名。能擾龍，事夏為御龍氏，在商為豕韋氏，在周封為杜伯，亦稱唐杜氏。至宣王，滅其國。其子隰叔奔晉為士師，生士蒍。蒍生成伯缺，缺生士會。會適秦，歸晉，有子留於秦，自為劉氏。生明，明生遠，遠生陽，十世孫，戰國時獲於魏，遂為魏大夫。秦滅魏，徙大梁，生清，徙居沛。生仁，號豐公。生煓，字執嘉。生四子：伯、仲、邦、交。邦，漢高祖也。高祖七世孫宣帝，生楚孝王嚻，嚻生思王衍，衍生紆，紆生居巢侯般，字伯興。般生愷，字伯豫，太尉、司空。生茂，字叔盛，司空、太中大夫，徙居叢亭里。愷六世孫訥，晉司隸校尉。孫憲生羨。羨二子：敏、該。敏從子僧利。

京兆武功劉氏，本出彭城，後周有石州刺史懿。

彭城劉氏又有劉升。
尉氏劉氏出自漢章帝子河間孝王開，世居樂城，十世孫通徙居尉氏。

臨淮劉氏出自漢世祖光武皇帝子廣陵思王荊。子俞鄉元侯平，平生彪，襲封，事繼母以孝聞，世號仁義侯。生玄，玄生熙，魏尚書郎。熙生述，東平太守。述生建，晉永城令，世居臨淮。建生會，歷琅邪內史，從元帝度江，居丹楊。曾孫彥英，宋給事中、通直散騎常侍。二子：隱人、逸人。梁末又徙晉陵。隱人五世孫子翼。

南陽劉氏出自長沙定王。生安衆康侯丹，襲封三世，徙沮陽。裔孫廙字恭嗣，魏侍中、關內侯，無子，以弟子阜嗣。阜字伯陵，陳留太守。生喬，字仲彥，晉太傅軍諮祭酒。生挺，潁川太守。二子：簡、耽。耽字敬道，為尚道令。生柳，字叔惠，徐、兗、江三州刺史，又徙江陵。曾孫虬。
廣平劉氏出自漢景帝子趙敬肅王彭祖。彭祖生陰城思侯蒼，蒼薨，嗣子有罪不得立，遂居廣平肥鄉。蒼十一世孫邵，字孔才，魏散騎常侍。十一世孫藻。
丹楊劉氏，世居句容。
曹州南華劉氏出自漢楚元王交之後，自彭城避地徙南華，築堌以居，世號「劉堌」。隋有東萊令劉晉字進之。三子：郁、多讓、多退。
劉氏定著七房：一曰彭城，二曰尉氏，三曰臨淮，四曰南陽，五曰廣平，六曰丹楊，七曰南華。宰相十二人。彭城房有滋、文靜、瞻；尉氏房有仁軌、琢；臨淮房有禕之；南陽房有洎；廣平房有祥道、景先、從一；丹楊房有鄴；南華房有晏。
河南劉氏本出匈奴之族。漢高祖以宗女妻冒頓，其俗貴者皆從母姓，因改為劉氏。左賢王去卑裔孫庫仁，字沒根，後魏南部大人、凌江將軍。弟眷，生羅辰，定州刺史、永安敬公。其後又居遼東襄平，徙河南。羅辰五世孫環雋，字仲賢，北齊中書侍郎、秀容懿公。弟仕雋。
河南劉氏，宰相一人。崇望。
