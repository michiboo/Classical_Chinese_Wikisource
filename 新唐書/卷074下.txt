歐陽氏出自姒姓。夏少康庶子封於會稽，至越王無彊為楚所滅，無彊子蹄更封於烏程歐餘山之陽，為歐陽亭侯，遂以為氏。後有為涿郡太守，子孫或居渤海。晉頓丘太守建為趙王所殺，兄子質，字純之，居長沙臨湘。七世族孫景達，字敬遠，齊本州治中。生荔浦令僧寶，字士章。僧寶生梁陽山穆公頠，字靖世。頠二子：紇、約。
歐陽氏宰相一人。通。
狄氏出自姬姓。周成王母弟孝伯封於狄城，因以為氏。孔子弟子狄黑裔孫漢博士山，世居天水。後秦樂平侯伯支裔孫恭，居太原，生湛，東魏帳內正都督、臨邑子。孫孝緒。
狄氏宰相一人。仁傑。
袁氏出自媯姓。陳胡公滿生申公犀侯，犀侯生靖伯庚，庚生季子惽，惽生仲牛甫，甫生聖伯順，順生伯他父，他父生戴伯，戴伯生鄭叔，鄭叔生仲爾金父，金父生莊伯，莊伯生諸，字伯爰，孫宣仲濤塗，賜邑陽夏，以王父字為氏。宣仲生選，選生聲子突，突生惠子雅，雅生頗，奔鄭。秦末，裔孫告辟難居於河、洛之間，少子政，以袁為氏。九世孫袁生生玄。孫幹，封貴鄉侯，復居陳郡陽夏。八世孫良，二子：昌、璋。昌，成武令，生漢司徒安，字邵公。三子：賞、京、敞。京，蜀郡太守，二子：彭、湯。湯字仲河，太尉、安國康侯。三子：成、逢、隗。成，左中郎，生紹，紹中子熙，其後世居樂陵東光。熙裔孫令喜。
璋生司徒滂，字公熙。滂生渙，字曜卿，魏御史大夫。四子：侃、寓、奧、準。準字孝尼，晉給事中。生沖，字景玄，光祿勳。生耽，字彥道，歷陽太守。耽生質，字道和，東陽太守。二子：湛、豹。豹字士蔚，丹楊尹。二子：洵、湛。洵，宋吳郡太守，謚曰貞。二子：顗、覬。顗字國章，宋雍州都督。二子：戩、昂。
河東袁氏本出陳郡。
袁氏宰相三人。恕己、滋、智弘。
姚姓，虞舜生於姚墟，因以為姓。陳胡公裔孫敬仲仕齊為田氏，其後居魯，至田豐，王莽封為代睦侯，以奉舜後。子恢避莽亂，過江居吳郡，改姓為媯。五世孫敷，復改姓姚，居吳興武康。敷生信，吳選曹尚書。八世孫僧垣，隋開府儀同三司、北隆公。二子：察、最。
陝郡姚氏亦出自武康。梁有徵東將軍吳興郡公宣業，生安仁，隋汾州刺史。生祥。
姚氏宰相二人。璹、元之。
婁氏出自姒姓。夏少康裔孫東樓公封於𣏌，為楚所滅，子孫食邑於婁，因以為氏，城陽諸縣有婁鄉是也。
婁氏宰相一人。師德。
豆盧氏本姓慕容氏。燕主廆弟西平王運生尚書令臨澤敬侯制，制生右衞將軍北地愍王精，降後魏，北人謂歸義為「豆盧」，因賜以為氏，居昌黎棘城。二子：醜、勝。
豆盧氏宰相一人。欽望。
周氏出自姬姓。黃帝裔孫后稷，后稷封於邰，其地扶風斄鄉是也。后稷子不窋失其官，竄於西戎，曾孫慶節，立國於豳，其地新平漆縣東北有豳亭是也。七世孫古公亶父，為狄所逼，徙居岐下之周原，改國號曰周，其地扶風美陽南是也。武王克商，十一世平王遷都王城，河南縣是也。平王少子烈，食采汝墳。烈生懋，懋生文，文生昇，昇生興，興生晏，晏生安，安生弘，弘生明，明生隱，隱生壽，壽生容，容生休，休生雄，雄生暉，暉生寬，寬生員，員生成，成生邕。秦滅周，幷其地，遂為汝南著姓。生秀，秀生仁，字季房。漢興，續周之嗣，復封為汝墳侯，賜號正公。以汝墳下濕，徙於安成。十子，長曰球，執金吾，生平陵令應。應生郎中、孝廉道，道生五官中郎約，約生決曹掾燕，燕裔孫表。
永安周氏亦出自決曹掾燕。九世孫防，防十三世孫靈超。其先避西晉之亂，南徙居永安黃岡。
周氏宰相二人。允元、墀。
吉氏出自姞姓。黃帝裔孫伯儵封於南燕，賜姓曰姞，其地東郡燕縣是也，後改為吉。
吉氏宰相一人。頊。
顧氏出自己姓。顧伯，夏商侯國也，子孫以國為氏，初居會稽。吳丞相雍孫榮，晉司空。雍弟徽，侍中，又居鹽官。徽十世孫越，陳黃門侍郎，孫胤。
顧氏宰相一人。琮。
朱氏出自曹姓。顓頊之後有六終，彥六子，其第五子曰安。周武王克商，封安苗裔俠於邾，附庸於魯，其地魯國鄒縣是也。自安至儀父十二世，始見春秋。齊桓行霸，儀父附從，進爵稱子，桓公以下，春秋後八世而為楚所滅，故子孫去「邑」為朱氏，世居沛國相縣。前漢大司馬長史詡生浮，字公叔，大司馬、大司空、新息侯。生下邳太守永，永九世孫吏部尚書尚，尚生質，司徒。質二子：禹、卓。禹，司隸校尉、青州刺史，坐黨錮誅，子孫避難丹楊，丹楊朱氏之祖也。卓生扶風太守飜，飜生上洛太守越，越字元勝。越八世孫丞相行參軍詢。二子濟，濟生沖，沖生威則，散騎常侍、給事中。生騰，字龍懷，陳郡太守。三子：憲、斌、綽。 綽字祖明，西陽太守。二子：齡石、超石。騰裔孫建，後周太子洗馬。生僧寧，隋睢陽太守。生操。
朱氏宰相一人。敬則。
唐氏出自祁姓。帝堯初封唐侯，其地中山唐縣是也。舜封堯子丹朱為唐侯，至夏時，丹朱裔孫劉累遷於魯縣，累孫猶守故地，至商，更號豕韋氏，周復改為唐公。成王滅唐，以封弟叔虞，其後更封劉累裔孫在魯縣者為唐侯，以奉堯嗣，其地唐州方城是也。魯定公五年，楚滅唐，子孫以國為氏，分仕晉、楚。有唐雎，為魏大夫。孫厲，居沛國，漢封斥丘懿侯。生朝，朝生賢，賢生遵，遵生蒙，中郎將。生臨邛令都，都生倫，倫生林。林，尚書令，王莽封建德侯。生蔚，國除，徙居潁川。生武威長惠，惠生侍御史賁，賁生大司空珍，珍生會稽太守瑁，瑁生翔，為丹楊太守，因家焉。二子：固、滂。固，吳尚書僕射。生別部司馬瓊，瓊生宣，宣生晉鎮西校尉上庸襄侯彬，字儒宗。二子：熙、極。熙，太常丞，娶涼州刺史張軌女，永嘉末，遂居涼州。生輝，字子產，仕前涼陵江將軍，徙居晉昌。七子：伯廉、威、季賢、幼賢、孝、達、季禮。威為永世令，生弘。三子：瑤、偕、諮，號「三祖」。
唐氏宰相一人。休璟。
