長孫氏出自拓拔鬱律。生二子：長曰沙莫雄，次曰什翼犍。什翼犍即後魏道武皇帝祖也。後魏法，七分其國人，以兄弟分統之。沙莫雄為南部大人，後改名仁，號為拓拔氏。生嵩，太尉、柱國大將軍、北平宣王。道武以嵩宗室之長，改為長孫氏。至孝文，以獻帝長兄為紇骨氏，次兄普氏為周氏，又次兄為達奚氏，又次兄為伊婁氏，改為婁氏，又次兄敦丘氏為丘氏，次兄俟氏為万俟氏，叔公之後乙旃氏為叔孫氏，疏屬車焜氏改為車氏，是為十姓。太和中，詔自代北而徙者皆為河南洛陽人。嵩三子：泰、同、敦。泰，征南將軍、都督中外諸軍事。生黃門侍郎、大將軍延年。延年生陝州刺史、鄫國公儉，儉生相州刺史、昌寧公平。二子：道生、道開。道生，太尉、上黨靖王。三子：旃、太一、德一。旃，司空、上黨康王， 生觀。觀，司徒、上黨定王，生稚、澄。稚字幼卿，西魏尚書令、太師、上黨文宣王。二子：子裕、子彥。子裕，右武衞將軍、平原公。二子：紹遠、兕。

長孫氏宰相一人。無忌。
杜氏出自祁姓，帝堯裔孫劉累之後。在周為唐杜氏，成王滅唐，以封弟叔虞，改封唐氏子孫於杜城，京兆杜陵縣是也。杜伯入為宣王大夫，無罪被殺，子孫分適諸侯之國，居杜城者為杜氏。在魯有杜洩，避季平子之難，奔於楚，生大夫綽。綽生段，段生赫，赫為秦大將軍，食采於南陽衍邑，世稱為「杜衍」。赫少子秉，上黨太守，生南陽太守札。札生周，御史大夫，以豪族徙茂陵。三子：延壽、延考、延年。延年字幼公，御史大夫、建平敬侯。六子：緩、繼、他、紹、緒、熊。熊字少卿，荊州刺史，生後漢諫議大夫穰，字子饒。二子：敦、篤。敦字仲信，西河太守，生邦，字召伯，中散大夫。三子：賓、宏、繁。賓字叔達，舉有道不就。二子：翕、崇。崇字伯括，司空掾，生畿。畿字伯侯，魏河東太守、豐樂戴侯。三子：恕、理、寬。恕字伯務，弘農太守、幽州刺史。生預，字元凱，晉荊州刺史、征南大將軍、當陽侯。四子：錫、 躋、耽、尹。錫字世嘏，為尚書左丞。曾孫悊。二子：楚、秀。秀二子：果、皎。皎生徽，徽字曄，隋懷州長史、豐鄉侯。生吒、淹。

京兆杜氏：漢建平侯延年二十世孫文、瑤，與義興公杲同房。

襄陽杜氏出自當陽侯預少子尹，字世甫，晉弘農太守。二子：綝、弼。綝字弘固，奉朝請。生襲，字祖嗣，上洛太守。襲生摽，摽字文湛，中書侍郎、池陽侯。生沖，字方進，中書侍郎，襲池陽侯。生洪泰，字道廓，南徐州刺史，襲池陽侯。二子：祖悅、顒。

洹水杜氏出自戴侯恕少子寬，字務叔，孝廉，郎中。曾孫曼，仕石趙，從事中郎、河東太守。初居鄴，葬父洹水，後亦徙居洹水。五世孫君賜，君賜生景、宣明。景生子裕。

濮陽杜氏出自赫子威，世居濮陽，裔孫模，後魏濮陽太守，因家焉。模生亮。

杜氏宰相十一人。如晦、淹、元穎、審權、讓能、黃裳、佑、悰、正倫、鴻漸、暹。
李氏武陽房出自興聖皇帝第七子豫，其後為武陽房。

姑臧大房出自興聖皇帝第八子飜，字士舉，東晉祁連、酒泉、晉昌太守。三子：寶、懷達、抗。抗，東萊太守。生思穆，字叔仁，後魏營州刺史、樂平宣惠伯。生奬，字道休，北齊魏尹、廣平侯。生瓌，黃門郎。生斌，散騎侍郎，襲樂平伯。寶七子：承、茂、輔、佐、公業、沖、仁宗。承號姑臧房。

丹楊房：晉東莞太守雍長子曰倫，五世孫文度，西涼安定太守，與族人寶入後魏，因居京兆山北。

漢騎都尉陵降匈奴，裔孫歸魏，見於丙殿，賜氏曰丙。後周有信州總管龍居縣公明，明生粲，唐左監門大將軍、應國公，高祖與之有舊，以避世祖名，賜姓李氏。

隴西李氏，後徙京兆。

隴西李氏定著四房：其一曰武陽，二曰姑臧，三曰燉煌，四曰丹楊。宰相十人。武陽房有迥秀；姑臧大房有義琰、蔚、揆、逢吉；丹楊房有靖、昭德；又有道廣、元紘、晟。
趙郡李氏，出自秦司徒曇次子璣，字伯衡，秦太傅。三子：雲、牧、齊。牧為趙相，封武安君，始居趙郡。趙納頓弱之間，殺牧。齊為中山相，亦家焉，即中山始祖也。牧三子：汨、弘、鮮。汨，秦中大夫、詹事，生諒、左車、仲車。左車，趙廣武君，生常伯、遐。遐字伯友，漢涿郡守，生岳、德、文、班。岳字長卿，諫議大夫，生秉、義。秉字世範，潁川太守，因徙家焉。生翼、協、敏。敏，五大夫將軍，生謨、道、朗。謨字道謀，臨淮太守，生哆、華、旭。哆字子讓，上黨太守，生護、元。護字鴻默，酒泉太守，生武、昭、奮。武字昭先，東郡太守、太常卿，生讚、脩、弈、就。脩字伯游，後漢太尉，生諒、叔、訓、季。諒字世益，趙國相。生膺，字元禮，河南尹。生瓌、瓚，瑾。瑾字叔瑜，東平相，避難復居趙，生志、恢、宣。恢字叔興，生定、臺、奬、碩。定字文義，魏水衡都尉、漁陽太守，生伯括、機、叔括、季括。機字仲括，太學博士、臨江樂安二郡太守，生羣、瓌、密、楷、越。楷字雄方，晉司農丞、治書侍御史，避趙王倫之難，徙居常山。五子：輯、晃、芬、勁、叡。叡子勗，兄弟居巷東；勁子盛，兄弟居巷西。故叡為東祖，芬與弟勁共稱西祖，輯與弟晃共稱南祖。自楷徙居平棘南，通號平棘李氏。輯字護宗，高密太守，子慎敦，居柏仁，子孫甚微，與晃南徙故壘，故輯、晃皆稱南祖。晃字仲黃，鎮南府長史。生羲，字敬仲，燕司空長史。生吉，字彥同，東宮舍人。生聰，字小時，尚書郎。二子真、融。

羲之後有萬安，自趙郡徙於管城。

南祖之後有善權，後魏譙郡太守，徙居譙。生延觀，徐梁二州刺史，生續。

東祖叡，字幼黃，高平太守、江陵寧公。生勗，字景賢，頓丘太守、大中正。生頤，字彥祖，高陽太守、武安公。四子：勰、系、奉、曾。
東祖之後又有諤。
西祖勁字少黃，晉治書侍御史。二子：盛、隆。

遼東李氏：璣少子齊，趙相，初居中山，十三世孫寶，字君長，後漢玄菟都尉，徙襄平。生雄，車騎長史。生亮，字威明，原武令。生敏，河內太守。生信。生胤，字宣伯，晉司徒、廣陸成侯。生固，字萬基，散騎郎。生志，字彥道，陽平太守、嗣廣陸侯。弟沉，沉孫根。

江夏李氏：漢酒泉太守護次子昭，昭少子就，後漢會稽太守、高陽侯，徙居江夏平春。六世孫式，字景則，東晉侍中。生嶷。嶷生尚，字茂仲。生矩，字茂約，江州刺史。生充，字弘度，中書侍郎。生顒，郡舉孝廉，七世孫元哲。

漢中李氏：漢東郡太守、太常卿武孫頡，後漢博士，始居漢中南鄭。生郃，字孟節，司徒。生固，字子堅，太尉。生三子：基字憲公，茲字季公，爕字德公，安平相。十二世孫德林。
趙郡李氏定著六房：其一曰南祖，二曰東祖，三曰西祖，四曰遼東，五曰江夏，六曰漢中。宰相十七人。南祖有游道、藩、固言、日知、敬玄、紳、元素；東祖有絳、嶠、珏；西祖有懷遠、吉甫、德裕；遼東有泌；江夏有鄘、磎；漢中有安期。
