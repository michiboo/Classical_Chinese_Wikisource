昔者周有天下，封國七十，而同姓居五十三焉，後世不以為私也，蓋所以隆本支，崇屏衞。雖其弊也，以侵凌王室，有末大之患，然亦崇奬扶持，猶四百餘年而後亡，蓋其德與力皆不足矣，而其勢或然也。至漢鑒秦，務廣宗室，世其國地，不幸世絕若罪除，輒復續以存其祭祀，與為長久之計，故自三代以來，獨漢為長世。唐有天下三百年，子孫蕃衍，可謂盛矣！其初皆有封爵，至其世遠親盡，則各隨其人賢愚，遂與異姓之臣雜而仕宦，至或流落於民間，甚可歎也！然其疏戚遠近，源流所來，可以考見，作宗室世系表。
李氏出自嬴姓。帝顓頊高陽氏生大業，大業生女華，女華生皐陶，字庭堅，為堯大理。生益，益生恩成，歷虞、夏、商，世為大理，以官命族為理氏。至紂之時，理徵字德靈，為翼隸中吳伯，以直道不容於紂，得罪而死。其妻陳國契和氏與子利貞逃難於伊侯之墟，食木子得全，遂改理為李氏。利貞亦娶契和氏女，生昌祖，為陳大夫，家於苦縣。生彤德，彤德曾孫碩宗，周康王賜采邑於苦縣。五世孫乾，字元果，為周上御史大夫，娶益壽氏女嬰敷，生耳，字伯陽，一字聃，周平王時為太史。其後有李宗，字尊祖，魏封於段，為干木大夫。生同，為趙大將軍。生兌，為趙相。生躋，趙陽安君。二子：曰雲，曰恪。恪生洪，字道弘，秦太子太傅。生興族，字育神，一名汪，秦將軍。生曇，字貴遠，趙柏人侯，入秦為御史大夫，葬柏人西。生四子：崇、辨、昭、璣。崇為隴西房，璣為趙郡房。崇字伯祐，隴西守、南鄭公。生二子：長曰平燕；次曰瑤，字內德，南郡守、狄道侯。生信，字有成，大將軍、隴西侯。生超，一名伉，字仁高，漢大將軍、漁陽太守。生二子：長曰元曠，侍中；次曰仲翔，河東太守、征西將軍，討叛羌於素昌，戰沒，贈太尉，葬隴西狄道東川，因家焉。生伯考，隴西、河東二郡太守。生尚，成紀令，因居成紀。弟向，范陽房始祖也。尚生廣，前將軍。二子：長曰當戶，生陵，字少卿，騎都尉；次曰敢，字幼卿，郎中令、關內侯。生禹，字子通。弟忠，頓丘房始祖也。禹生丞公，字丞公，河南太守。生先，字敬宗，蜀郡、北平太守。生長宗，字伯禮，漁陽丞。生君況，字叔干，一字子期，博士、議郎、太中大夫。生本，字上明，郎中、侍御史。生次公，字仲君，巴郡太守、西夷校尉。弟恬，渤海房始祖也。次公生軌，字文逸，魏臨淮太守、司農卿。弟潛，申公房始祖也。軌生隆，字彥緒，長安令、積弩將軍。生艾，字世績，晉驍騎將軍、魏郡太守。生雍，字儁熙，濟北、東莞二郡太守。生二子：長曰倫，丹楊房始祖也；次曰柔，字德遠，北地太守。雍孫蓋，安邑房始祖也。柔生弇，字季子，前涼張駿天水太守、武衞將軍、安西亭侯。生昶，字仲堅，涼太子侍講。生暠，字玄盛，西涼武昭王、興聖皇帝。十子：譚、歆、讓、愔、恂、翻、豫、宏、眺、亮。愔，鎮遠將軍房始祖也。其曾孫系，平涼房始祖也。翻孫三人：曰丞，姑臧房始祖也；曰茂，燉煌房始祖也；曰沖，僕射房始祖也。曾孫曰成禮，絳郡房始祖也。豫玄孫曰剛，武陵房始祖也。歆字士業，西涼後主。八子：勗、紹、重耳、弘之、崇明、崇產、崇庸、崇祐。重耳字景順，以國亡奔宋，為汝南太守。後魏克豫州，以地歸之，拜恆農太守，復為宋將薛安都所陷，後魏安南將軍、豫州刺史。生獻祖宣皇帝熙，字孟良，後魏金門鎮將。生懿祖光皇帝，諱天賜，字德真。三子：長曰起頭，長安侯，生達摩，後周羽林監、太子洗馬、長安縣伯，其後無聞；次曰太祖；次乞豆。
定州刺史房
太祖景皇帝虎，字文彬，後周柱國大將軍、唐國襄公。八子，長曰延伯，生於山東。其後太祖入關，延伯仕北齊為散騎常侍。武德四年，追封南陽伯，附屬籍，貞觀初，罷之，與姑臧、絳郡、武陽公三房，號「四公子」房，至開元二十三年，復附屬籍。
南陽公房

譙王房

蔡王房

畢王房

雍王房

郇王房

大鄭王房
代祖元皇帝諱昺，周安州總管、柱國大將軍、唐國仁公。四子：長曰高祖，次曰梁王澄，次曰蜀王湛，次曰漢王洪。
梁王房

蜀王房，後為渤海王房。
