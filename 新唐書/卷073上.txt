柳氏出自姬姓。魯孝公子夷伯展孫無駭生禽，字季，為魯士師，謚曰惠，食采於柳下，遂姓柳氏。楚滅魯，仕楚。秦幷天下，柳氏遷於河東。秦末，柳下惠裔孫安，始居解縣。安孫隗，漢齊相。六世孫豐，後漢光祿勳。六世孫軌，晉吏部尚書。生景猷，晉侍中。二子：耆、純。耆，太守，號「西眷」。耆二子：恭、璩。恭，後魏河東郡守，南徙汝、潁，遂仕江表。曾孫緝，宋州別駕、宋安郡守。生僧習，與豫州刺史裴叔業據州歸於後魏，為揚州大中正、尚書右丞、方輿公。五子：鷟、慶、虬、檜、鸑。
晉太常卿、平陽太守純六世孫懿，後魏車騎大將軍、汾州刺史。生敏，字白澤，隋上大將軍、武德郡公。從祖弟道茂。
平陽太守純生卓，晉永嘉中自本郡遷於襄陽，官至汝南太守。四子：輔、恬、傑、奮，號「東眷」。
柳氏宰相三人。奭、璨、渾。
韓氏出自姬姓。晉穆侯㵒少子曲沃桓叔成師生武子萬，食采韓原，生定伯，定伯生子輿，子輿生獻子厥，從封，遂為韓氏。十五世孫襄王倉，為秦所滅。少子蟣虱，生信，漢封韓王。生弓高侯頹當。頹當生孺。孺生案道侯說。說生長君。長君生龍頟侯增。增生河南尹騫，避王莽亂，居赭陽。九世孫河東太守術，生河東太守純。純生魏司徒南鄉恭侯暨。六世孫延之，字顯宗，後魏魯陽侯。孫瓌，平涼太守，安定公。生恆州刺史演。演生褒。
弓高侯頹當裔孫尋，後漢隴西太守，世居潁川，生司空稜，字伯師，其後徙安定武安。後魏有常山太守、武安成侯耆，字黃耇，徙居九門。生茂，字元興，尚書令、征南大將軍、安定桓王。二子：備、均。均字天德，定州刺史、安定康公。生晙，雅州都督。生仁泰。
河東太守純四世孫安之，晉員外郎。二子：潛、恬。恬，玄菟太守。二子：都、偃。偃，臨江令，生後魏從事郎中穎。穎生播，字遠游，徙昌黎棘城。二子：勵、紹。紹字延宗，揚州別駕。二子：弈、胄。
南鄉恭侯暨子孫其後徙陽夏。
韓氏宰相四人。瑗、休、滉、弘。
來氏出自子姓。商之支孫食采於郲，因以為氏，其後避難去「邑」。秦末徙新野。漢有光祿大夫來漢，從楊僕擊南越。孫仲，諫議大夫。生歙，字君叔，中郎將。生稜。稜生歷，為執金吾。生定，中郎將。孫豔，司空。生敏，字敬達，蜀執慎將軍。七世孫崱，始徙江都。
來氏宰相二人。濟、恆。
許氏出自姜姓。炎帝裔孫伯夷之後，周武王封其裔孫文叔於許，後以為太嶽之嗣，至元公結為楚所滅，遷於容城，子孫分散，以國為氏。自容城徙冀州高陽北新城都鄉樂善里。秦末有許猗，隱居不仕。曾孫毗，漢侍中、太常。生德，字伯饒，安定、汝南太守，因居平輿。四子：據、政、邈、勁。據，大司農。生允，字士崇，魏中領軍、鎮北將軍。三子：殷、動、猛。允孫式，式二子：販、邁。販字仲仁，晉司徒掾。四子：茂、詢、嶷、雅。詢字玄度，四子：元之、仲之、季之、珪。珪，宋給事、著作郎、桂陽太守。生勇慧，齊太子家令、宂從僕射、晉陵縣侯。二子：懋、胤。懋，梁天門太守、中庶子，生亨。德次子政，字義先，別居邵陵。
安陸許氏出自詢五世孫君明，梁楚州刺吏，生弘周。
許氏宰相二人。敬宗、圉師。
辛氏出自姒姓。夏後啟封支子於莘，「莘」「辛」聲相近，遂為辛氏。周太史辛甲為文王臣，封於長子。秦有將軍辛騰，家於中山苦陘。曾孫蒲，漢初以豪族徙隴西狄道。曾孫柔，字長汎，光祿大夫、右扶風都尉、馮翊太守。四子：臨、衆、武賢、登翁。武賢，破羌將軍。生慶忌，左將軍、光祿大夫、常樂公。生子產，豫章太守。曾孫茂，後漢成義將軍、酒泉太守、侍中。三子：緘、述、孟孫。孟孫生長水校尉伯真。伯真二子：孟興、叔興。孟興二子：恩、殷。恩生子焉。子焉三子：寅、裕、胥。
辛氏宰相一人。茂將。
任姓出自黃帝少子禹陽，受封於任，因以為姓。十二世孫奚仲，為夏車正，更封於薛。又十二世孫仲虺，為湯左相。太戊時有臣扈，武丁時有祖巳，皆徙國於邳。祖巳七世孫成侯，又遷於摯，亦謂之摯國。漢有御史大夫廣阿侯任敖，世居於沛，其後徙居渭南。
任氏宰相一人。雅相。
盧氏出自姜姓。齊文公子高，高孫傒為齊正卿，謚曰敬仲，食采於盧，濟北盧縣是也，其後因以為氏。田和篡齊，盧氏散居燕、秦之間。秦有博士敖，子孫家於涿水之上，遂為范陽涿人。裔孫植，字子幹，漢北中郎將。生毓，字子象，魏司空、容城成侯。三子：欽、簡、珽。欽，晉尚書僕射。珽字子笏，晉侍中尚書、廣燕穆子。三子：浮、皓、志。志字子道，晉中書監、衞尉卿。三子：諶、謐、詵。諶字子諒，晉侍中、中書監。五子：勗、凝、融、偃、徵。勗居巷南，號「南祖」。偃居北，號「北祖」。偃仕慕容氏，營丘太守。二子：邈、闡。邈，范陽太守。生玄，字子真，後魏中書侍郎、固安宣侯。二子：巡、度世。度世字子遷，青州刺史固安惠侯。四子：陽烏、敏、昶、尚之，號「四房盧氏」。
范陽盧氏又有盧損。
盧氏宰相八人。大房有商、承慶；第二房有翰、邁；第三房有懷慎、𣏌。范陽有擕、光啟。
