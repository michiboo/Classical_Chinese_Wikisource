蕭氏出自姬姓，帝嚳之後。商帝乙庶子微子，周封為宋公，弟仲衍八世孫戴公生子衎，字樂父，裔孫大心平南宮長萬有功，封於蕭，以為附庸，今徐州蕭縣是也，子孫因以為氏。其後楚滅蕭，裔孫不疑為楚相春申君上客，世居豐沛。漢有丞相酇文終侯何，二子：遺、則。則生彪，字伯文，諫議大夫、侍中，以事始徙蘭陵丞縣。生章，公府掾。章生仰，字惠高，生晧。晧生望之，御史大夫，徙杜陵。生育，光祿大夫。生紹，御史中丞，復還蘭陵。生閎，光祿勳。閎生闡，濟陰太守。闡生冰，吳郡太守。冰生苞，後漢中山相。生周，博士。周生蟜，虵丘長。蟜生逵，州從事。逵生休，孝廉。休生豹，廣陵郡丞。豹生裔，太中大夫。生整，字公齊，晉淮南令，過江居南蘭陵武進之東城裡。三子：儁、鎋、烈。苞九世孫卓，字子略，洮陽令，女為宋高祖繼母，號皇舅房。卓生源之，字君流，徐兗二州刺史，襲封陽縣侯。生思話，郢州都督，封陽穆侯。六子：惠開、惠明、惠基、惠休、惠朗、惠蒨。惠蒨，齊左戶尚書。生介。
齊梁房：整第二子鎋，濟陰太守。生副子，州治中從事。生道賜，宋南臺治中侍御史。三子：尚之、順之、崇之。順之字文緯，齊丹楊尹、臨湘懿侯。十子：懿、敷、衍、暢、融、宏、偉、秀、憺、恢。衍，梁高祖武皇帝也，號齊梁房。懿字元達，長沙宣武王。七子：業、藻、象、猷、朗、軌、明。明字靖通，梁貞陽侯，曾孫文憬。

梁高祖武皇帝八子：統、綱、續、繹、綜、績、綸、紀。統，昭明太子。綱，簡文皇帝也。統五子：歡、譽、詧、𧫣、譼。
蕭氏定著二房；一曰皇舅房，二曰齊梁房。宰相十人。皇舅房有至忠；齊梁房有鄴、嵩、華、俛、倣、復、寘、遘、瑀。
竇氏出自姒姓，夏后氏帝相失國，其妃有仍氏女方娠，逃出自竇，奔歸有仍氏，生子曰少康。少康二子：曰杼，曰龍，留居有仍，遂為竇氏。龍六十九世孫鳴犢，為晉大夫，葬常山。及六卿分晉，竇氏遂居平陽。鳴犢生仲，仲生臨，臨生亶，亶生陽，陽生庚，庚生誦，二子：世、扈。世生嬰，漢丞相魏其侯也。扈二子：經、充。經，秦大將軍，生甫，漢孝文皇后之兄也。充，避秦之難，徙居清河，漢贈安成侯，葬觀津。二子：長君、廣國。廣國字少君，章武景侯。二子：定、誼。誼生賞，襲章武侯，宣帝時，以吏二千石徙扶風平陵。二子：壽、邕。壽，護羌校尉，燉煌南竇祖也。邕，南陽太守，生猛，定安太守。二子：秀、敷。秀二子：丕、林。林，後漢武威太守、太中大夫，避難徙居武威，為武威竇祖。敷三子：平年、友、融。融字周公，大司馬、安豐戴侯。生穆，城門校尉、駙馬都尉，襲安豐侯。五子：勳、宣、襃、霸、嘉。宣生尚，以家難隨母徙隴右，為隴右竇祖。嘉，少府兼侍中、安豐侯。三子：潛、奉、萬全。奉子武，特進槐里侯，晉贈文嘉貞侯。萬全襲安豐侯。二子：會宗、章。會宗子孫居武功扶風。章，大鴻臚卿。三子：陶、唐、統。統字敬道，鴈門太守，以竇武之難，亡入鮮卑拓拔部，使居南境代郡平城，以間窺中國，號沒鹿回部落大人。後得匈奴舊境，又徙居之。生賓，字力延，襲部落大人。二子：異、他。他字建侯，亦襲部落大人，為後魏神元皇帝所殺，併其部落。他生勤，字羽德，穆帝復使領舊部落，命為紇豆陵氏。晉冊為穆帝為代王，亦封勤忠義侯，徙居五原。生子真，字玄道，率衆入魏，為征西大將軍。生朗，字明遠，復領父衆。二子：滔、祐。祐，遼東公，亦領部落。三子：提、拓、巖。自拓不領部落，為魏侍中、遼東宣王。巖，安西大將軍、遼東穆公，從孝武徙洛陽，自是遂為河南洛陽人。三子：那、敦、略。略字六頭，征北大將軍、建昌孝公。孝文帝之世，復為竇氏。五子：興、拔、岳、善、熾。岳，後周清河廣平二郡太守、神武郡公，與善、熾子孫號為「三祖」。岳二子：甝、毅。
善一名溫，西魏汾華隴三州刺史、永富縣男。生榮定。
熾，周太保、鄧公。六子：恭、覽、深、嶷、誼、威。
竇武之後又有敬遠，封西河公，居扶風平陵，孫善衡。
竇氏定著二房：一曰三祖房，二曰平陵房。宰相六人。三祖房有德玄、懷貞、抗、參、威；平陵房有易直。
陳氏出自媯姓，虞帝舜之後。夏禹封舜子商均於虞城，三十二世孫遏父為周陶正，武王妻以元女大姬，生滿，封之於陳，賜姓媯，以奉舜祀，是為胡公。九世孫厲公他生敬仲完，奔齊，以國為姓。既而食邑於田，又為田氏。十五世孫齊王建為秦所滅。三子：昇、桓、軫。桓稱王氏。軫，楚相，封潁川侯，因徙潁川，稱陳氏。生嬰，秦東陽令史。嬰生成安君餘，餘生軌，軌生審，審生安，安生恆，恒生願，願四子：清、察、齊、尚。齊生源，源三子：寔、崱、邃。寔字仲弓，後漢大將軍掾屬，文範先生。六子：紀、夔、洽、諶、休、光。諶字季方，獻文先生。生青州刺史忠。二子：佐、和。佐二子：準、徽。準字道基，晉太尉、廣陵元公。生伯眕，建興中度江居曲阿新豐湖。生匡，二子：赤松、世達。世達，長城令，徙居長城下若里，生丞相掾康。康生盱眙太守英，英生尚書郎公弼，公弼生步兵校尉鼎，鼎生散騎侍郎高，高生懷安令詠，詠生安成太守猛，猛生太常卿道巨，道巨生文讚。文讚三子：談先、霸先、休先。
又有潁川陳忠，不知所承。
陳氏宰相三人。叔達、希烈、夷行。
封氏出自姜姓，炎帝裔孫鉅為黃帝師，胙土命氏，至夏后氏之世，封父列為諸侯，其地汴州封丘有封父亭，即封父所都。至周失國，子孫為齊大夫，遂居渤海蓨縣。裔孫岌，字仲山，後漢侍中、涼州刺史。生咺，咺四世孫仁，仁孫釋，晉侍中、東夷校尉。二子：、悛。悛二子：放、弈。弈，燕太尉。二子：蘄、勸。蘄孫鑒，後魏滄水太守。三子：琳、回、滑。
封氏宰相一人。倫。
楊氏出自姬姓，周宣王子尚父封為楊侯。一雲晉武公子伯僑生文，文生突，羊舌大夫也。又雲晉之公族食邑於羊舌，凡三縣：一曰銅鞮，二曰楊氏，三曰平陽。突生職，職五子：赤、肸、鮒、虎、季夙。赤字伯華，為銅鞮大夫，生子容。肸字叔向，亦曰叔譽。鮒字叔魚。虎字叔羆，號羊舌四族。叔向，晉太傅，食采楊氏，其地平陽楊氏縣是也。叔向生伯石，字食我，以邑為氏，號曰楊石，黨於祁盈，盈得罪於晉，幷滅羊舌氏，叔向子孫逃於華山仙谷，遂居華陰。有楊章者，生苞、朗、款。苞為韓襄王將，守脩武，子孫因居河內。朗為秦將，封臨晉君，子孫因居馮翊。款為秦上卿，生碩，字太初，從沛公征伐，為太史。八子：鷃、奮、甝、儵、熊、喜、鸇、魋。喜字幼羅，漢赤泉嚴侯。生敷，字伯宗，赤泉定侯。生胤，字毋害。胤生敞，字君平，丞相、安平敬侯。二子：忠、惲。忠，安平頃侯。生譚，屬國、安平侯。二子：寶、並。寶字稚淵。二子：震、衡。震字伯起，太尉。五子：牧、里、秉、讓、奉。牧字孟信，荊州刺史、富波侯。二子：統、馥。十世孫孕，孕六世孫渠，渠生鉉，燕北平郡守。生元壽，後魏武川鎮司馬，生惠嘏。
觀王房本出渠孫興，後魏新平郡守。生國，國孫紹，後周特賜姓屋呂引氏，隋初復舊。後以士雄封觀王，號觀王房。
孕五世孫贊，隋輔國將軍、河東公。生初，左光祿大夫、華山郡公。初裔孫播，世居扶風。
太尉震子奉，字季叔，後漢城門校尉、中書侍郎。八世孫結，仕慕容氏中山相。二子：珍、繼。至順，徙居河中永樂，岐徙居原武。
越公房本出中山相結次子繼。生暉，洛州刺史，謚曰簡。生河間太守恩，恩生越恭公鈞，號越公房。
楊氏宰相十一人。恭仁、執柔、師道、炎、國忠、再思、綰、收、涉、弘武、嗣復。
高氏出自姜姓，齊太公六世孫文公赤，生公子高，孫傒，為齊上卿，與管仲合諸侯有功，桓公命傒以王父字為氏，食采於盧，謚曰敬仲，世為上卿。敬仲生莊子虎，虎生傾子，傾子生宣子固，固生厚，厚生子麗，子麗生止，奔燕。十世孫量，為宋司城，後入楚。十世孫洪，後漢渤海太守，因居渤海蓨縣。洪四世孫襃，字宣仁，太子太傅。襃孫承，字文休，國子祭酒、東莞太守。生延，字慶壽，漢中太守。延生納，字孝才，魏尚書郎、東莞太守。納生達，字式遠，吏部郎中、江夏太守。四子：約、乂、隱、漢。隱，晉玄菟太守。生慶，北燕太子詹事、司空。三子：展、敬、泰。展，後魏黃門侍郎，三都大官。二子：讜、頤。讜，冀青二州中正、滄水康公。二子：祚、祐。祐字子集，光祿大夫、建康靈侯。二子：和璧、振。
泰，北燕吏部尚書、中書令。二子：韜、湖。
京兆高氏，又有與北齊同祖，初居文安，後徙京兆。
晉陵高氏，本出吳丹楊太守高瑞。初居廣陵，四世孫悝，徙秣陵，十三世孫子長。
高氏宰相四人。士廉、璩、郢、智周。
房氏出自祁姓，舜封堯子丹朱於房，朱生陵，以國為氏。陵三十五世孫鍾，周昭王時食采靈壽。生沈，沈十二世孫漢常山太守雅，徙清河繹幕。十一世孫植，後漢司空。植八代孫諶，隨慕容德南遷，因居濟南。四子：裕、坦、邃、熙，號「四祖」。裕孫後魏冀州刺史法壽。孫翼，仕至鎮遠將軍，襲壯武伯。二子：熊、豹。熊字子彪，本州主簿，生彥謙。
河南房氏，晉初有房乾，本出清河，使北虜，留而不遣，虜俗謂「房」為「屋引」，因改為屋引氏。乾子孫隨魏南遷，復為房氏，而河南猶有屋引氏，唐雲麾將軍、弘江府統軍、渭源縣公豐生，即其後也。
房氏宰相三人。玄齡、融、琯。
宇文氏出自匈奴南單于之裔。有葛烏兔為鮮卑君長，世襲大人，至普迴，因獵得玉璽，自以為天授也，俗謂「天子」為「宇文」，因號宇文氏。或雲神農氏為黃帝所滅，子孫遁居北方。鮮卑俗呼「草」為「俟汾」，以神農有嘗草之功，因自號俟汾氏，其後音訛遂為宇文氏。普迴子莫那自陰山徙居遼西，至後周追謚曰獻侯。獻侯生可地汗，號莫何單于，闢地西出玉門，東踰遼水。孫普撥，普撥生丘不勤，丘不勤生莫珪，莫珪生遜昵延，遜昵延生佚豆歸，自稱大單于，為慕容晃所滅。生六子：一曰拔拔陵陵，二曰拔拔瓌，三曰紇闍，四曰目原，五曰紇闍俟直，六曰目陳。拔拔陵陵號阿若諺，仕後魏，都牧主、開府儀同三司、安定忠侯，以豪傑徙居代州武川。生系，位至內阿干。二子：韜、阿頭。韜三子：肱、顥、泰。泰，後周太祖文皇帝。阿頭生仲，贈大司徒、虞公。生興，襲虞公，生洛。
目原孫跋，後魏羽真尚書、居庸侯。生直力勤，比部尚書。直力勤生賢。
又有費也頭氏，臣屬鮮卑佚豆歸，後從其主亦稱宇文氏。仕後魏，世為沃野鎮軍主，玄孫盛。
宇文氏宰相三人。士及、節、融。
