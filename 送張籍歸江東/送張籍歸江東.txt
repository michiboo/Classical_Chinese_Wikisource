清泉浣塵緇，靈藥釋昏狂。
君詩發大雅，正氣回我腸。
複令五彩姿，潔白歸天常。
昔歲同講道，青襟在師傍。
出處兩相因，如彼衣與裳。
行行成此歸，離我適咸陽。
失意未還家，馬蹄盡四方。
訪余詠新文，不倦道路長。
僮僕懷昔念，亦如還故鄉。
相親惜晝夜，寢息不異床。
猶將在遠道，忽忽起思量。
黃金未為罍，無以挹酒漿。
所念俱貧賤，安得相發揚。
回車遠歸省，舊宅江南廂。
歸鄉非得意，但貴情義彰。
五月天氣熱，波濤毒於湯。
慎勿多飲酒，藥膳願自強。

