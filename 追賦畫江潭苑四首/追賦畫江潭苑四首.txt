吳苑曉蒼蒼，宮衣水濺黃。
小鬟紅粉薄，騎馬珮珠長。
路指臺城迥，羅薫袴褶香。
行雲霑翆輦，今日似襄王。
寳襪菊衣單，蕉花密露寒。
水光蘭澤葉，帶重剪刀錢。
角暖盤弓易，靴長上馬難。
淚痕霑寢帳，勻粉照金鞍。
剪翅小鷹斜，縚根玉鏇花。
鞦垂妝鈿粟，箭箙釘文牙。
狒狒啼深竹，鵁鶄老溼沙。
宮官燒蠟火，飛燼汚鉛華。
十騎簇芙蓉，宮衣小隊紅。
練香熏宋鵲，尋箭踏盧龍。
旗溼金鈴重，霜乾玉鐙空。
今朝畫眉早，不待景陽鐘。

