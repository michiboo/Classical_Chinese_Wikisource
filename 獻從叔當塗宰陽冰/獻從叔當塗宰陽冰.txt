
金鏡霾六國，亡新亂天經。
焉知高光起，自有羽翼生。
蕭曹安�屼，耿賈摧欃槍。
吾家有季父，傑出聖代英。
雖無三台位，不借四豪名。
激昂風雲氣，終協龍虎精。
弱冠燕趙來，賢彥多逢迎。
魯連善談笑，季布折公卿。
遙知禮數絕，常恐不合幷。
惕想結宵夢，素心久已冥。
顧慙青雲器，謬奉玉樽傾。
山陽五百年，綠竹忽再榮。
高歌振林木，大笑喧雷霆。
落筆灑篆文，崩雲使人驚。
吐辭又炳煥，五色羅華星。
秀句滿江國，高才掞天庭。
宰邑艱難時，浮雲空古城。
居人若薙草，掃地無纖莖。
惠澤及飛走，農夫盡歸耕。
廣漢水萬里，長流玉琴聲。
雅頌播吳越，還如泰階平。
小子別金陵，來時白下亭。
羣鳳憐客鳥，差池相哀鳴。
各拔五色毛，意重泰山輕。
贈微所費廣，斗水澆長鯨。
彈劒歌苦寒，嚴風起前楹。
月銜天門曉，霜落牛渚清。
長歎即歸路，臨川空屏營。

