
　　予嘗讀未見書，遂拍案叫奇，始悟古今事跡，非奇則怪。去歲復游天台仙府，詣諸名勝，憑弔陳跡，愈覺山河變幻。今春卜室孤山之麓，時梅影橫瘦，竹陰展新，斜陽映水，峰際流雲。掩關無審，簡點廢帙，得一、二野史，煩倦之頃，偶抽閱之，多忠孝俠烈之事。間有貪淫姦宄數條，觀其含垢蒙恥，敗露情狀，亦足發人深醒。總之，君臣、父子、夫婦、兄弟、朋友之理道，宜認得真；貴賤、窮達、酒、色、財、氣之情景，須看得幻。當場熱哄，瞬息成虛，止留一善善惡惡影子，為世人所喧傳，好事者之敷演。後世或因芳躅而敬之，或因丑戾而憤之，驚驚愕愕，奇乎不奇乎？今特撮其最奇者數條授梓，非無謂也。
　　客有過而責予曰：「方今四海多故，非苦旱潦，即罹干戈，何不畫一策以蘇溝壑，建一功以全覆軍，而徒嘵嘵於稗官野史，作不急之務耶？」予不覺歎曰：「子非特不知餘，並不知天下事者也！天下之亂，皆從貪生好利，背君親，負德義；所至變幻如此，焉有兵不訌於內，而刃不橫於外者乎？今人孰不以為師旅當息，凶荒宜拯，究不得一濟焉。悲夫既無所濟，又何煩餘之饒舌也餘策在以此救之，使人睹之，可以理順，可以正情，可以悟真；覺君父師友自有定分，富貴利達自有大義。今者敘說古人，雖屬影響，以之喻俗，實獲我心；孰謂無補於世哉！」
　　　時崇禎癸未仲夏，孤山夢覺道人漫書。
