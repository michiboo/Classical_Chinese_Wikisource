
沈沈匣中鏡，爲此塵垢蝕。
輝光何所如，月在雲中黑。
南金既雕錯，鞶帶共輝飾。
空存鑒物名，坐使妍蚩惑。
美人竭肝膽，思照冰玉色。
自非磨瑩工，日日空嘆息。
古宅集祆鳥，羣號枯樹枝。
黃昏窺人室，鬼物相與期。
居人不安寢，搏擊思此時。
豈無鷹與鸇，飽肉不肯飛。
既乖逐鳥節，空養凌雲姿。
孤負肉食恩，何異城上鴟。
春羅雙鴛鴦，出自寒夜女。
心精煙霧色，指歷千萬緒。
長安貴豪家，妖豔不可數。
裁此百日功，唯將一朝舞。
舞罷復裁新，豈思勞者苦。
同聲自相應，體質不必齊。
誰知賈人鐸，能使大樂諧。
鏗鏘發宮徵，和樂變其哀。
人神既昭享，鳳鳥亦下來。
豈非至賤物，一奏升天階。
物情茍有合，莫問玉與泥。
碌碌荊山璞，卞和獻君門。
荊璞非有求，和氏非有恩。
所獻知國寶，至公不待言。
是非吾欲默，此道今豈存。

