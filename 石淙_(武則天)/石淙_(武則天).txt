則天皇后
若夫圓嶠方壺，涉滄波而靡際；金台玉闕，陟縣圃而無階。唯聞山海之經，空覽神仙之記。爰有石淙者，即平樂澗也。爾其近接嵩嶺，俯屆箕峰，瞻少室兮若蓮，睇潁川兮如帶。既而躡崎嶇之山徑，蔭蒙密之藤蘿。洶湧洪湍，落虛潭而送響；高低翠壁，列幽澗而開筵。密葉舒帷，屏梅氛而盪燠；疏鬆引吹，清麥候以含涼。就林藪而王心神，對煙霞而滌塵累。森沈邱壑，即是桃源；淼漫平流，還浮竹箭。紉薜荔而成帳，聳蓮石而如樓。洞口全開，溜千年之芳髓；山腰半坼，吐十里之香粳。無煩昆閬之遊，自然形勝之所，當使人題彩翰，各寫瓊篇。庶無滯於幽棲，冀不孤於泉石。各題四韻，咸賦七言。
