　　欽定四庫全書　　　　　子部十二
　　國老談苑　　　　　　　小說家𩔖一〈雜事之屬〉提要
　　〈臣〉等謹案國老談苑二卷舊本題夷門𨼆叟王君玉撰考陳振孫書錄解題宋史藝文志作國老閒談卷數與此相合而注稱夷門君玉撰不著其姓然則此名後人所改王字亦後人所加矣所記乃宋太祖太宗真宗三朝雜事於當時士大夫頗有所毀譽尤推重田錫而貶斥陶榖其餘如馮拯諸人俱不免於微詞雖間或抑過情而大致猶據實可信如范質不受賂遺竇儀議今皇弟開封尹署勅趙普請從征上黨曹彬平蜀回囊中惟圖書諸條宋史皆採入本傳中他亦多敘述詳贍足與史文相參攷惟記太祖清流闗之戰謂臨陣親斬偽驍將皇甫暉不知暉兵敗見擒送夀州行在周世宗尚賜以金帶鞍馬因創甚不肯治而死並非戮之陣前又謂是時環滁僧寺皆鳴鐘遂為定製案滁人一日五時鳴鐘乃後人感暉之意以資追薦亦非為太祖助戰而起此則傳聞之訛異未可概從至謂太宗嚮用老成冦準欲求速進遂餌地黃蘆菔以求白髪恐準亦未必至是也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





