　　欽定四庫全書　　　　　子部五
　　醫壘元戎　　　　　　　醫家類
　　提要
　　〈臣〉等謹案醫壘元戎十二卷元王好古撰好古字進之趙州人官本州教授據好古所作此事難知序葢其學出於李杲然此書海蔵黃耆湯條下稱杲為東垣李明之先生而易老大羌活湯條下稱先師潔古老人則好古實受業張完素殆如趙匡陸淳同受春秋於啖助而淳又從匡講問歟自䟦稱是書已成於辛卯〈金哀宗正大八年〉至丁酉春〈元滅金之第四年〉為人陰取之元藁已絶更無餘本予職州庠杜門養拙虀鹽之暇無可用心想像始終十得七八試書首尾僅得復完前有自序亦作於丁酉嵗蓋初成於金末而重緝於元初也其書以十二經為綱皆首以傷寒附以雜證大㫖祖長沙緒論而㕘以東垣易水之法亦頗採用和劑局方與丹溪門徑小異然如半硫丸條下註雲此丸古時用今時氣薄不用則斟酌變通亦末始不詳且慎矣其曰醫壘元戎者自序謂良醫之用藥若臨陣之用兵也此本為嘉靖癸卯遼東巡撫右都御史餘姚顧遂所刻萬厯癸巳兩淮鹽運同知鄞縣屠本畯又重刻之體例頗為參差葢書帕之本往往移易其舊式今無原本可校亦姑仍屠本録之焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　醫壘元戎原序
　　革車千乘帶甲十萬籌策沈機神鬼猜泣奇正萬全厯古如是況良醫之用藥獨不若臨陣之用兵乎柰何世人以平昔鹵莽之浮學應倉卒無窮之疾變其不駭顛仆者寡矣況患固多藏於細微而發於人之所忽由輕蹈危療之求當茍無妙算深謀成法以統之則倒戈敗績之不暇尚何勝之可圖哉則前日門類品目之定盡計不及之也予自河南與諸友將弟兵日從事於患難之場隨病察胗逐脈定方開之効之薄之發之以盡其宜吐之神之汗之下之以極其當攻守不常出沒無定大網小紀經緯悉陳本數末度條理具設前乎此古人之所隠祕深藏或不盡意者不啻胸中自有十萬精鋭如太阿之在匣中其輝未嘗耀於外一旦撒而揮之有以恐人之耳目特入陣之奇鋒七擒之利刃其敵可卻其勝可決而其安可圖如此而後已故曰醫壘元戎雲丁酉九月二十有九日王好古書
