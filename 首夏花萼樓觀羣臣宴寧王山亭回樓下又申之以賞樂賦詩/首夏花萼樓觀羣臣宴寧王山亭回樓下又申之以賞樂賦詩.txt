萬物莫不氣兆乎上，而形視乎下。鐵石異品，雲蒸並溼。草木無心，春來咸喜。故聖人弘道，先王法天，酒星主獻酬之義，需卦陳飲食之象。近命羣官，欣時樂宴，盡九春之麗景，匝三旬之暇日。暢飲桂山，棹歌沁水，醇以養德，味以平心。本將導達陽和，助成長育，亦朝廷多慶，軍國餘閒者也。前月之晦，細風飄雨，繁弦中止，列席半醉，佳辰易失，絕興難追，良可惋也。今年帶閏，節候全晚，暑氣猶清，芳草未歇，申布雅意。復敍初筵，披樂善之虞邸，坐忘憂之觀。東郊跬步，南山在目，足以締夏首之新賞，補春餘之墜歡。朕登覽上宮，俯臨長陌，暢衆心之怡，懽歸騎之逶迤。鼓之以琴瑟，侑之以筐篚。衢尊意洽，場藿思苗。賦我有嘉賓之詩，奏君臣相悅之樂。踟躕西日，吟玩乘風，不知衷情之發於翰墨也。
