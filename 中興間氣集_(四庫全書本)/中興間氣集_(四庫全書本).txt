　　欽定四庫全書　　　　　集部八
　　中興間氣集　　　　　　總集類
　　提要
　　〈臣〉等謹案中興間氣集二巻唐髙仲武編仲武自稱渤海人然唐人類多署郡望未知確貫何地也是集前有自序雲起至徳初迄大厯末凡二十六人詩一百四十首末有元祐戊辰曽子跋稱獨遺鄭當一人逸詩八首葢在宋時已殘缺故陳振孫書錄解題雲所選詩一百三十二首也姓氏下各有品題拈其警句如河嶽英靈集例而張衆甫章八元戴叔倫孟雲卿劉灣五人俱缺考毛晉跋謂得舊抄本所缺張章戴諸評俱在獨劉灣無考故編中於四家姓氏之下俱註雲評戴巻首今檢巻首無之當由久而復佚耳又按錢曽讀書敏求記謂得宋鋟本如朱灣詠玉一首玉字作三葢每句皆藏三字義也後人不觧詩義翻謂三為譌字妄改為詠玉自元至明刻本皆然此本仍襲舊訛知毛晉所云舊抄本猶未足據也仲武持論頗矜慎其謂劉長卿十首以後語意畧同落句尤甚鑒別特精而王士禎論詩絶句獨非之葢士禎詩修詞之功多於練意其模山範水往往自歸窠臼與長卿所短頗同殆以中其所忌故有此自䕶之論耶陸游集有是書跋曰髙適字仲武此乃名仲武非適也然適自字達夫游實誤記而誤辨至稱其評品多妄又稱其議論凡鄙則尤不然今觀所論如杜誦之流水生涯盡浮雲世事空語本習徑而以為得生人始終之理張繼之女停襄邑杼農廢汶陽耕句太實相而以為事理雙切頗不免逗漏末派其餘則大抵精確不識游何以詆之至所稱錢起之窮達戀明主耕桑亦近郊劉長卿之得罪風霜苦全生天地仁此自詩人忠厚之遺尤不得目以凡鄙惟王世懋萟圃擷餘摘郎士元暮蟬不可聴落葉豈堪聞句謂聴聞合掌而仲武稱其工於發端則切中其失不為苛論矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








　　中興間氣集原序
　　詩人之所作本諸心心有所感而形於言言合典謨則列於風雅暨乎梁昭明載述已往撰集者數家榷其風流正聲最備其餘著録或未至正焉何者英華失於浮㳺玉臺陷於淫靡珠英但紀朝士丹陽止録吳人此繇曲學專門何暇兼包衆善使夫大雅君子所以對巻而長嘆也唐興一百七十載屬方隅畔援戎事紛綸業文之人述作中廢粵若肅宗先帝以殷憂啓聖反正中興伏惟皇帝以出震繼明保安區宇國風雅頌蔚然復興所謂文明御時上以化下者也武不揆菲陋輒罄謏聞博訪詞林采察謡俗起自至德元年首終於大厯末年作者數千選者二十六人五言詩一百四十首七言詩附之列為兩巻畧序品彚人倫命曰中興間氣集且夫微言雖絶大制猶存詳略其臧否尚可擬議古之作者因事造端敷𢎞體要立義以全其制因文以寄其心著王政之興衰國風之善否豈其苟悅權右取媚薄俗哉今之所収殆革斯弊但使體格風雅理致清新期觀者易心聽者竦耳則朝野通載格律兼收自鄶以下非所附麗凡百君子幸詳至公渤海髙仲武序












