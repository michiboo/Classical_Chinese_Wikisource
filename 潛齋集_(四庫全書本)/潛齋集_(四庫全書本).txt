　　欽定四庫全書　　　　　集部四
　　潛齋文集附鐵牛翁遺稿一巻別集類三〈宋〉
　　提要
　　〈臣〉等謹按潛齋文集十一巻宋何夢桂撰夢桂字巖叟別號潛齋淳安人咸淳元年進士官至大理寺卿引疾去築室小酉源宋亡後隠居不仕元至元中屢召不起終老於家此集凡遺詩三巻詞及小試策一巻雜文七巻詩頗學白居易體殊不擅長王士禎池北偶談以酸腐庸下詆之則似乎已甚文則頗援引証佐博辨自喜之意明成化中其八世孫淳訪得舊印本於同邑汪廷貴家校正刋行後其逺孫之論等又為重刋考元盛如梓庶齋老學叢談載夢桂送留夢炎一詩曰昆明灰劫化塵緇夢覺功名黍一炊鍾子未甘南操改庾公空作北朝悲歸來眠裏吳山在別後心期浙水知白髪門生羞未死青山留得裹遺詩蓋夢桂為夢炎所取士故是詩有王炎午生祭文天祥意而是集不載則其散佚亦多矣末附鐡牛翁稿一卷鐡牛翁名景福字介之夢桂族孫元時不仕存詩四十餘首賦一首詩頗竒偉氣格在夢桂上雲乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀






