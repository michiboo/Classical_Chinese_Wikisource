悟元子，似狂顛，隱居棲雲二十年。
生平不務諸般業，一心要煉火鄉鉛。
昔遇明師附耳語，始知大道值萬錢。
只因自己功行淺，重開棲雲消罪愆。

或修路，或平巔，日夜辛苦志念堅。
山上山下盡改變，神室聖像俱新鮮。
委物勞碌置度外，混俗和光作蹄筌。
雖然拋磚欲引玉，何嘗有個惜命賢。
外面虛裝道人樣，內裏貪嗔有百千。
妄想修真卻認假，亦如求鏡去磨磚。

真慨歎，實可憐，何如藏舌閉喉咽。
閒時自玩先天易，夜裏精研復命篇。
註疏聖賢深奧義，探頤索隱泄心傳。
原旨直指藏真訣，注略闡真有法船。

五書集，會心編，不是旁門野狐禪。
有人識得其中妙，循序漸進渉大川。
其內一字一點血，只為啟後與繼前。
從今了卻平生願，不將歲月再遷延。

斬葛藟，脫絆纏，翻身跳出種種邊。
再不看古經舊典，再不作詩詞對聯。
再不去搬石運土，再不去斬草開田。
再不講誰好誰歹，再不說孰後孰先。

隨的方，就的圓，沒拘沒束沒熬煎。
一條拄枝為侶伴，半片木瓢腰間懸。
囊中隨帶濟人藥，到處方便結個緣。
不圖揚名不計利，只求四會湧靈泉。

去聰慧，不鑽研，無咎無譽落安然。
艮背不知人與我，火天大有種金蓮。
逢場作戲敲竹韻，隨時度日撐法船。
興來唱個太平樂，自和自賞自調弦。

好快活，無事牽，自在逍遙學善卷。
當年若無真主宰，怎得而今能自專。
雖然髪白志猶壯，不妨從新再換肩。
有人問我怎如此，呵呵大笑面朝天。
