　　欽定四庫全書　　　　　史部十一
　　海塘錄　　　　　　　　地理𩔖四〈河渠之屬〉提要
　　〈臣〉等謹案海塘錄二十六巻
　　國朝翟均亷撰均亷有周易章句証異已著錄浙江海塘在海寧縣南漢唐以來遞有修築至
　　國朝軫念民依講求尤備
　　聖祖仁皇帝暨我
　　皇上均
　　親臨相度用建萬年保障之基是編綜括形勢統
　　敘源流恭錄
　　詔諭聖製冠於巻首次為圖説一巻疆域一巻建築四巻名勝三巻古蹟二巻祠祀二巻奏議五巻藝文八巻雜志一巻徴引各史紀志及玉海乾道咸淳臨安志四朝聞見錄明各朝實錄諸書考訂徴引頗為該洽如訂正鹽官海塘長百二十四里唐開元時所築舊志作二百二十四里者誤引泊宅編載宋制有鐵符鎮海皆史傳所未載他如海寧之隄築於沈讓諸又志乗所未備考浙江通志雖有海塘事宜一門然僅止雍正十一年而止是編詳敘至乾隆二十九年凡
　　聖謨指示
　　睿慮周詳以及臣工奏議皆謹為詮敘尤足以昭示後來其中如建築門敘述宋制而不及引咸淳臨安志所載林大鼐之議明安然之築石隄明實録載於洪武十年而書中誤作十一年間有脫畧然不足累其全書也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
