求百行之規矩，考三才於典墳，歎撝謙之上德，出雅誥之明文。天得之而配地，臣得之而輔君，昭明茂緒，啟迪洪勳，匪招益而日益，不求聞而自聞。謙之伊何，慎爾攸止；益之伊何，介爾繁祉。謙持益兮，為輔為車；益賴謙兮，成綱成紀。在寵思辱，居終慮始，昧之者所謂憸人，行之者是稱君子。其在炎漢，英髦盛集，京房辭榮，疏廣撝挹。掛衣冠以長往，辭闕廷而不入，棄人間而遠遊，顧君恩而尚及，斯謙德之尤著，軼群賢而獨立。降及南山綺季，穀口子真，逃居避竄，遠害全身。既逍遙以齊物，獨放曠以懷仁，斯受益之為用，在有聞而足珍，固知將欲求益，莫如好謙。覽孫宏之為箴，滿而恐撲；觀周廟之作誡，其難更添。若露才而揚己，寧韜光而自潛。勿謂天蓋高，其道正直；勿謂神無形，恆處幽默。既惡盈而惡滿，斯好謙而好德，同形影之相隨，在毫釐而靡忒。既警既戒，念茲在茲，慮日月之逝矣，當寤寐而求之。凡曰儒行，如何勿思，籲嗟謙兮，惟道之性。能執一以無舍（一作私），在神明而輔正。惟觀鉛素，希《易》象之一謙；仰望銓衡，歌周官之八柄。
