　　欽定四庫全書　　　　集部三
　　旴江集　　　　　　　　別集類二〈宋〉
　　提要
　　〈臣〉等謹案旴江集三十七巻年譜一巻外集三巻宋李覯撰覯字㤗伯建昌南城人皇祐初以薦授太學助教終海門主簿太學説書事跡具宋史儒林傳考覯年譜稱慶厯三年癸未集退居類稿十二卷又皇祐四年庚辰
　　集皇祐續稿八卷此集為明南城左贊所編凡詩文雜著三十七巻前列年譜一巻後以制誥薦章之類為外集三巻葢非當日之舊宋人多稱覯不喜孟子余允文尊孟辨中載覯常語十七條而此集所載僅仲尼之徒無
　　道桓文之事及伊尹廢太甲周公封魯三條葢贊諱而刪之集首載祖無擇退居類稿序特以孟子比覯又集中答李觀書雲孟子葢揚醇疵之説不可復輕重其他文中亦頗引及孟子與宋人所記種種相反以所刪常語推之毋亦贊所竄亂歟覯文格次於歐曽其論治體悉可見於實用故朱子謂覯文實有得於經不喜孟子特偶然偏見與歐陽修不
　　喜繫辭同可以置而不論贊必欲委曲彌縫務滅其跡所見陋矣集中王土書明堂五宗皆別有圖此本不載則或久佚不傳未必贊所刋除也覯在宋不以詩名然王士禎居易録嘗稱其王方平璧月梁元帝送僧還廬山憶錢塘江五絶句以為風致似義山今觀諸詩惟梁元帝一首不俛傖父面目餘皆不媿所稱淵明之賦閒情矣湘山野録載覯望海亭席上作一首集中不載考是時蔡襄守福唐於此亭邀覯與陳烈飲烈聞官妓唱歌纔一發聲即越墻攀樹遁去講學家以為美談覯所謂山鳥不知紅粉樂一聲拍板便驚飛者正以嘲烈殆亦左贊病其輕薄諱而刪之歟乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　旴江集原序
　　孔子沒千有餘祀斯文衰敝其間作者孟軻荀卿賈誼董仲舒揚雄王通之徒異代相望而不能興衰捄敝者位不得而志不行也苟得位以行其志則三代之風吾知其必復嗟乎秦漢以來禮樂則不為而任刑以敺其民將納於治適所以亂之也歴世寖久皆謂天下當如是可以致治而不治者時耳故有奮筆舌為章句卒不及於禮樂者末哉文也旴江李泰伯其有孟軻氏六君子之深心焉年少志大常憤疾斯文衰敝曰墜地已甚誰其拯之於是夙夜討論文武周公孔子之遺文舊制兼明乎當世之務悉著於篇且又歎曰生處僻遐不自進孰進哉因徒步二千里入京師以文求通於天子乃舉茂材異等得召第一既而試於有司有司黜之嗚呼豈有司之過邪其泰伯之命邪或者天徒付泰伯以其文而命則否邪亦將位得志行後有時邪吾不得而知已泰伯退居之明年類其文藁第為十有二巻以寄南康祖無擇且屬為序無擇既受之讀之朞月不休善乎文武周公孔子之遺文舊制與夫當世之務言之備矣務學君子可不景行於斯慶厯三年冬至日序
　　李覯泰伯以舉茂材罷歸其明年慶厯癸未秋因料所著文自冠迄茲十五年得草藁二百三十三首將恐亡散姑以類辯為十二巻寫之間或應用而為未能盡無媿閔其力之勞輒不棄去至於妖淫刻飾尤無用者雖傳在人口皆所弗取噫天將壽我乎所為固未足也不然斯十二巻庶可藉手見古人矣故自序雲







　　李直講年譜
　　宋　魏峙　撰
　　真宗皇帝大中祥符二年已酉先生始生
　　祥符三年庚戌二歲
　　祥符四年辛亥三歲
　　祥符五年壬子四歲
　　祥符六年癸丑五歲
　　祥符七年甲寅六歲
　　祥符八年乙卯七歲
　　按先生見蘇祠部書雲六七歲時調聲韻習字書勉勉不忘則知先生一二年間知向學矣〈蘇祠部舜欽〉
　　祥符九年丙辰八歲
　　天禧元年丁巳九歲
　　天禧二年戊午十歲
　　按先生見余監丞書雲十歲知聲律則知先生於是年知習舉業矣〈余監丞時為南城宰〉
　　天禧三年已未十一歲
　　按先生作疑仙賦序雲吾母無子徧禱無不至祥符元年夢二道士奕棋於戶外往觀之其一取一子授焉遂娠又雲生十餘歲從先父適田間宿東郊夢人以書褾與之曰王狀元文集夢中以為沂公之文也既而就學果不甚魯或時開卷𢠵然憶念謂曽讀此書再思之未嘗見也詳此二夢則知天生賢哲以壽斯文之氣脈豈偶然哉
　　天禧四年庚申十二歲
　　按先生見余監丞書雲年十二近文章則知先生於是年能文矣
　　天禧五年辛酉十三歲
　　乾興元年壬戌十四歲
　　是年丁府君憂按鄭夫人墓誌雲年十四而先君沒又雲先君嘗學不應舉教其子作詩賦亦樂施惠尤直信則知先生家學有源委矣
　　仁宗皇帝天聖元年癸亥十五歲
　　天聖二年甲子十六歲
　　天聖三年乙丑十七歲
　　是年府君服除按鄭夫人墓誌雲稍出遊求師友則知先生出遊必在府君服除之後
　　天聖四年丙寅十八歲
　　天聖五年丁卯十九歲
　　天聖六年戊辰二十歲
　　天聖七年已巳二十一歲
　　天聖八年庚午二十二歲
　　是年娶夫人陳氏按慶厯七年先生作夫人墓誌雲陳氏今為南城人生五年養於伯父又十一年而嫁嫁十一年而卒又雲復還舊居娶婦蓋先生前此出遊至是年始還家歟　又有見余監丞書雲十歳知聲律十二近文章思慮猖狂耳目病困者既十年矣此書當作於是年
　　天聖九年辛未二十三歲
　　是年著潛書十五篇　又有見孫寺丞書雲年二十三雞鳴而起誦孔孟羣聖人之書纂成文章以康國濟民為意文章蓋指潛書也〈孫寺丞時為南城宰〉
　　明道元年壬申二十四歲
　　是年著禮論七篇其後余襄公有書與先生曰所示禮論七篇推進禮經準的世教派仁義贅刑政豈止獨步江表校聲名於後俊哉先生之有功於禮經也如此　又作陳仲溫進士墓誌
　　按陳仲溫諱璆先生之伯丈也故墓誌序之末曰初君之弟與其婦偕死息女始絶乳君愛養之如已子長以嫁李氏
　　明道二年癸酉二十五歲
　　景祐元年甲戌二十六歲
　　是年有邵氏神祠記其畧曰建昌城北有民邵氏世奉五通禱祀之人日累什百景祐元年里中大疫而吾家與焉唯五通諗以無害疾之解去皆約日時有功於予其可廢而不載作記恐是此年
　　景祐二年乙亥二十七歲
　　按先生見蘇祠部書雲由六七歲時調聲律習字書勉勉不忘逮於今茲年二十七矣此書當作於是年
　　景祐三年丙子二十八歲
　　是年作明堂定製圖並序　平土書　上聶記注書上李修撰書　上宋修撰書　太平院住持記
　　冬至夜酒醒詩　甘露亭詩
　　按見聶記注書雲行年二十八矣當在是年見李修撰書雲生平為文謹採二十四篇寫成一冊及明堂定製圖一道並序草具其副辱諸侍者見宋修撰書雲嘗著明堂定製圖並序其意在贊明經義以禆益一王之盛禮謹繕其副陳諸座隅則明堂圖之作亦在是年也獨平土書不著所作歲月然先生明年見范公而范公他日薦先生必以禮論易論明堂定製圖平土書共獻必同作於此一二年之間　張宗古送先生南歸序其畧曰自周室距今曠千餘載此禮廢絶所以學者各是已見競牽師習故復出泰伯以明其本蓋指明堂圖也
　　是年入京贄見宋修撰李修撰聶記注葉集賢諸公皆許可宋公〈庠〉李公〈淑〉聶公〈冠卿〉葉公〈清臣〉也㑹貢舉罷遂歸
　　景祐四年丁丑二十九歲
　　是年往鄱陽見范文正公其書雲年二十九嘗遊京邑彷徨而歸又黜鄉舉其後范公與先生書雲在鄱陽勞惠訪尋以改郡不敢奉邀則知先生是年鄉舉不利而往鄱陽訪范公也
　　寳元元年戊寅三十歲
　　是年作廣潛書十五篇　命箴　野記　鄧公儀傷辭　縁槩師詩　惜雞詩
　　按廣潛書自序雲歲辛未泰伯以潛名書後七年羈棲山巖即而廣之復為十五篇則此書當作於是年命箴雲三十曰壯聖人以立則此箴亦當作於是年廣潛書雲羈棲山巖則野記亦作於是年
　　寳元二年已卯三十一歲
　　是年先生夢大雨震所居室有一人紫衣而冠謂之雷神呼先生使前授之題曰春社詞援筆得八句與之及覺記其首三句頗怪麗後七年以五句足之按此夢與疑仙序二夢而三一為誕彌厥月之祥二為神授斯文之印天生賢哲豈虛其證是三夢皆可書富國彊兵安民三十策按先生以康定二年試制
　　科則此策必作於是年
　　康定元年庚辰三十二歲
　　是年得男參魯　有上江職方書　又往越州赴范高平公招故有登越山詩按丁亥年先生作亡室墓誌雲一男參魯僅毀齒蓋自庚辰至丁亥凡八年故曰僅毀齒也
　　按先生上江職方書雲行年三十餘近訪呉越而歸曰三十餘則當在是年曰訪呉越而歸則訪范公也〈江公鎬寳元元年以職方守旴〉
　　康定二年十一月改慶厯元年辛巳三十三歲
　　是年作建昌軍集賢亭記　修麻姑殿記　麻姑山仙都觀修三清殿記　梓山院修佛殿記　上呉舍人王內翰富舍人劉集賢慎殿丞書　日出詩　感事詩　和慎史君出城見梅詩
　　按集賢亭記序曰康定二年夏六月太守慎公作新亭于軍門之南孟秋告成郡人李覯為記三清殿及麻姑殿記皆是康定年號梓山佛殿記亦云康定二年秋九月則是數記皆作於康定未改元之前也上慎殿丞書蓋慎公釴其時以殿中丞守旴江此書當作於未入京之先
　　上呉舍人王內翰富舍人劉集賢書蓋呉公〈肅〉王公〈堯〉臣富公〈弼〉劉公〈敞〉其時皆居朝此書當作於入京之日然是年郡舉先生應茂材異等科有㫖召試故入京上諸公書乂寄祖祕丞〈無擇〉詩歴序應科本末則雲憂愁經歲是先生留京一年也
　　慶厯二年壬午三十四歲
　　是年先生試制科得召第一長沙蕭注與先生書雲昨偕弟英求舉於京師聞足下應賢良預第一召試未有不心思目願欲識其面者　秋七月試制科不第歸過南康見郡守祖祕丞
　　按皇祐類稿與祖祕丞詩云及過廬山南聞君初布治又曰高㑹雖暫歡故園當速至是先生留康廬日淺而歸興濃矣
　　是年又有寄小兒詩　送余疇若序　與章望之祕校書　與楊屯田書〈楊文公億之子〉　麻姑山賦　寄周寺丞詩　惜才詩　送侯殿直知吉州詩
　　按寄小兒詩注云此兒纔三歲蓋庚辰得男至壬午恰三歲送余疇若序寄周寺丞詩蓋周燮以是年宰南豐請余疇若南豐主學故先生以序送其行楊屯田其時守筠州故有書與之麻姑山賦乃述高臺層瑤繚垣築粉之美必是修麻姑殿後所作當在是年送侯殿直詩曽得滁州在故鄉按國史歐公以慶厯二年知滁州此詩之作亦當在是年也惜才詩恐亦是作於下第之後
　　慶厯三年癸未三十五歲
　　是年集退居類稿十二卷　慶厯民言三十篇　作周禮致太平論三十篇　撫州菜園院記　雪中贈柳枝及柳枝荅詩　寄周寺丞詩　送錢寺丞知白州詩　三賢詠　上蔡學士詩　寄祖祕丞詩按先生集所為文名退居類稿雲自弱冠迨今十五歲得草稿二百三十五首類為十二巻是年冬至日南康守祖〈無擇〉為先生作序則知先生是年下第退居既集退居類稿又有周禮致太平論焉其後陳次公述先生墓誌雲及退居為周禮致太平論並序則實作於是年也　上蔡學士書言鄒子房事蓋蔡公以慶厯三年為諫官此書亦作於是年　周寺丞〈燮〉時為南豐宰錢寺丞〈得臣〉時以南城宰知白州故先生有詩送之　又寄祖祕丞詩云郡守方仁賢學宮盛修理踵門致勤恪命我談經藝余襄公薦章雲下第退居四方生徒從之講習鄧溫伯雲慶厯三年南城始詔立學先生為之師四方來學嘗數百人則知先生以是年退居於家故郡守請主學事　柳枝詩蓋因是年二月入京遇雪而作也
　　是年中女生按丁亥年先生作陳夫人墓誌雲中女五歲其少未免懐蓋中女之生在是年也
　　先生作周禮致太平論三十篇而內治七篇居其首其畧曰內宰以隂禮教六宮六宮後也又以隂禮教九嬪九嬪掌婦學之法以教九御後尊也不得不受教女御卑也而教亦及之是在王宮者不可不知禮也余按此篇三歎成王周公致太平之書其精神心術盡在於是使先生之志獲行如有用我執此以往豈特王河汾能言之惜夫其不果也
　　先生作慶厯民言三十篇開諱而下言言藥石字字規戒先生斯時無官守言責少露梗槩一二年間杜富韓范歐余王蔡君明臣忠三陽道泰公既不能為三諫之詩以効君謨又不能為濃墨之頌以効石介雖在畎畝惓惓忠赤不能自已作為此篇天子聖明芻蕘博採持此上聞言者無罪四十二年之治實嘉賴之故祖〈無擇〉曰真醫國之書爾
　　慶厯四年甲申三十六歲
　　是年上富公范公書　作麻姑山真君殿記　李子高墓表　陳伯英墓表　寄祖祕丞書　除夜感懐詩　南塘觀魚詩〈二詩並次陳殿丞肅韻〉
　　按上富范書蓋獻慶厯民言及言國事故也
　　李子高墓表雲卒於慶厯四年則墓表想亦作於是年
　　陳伯英墓表雲吾嘗銘陳仲溫之葬其子漢公字伯英後十二年而死又從而表之仲溫乃先生之伯丈伯英乃郎舅也仲溫之葬在壬申年伯英以甲申年死故曰後十二年則墓表亦當作於是也
　　寄祖祕丞書雲教道亦難行徒以釣積毀篋書歸敝廬庠門任蕪穢先生此言蓋因上蔡學士書言鄒子房事鄒因誣織先生同入郡圄其事既白先生乃棄學事而復家居也
　　慶厯五年乙酉三十七歲
　　是年有與胡安定書　寄祖祕丞詩　南城縣㕔記處士陳君墓誌銘及祭文　白石暹師塔銘
　　按與安定書雲康定初錢塘別後二年自京師歸中途曽寫書今又四年則此書當作於是年
　　是年余襄公薦先生於朝其章畧曰李覯博學通識包括古今潛心著書研極治亂江南儒士共所師法閩中名士黃通以書與范文正公曰李覯生聖時三十七年也其徳行文學其智識材術疑三代英靈復生於今大江而南皆呼曰先生暨應詔來都下今副樞富公諫省歐陽公紫微余正言三班田紫微淮南祖提刑皆當世之名儒莫不競造其門而優禮之若吾公者知泰伯為最深惟其知之也深故嘗有論薦泰伯之心
　　慶厯六年丙戌三十八歲
　　是年作長江賦　集皇祐續稿作序　足成夢中春社詩　上王刑部書　次王刑部遊麻姑山詩　及唱和詩序　傅代言墓表
　　按先生乙未年再上富公書雲慶厯四年以書言南方事後二年作長江賦則此賦當作於是年　王刑部乃漕使逵也　是年游信州作弋陽縣學銘　聞女子瘧寄詩　弋陽縣堂北見夾竹桃海棠二詩題靈陽宮⻱峯精舍葛陂懐古詩　逢何道士詩按先生皇祐三年作新成院記雲前此予歸自信又雲既去五六年自此年至皇祐三年約五六年則游信必在是年若銘若詩皆作於在信之時也
　　慶厯七年丁亥三十九歲
　　是年作禮論後語　刪定劉牧易圖序　宋屯田延平集序　亡室陳氏墓誌　處士饒君墓表　建昌知軍㕔記　景徳寺重修大殿及造彌陀閣記　邵武軍學莊田記　小女詩　海南編集　題韓偓詩後　答黃漢傑書
　　按禮論作於明道元年而後語雲吾為禮論後十五年有持章望之論一篇以吾為好怪則禮論後語當作於是年刪定劉牧易圖序論見於答宋屯田書亦當作於是年　宋屯田延平集蓋因入閩訪福帥蔡學士路經昭武而作也〈宋屯田咸字貫之時為延平倅假守昭武〉海南編詩因宋屯田見示海南編而作題韓偓詩後因游閩而作　答黃漢傑書以漢傑貽書言景徳寺記及邵武軍學記言浮屠事故先生答漢傑書雲覯排浮屠固久於潛書於富國策人皆見之矣豈年近四十而輙渝哉惟漢傑觀厥二記不甚熟爾吾於此言乃責儒者之深非尊浮屠也先生言年近四十則此書當作於是年
　　是年夫人陳氏卒按陳次公述先生墓誌雲再娶饒氏不知娶於何年
　　慶厯八年戊子四十歲
　　是年中女子死有哭女詩云妻死女已病踰年成二喪曰踰年者蓋去年陳夫人卒今年中女死也冬十一月作建昌軍儀門記　太平寺浴室記　寄祖祕丞詩
　　皇祐元年已丑四十一歲
　　是年作宋中舍及江夫人墓碣銘　送李山甫詩是年范文正公薦於朝其章畧曰李覯著書立言有孟軻揚雄之風義臣今取到本人所業禮論七篇明堂定製圖序一篇平土書三篇易論十三篇共二十四篇編為十巻繕寫上進乞賜御覽則知斯人之才之學非常儒也其人以母老不願仕乞就除一官許令便養
　　皇祐二年庚寅四十二歲
　　是年作周醫博墓表　迴向院記　謝官表謝范資政啓　怡山長慶寺詩
　　是年赴范文正公招於杭州范公再薦於朝其章曰臣去年録進李覯所業十巻其明堂圖序一卷今朝廷行此大禮千載一時斯人學古之心上契聖作再錄上進乞加天奬以勸儒林㫖授將仕郎太學助教誥詞雲學業優議論正有立言之體且履行修正誠如薦章特以一命及爾其益進於道勿患朝廷之不知也
　　皇祐三年辛卯四十三歲
　　是年作廣文陳生墓銘　承天院記　麻姑山仙都觀御書閣記　新成院記　送知軍曹比部移之䖍州詩
　　按旴志曹公觀以皇祐三年守旴此詩當作於是年是年丁母鄭夫人憂十二月葬於先府君墓東南隅實建昌鳳凰山之麓按墓誌雲方謀扶親西遊夫人許之未及行而遭大故
　　皇祐四年壬辰四十四歲
　　是年集皇祐續稿八巻作序　刋行周禮致太平論十巻　上孫觀文書　酬陳屯田詩
　　按續稿序雲行年四十四疾疹時發作其於文字間尚克有進也歟又雲慶厯癸未錄退居稿後三年復出百餘篇當在是年上孫觀文書蓋是年儂志高寇廣西孫觀文〈沔〉持節討之先生寄書陳利害十事孫公答書雲示教民病非留心博愛何以及此　酬陳屯田詩云封豕長蛇戰嶺南蓋指儂寇也此詩亦當作於是年
　　皇祐五年癸巳四十五歲
　　是年著常語上中下三卷　承天院羅漢閣記　栢林溫氏書樓記　傅進士墓銘
　　皇祐六年甲午四月改至和元年四十六歲
　　是年除鄭夫人服　作常語後序　袁州學記　清話堂詩　送嚴介序聶夫人徐夫人張都官墓誌袁州雜詩三首
　　先生作袁州學記河東柳淇書京兆章友直篆天下號為三絶其學記畧曰惟四代之學攷諸經可見天下治則撢禮樂以陶吾民一有不幸猶當仗大節為臣死忠為子死孝詳味斯言此豈特為袁州學校重且將為天下國家重故曰君子化民成俗其必由學乎　袁州雜詩郡守祖〈無擇〉皆賡其韻　清話堂詩蓋與周伯達宿景徳寺而作其詩云無限中心不平事一宵清話又成空遂目其處為清話堂且題八句雲
　　至和二年乙未四十七歲
　　是年寄富公書並長江賦一首皆論東南利害　寄祖祕丞詩　送春二絶　送陳司理序　江屯田墓誌　陳都官墓碣銘　鄒夫人墓誌銘　鄭助教母陳氏墓銘　陳府君夫人聶氏墓銘
　　至和三年丙申九月改嘉祐元年四十八歲
　　是年有鉛山縣尉陳君墓銘
　　嘉祐二年丁酉四十九歲
　　是年國子監奏乞差太學助教李覯充太學説書㫖令赴太學供職按奏劄雲雖因名儒論薦命試一官未沾政祿而養道丘壑慾望朝廷差充太學説書冀有禆庠序風化
　　嘉祐三年戊戌五十歲
　　是年除通州海門主簿太學説書　作太學議一篇景徳寺修院記
　　按誥詞雲爾醇明茂美通於經術東南士人推以為冠自佐學政逾年於茲孜孜渠渠務恪厥守祭酒司業以為博士之職莫宜於爾可特授通州海門縣主簿太學説書如故㫖令詳究太學制度故有學議
　　嘉祐四年已亥五十一歲
　　是年權同管勾太學蓋因胡瑗以病告假故有斯命尋以祖母未祔先塋請假歸遷㫖給假一月先生遂歸八月卒於家十二月祔葬於鳳凰山府君之塋按陳次公作先生墓誌雲臨終無他言惟執次公手以明堂圖為託三禮未成為恨是先生又作三禮論未成而絶筆也






