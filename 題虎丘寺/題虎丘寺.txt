
青林虎丘寺，林際翠微路。
仰見山僧來，遙從飛鳥處。
茲峰淪寶玉，千載唯丘墓。
埋劒人空傳，鑿山龍已去。
捫蘿披翳薈，路轉夕陽遽。
虎嘯崖谷寒，猿鳴杉松暮。
裴回北樓上，江海窮一顧。
日映千里帆，鴉歸萬家樹。
蹔因愜所適，果得損外慮。
庭暗棲閑雲，簷香滴甘露。
久迷空寂理，多爲繁華故。
永欲投死生，餘生豈能誤。

