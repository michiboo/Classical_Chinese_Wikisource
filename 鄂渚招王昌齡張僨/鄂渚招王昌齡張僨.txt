
刈蘆曠野中，沙土飛黃雲。 
天晦無精光，茫茫悲遠君。 
楚山隔湘水，湖畔落日曛。 
春雁又北飛，音書固難聞。 
謫居未為歎，讒枉何由分。 
午日逐蛟龍，宜為弔冤文。 
翻覆古共然，名宦安足雲。 
貧士任枯槁，捕魚清江濆。 
有時荷鉏犁，曠野自耕耘。 
不然春山隱，溪間花氤氳。 
山鹿自有場，賢達亦顧群。 
二賢歸去來，世上徒紛紛。

