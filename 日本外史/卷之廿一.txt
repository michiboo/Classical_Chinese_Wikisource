日本外史	卷之二十一
德川氏正記
德川氏四
慶長四年。正月。內大臣在伏見。代豐臣秀吉。權決天下事。與大納言前田利家。中納言毛利輝元。中納言上杉景勝。參議浮田秀家。式部少輔中村一氏。雅樂頭生駒親正。帶刀堀尾吉晴。彈正少弼淺野某。治部少輔石田三成。右衛門尉增田長盛。大藏少輔長束正家。法印前田玄以。俱論外征諸將之功。奏請天朝。以島津義弘全我國兵功最大任參議。其子忠恆任左近衛少將。加封四萬石。賜刀劍。其餘行賞有差。豐臣秀吉之薨也。嗣子秀賴猶幼。內外疑懼。口耳相屬。石田三成增田長盛相與謀曰。德川與前田協心出政。我輩徒爲其所驅役。方今之計。莫若離二家。二家已離。乃可以逞。二人乃爲相惡者。長盛事我。三成事利家。利家嘗欲饗內大臣。期已定。長盛遽來警曰。大納言將不利於公。乃託疾辭饗。他日。長盛謂利家曰。曩有流言。內府是以辭。今事已白矣。公復請之。
利家曰。前日之事。吾辱已甚。吾不堪再被辱。長盛固請曰。內府悔不來也。苟請之。必欣然來。利家從之。長盛馳見內大臣曰。利家奸計旣成。公慎勿往。內大臣曰。吾不忍再辱之。及期將駕。長盛復至。出密移於袖示之。內大臣驚怪。乃託事不往。利家慚憤。細川忠興與利家有姻。利家召而語之曰。吾衰老。爲人所侮。何面目立世乎。吾將歸國也。忠興曰。公之憤固宜。然廢遺命棄沖子。而自引之國。是自舍威權。而取嗤於人也。利家乃止。而終與我有隙。是月。利家奉秀賴徙居大坂。內大臣送之而還。舟至平潟。見岸上有兵。衆失色。以爲大坂人追躡也。或曰。得非井伊兵來迎乎。近則果然。乃使殿而還。當是時。天下牧長豪傑。人人有自立之志。而槪皆忌德川氏。相與欲圖之。一日。內大臣觀散樂於有馬氏。井伊直政來請間曰。今日外間騷擾。恐有變。宜及未昏還也。藤堂高虎繼至。密語久之。共扶而出。關東士民在京畿者。更相告言曰。我君將有難。盍往護之。來護第者數百人。先是。伊達政宗以上總介忠輝爲女婿。福島正則以松平康元女爲婦。蜂須賀至鎮自娶小笠原秀政女。康元。內大臣異父弟之子。秀政者。故世子信康之婿也。諸老奉行使人讓三家私婚背遺令。三家分疏不服。諸老奉行遂連署來誚。使解政柄。內大臣曰。我固不欲執政也。諸公厭我。我當引去。
於是我諸將以前日變故皆有蹤跡。反詰之。京畿騷然。黑田孝高。其子長政。福島正則。池田輝政。藤堂高虎。細川忠興。京極高次。織田長益。加藤清正。加藤嘉明。蜂須賀家政。森忠政。有馬則賴。金森長近。山岡景友。新莊直賴等。獨歸心於我。每夜來護議事。或勸入京極氏大津城。內大臣不肯曰。當是之際。進一步得勢。退一步失勢。乃止。榊原康政以更番至勢多。聞警疾馳至大津。故止不進。塞關以壅行人。行人填咽。乃開關通之。京師以爲東兵大至也。黨人之計。以故大沮。本多正信。伊奈忠次等。適監稅西上。亦兼程至。內大臣延正信問謀。且曰。三中老調停尋盟。要我於大坂。可往否。正信曰不可。因問曰。淺野彈正近爲何狀。曰。亦負平生。久不來此。正信卽赴淺野氏。與俱來。內大臣讓曰。吾與子親暱日久。太閣之喪。治部猶訃於我。子何獨欺我乎。彈正少弼始知爲三成所賣。流涕陳謝。自是益傾心焉。而三成等務推戴前田氏。勸除德川氏。利家嗣子利長密告之細川忠興。忠興曰。吁。子亦爲治部所欺也。利長色變。忠興曰。子悔告我乎。前田氏存亡。將決於此。不敢不忠謀。生死必與子俱。子勿憂。利長大悟曰。微子。我殆不免。請煩子諫家君。忠興乃入。諫利家曰。治部推戴公。公知其情乎。彼欲專事權。而憚內府與公。乃欲假公力以除德川氏。今日除德川。明日及前田。公獨暗於此乎。
公稔知其奸。今乃在其計中。而不自知也。夫內府雄資智略。諸將無出其右者。彼輩百計圖之。適竟自禍耳。公與彼輩。共被其禍。不若自結於內府。以爲子孫之計也。利家頷曰。然。唯子爲我計之。忠興卽夜赴伏見。比曉來入我第。具告以故。自是忠興屢往來兩府。而憚外人指目。被蓑笠自操舟。時利家有疾。忠興與淺野加藤等。俱勸其力疾赴伏見。面內大臣。利家從之。內大臣乘輕舸迎入第。手設蓐使坐。利家悉語諸奉行密謀。勸我徙向島第。以絕覬覦。曰。吾百歲後。公幸善視我兒。內大臣許諾。利家喜而去。忠興又請我往答之。內大臣許之。三月。內大臣欲赴大坂。三成故縱流言。以沮其行。欲使利家忿之。福島正則又諫曰。大坂奸人巢窟。不可輕入。內大臣曰。亞相來。可不答哉。吾有警備。奴輩何能爲十一日。遂行。少將秀康留守。加藤池田細川福島黑田淺野諸將皆從。以弓銃護水陸。細川忠興以與利家有姻。遣父藤孝侍舟中。其實質之也。舟至大坂。岸有女輿。一人自輿中出。視之。藤堂高虎也。進曰。道路恐有變。宜御此而行。內大臣從之。入高虎中島第。終詣利家。利家喜。扶起迎謝。利家次子利政有異心。爲兄利長所制而止。及饗。諸將皆侍。利政佩利刄。將近內大臣。利長目攝之。利政不敢發。其夜。內大臣復宿高虎第。諸奉行會於小西行長宅。獨彈正少弼以我館伴辭弗往也。
三成議曰。內府亞相復協矣。我輩將無噍類。爲之何如。行長建策曰。吾請今夜襲藤堂氏。縱火攻之。不則要之歸途。可以獲志。前田玄以素歸心於我。因沮之曰。嗣君未長。我輩受諸老之令。固其分也。今私動兵。背天下約。縱使得志。豈能晏然哉。且諸宿將皆護內府。不可輒得志。交戰不決。而結城秀康以東兵來援。必大敗矣。增田長盛亦然之。長束正家曰。且諜之。諜還報曰。中島列炬如星。乃止。明日。內大臣北還。榊原康政爲前驅。井伊直政爲後拒。遂歸伏見第。三成等悔恨。又謀襲擊我第。以爲非摟忠興。則事不可成也。乃因玄以請忠興。啗以大封。忠興密告之諸將。諸將曰。且可佯聽以探其謀。忠興乃與三成會於長束氏。問三成曰。欲除內府有何策。三成曰。我諜其邸。邸兵僅二千。邸側宮部氏福原氏皆爲我黨。而其宅頗高。我率衆據之。臨放火箭。俟其避火。迫以鳥銃。可以鏖之。問其期。曰。今夜矣。忠興憂之。而不動辭色。徐曰。內府素訓練其兵。二千人決死出鬬。公保必勝之乎。且放火箭何論地高卑。彼苟諜知我計。則我能放之。彼亦能放之。是非策之得者也。我有一策。我以我兵二千。爲子爲先鋒。突入死戰。而公等唯大衆承其弊。克之必矣。三成等不肯。忠興力爭。議未決而天明矣。忠興走告之加藤清正。竝馳來白。內大臣曰。吾亦非不覺之也。
奴輩來攻。則吾自焚第。出東北廣地決戰耳。忠興等促徙向島。向島。伏見故城址也。乃修築之。以二十六日徙居焉。諸奉行知事泄。皆著僧服。要謁於豐後橋。以謝其罪。物情稍定。池田黑田淺野細川福島兩加藤七將。皆與三成有讎隙。於是遂連署請誅之。內大臣不許。時三成依於利家。七將遂赴大坂。請之。利家亦不許。閏月。利家病卒。七將議伺三成出要擊之。毛利上杉浮田島津佐竹五家。素善於三成。三成於是乃間行。入浮田氏備前島第。而以五家兵自衛。秀吉在時。佐竹義宣嘗賂三成。得以兼幷其國。深德之。義宣是時在伏見。聞三成急。馳見之曰。衆怒不可犯。能制之者。獨德川翁。治部寧自歸焉。乃使女裝而往。自入乞命。內大臣許之。七將追至。夜治兵各第。而固請焉。內大臣心自計之。寢而不寐。本多正信入謁。欬曰。何亟就寢也。內大臣自中呼而問爲誰。曰。正信稟事。曰。所稟何事。正信曰。謂治部何。內大臣曰。吾方思之。正信曰。主公已思之。思則得焉。臣不必言也。趨而出。旦日。內大臣使伊奈圖書出諭七將曰。治部窮來投我。我不忍與之諸君。且諸君欲以私憾戮重臣。吾何得許之哉。諸君必求逞其意。吾當助治部而與諸君決戰。七將大驚。勉從之。乃使中村一氏酒重忠諭三成曰。衆情恟恟。子盍解職就國。是爲幼主屈躬。以靖國家之亂也。三成謝曰。
當熟慮而答焉。三成乃潛馳使大坂。謀之於上杉景勝。景勝大會諸藩主議之。謀曰。治部宜聽命就邑。退伺世變。然後上杉佐竹皆歸藩聚兵。不復來覲。下兵於八州。以撼其根本。則內府必自將赴討。毛利浮田以下。乃羣起其後。衷內府而東西擊之。從征諸將。置質大坂。必不棄此黨彼。內府孤立。腹背受敵。雖有勇智。無復所施。竟窘蹙而乞降矣。天下之事。皆可圖也。乃使使者還。密報之三成。七日。三成聽命。十一日。就其邑澤山。內大臣慮七將要擊之。令少將秀康等護送之。七將不能發。三成旣被擯。而諸奉行皆不自安。因三中老請內大臣。入伏見城以鎮京畿。許之。六月。十三日。自向島徙焉。諸藩主皆來賀。威望益重。七月。命諸奉行。令征韓諸將皆罷就國。上杉景勝請曰。去歲徙封。未及施政。奧地難服。君所悉也。請一往措置焉。佐竹義宣請曰。統內寇起。請往定之。前田利長亦以襲封後未視國政謁歸。皆許之。於是前田氏歸加賀。佐竹氏歸常陸。上杉氏歸陸奧。毛利氏歸安藝。浮田氏歸備前。而黑田氏歸豐前。加藤氏歸肥後。細川氏歸丹後。其餘諸將皆就國。是歲春。島津氏重臣伊集院忠棟有罪。島津忠恆誅之伏見邸。衆尤其擅殺。忠恆懼。屏居於高雄。以俟罪。內大臣遣伊奈圖書。率兵數十。迎還其邸。聞忠棟子久直在國擧兵。令忠恆歸討之。至是又遣山口直友勞之。
贈以衣物。尋遣寺澤廣孝。諭降久直。八月。內大臣入朝京師。九月。七日。赴大坂。欲以重陽節見秀賴。三成在澤山聞之。遙授計於增田長盛長束正家。長盛正家乃就館。告內大臣曰。加賀黃門與淺野彈正通謀曰。內府入城。則彈正佯與之搏。因拉其手。令大野治長土方雄久耦刺之。內大臣與從者議。本多正信曰。宜稱疾不入而。徵兵伏見以歸。井伊直政本多忠勝榊原康政曰。不入則曲在於我。臣等從焉。以死衛之。內大臣兩用之。乃徵兵。兵來者三千八百。九日。率而入城。升堂從升者十餘人。衛士欲止不納。直政厲聲曰。內府有戒心。關東野人。不復知禮節。內大臣入見秀賴母子。直政忠勝康政隔障而坐。彈正少弼聞有讒言稱疾不出。內大臣出至中廚。託言曰。廚下大紙燈。東國所無。當使從者觀。酒井忠利出。招從兵護衛歸館。內大臣曰。沖子在此。而我居伏見。其勢隔絕。奸所以易入也。吾將徙居與之密邇。長盛正家請以西城奉之。秀賴嫡母北廳時來寓西城。於是去歸京師。內大臣代入焉。使秀康留守伏見。十月。與正信議。放治長雄久。使彈正少弼就國。不敢就。而赴武藏府中。以依其子。內大臣遂下令擊前田氏。前田氏治於金澤。丹羽長重請曰。臣邑小松與金澤隣。北伐之役。願爲先鋒。許而遣之。細川忠興聞而來見。爲利長白冤。因馳書加賀。
使其老橫山長知來謝。內大臣命以利長母爲質。利長聽命。是月。浮田秀家將坂崎戶川岡花房四人。計攻嬖臣長船某。秀家欲誅四人。內大臣制止之。以四人附吏。時關東喧傳。上杉氏有異圖。石田氏亦招四方有名之士。島勝猛者。嘗仕甲斐山形氏。稱爲知兵。三成延爲謀主。修繕守備。內大臣使人詰之。答曰。澤山當衢路。其荒廢不可不修也。五年。正月。內大臣在大坂。受諸將參賀。二月。中納言牙騎。有鼠巢其馬尾。人異之。或引文治故事。以爲亂兆也。是月。內大臣令增田長盛大谷吉隆促景勝入覲。景勝稱疾不來。而東北諸國爭上變。告景勝有反形。乃令伊奈圖書再往詰之。景勝枝梧不服。四月。復令僧承兌以書諭景勝老直江兼續。五月。兼續復書。書辭悖慢。內大臣大怒。遂欲親將東征。中老奉行竝請命將代往。弗聽。乃大議軍事。按東國地圖。部署諸將所嚮。伊達氏自信夫。佐竹氏自仙道。最上氏自米澤。前田堀村上溝口氏自津川。自餘侯伯。從內大臣。自白川進。堀氏老堀直政進言曰。白川之路絕險。所謂一夫當關。千夫不過者。恐難於進。宜爲之計。內大臣曰。彼執一槍。我亦執一槍。何難之有。乃下令諸侯伯治兵。以來月會江戶。石田三成佯請自從。不許。乃徙前田氏質於江戶。養保科正直女。以妻黑田長政。十五日。秀賴來祖。明日。內大臣留佐野正吉於西城。
而自至伏見。以鳥居元忠爲留守。以松平近正內藤家長松平家忠副之。元忠嘗從三形原之役。傷股而跛。及老益難步履。於是聽堂上用杖。翌夜。入謝曰。留守之任。臣與近正足矣。會津事勢重大。家長家忠皆宜扈從。內大臣曰。京畿不保無變。四將吾猶以爲少也。元忠曰。無變則已。苟有變。則此城先被兵。而四無應援。臣當死以報國。他將帥不宜留以貽敵也。內大臣慰勞之曰。吾童時質於駿河。汝自參河來侍。葢十二歲矣。今何老也。留而與談。夜已三鼓。元忠曰。明朝早發。君少就寢。因辭曰。臣以此爲永訣。亦不可知也。將起。足益痺。內大臣命侍者扶出。目送攬涕而入。旦日。駕發伏見。譜第將帥在者盡從。至大津。見京極高次賜物。及其諸臣。以其子高知而行。及石部。水口城主長束正家請饗之。會有告其異謀者。乃乘婦人輿。夜過城下。正家驚。追及於土山。謝罪。內大臣溫言遣歸。諸侯伯相踵來從。得兵五萬。沿道將士以次饗之。至駿府。府主中村一氏篤疾瀕死。使其子一榮從軍。軍至箱根。中納言使大久保忠隣本多正信來迎。七月。二日。至江戶。七日。大饗內外諸將。休士馬數日。下軍令十三條。使前部先發。三成候內大臣之東也。曰。吾計中矣。乃議擧事。會大谷吉隆自其邑敦賀將會東師。三成使其老樫原某要之垂井。吉隆問知其故。語樫原曰。治部雖有才。
而不爲衆所喜。今擧大事。誠能推輝元秀家而自下之。合其軍以應景勝。或可徼幸萬一焉。雖然。我軍未合。而內府反旆。則所嚮魚潰矣。予將以此諫治部也。乃至澤山。問三成曰。子何以克內府。三成曰。西道豪傑。皆應嗣君之令。當不日會大坂。而東北諸國。槪通於景勝。景勝縻內府數月。而我擧西諸侯。長驅踰箱根。可一擧而克。是諸老所定議也。吉隆曰。是亦可謂善計矣。而吾不保其中也。子獨不見夫奕棋者乎。中手相對。算成者勝。卽遇國手。其所爲皆出我意表矣。內府國棋也。吾恐其出子之意表也。且子擧事有不可者五。內府少小角武田北條諸豪。老於兵機。以故太閣之英略。終不能加焉。況於今人乎。其不可一也。內府國富兵強。諸大國莫可較者。其不可二也。內府資望重於諸侯。而子以卑位微力首事。其不可三也。內府多熊虎之將。在昔織田右府選諸家將率。圖繪其像。時德川氏有參河一國。而上圖者十九人。今又不知其幾倍。我將士有類之者乎。其不可四矣。德川氏撫士非一日也。部屬精銳。義與國始終者。不可勝數。卽有死事。祿其孤於襁褓。士之親附如膠漆然。我乃以瓦合之師抗之。其不可五矣。有五不可。子必止焉。三成曰。我已定約。其可止乎。且諸大國皆仇內府。內府不足畏也。吉隆大息曰。吁。子而有此謀。盍蚤告我。我託送內府。率兵從之。
與長束大藏夾擊之。可一擊而獲。今已東矣。是放虎還山也。乃辭出。旣而不忍棄之。遂還佐其謀。與俱至大坂。移書遠近。誣內大臣不利秀賴。抑留西諸侯赴江戶者。立花宗茂在柳川。得大坂檄。其老小野某曰。內府雖握兵。不能較西軍之衆。前跋後疐。不過保守箱根之險。而天下皆歸豐臣氏矣。不若速就大坂。衆皆是之。立花增時曰。公等所言。皆其形也。吾聞。智將勝於無形。內府之東。必豫知西之有變。聞變之日。卽還軍矣。且黑田孝高加藤清正在我近地。而素與諸奉行不善。必應內府。我宜與之俱進退。宗茂終從小野所言。孝高清正果不從大坂之徵。曰。三成藉口幼主。以樹私權。不可與也。乃勸島津義弘令歸東軍。而三成急促義弘。義弘終應西軍。孝高清正又諭小早川秀秋。秀秋嘗爲三成所讒。獲罪於秀吉。以內大臣救之。乃得免。常思報效。其從母北廳氏。又戒勿負內府。而諸奉行陽推奉之。秀秋亦陽應之。三成議收諸將孥於城內以爲質。遣兵諸邸取之。池田輝政妻爲內大臣女。加藤清正娶水野忠重女。與黑田長政妻。竝爲內大臣養女。其族人留守者。皆以計脫之。細川忠興妻明智氏。使其婦前田氏先遁。而圍已合。乃下令禁鬬。縱火自裁。三成懼而戢兵。使人入西城。諭佐野正吉。十四日。正吉出諸姬侍。自奔伏見。毛利輝元入居西城。於是侯伯會大坂者四十餘人。
爲應援者三十六國。乃議引軍東下。令增田長盛遣使伏見。諭鳥居元忠曰。大兵東下。將先攻伏見城。城本豐臣氏之有也。子棄而東。誰得誹議。吾受內府眷顧。又與子親善。故相告也。予速決計。元忠與三將答曰。我知受君命而守。不知聽他人令而走也。足下誠念寡君之顧乎。則當見勉厲。今乃示以走路。殊非所望。德川氏不乏於人。而我輩特受此任。固決志於死。雖有百萬敵。不敢逃避。請速來以試我鋒。使者再至。有刀而已。乃馳使關東告變事。二十日。浮田小早川島津鍋島等十將軍。合兵四萬來攻。城兵僅二千。元忠盡焚城下街市。謂諸將曰。吾與諸君。以寡兵守大城。不可相救。各守其所。死而後已。乃命酒訣飲。分陴而守。木下勝俊在城內。不自安而出。佐野正吉請入守。內藤家長辭。曰。子不可俱守者。正吉曰。我日棄大坂者。以諸姬故耳。我將死於此以明我志。乃納之。茶商上林政重素受我眷顧。亦請而入城。以茶筅爲號。秀秋義弘送款於元忠。請入城俱守。元忠不納。諸軍乃圍城。松平家忠出戰。不利。乃收兵固守。大坂兵乃別攻細川藤孝于田邊。伏見受圍之前日。中納言發江戶。其明日。內大臣繼發。行四日至小山。而伏見使者至。內外大驚。中納言自宇都宮還。少將秀康自結城來。親信將士皆會焉。本多正信曰。從征諸侯。其質盡在大坂。必不爲我用。
爲今計者。宜盡罷歸之。而獨與諸舊臣固守四疆焉。衆多然之。井伊直政進曰。德川氏取天下。正在於今日。臣聞。天與不取。反受其殃。盍速反大旆掃蕩羣雄。區區保一隅。臣所不知也。作色而出。秀康曰。直政言是也。宜留一要將。而擧軍西上。內大臣曰。然。使秀康出迎直政。入畢前議。旦日。下令盡會諸侯於小山。使井伊直政本多忠勝傳命曰。大坂將吏。與景勝通謀。關西大亂。彼挾諸質子。而託言於幼主。諸君縱知其奸。亦情義之所難違也。卽欲歸西軍者。宜速解去。吾毫無所憾焉。當資其芻糧送而達之。諸將相目。未有所答。福島正則進曰。三成首事。非幼主所知。臣等焉受其頤指。以敵於足下哉。願充前驅。殄滅奸黨。淺野左京大夫。與黑田長政池田輝政細川忠興加藤嘉明等。皆贊其議曰。吾曹從足下。固不顧妻孥。內大臣悅。饗之。使人問曰。東西受敵。我馬首所嚮。先東乎。抑先西乎。諸將答曰。西哉。正則引滿屬長政曰。近日必以三成行長頭爲下物。內大臣出。面謝諸將。諭曰。公等先行。我亦當繼往。因謂德永壽昌曰。子知兵矣。今日之事。勝敗如何。壽昌曰。雖諸侯伯擧敵足下。而各自爭威。號令不一。敗形已覩矣。內大臣曰。然。凡勝敗之決。在於元帥。我雖無似。又更事者。諸君苟聽我約束。吾平天下。不出五六十日矣。卽賜壽昌騮馬。以爲鄉導。賜正則驪馬。
以爲先鋒。直政忠勝請間曰。諸客將之意未可測也。藉第令無他。使此輩下手。以得成功。異日必曰。我輩取天下。以授德川氏。臣爲主公羞之。請以臣等充監軍。當率以往焉。乃許之。諸將將發。皆獻誓書納質。於是擇留守之任。本多正信薦秀康。乃召命之。秀康曰。兒願效力西討。何留守爲。內大臣曰。汝年少。不知留守任重耳。且諸侯置質江戶。非汝莫以繫羣心。秀康猶不肯。內大臣叱曰。汝畏景勝邪。秀康乃頓首曰。兒留矣。苟許兒以大將。則不使景勝出白河一步。大人勿復憂。正信進拊其膝曰。壯哉郎君。無論爲大將。內大臣濺泣。取一甲授之曰。是我少小所被。未嘗視背於敵。今以附汝也。秀康拜辭。以萬人陣於宇都宮。令東北豪傑皆受其節度。初佐竹義宣觀望兩端。陰遣梟將車猛虎。率兵救景勝。及西事作。益修守備。內大臣使人詰之曰。子撫四萬之衆。無一人東馳者。我不能無疑。苟不懷他心。則速擊會津。且納質焉。答曰。僕於足下。素無怨仇。何有他心哉。至若妻子。盡在大坂。無復可納者。諸將請討之。內大臣曰。且置諸。上國本也。東鄙末也。苟覆其本。末不患其不靡矣。乃使平岩親吉松平信一統下總諸豪以備之。初伊達政宗在大坂。請先馳歸以備會津。內大臣笑曰。子又發故態乎。事平。當賞以地。慎勿遽戰。政宗歸國。卽襲取白石。內大臣使中澤主稅往告西事。
問其去就。政宗誓不貳。主稅曰。內府有別命。使公君臣熟議三日而後告之。政宗請速聞之。不答。明日。固請。乃答曰。內府使謂公曰。吾留兵宇都宮。而西上。公收兵退守其疆。彼慮其後。不敢尾我。我捷西軍而來。可夾而殲之。政宗曰。吾力戰取此城。曷可遽棄之。宜乘勢入會津。主稅曰。是內府所以丁寧也。勝敗不可必。苟有敗衄。適張敵勢。四近皆叛。翼而西鄉。其鋒豈易遏乎。願熟思之。公苟聽從。寡君更有密旨。政宗沈思久之。乃問曰。密旨何如。主稅附其耳。語曰。事平。以會津百萬石附公。政宗大喜。使人送至小山乞印信。收兵歸大崎。最上義光素戴內大臣。則首攻會津。率東陲諸侯。臨米澤口。堀直政其子直寄。與溝口村上氏。數擊越後人應會津者。內大臣皆下令禁戰。於是東事處置盡定。乃將西征諸將以二十八日發小山。當是時。天下將士。東西嚮背。來往如織。而父子兄弟分處兩地者。迭懷危疑。訛言沸騰。內大臣使召還黑田長政。謂之曰。卿謂正則之心如何也。答曰。臣保其無他。卽有他。臣控掣之。乃賜長政鎧冑遣之。生駒一正蜂須賀至鎮九鬼守隆。其父皆在西軍。內大臣留之不遣。旣而一正父近正。至鎮父家政皆送款。守隆亦固請。歸志摩招其父嘉隆。乃皆遣之。山內一豐之室。自大坂馳使告事。以路經敵中。襞書爲笠糾。一豐得之。不解而獻。
內大臣還之曰。猶觀也。一豐又問堀尾忠氏曰。子何以表志。忠氏曰。欲納城。一豐曰。善。乃自納其掛川城。先是。忠氏父吉晴受內大臣命。自濱松赴越前。將守其別邑府中。途遇所知利井重茂者。與俱至刈谷。刈谷城守水野忠重饗之。卒爲重茂所刺。吉晴驚。立斬重茂。重茂。石田氏所使也。報至小山。曰。吉晴殺二人。內大臣不懌。衆欲執忠氏。中納言曰。吾識彼父子爲人。是必謬傳也。已而得實。遣忠重子勝成。還撫其衆。而忠氏首發納城之議。一豐旣納掛川。忠氏亦納濱松。中村一榮納駿府。有馬豐氏納橫須賀。池田輝政納吉田。田中吉政納岡崎。福島正則納清洲。乃令諸舊臣代守焉。海道於是闢。而山道未闢。本多正信建策。擢木曾氏遺臣山村良勝千村吉晴。歸徇木曾。盡逐西吏。命遠山友次徇東美濃。取其故邑。西尾光教以美濃兵來歸。真田昌幸以信濃兵叛去。昌幸長子信幸。素受我眷顧。固諫之。昌幸使之赴小山。而自與次子幸村西走。夜過沼田。沼田。信幸邑也。欲入見其婦。婦本多氏。忠勝女也。辭曰。良人不同歸。是必有故。妾不敢私開門。欲見其子。曰。公欲抱孫。何必今日。遂命士卒乘陴。昌幸不能強。去歸上田。勵兵以俟我軍。我軍分爲二。內大臣由海道。中納言由山道。令定未發。內大臣乃敕淺野大野土方三人。以土方雄久與前田利家有姻。遣之北陸。勗利長。
使發兵扼越前。令富田知信稻葉道通等。就封伊勢。各自爲守。又發間使。予書於黑田孝高加藤清正。遙授方略。使統西海將士。以撓西軍之後。孝高益以書諭小早川秀秋。歸款於我。秀秋自伏見送書小山。謝曰。僕發筑前來上國。本將會於東征。不圖爲賊所要。共攻伏見。勢不可獨異。請俟大旆來。倒戈以償前罪。初西軍向伏見。以爲當一鼓而取也。已而我諸將捍禦不屈。敵益用大礮巨熕。攻擊十晝夜。城中有甲賀人。長束正家部兵與之相識。浮田秀家命射書於城上。誘其內應曰。不聽則磔汝孥。八月。朔。甲賀人縱火松城。西軍爭登。秀秋逼名越堡。松平家忠松平近正力戰死之。島津義弘逼西堡。內藤家長開門而射。殪十餘人。被創退入。作書附一卒曰。汝潰圍達之關東。遂縱火自殺。其子小一郎。與安藤定次佐野正吉山岡甫安。皆死之。外城已陷。鳥居元忠之卒勸其自殺。元忠曰。未也。殺敵一人。亦非報國乎。乃嬰壁亂射。殺傷過當。敵發火箭焚樓櫓。隨撲隨燎。元忠知不可守。麾兵二百。開門血戰。七合七克。敵衆群進。我兵皆斃。至廝養之卒無不戰死。元忠杖薙刀。踞階而息。敵人雜賀重次進。欲擊之。元忠曰。吾本城大將也。授汝首。重次橫槍揖曰。僕豈敢。君請自刄。元忠乃使重次釋己鎧。自割腹而死。年六十二。重次剄而裹之。幷諸將首。傳於大坂。
賈人某竊元忠首。葬之知恩院。是日。我前軍發江戶。內大臣發小山。四日。至江戶。得伏見之報哀慟。恤戰死者子。皆令襲封。米澤口諸侯。聞伏見陷內大臣歸江戶也。疑懼引還。越後諸侯亦收兵自保。越後人應景勝者。亦收入津川。上杉氏將士請尾擊內大臣。景勝不敢許。其將士竊相賀曰。內府西顧。狼狽而回。我勝必矣。獨杉原親憲有憂色曰。內府回軍。非不得已也。內府若勝。則我公何以猶立乎。初內大臣之赴小山也。遺其軍麾。中路覺之。從騎欲馳歸取之。內大臣曰。無以爲也。命伐道傍竹篠爲麾柄。取紙手裂之。束於柄端。試揮之者再。曰。如景勝者。用此而足矣。及發小山。擲之地曰。此亦毋用矣。石田三成遺書真田昌幸。報知上國之捷。轉致會津。且曰。內府分兵守管內十餘城。與上杉佐竹相持。焉能歷二十日行程而來上國哉。卽能來乎。邀之海道。擊而擒之耳。子善守山道。諸老皆欲賞子以信濃也。昌幸喜。益治兵。三成等又遺書北陸。數招前田利長。利長不應。大谷吉隆導京極高次及脇坂朽木赤座小川諸將。入越前。長束正家導毛利秀元及長曾我部等。入伊勢。中納言織田秀信在美濃岐阜。介居東西衝要之地。西人誘以大封。秀信欲應。其臣諫曰。豐臣氏嘗負我。德川氏嘗助我。宜以今日決去就焉。前田玄以爲京師所司代。亦教其歸東軍。秀信弗聽。終爲西人城守。
氏家行廣以桑名。羽柴勝雅以神戶。九鬼嘉隆以鳥羽。岡部某以龜山。丹羽長重以小松。靑木一矩以北莊。山口正弘以大正寺。皆應西軍。西軍總十八萬騎。其圍伏見者。引而東下。入美濃。修大垣城。以爲根據。使四近將士砦於犬山。以援岐阜。十一日。三成先入大垣。以迎諸將。警聞至江戶者。項背相望。內大臣曰。我已處置之矣。擧動如常。十三日。我監軍井伊直政本多忠勝。引前軍二十七將騎卒五萬。至清洲。距大垣七里。相持未戰。毛利氏前部攻阿濃津城。城主富田知信受東命。固守不下。夜出擊敵將長束正家。走之。我將德永壽昌與市橋長勝。攻福束高須二砦。取之。以絕大垣桑名糧道。而大垣兵日加。我軍有流言。前軍諸將與敵通款。二監數返使江戶。促內大臣親出。欲以鎮軍情。不獲命。十九日。村越吉直銜命而至。二監迎問其旨。吉直曰。稱疾不出耳。二人大驚曰。子慎勿將此命。果將。則諸將解體矣。因私改其命授之。旦日。會諸將而引吉直。吉直心竊謂。二監所言。主公豈有不知乎。我素以率直名。而特受此命者。取我不枉其言也。乃言於諸將曰。內府言。諸公久屯良苦。吾有寒疾。不可速出。二監失色。諸將默然。加藤嘉明曰。臣聽命矣。福島正則曰。何謂也。嘉明曰。吾曹與敵對壘。未嘗出戰。大旆之不西上。不亦宜乎。正則拍掌曰。然。衆遂議進取。
正則曰。岐阜兵衆。而阻木曾川。未易攻。我聲言攻犬山。則彼必分兵援之。我則逼岐阜。岐阜陷。則犬山自潰。二監從之。織田秀信果分兵來援。二監乃部署諸將。留藤堂高虎黑田長政等。備大垣犬山。令福島正則涉尾越川出其面。池田輝政亂河田渡出其背。諸將分隸之。兵各萬餘。正則以河田上流路捷。欲自赴之以先諸軍。輝政又以出敵背爲恥。二監諭正則曰。公已受先鋒之任。誰能爭之。但公主本州。舟筏可辨。池田不然也。諭輝政曰。公德川氏之婿。當務利其翁。何悻悻然與衆人爭尺寸乎。二人乃服。岐阜人聞警。請堅壁以俟大垣援。秀信不聽。出兵阻水。二十二日。輝政亂流遇敵於米野。破之。攻北門。正則攻陷竹鼻砦。攻南門。城兵善拒。不可拔。淺野左京大夫與一柳直盛等。攻其別堡。堡險而隮。左右泥淖。大夫老臣淺野右近生長美濃。諳其地理。蹊田而先登。揚徽於壁上。大夫望之曰。右近不可亡也。馬上揮槍。身先士卒。士卒皆奮。奪壁而入。斬城將南部遠山以下五百人。餘兵走城。城中驚擾。諸將因爭登。秀信遂乞降。逃奔高野。正則與輝政爭功。欲鬬。二監折之曰。以私忿忘公事。誓辭之實安在。二人服而罷。犬山敵聞敗而懼。戍將加藤貞泰與竹中重門關一致。皆拔歸我軍。自餘諸將皆遁。大垣敵聞我攻岐阜。卽出援之。島津義弘石田三成陣呂久川。
遣三千人進至合渡。長政高虎等諜知之。相謂曰。是吾輩任也。乃分道而渡。天方霧。敵兵不覺。諸將急擊敗之。追北至呂久川。義弘曰。前軍雖敗。吾與子整兵橫擊則勝。三成曰。敵兵銳進。岐阜葢陷矣。吾已不能援。何可當新勝之鋒乎。收敗兵。俱還大垣。高虎族高政進至赤坂。諭居民使安堵。諸將繼至止舍。定爲頓軍之地。南與大垣對。會浮田秀家至自伏見。三成迎而犒之。推爲元帥。秀家曰。敵兵戰疲。深入客地。吾乘夜襲之。以逸擊勞。必得大利矣。三成曰。當與島津小西議。秀家曰。兵貴神速。何議之爲。吾獨出決戰耳。三成止之曰。島津小西皆以爲地勢沮洳。不便夜戰。且夜戰以寡擊衆者也。今以衆擊寡。何必於此。今毛利參議在伊勢。安藝中納言在大坂。俟其盡至。合軍決勝。秀家曰。我軍盡至。則敵軍亦盡至。勝其可必乎。雖然。子稱老輩之言。吾後生也。不敢違焉。唯子勿悔之。乃入大垣。小早川秀秋自伏見至高宮。稱疾不前。三成等疑之。使人往議事因刺之。秀秋覺。不見。於是稱疾愈。來至美濃。不敢入大垣。大垣群帥。以岐阜陷召伊勢越前之軍。毛利秀元長束正家等。再攻富田知信。知信堅守累日。上野城主分部光嘉棄城來歸。與俱守。知信妻有勇。翼夫而戰。其郛已陷。嬰守內城。於是敵使僧興山入諭致城。不聽。強而後聽。秀元正家等。乃入美濃。秀元族將勸秀元歸東軍。
遂陰送質。大谷吉隆數誘前田利長。利長不應。與弟利政攻拔大正寺。進至細呂木。欲攻北莊。謬聞東軍敗于海道。乃退。遇小松兵於淺井畷。力戰而還。吉隆與京極高次等。取大正寺府中。於是亦入美濃。高次素歸心於我。欲城守大津。故遲回不發。脇坂以下先發。亦已通款焉。而吉隆不知也。使之陰備秀秋。秀元屯於南宮山。秀秋屯於松尾山。皆在大垣城西。島津義弘屯於城東。城北有長松砦。砦將某爲西軍守。及我軍至赤坂。棄守遁。二監遣一柳直盛守之。益旗幟。張疑兵。又遣水野勝成守曾根砦。爲其聲援。西軍聚議不決。我軍亦以敵兵衆盛。不敢出戰。日俟內大臣至。內大臣得村越吉直之報。大喜。乃命榊原康政輔中納言。以兵三萬西上。以二十四日發下野。直出山道。間日。得岐阜捷報。使人轉告東陲諸國。賜書正則輝政以下。賞之。曰。且勿戰。以待我出。命異父弟松平康元。及石川家政留守江戶。五郎信吉。及松平康直留守其西城。遂命諸城留任。九月。朔。內大臣親將發江戶。酒井某村串某擎金扇馬表葵章白旗。在馬前。近藤秀用大久保忠教掌槍。渡部守綱伊奈今成成瀨正成安藤直次等十五人。爲弓銃隊長。下野守忠吉以下親屬將領三十餘人。兵凡二萬五千。石川家成白曰。臣聞星家之言。今歲西方塞矣。請避方而發。內大臣曰。西方塞。則我擊而開之。
遂發。自東海道鼓行而西。近畿西國將士爭發使者。上狀馬首者。絡繹屬道。而東北空虛。宇都宮軍中訛言。會津悉甲南下。少將秀康使人言於景勝曰。小子受父命。居守於此。不能從上國軍。甚苦無事。願與公一戰。公能來乎。抑小子當往也。景勝辭。顧遣兵北攻山形。最上義光伊達政宗與之對守。堀秀治聞岐阜陷大軍西上。乃攻取津川。前田利長將會大軍。發兵復攻小松。小松旣通款。乃攻大正寺。逐敵守兵。遂招北莊。會前田利政以能登叛。乃不敢進。京極高次守大津。西軍三萬攻之。不能拔。細川藤孝守田邊。與西軍二萬。相持兩月。加藤忠明迎擊毛利氏軍於伊豫。加藤清正攻小西氏於肥後。黑田孝高攻大友氏於豐後。迭有勝敗。十一日。內大臣至清洲。召直政忠勝於赤坂。賞其功勞。止軍二日。以俟山道軍。軍不至。內大臣決策獨發。十三日。至岐阜。或獻巨柿實。內大臣戲曰。大垣落我手矣。擲之地。使近士爭取之。葢以垣柿國音相通也。十四日。發岐阜。前軍諸將迎謁呂久川上。內大臣面褒岐阜戰功。遂率諸將至赤坂。當是時。天下之兵。美濃以東者。槪屬我軍。美濃以西者。槪屬敵軍。四方豪傑。割據方隅者。皆觀望其成敗。而東軍以內大臣來士氣大振。西國偵騎走報大垣曰。赤坂多白旗。得非內府來乎。秀家三成等陽大言曰。彼方憂上杉佐竹。
趦跙不進。焉得遽來此乎。我諸將請乘機攻大垣。內大臣曰。大垣城壘壯固。兵食皆足。秀家雖少非暗者也。而義弘行長正家吉隆一心戮力。持重不出。攻之必損我兵矣。獨三成輕而恃衆。若誘出之外。使秀秋秀元撓其後。則可一戰鏖也。我且動軍以試之。日午。建大將旗鼓於岡山。令諸將少移陣而前。三成邀秀家。登丘而望曰。東軍塵升何也。偵騎爭報曰。內府來矣。諸軍聞之恟懼。島勝猛曰。是張聲勢以怵我耳。我當乘其動搖擊之。秀家曰。然。藉內府來。亦吾所期也。吾與治部當以先鋒挑戰。勝猛建策。設伏於一色村。而遣輕銳涉株瀨。犯中村一榮陣。一榮迎戰。有馬豐氏在其傍。分兵援之。西軍走。一榮張左右翼追之。內大臣自中軍望見。謂侍臣曰。式部嘗鍊兵。隊伍可觀也。追者渡而進。內大臣曰。嘻。敗矣。果遇伏。走者皆返。我兵不得退。內大臣命直政直勝往收之。二人則馳。左右指揮。自殿而退。敵兵不能尾。收入大垣。大垣諸將會議曰。內府來確也。何以決勝。秀家曰。彼必悉銳來攻。我守備旣具。足以待之。田邊大津之兵。將不日來會。安藝黃門亦當繼至。我疲敵于堅城之下。而內外擊之。其勢如鷹鸇之搏鳥雀。是全勝之策也。三成曰。不然。今敵兵半於我。吾聞倍則戰。未聞倍則守也。我輩擁大兵。征伐關東。而坐守孤城。不敢出戰。天下之望我者。皆沮喪矣。
往年小牧之役。太閣過慮。當戰不戰。終成內府之名。今豈可貳過哉。諸將負勇者。多右其議。吉隆正家爭之曰。當今之世。誰與內府決勝於野戰者。獨有持重以疲之而已。中納言謀慮深長。宜聽從之。議未決。內大臣揣知之。乃宣言曰。敵不敢出。我將置兵而西。直取大坂矣。皆束裝。大垣諸將聞之。終決議出戰。曰。備前中納言出陣關原。安藝宰相以前軍邀敵。薩摩參議自菩提山。赴赤坂之北。遶出敵背。三成以下分屬三軍。胥機合擊。擠東軍於呂久合渡。乃下令治兵。使人出戒三國之軍。卽夜。島津義弘使族家久入說曰。東兵遠來。衆心未定。請今夜潛兵襲擊。吾爲先鋒。衝其麾下。必利。不利。乃赴關原。爲未晚。島勝猛曰。詰旦之事。吾將再見德川甲背。何必草草爲也。三成曰。然。家久顧勝猛曰。子嘗見德川甲背乎。對曰。僕少仕甲斐。嘗追之遠江矣。家久曰。今德川非舊德川。子同視之。可謂飯匕爲矩也。不辭而出。毛利秀元素通於我。乃託言不欲爲秀家先驅。三成親往諭之。不肯。三成乃約曰。吾輔浮田君。與敵交鋒。而公橫擊之。吾胥其時。擧烽爲號。秀元佯諾。三成乃赴筑前軍。見秀秋勗之。遂北赴小關村。大垣諸將繼發。設大炬於栗原山以燎路。路隘。隊伍不整。又過雨。衣甲皆濕。五更而達。浮田秀家島津義弘背天滿山。東向而陣。小西行長陣其左。石田三成又陣其左。
有馬川尻糟谷石河布施玉置氏陣其右。大谷吉隆與平塚爲廣戶田重政。又陣其右。小早川秀秋屯松尾山。脇坂安治小川祐忠朽木元綱赤座久兵在麓。毛利秀元屯南宮山。鍋島勝茂長束正家長曾我部盛親安國寺惠瓊在麓。皆北嚮而陣。騎卒凡十二萬八千。福島氏候吏法齋者走報曰。敵出矣。正則問。何以知之。曰。臣掇馬矢皆溫。是以知之。正則乃使人赴岡山告之。旣而長松曾根諸砦皆上狀。內大臣哂曰。敵墮我術中矣。乃下令軍中。部署諸將。以福島正則爲先驅。下野守忠吉與井伊直政本多忠勝。爲申驅。黑田長政加藤嘉明細川忠興田中吉政生駒一正竹中重門戶川達安等。爲右軍。藤堂高虎山內一豐織田長益津田信成京極高知等。爲左軍。蜂須賀至鎮筒井定次稻葉貞通遠藤慶隆小出秀家龜井茲矩寺澤廣高等。爲遊軍。淺野左京大夫池田輝政與中村德永市橋有馬金森等。備南宮山。水野勝成松平康長與一柳松下西尾津輕等。備大垣。內大臣自以麾下爲中軍。酒井家次居前。本多康重大須賀忠政居後。騎卒凡七萬五千。遣奧平貞治。潛赴松尾山。監秀秋軍。使俟戰酣爲內應。黑田氏將毛谷主水使至中軍。召問敵數。對曰。三萬。曰。我候騎皆以十餘萬告。汝何所見。對曰。臣算其鬬士而已。內大臣大悅。十五日。黎明。親擐甲。不冑而巾。
上馬率諸軍。進至桃配野。召忠勝曰。南宮之敵可疑。忠勝曰。彼若挾詐。當下山陣。今猶在頂。是無慮也。內大臣曰。然。賜忠勝以名馬三國驪者。遣之。自進軍可半里。家次以白旗十二旒先行三百步。會天大霧。咫尺不可辨。東西之軍遇於關原。日加辰而天霽。敵諸將覩我軍已近。欲誘致而夾擊之。未敢挑戰。忠吉時年十二。與直政以兵三百。踰正則陣而前。正則臣可兒才藏誰何之。答曰。下野公子井伊侍從自爲斥侯也。曰。候騎不可多。直政乃附兵於其老木俁右京。而以十餘騎馳。旣而中軍鼓螺起。諸隊大鬨。弓銃已交。忠吉親冒義弘陣。與一驍騎搏。墮馬。命從兵斬之。復進被創。直政扞戰。右京尋至。忠勝乘三國驪。橫衝敵陣。陣皆披靡。其子忠朝手斬二騎。義弘行長戰甚力。秀家亦擊正則。殺傷數百。我衆將卻。正則叱咜督戰。會遊軍來援。合兵疾擊。我右軍自菩提山南。循麓而進。長政豫揀死士十餘自從。欲必擊三成。先諸將迫其柵。斃三成將島勝猛。吉政一正。與三成將蒲生備中北川十郎戰而不利。嘉明忠興軍其橫。吉政等返之。左軍諸將自道南進。直擊吉隆。吉隆與爲廣重政健鬬。我兵不可進。時日將午。兩軍迭進互退。勝敗未決。西軍數擧烽。秀元不敢動。秀秋亦不敢應東軍。東軍發礮松尾山以試之。奧平貞治亦促之。秀秋乃以兵八千下山。
平岡重定稻葉正成爲先鋒。迫吉隆之右。不利。貞治戰死。脇坂朽木小川赤座諸將。與我左軍相翼而進。信成長益斬重政。小川氏部兵斬爲廣。秀秋返戰。三面合擊。於是內大臣傳令諸軍。鼓譟齊進。聲震天地。西軍大動。我先驅乘之。擊走秀家。我左軍旣獲吉隆。進與右軍夾擊。走三成。斬十郎備中。行長之軍望見擾亂。欲卻而整。我申驅迫擊走之。義弘以一軍東南走。正家盛親等皆潰。西軍遂大敗。我軍乘勝追北。斬首四萬級。原草爲之赤。未時戰罷。我士卒死傷不滿四千。將帥無一人死者。盡赴中軍效首虜。內大臣據胡床。顧左右取冑。左右怪問故。內大臣笑曰。諺所謂勝而肅冑綦者也。乃以忠勝爲擯。延見諸將。忠勝贊曰。列侯今日之戰。皆絕類離群矣。正則曰。中務用兵。乃過所聞。忠勝曰。敵脆弱。不足較也。忠朝來謁。刀反不入室數寸。衆壯之。忠吉直政裹創而至。內大臣起視直政創。手注藥。以其餘賜忠吉。直政告忠吉戰狀。曰。鄙語言。鷹之俊者。其雛亦俊。臣於四郎見之。內大臣曰。發縱者得宜爾。秀秋秀元疑懼未至。內大臣使人召秀秋。乃與脇坂安治等來謁。膝行而前。莫敢仰視。正則耳語長政曰。黃門何醜也。長政曰。雉而遇鷹。固宜如此。內大臣使秀秋攻澤山自效。以小川赤座有罪。奪邑放之。秀元使使賀捷。以爲其父輝元在大坂。不敢先謁。引而西歸。
池田淺野等亦撤備上謁。正則進而言曰。足下決天下勝敗於一日。振古所無也。岡江雪曰。譬之。猶昏夜向明也。盍凱。內大臣曰。諸君爲我努力。得以取此大捷。而諸君家室皆在大坂。吾心未降也。不出數日。取附之諸君。然後凱耳。諸將聞之有感泣者。於是發使者。東報捷於中納言及少將秀康。使直政忠勝西次今須。自以諸軍止舍藤川。內大臣旣大捷。西軍崩潰。散之四方。四方豪傑。莫不震慴。旬月之間。六十餘國。盡服於德川氏。先大捷四日。田邊圍解。細川藤孝徙龜山。先大捷一日。大津陷。京極高次之高野。敵圍二城者。或奔。或降。大捷後一日。內大臣進踰磨鍼嶺。陣正法寺山。使直政忠勝率小早川脇坂以下攻澤山。澤山兵已逃殘黨死守。明日。直政自城後水道入。縱火焚之。諸軍繼入。族誅石田氏。遂徙陣永原。明日。又徙八幡山。懸令大索諸渠帥。我軍留備大垣者。聞關原戰作。進薄其陴。城將福原某。石田氏戚屬也。與熊谷垣見相良秋月高橋等。固守不下。松平康長令銃卒。以銃代棓。破陴而入。奪其外郭。議曰。大師旣捷。是何足損我兵。乃緩攻之四日。相良以下素通款。於是斬熊谷垣見以降。福原削髮遁。尋賜死。我軍留備南宮者。奉命追擊。多所斬獲。池田長吉龜井茲矩逼水口。獲正家還報。以城內貨財賞賜之。近江人捕行長。獻之。田中吉政捕三成於伊吹山中。獻之。
十九日。內大臣幕於草津。天皇使使勞之。內大臣拜謝曰。奸人託事。擾亂天下。臣家康賴諸將吏之力。得以攘除之。四方殘黨。當不日來降。幸勿勞聖慮焉。乃命池田左衛門尉福島左衛門大夫淺野左京大夫。先入京師。鎮撫士民。且慰問北廳氏。大坂聞敗。內外失色。輝元長盛馳使乞降。內大臣不答。使大野治長往諭秀賴母子曰。近日之事。吾明知不出沖子也。今亂人旣獲。宜安堵如故。於是衆情大安。京畿帖服。而山道軍亦至。山道軍。以是月二日至小室。使真田信幸招其父昌幸。昌幸不肯。榊原康政曰。彼必夜來。嚴備以待。昌幸果至。不敢迫。本多正信勸攻之。戶田一西爭之。不聽。六日。攻之不利。乃令小室城主仙石秀久川中城主森忠政備之而西。十七日。至妻籠。遇報捷使者。兼程以至。內大臣怒其愆期。稱疾不見。中納言垂泣而出。康政正信與大久保忠隣酒井忠利請見。亦使井伊直政辭之。直政素受寵任。又爲公子忠吉婦翁。於是出傳命。因颺言曰。儲君逗撓。不及大事。公等亦焉得不分責也。諸將惶恐而退。獨忠利留。謂之曰。儲君後期。以攻上田爾。主公不必深尤。子何遽詬之爲。直政曰。吾爲儲君歎恨。不能不言。忠利作色曰。藉令儲君失驩於主公。子勳戚也。宜彌縱之。今乃衆彰其過。果何意乎。願得聞其說焉。扣刀而進。牧野康成本多成重救解而止。
衆指忠利曰。彼今日舌戰。過往年武功萬萬。本多正純入白曰。愆期。由於正信也。願罰正信。以著儲君之無過。內大臣意稍解。二十日。至大津。召見中納言。謂之曰。爲天下猶奕碁也。旣勝其全局。則雖有敵子存者。何足較輸贏哉。汝未聞若說乎。中納言曰。爾時戶田左門諫兒。勿以小失大。誠如大人所言。曰。彼微者也。故其言不行耳。乃召一西。褒之曰。吾使汝言可行矣。命爲大津留守。淺野彈正少弼奉命。從中納言而至。內大臣召而謂之曰。西面之事我與秀忠能辨之。東面獨有秀康。子往助之。以經理奧羽。彈正少弼乃東。於是兩道之軍盡萃於大津。侯伯將士來謁者如雲。前田利長圍靑木一矩于越前。數日而捷聞至。一矩懼降。納質及賂。利長受質卻賂而來謁。內大臣慰勞之。問曰。令弟何如。利長囁嚅不敢對。內大臣曰。子安之。尊公嘗以子兄弟託於我。我豈忘之哉。使罷俟命。山岡景友奉命徇伊勢。援福島正賴守長島。及捷聞至。出兵要南宮敗兵。擊走之。取桑名龜山神戶諸城而來謁。內大臣乃遣奧平信昌入京師。以板倉勝重加藤正次大久保長安爲副。行所司代事。捕僧惠瓊。二十二日。遣直政忠勝。率列侯。臨大坂。輝元長盛復乞降。不答。二十四日。中納言入京師。二十七日。內大臣入大坂。遠近屏息。十月。朔。命奧平信昌。徇石田三成小西行長僧惠瓊。
斬於六條河原。倂長束正家首。梟於三條。磔伏見城中應敵者十八人於粟田口。遂下令。伐西南諸國未定者。以中納言爲大將。刻期發軍。十九日。中納言入大坂。輝元長盛乞降益力。乃放長盛於高野。使藤堂高虎收其郡山。釋其留守渡邊了。屬高虎。削輝元六國。收浮田秀家三國。浮田氏臣某。來告秀家旣死。而潛使秀家奔依島津氏。島津義弘之歸自關原。其兄義久囚之而乞降。內大臣曰。我初遇義弘父子甚厚。何所負而黨亂人。是固在所不許。雖然。吾不忍復勞兵。乃許其降。義久欲來謝。會疾作。伊集院族亦爲亂。以故未能來也。初豐後故主大友義統應西軍。欲復其舊國。首逼杵築。杵築告急於黑田加藤氏。黑田孝高方以募兵萬人。發中津南伐。聞之赴援。與杵築兵合擊。破而降之。轉攻熊谷垣見氏邑。偶得關原逃卒。縱入其城。城皆降。遂助中川氏。攻下太田氏。盡定豐後。還入豐前。取香春小倉。踰月皆下之。轉入筑前。加藤清正援杵築不及。乃攻宇土八代。肥前大村氏始不應西軍。於是發兵助清正。清正亦使關原逃卒入諭焉。二城皆降。薩摩兵援八代。至水股而遁去。清正乃與孝高約。夾攻筑後。鍋島直茂擧兵應之。擊立花宗茂。宗茂旣降東軍。孝高清正和解之。召立花増時行成。宗茂乃出面曰。公等豫知內府必勝。非我所及也。清正置之熊本。
遂與孝高徇下毛利秀包筑紫廣門邑。十一月。合二肥二築二豐兵。臨薩摩境上。日向伊東氏世與薩摩仇。攻取宮崎佐土原。引兵來會。內大臣聞之。下令。告島津氏旣降。弭其兵以定九國。初毛利氏遣將徇伊豫。攻真崎。加藤忠明爲兄嘉明留守。與其將佃一成隨方防禦。大破之。長曾我部盛親還自關原。因井伊氏乞降。許之。盛親有庶兄。與藤堂氏善。盛親恐其代己。迫使自殺。內大臣怒。遣井伊氏將鈴木重好。奪其封以定四國。初福知山城主小野木重勝與圍田邊城。旣解。據其邑。及大捷。細川忠興以其父仇請而討之。重勝自殺。石川賴明與圍大津。及捷而降。其父數正爲我叛臣。以故不許。當斬。幷重勝首梟之。細川藤孝之守田邊也。以死自矢。藤孝長詞學。受古今集於西三條氏。敵將谷衛友等。其弟子也。陰通款。不丸於銃。朝廷恐其學絕傳也。遣廷臣諭使行成。及聞捷。藤孝自愧。遁高野。京極高次亦愧。不敢來謁。內大臣使人諭高次曰。子守孤城。使數萬敵衆不及於事。功亦多矣。乃召見之。以前田玄以坐視田邊大津之難。黜之。尋徙封丹波八上。靑木一矩丹羽長重等。亦坐觀望失邑。九鬼守隆初招其父嘉隆。嘉隆不肯。守隆乃止。陣於畔乘。及大軍西上。恐獲罪。乃進戰。效首級於途。內大臣不懌。及大捷。嘉隆懼。奔新宮。守隆爲乞命。得允。馳使迎之。未至而嘉隆自殺。
真田昌幸與少子幸村來乞命。不許。長子信幸因井伊榊原二氏固請。內大臣使言之於中納言。中納言曰。我失關原之期。實終身之憾。而致之者昌幸也。必處之死。信幸固請曰。嚮也。臣寧負父。不能負君。今也。寧死殉父。不生事君。榊原康政入白。兩公嘉之。爲宥死一等。放之高野。先是。關原之報至陸奧。上杉景勝大驚。急召還山形軍。佐竹義宣亦懼。議降。東北亦稍定。十二月。內大臣與中納言。及諸親信議曰。禍亂略定。當裂天下賞有功。乃以關東八國立爲根本之地。居江戶城如故。以越前尾張近江伊勢封宗族舊臣。其餘盡爲外藩。賜加賀能登越中於前田利長。爲一百萬石。賜肥後於加藤清正。爲七十萬石。賜備前美作於小早川秀秋。安藝備後於福島正則。筑前於黑田長政。播磨於池田輝政。竝爲五十萬石。賜豐前於細川忠興。爲四十萬石。賜紀伊於淺野左京大夫。筑後于田中吉政。竝爲三十萬石。賜丹後若狹於京極高知。因幡伯耆於中村忠一。出雲隱岐於堀尾吉晴。土佐于山內一豐。阿波於蜂須賀至鎮。讚岐於生駒一正。伊豫於加藤嘉明藤堂高虎。竝爲二十萬石。賜飛驒於金森可重。丹後福知山於有馬豐氏。美濃高須於德永壽昌。伊勢神戶於一柳直盛。其阿濃津於富田知信。其松坂於古田伊重。伊賀於筒井定次。信濃上田於真田信幸。
因幡鳥取於池田長吉。備中庭瀨於戶川達安。豐後日出於木下延俊。或益封。或依舊。賜肥前四萬石於寺澤廣高。美濃二萬石於西尾光教。以信濃之邑賞木曾諸士。諸降附之國。改立其嗣。賜薩摩大隅日向於島津忠恆。爲七十萬石。賜長門周防於毛利秀元。肥前於鍋島勝茂。竝爲三十萬石。以攝津河內和泉六十餘萬石隸大坂。賜越前於少將秀康。爲六十七萬石。賜尾張於下野守忠吉。爲二十萬石。賜近江澤山於井伊直政。爲十八萬石。賜伊勢桑名於本多忠勝。倂舊封爲十七萬石。賜美濃加納於奧平信昌。其大垣於石川康通。賜上野高崎於酒井家次。駿府於內藤信成。濱松於松平忠賴。岡崎於本多康重。增酒井忠利秩爲萬石。餘各有差。外藩以今歲發命。舊臣以明歲發命。乃使中納言入朝告成事。令諸冒豐臣氏者皆復本姓。豐臣氏嘗立皇庶子良仁爲太子。而非天子意也。於是欲立皇嫡子政仁。諮於內大臣。內大臣對曰。是非臣所敢議也。嫡庶之分。唯帝心裁之。天子卽以政仁爲皇太子。六年。正月。內大臣在大坂西城。中納言在二城。入見秀賴於牙城。列侯諸將盡朝西城。賀正。先是。修伏見城。三月成。徙焉。朝廷欲酬內大臣勳勞。擬以大將軍。大將軍之拜。自足利氏亡後。莫復擧其禮。內大臣不敢當。且恐其勞費天下也。固辭。乃以中納言爲大納言。
陞從二位。下野守忠吉敍從四位下。任侍從。舊臣多進爵者。於是以西事旣平。使大納言往平關東諸國。四月。發伏見。歸江戶。佐竹義宣懼討。迎之品川。謝罪請降。使往伏見請之於內大臣。內大臣曰。乘時擧事。英雄之常。不足深咎也。獨觀望兩端者。可鄙之甚。故吾憎義宣過於景勝。乃不許見。使就第俟罪。景勝屢因少將秀康謝罪。秀康以爲景勝方失勢。乘之非武。因爲請納其降。內大臣許之。七月。景勝來謝伏見。八月。收其會津一百萬石。賜米澤三十萬石。以會津賜蒲生秀行。食六十萬石。伊達政宗藉大捷之威。數侵上杉氏。違密令。又誘南部反臣和賀忠親作亂。及事不成。殺忠親滅口。乃停前約。割上杉氏地十二郡六十二萬石賜之。加最上義光堀秀治之封。命二人。率南部戶澤本堂村上溝口氏。擊平會津城邑未服者。會津之老直江兼續。初與石田三成定密謀。本多正信請特加刑。內大臣曰。與此謀者。豈獨一兼續。吾蕩滌天下。何必介介也。釋不問。九月。召前田利長任子利常。冠之遣歸。以大納言女妻之。內大臣方銳意求治。時藤原肅益有名。石田三成嘗欲聘之。不就。尋應淺野氏之招。至是內大臣數延之。諮問太平之策。後聘其門人林信勝爲博士。以備顧問。是歲夏。奏加供御之地。及廷臣食邑。給豐國廟以萬石。其他寺祠皆給采田。初本願寺祖姓藤原氏。
稱親鸞。創一向派。蓄妻食肉。八世孫兼壽。始建寺于山科。尋徙大坂。其曾孫光佐與織田信長構兵。所在門徒爭戰不已。後助豐臣秀吉西伐。誘其門徒。通薩摩之道。以功建寺於京師六條。光佐死二子。光壽。光昭。光昭母美。秀吉納之。因立光昭。內大臣之東伐。二人皆送之江戶。爲石田氏所沮。光壽獨間行而達。歸匿京師。已而大軍西上黑田長政請誘門徒撓京畿。內大臣曰。吾以武定天下。何借浮屠力哉。乃止。大捷後。光壽迎賀大津。內大臣曰。光壽本當嗣也。乃爲建寺於六條東。令天下門徒分屬東西。以板倉勝重加藤正次爲京師所司代。掌獄訟及寺祠事。尋罷正次。專任勝重。亂後物情不定。事務極繁。勝重詳雅強敏。人人無不厭心。其他大津草津界浦尼崎等地皆置吏。吏皆稱職。又城於膳所。使戶田一西守焉。遂命關西諸侯城於京師二條。以爲駐駕之地。以大番士人更戍之。十一月。內大臣乃歸江戶。尋使大納言居牙城。而自居西城。天下牧長請朝於江戶。辭不許。先是。以本多正信內藤清成爲關東奉行。以綜庶務。於是命靑山忠成爲副。賜奧平家昌以宇都宮。食十萬石。七年。正月。內大臣進從一位。大納言進正二位。前田利長請朝江戶以爲天下之率。自山道東下。內大臣避之京師。留大納言當之。利長至。大納言親迓之於板橋。待遇甚渥。
利長喜出望外。乃就第。獻名刀馬鷹金百枚。旦日。入謁。大納言出坐前殿。諸將群臣左右臚列。擯者出。延利長坐之下坐。尋行饗禮。賜名刀一口金百枚銀千枚時服百領遣之。利長遂赴伏見。謁內大臣而去。三月。內大臣適大坂。賀正。尋還伏見。後以爲常。四月。賜島津氏印信。島津義久。旣平國內反者。欲輿疾入謝。反者復起。不果。五月。朔。內大臣入朝。二日。朝皇太后。因留在京師。六月。奏請剪南都黃熟香。天使來蒞。本多正純掌其事。八月。生母水野氏卒。爲建傳通院。十月。內大臣歸江戶。十一月。復赴伏見。十二月。島津忠恆盡平國內亂。來謁。謝其稽緩之罪。先是。前田利長告浮田秀家未死。乃召浮田氏臣嘗告其死者。詰之。告者請死。內大臣嘉其忠。祿之。於是忠恆白曰。秀家實在臣所。彼爲關原渠率。天下所不容。雖然。窮來投臣。臣不忍殺。願幕下枉包容之。乃宥死一等。流之八丈島。以明年赴配所。是歲春。井伊直政卒。直政以關原功。首賜石田氏故邑。居於澤山。尋奉命城彥根。未成而沒。其子直勝襲封。是歲夏。內大臣欲廢佐竹義宣爲庶人。以其父義重乞哀。乃收其常陸八十萬石。賜出羽秋田二十萬石。收其弟宣隆之岩城。賜出羽龜田。以秋田氏不從關原之役。收其國。賜常陸宍戶。命松平康重檢常陸地。佐竹氏將車猛虎作亂。襲水戶。康重豫知之。迎擊擒猛虎。
是歲冬。小早川秀秋卒。無嗣。收其備前。以其老稻葉平岡氏嘗有功於關原。召而用之。內大臣欲賜榊原康政以水戶。辭曰。臣有罪於關原之役。免罰受賞。臣所不安。臣邑密邇江戶。緩急得以致身。不可徙也。遂馳還館林。本多正信使人止之。不聽。於是封五男信吉於水戶二十萬石。以其舊封佐倉封七男忠輝。以岩城賜鳥居忠政。食二十萬石。以酬其父元忠死節。自關原之役至於此。賞罰略畢。天下大定。八年。二月。天皇詔。以源家康爲征夷大將軍。進右大臣。兼淳和弉學兩院別當。補源氏長者。賜隨身兵仗。十二日。大納言藤原兼勝參議藤原光豐以傳奏司奉詔書。就伏見拜焉。少將秀康進參議。敍從三位。其餘戚屬將吏。敍任有差。二十二日。入朝拜命。井伊直勝本多忠輝等十餘將。騎從輿傍。參議德川秀康。參議細川忠興。參議京極高次。少將池田輝政。少將福島正則爲後乘。獻白金萬兩。皇后皇太子及宗室百官。皆有贈遺。天皇賜之酒曰。天下之亂久矣。汝能略定之。朕勒汝功。使擧乃祖之職。宜統我師以鎮護王室。大將軍稽首曰。家康雖不才。敢不服膺王命。禮畢而出。文武庶僚悉詣二條城。賀之。大將軍初捷於關原。卽使永井直勝就細川藤孝諮室町禮式。於是又與藤孝議禮。是歲春。封七男忠輝於信濃川中。封八男義直於甲斐。義直幼。未之國。使平岩親吉攝其國事。
徙中川城主森忠政於美作。加其封。三月。西道牧長盡朝江戶。四月。大將軍還伏見。時豐臣秀賴爲內大臣。年已十一。大將軍欲以孫女妻之。六月。大納言使夫人淺井氏攜女赴京師。七月。使大久保忠隣送女於大坂。黑田長政以弓銃手三百衛之。大將軍聞之弗懌。豐臣氏素尚奢華。於是欲以白綾覆城內道途。片桐且元曰。德川公不喜此等事。趣撤之。婚旣成。秀賴不妻視之。淀君不婦視之。使福島正則密徵西諸侯誓書。十月。大將軍辭右大臣。尋歸江戶。十一月。大納言兼右近衛大將。補右馬寮御監。先是。水戶城主信吉卒。無嗣。封九男賴宣於水戶。是歲。召井伊直政遺腹子直孝於江戶。九年。二月。令東北三道。定道程。置堠樹。以三十六町爲一里。用織田氏故法。旣而西南四道皆倣之。三月。大將軍入京師。六月。入朝。七月。大納言夫人淺井氏生男家光於江戶。大將軍授其幼字。呼竹千代。是歲。藤堂高虎倡議。使諸侯置邸及質於江戶。相良氏首納其母。衆繼之。是歲。黑田孝高卒。關原之事。孝高之計居多。其定九州。不妄戮一人。旣而告老。謝絕世事。大納言比以漢張良。及卒。殊悼惜之。自關原之捷。德川氏威溢海外。紅毛安南諸國皆來貢。而松前慶廣奉教旨。約束蝦夷。先是。大將軍謂對馬守宗義智曰。豐臣氏伐朝鮮。非我所知。我與彼皆無怨仇。
彼苟欲入貢。我當許之。然非自我求和。子體此意。往試計之。義智之國。遣使諷之朝鮮。朝鮮苦明人來戍也。欲遂成和。然喜懼相半。是歲。使孫文彧等來對馬請入見。且求還其俘囚。義智馳使報之。大將軍答曰。明春吾父子將入朝。卿率詣京師以俟。義智如其教。板倉勝重受旨。館之大德寺。十年。正月。大將軍入京師。二月。見韓人於伏見。令諸道檢韓俘返予。謂義智曰。吾將老矣。貢使來。致之江戶。又曰。吾欲擧鐮倉禮使右大將拜賀。期在近矣。宜留韓人觀其儀衛。乃賜義智邑於肥前。三月。大納言率上杉佐竹伊達最上氏西上。特命鳥居忠政爲後殿。仗戟載途者十有七日。先入伏見。遂入朝。拜大將命。四月。大將軍奏請辭職。優詔。許之。且欲遷爲左大臣。固辭而還。十六日。詔。以源秀忠爲征夷大將軍。遷內大臣。陞正二位。仍帶舊職。弟忠吉進三位中將。弟忠輝任四位少將。十日入朝拜命。東諸侯及前田毛利島津氏盡從。自是世號前大將軍曰大御所。五月。前將軍諷豐臣秀賴使入朝。淀君性猜忌。固執不遣。少將忠輝奉命往。告襲職焉。六月。大將軍歸江戶。七月。課諸侯十餘名。重修伏見城。十月。前將軍歸江戶。十二月。養榊原康政女。妻池田利隆。又謂異父弟松平定勝曰。島津淺野皆冀與我結婚。汝二男皆已可有室矣。宜使長男娶島津。次男娶淺野。定勝奉命。
是歲。令金工光次更造方金。初上杉氏有佐渡。毛利氏有石見。皆出白金。然不能多鑄造。豐臣氏收佐渡。亦無大利。及前將軍收二國。使甲斐人大久保長安掌之。居二歲。得數萬斤。長安又採於伊豆。其利亦等。乃因豐臣氏故制。造金幣。次年。又鑄新錢。民皆便之。十一年。春。前將軍建白。禁廷狹隘。不可行朝儀。遂課天下侯伯。修拓之。各刻名於礎。參議秀康掌其事。秀康尋遷中納言。又大修江戶城。使藤堂高虎率池田福島加藤黑田淺野細川等十五姓助工。三月。前將軍赴京師。五月。榊原康政卒。命子康勝襲封。九月。賜島津忠恆松平氏及偏諱。改名家久。自是諸藩多賜氏。是月。江戶城成。宏壯稱天下第一。藤堂氏以功賜備中地萬石。其餘有差。十月。前將軍歸江戶。是歲。封十男賴房於常陸下妻。食五萬石。爲少將忠輝娶伊達氏。罷內藤清成靑山忠成奉行職。以安藤重信代之。徙駿府城主內藤信成於長濱。十二年。正月。課海道及畿西諸國。城於駿府。前將軍嬰疾昏倒。旣而愈。有訛言。二月。乃張四部散樂。下令縱觀。前將軍將軍率諸侯臨焉。訛言立止。先是。中將忠吉有疾。少間。來江戶。寓大久保氏。三月。忠吉卒。無嗣。徙義直於尾張。食六十萬石。令平岩親吉居犬山。中納言秀康爲伏見留守。是月。以疾謁歸。兩月而卒。秀康武而善政。內外惜之。其子忠直襲封。
後任少將。次子直基繼結城氏。三月。前將軍老於駿府。以松平定勝爲伏見留守。以井伊直孝副之。先是。韓囚歸其國。說我新政。韓主心嚮之。五月。遣使者呂祐吉等入貢。詣兩府。自是每將軍禪代輒來。永爲我屬國。兩將軍奏宗義智之功。爲四位侍從。比十萬石。前代外國書信皆委僧侶。於是命博士林信勝掌之。是夏。課東北諸侯。作江戶天主閣。十月。前將軍之江戶。擧西城府藏貺將軍。又設茶會而招將軍。以上杉景勝佐竹義宣伊達政宗爲接伴。皆手賜茶。當是時。兩公數臨諸侯邸。每極歡焉。十二月。前將軍還駿府。府城災。十三年。再城之。三月成。九月。將軍率諸侯往賀焉。自是兩公往來二府。而豐臣氏以下歲使使駿府賀正。是歲。筒井定次以淫虐。前田利宗以喪心。竝收封。以利宗邑八上。徙封松平康重。以其地形不足以阨山陰。乃改城於篠山。課藤堂及池田福島加藤淺野氏。十四年。正月。義直之國。前將軍送之。二月。歸。九月。徙脇坂安治於大洲。富田知信於宇和島。以伊賀伊勢二十三萬石。賜藤堂高虎。治於阿濃津。比勳舊之臣。先是。廷臣有結伴姦淫者。前將軍奉敕。命板倉勝重按治之。十一月。誅其首罪一人。流竄其餘。十二月。封賴宣於駿河遠江五十萬石。治於濱松。徙賴房於水戶。是歲。諸侯妻子盡至江戶。令其會同者留期年而去。著爲永制。禁西諸侯多造戰艦。
先是。島津家久奉教招琉球。琉球不至。請而討之。是歲春。遣其將新納一氏。將八千人南伐。樺山久高爲先鋒。抵東求島。執琉球戍兵三百。夏。攻難巴津。虜以鐵鏁聯船。扼守津口。而津傍有山。險多蛇蠍。虜恃不置兵。我軍放火赭山而上。進奪陽睽灘。戰於千里山。不利。轉攻朝築城。拔之。琉球王尚寧使其弟具志來乞降。不許。五戰而至國都。擒尚寧及王子大臣數十人。而嚴禁抄掠。安撫國民。以六十日定琉球。秋。幕議以琉球賜島津氏。爲其臣隸。先是。我賈舶至阿媽港。皆見誘殺。其三人潛逃歸。告之。是歲。港人二百至長崎。幕府命原城主有馬晴信。助長崎奉行長谷川藤廣。擊鏖港人。後二歲。其大人來謝乃給印信。許互市。十五年。正月。將軍以內藤忠重爲嗣子傅。松平正綱子信綱。阿部正次子正秋爲侍臣。二月。將軍適駿府。先是。堀忠俊之宰堀直清專政。譖庶兄直寄。逐之。直寄奔。訴之駿府。閏二月。兩公親聽之。直清辭屈。放之山形。攻忠俊岩城。封直寄於信濃飯山。以越後封少將忠輝。倂舊封爲五十萬石。治於福島。尋遷高田。是月。將軍大獵於遠江。本多忠勝自桑名來謁曰。往年老僕從太公。拒武田信玄於茲。爾時以信玄兵爲衆盛不可當也。今郎君之衆什倍信玄矣。是春。爲義直城名護屋。課前田氏以下十七國助役。諸侯助篠山役者告竣。
命助名護屋。福島正則謂池田輝政曰。土木薦興。我輩困敝。若夫兩府。所不敢辭。此等私役。復驅使我輩。何也。子爲駿府愛婿。盍爲我輩說之。清正奮髯曰。左衛門何出此言。不欲助役。則不如速反。不能反。則何出此言乎。輝政大笑而止。前將軍聞之。使輝政言諸侯曰。厭土木者。宜速就國。高壘深溝以俟我旆。諸侯大懼。倂力就役。數月而成。八月。島津家久攜琉球王來謁駿府。獻方物。遂造江戶。九月。將軍釋王使復其國。命島津氏歸俘虜。十月。本多忠勝卒。忠勝自十四歲從軍。大小五十餘戰。每戰皆捷。而未嘗被創。前將軍殊悼之。使長子忠政襲封。自是藤堂高虎代忠勝鎮伊勢。十六年。三月。前將軍如京師。先是。朝旨欲以爲太政大臣。固辭不拜。是月。皇太子受禪。是爲後水尾天皇。前將軍命諸侯。修上皇宮。多置供御地。前將軍使人謂豐臣秀賴曰。自結婚未相見。恐生物議。願一來以定衆情。秀賴年十九。驕逸不知外事。事皆決於淀君。淀君欲不遣。嫡母淺野氏。使使諭其不可再違命。乃遣之。四月。詣二條城。前將軍饗而還之。遣義直賴宣往大坂。謝之。遺白金一萬三千兩。乃歸駿府。是月。淺野彈正少弼卒。前將軍最與少弼親善。以常陸真壁五萬石爲其湯沐邑。而時召見與圍碁。及其沒。不復奕也。乃賜真壁於其季子長重。五月。加藤清正卒。嗣子忠廣猶幼。
幕議使藤堂高虎往視國事。十一月。兩公偕獵於上野。先是。京師富人角倉某。上書言便宜。請通丹波之漕。許之。尋命通甲斐駿河之漕。是歲。又請引鴨川通伏見。又許之。當是時。夷蕃入貢若乞互市者二十餘國。前將軍命吏。贈書於明福建守。因故事請勘合印。守疑懼不答。而其商舶來者益衆。乃以長崎爲互市地。禁他依泊。初豐臣氏禁耶蘇教。旣而禁弛。至是蠻人耶璵子上變。告倡蠻教者。皆覬覦非望。乃令海內檢蠻人。盡逐之。我民奉其教者。命僧諭之。不聽者處流斬。置耶璵子於江戶東郭。厚視之。又有告有馬晴信修蠻教。次年。放晴信於甲斐。尋賜死。其子爲前將軍義女孫婿。因得襲封。十七年。正月。平岩親吉卒。無子。親吉爲義直假父。以故不敢立後。前將軍適尾張。二月。歸。六月。徙京畿豪商於江戶。七月。修春日祠。先是。祠樹折。朝議以爲凶兆。來諮。前將軍對曰。是神欲以修祠耳。乃有是命。因給穀祿。准伊勢大廟。又嘗與朝臣議。制天下寺祠修造之節。而嚴禁新立焉。是時。越前列宰爭權來愬。十一月。兩公在江戶聽之。一人坐不直處流。一人愧恥自殺。前將軍遣本多成重爲宰。與舊宰竝視國事。成重。重次子。幼侍秀康者也。是歲。蒲生秀行卒。子忠明以我外孫嗣鎮會津。十八年。正月。命三十七藩修皇宮。是月。池田輝政卒。池田氏。實楠氏。楠正行之死節。
遺腹子教正育於攝津池田氏。其裔恆利始徙尾張。恆利孫爲輝政。輝政助德川氏定禍亂。人以爲不辱其祖。長子利隆襲封播磨。二弟。忠繼。忠雄。竝以我外孫分領備前淡路。八月。淺野左京大夫卒。關原之役。大夫首破岐阜。功最大。而保護豐臣氏不衰。前將軍心深韙之。遂約以其女妻義直。未成婚而卒。無子。有二弟。仲長晟。稱但馬守。少在大坂。國人避嫌。請立叔長重。前將軍命立仲襲封。是歲春。大久保長安奸利事覺。會病死。誅其七子。故石川數正子康長連坐奪邑。以康長邑深志賜小笠原秀政。復其舊封。是歲冬。富田知信高橋元種皆有罪。收封。是時。大久保忠隣。本多正信。土井利勝。安藤重信。酒井忠世。爲江戶老中。本多正純。成瀨正安。安藤直次。爲駿府老中。分執天下諸政。是歲秋。前將軍適江戶。十二月。將還駿府。次於中原。甲斐人馬場忠時上變事曰。大久保忠隣謀不軌。馬場嘗蒙譴。放小田原。請忠隣申雪。不見省。怨望。先是。忠隣喪其子忠常。乃稱疾謁歸。又與山口重政婚。吏劾其不告。奪重政封。忠隣謝罪。不報。乃杜門不出。馬場時之也。又聞正信與忠隣有郤。遂因本多氏誣告。前將軍驚。還入江戶。令忠隣如京師檢耶蘇教。踰歲。正信傳命京師。放忠隣於彥根。毀小田原外郭。逐其士臣。設兵備於箱根。前將軍乃歸駿府。板倉勝重奉命詣忠隣。館人走報。
忠隣方與客奕。徐歛局而出。聽命。京師驚擾。忠隣乃縛鎧仗。送之板倉氏。終赴彥根。其族皆連坐。叔父忠佐卒。亦除國毀城。安房裡見氏。坐與忠隣交通。奪國。忠隣自配所上書駿府曰。臣縱伏誅。而明無反心。有司不敢通。獨成瀨正成爲通之。僧天海以密教見親近。亦從容申救。以將軍怒不釋。乃止。及井伊直孝鎮彥根。勸忠隣再訴。辭曰。是顯君惡也。亦止。兩將軍思大久保氏舊勳。使忠常子忠季襲其封二萬石。後竟復其舊。前將軍素留意學術。捷於關原之年。卽取經籍未經刊行者。盡上之木。以修禮文爲志。自讓職以來。益令天下購求遺書。引廷臣諳典故者。與林信勝等。講究於前。日夕不倦。又招文學之士。無緇素皆禮重之。是歲。親試以爲政以德頌。將軍亦試草尚之風必偃賦。
日本外史卷之二十一終
