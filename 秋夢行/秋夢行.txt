客行一夜秋風起，客夢南遊渡湘水。
湘水泠泠徹底清，二妃怨處無限情。
娥皇不語啟嬌靨，女英目成轉心愜。
長眉入鬢何連娟，肌膚白玉秀且鮮。
裵回共詠東方日，沈吟再理南風弦。
聲斷續，思綿綿，中含幽意兩不宣。
殷勤纖手驚破夢，中宵寂寞心淒然。
心淒然，腸亦絕。
寐不寐兮玉枕寒，夜深夜兮霜似雪。
鏡中不見雙翠眉，臺前空掛纖纖月。
纖纖月，盈復缺，娟娟似眉意難訣。
願此眉兮如此月，千里萬里光不滅。
