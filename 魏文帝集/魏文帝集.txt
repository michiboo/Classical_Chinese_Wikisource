曹子桓生長戎旅之間。善騎馬。左右射。又工擊劔彈碁。伎能戲弄不減若父。其詩歌文辭彷彿上下。即不堪弟畜陳思。為孟徳大兒固有餘也。魏王帝業無足稱。惟令宦人為官不得過諸署令。詔羣臣家不得奏事大後。後族家不得當輔政任。石室金策可寳萬世。彼親見漢室炎隆。女主中人手撲滅之。麥秀黍離恫傷心。目霸朝初創。力更舊轍。至待山陽公以不死禮。遇漢老臣楊彪不奪其志。盛徳之事。非孟徳可及。當日符命獻諛。璽綬被躬。羣衆推奉。時與勢迫。倘建安君臣有能為武庚比干者。或觀望卻步竟保常節。未可知也。典論自序善述生平。論文一篇。直自言所得。與王朗書務立不朽於著述間。不肯以七尺一棺畢其生死。雅慕漢文。沒而得諡。良云厚幸。占其志趣。亦古諸侯之博聞者也。甄后塘上。陳王豆歌。損徳非一。崇華首陽。有餘恨焉。
臨臺高，高以軒。
下有水，清且寒，
中有黃鵠往且翻。
行！為臣當盡忠，
願今皇帝陛下三千歲，宜居此宮。
鵠欲南遊，雌不能隨。
我欲躬銜汝，口噤不能開。
我欲負之，毛衣摧頹。
五里一顧，六里徘徊。
東越河濟水，遙望大海涯。
釣竿何珊珊，魚尾何簁簁。
行路之好者，芳餌欲何為。
登山而遠望，溪谷多所有。
楩柟千餘尺，眾草芝盛茂，
華葉耀人目。五色難可紀。
雉雊山雞鳴，虎嘯谷風起。
號羆當我道，狂顧動牙齒。
棄故鄉，離室宅，遠從軍旅萬里客。
披荊棘，求阡陌，側足獨窘步，路局苲。
虎豹嗥動，雞驚，禽失群，鳴相索。
登南山，奈何蹈盤石，樹木叢生鬱差錯。
寢篙草，蔭松柏，涕泣雨面霑枕席。
伴旅單，稍稍日零落。
惆悵竊自憐，相痛惜。
仰瞻帷幕，俯察几筵，
其物如故，其人不存。〈一解。〉
神靈倏忽，棄我遐遷，
靡瞻靡恃，泣涕漣漣。〈二解。〉
喲喲遊鹿，銜草鳴麑，
翩翩飛鳥，挾子巢棲。〈三解。〉
我獨孤煢，懷此百離，
憂心孔疚，莫我能知。〈四解。〉
人亦有言，「憂令人老」，
嗟我白髮，生一何早。〈五解。〉
長吟永歎，懷我聖考。
曰：「仁者壽」，胡不是保。〈六解。〉
〈右一曲，魏晉樂所奏。魏遺令節朔奏樂，魏文制此辭，自撫箏和歌，歌者雲貴官彈箏，此也。〉

與君媾新歡，托配於二儀。
充列於紫微，升降焉可知。
梧桐攀鳳翼，雲雨散洪池。
秋風蕭瑟天氣涼，草木搖落露為霜，〈一解。〉
群燕辭歸鵠南翔，念君客遊思斷腸。〈二解。〉
慊慊思歸戀故鄉，君何淹留寄他方！〈三解。〉
賤妾煢煢守空房，憂來思君不敢忘。〈四解。〉
不覺淚下沾衣裳，援琴鳴弦發清商。〈五解。〉
短歌微吟不能長，明月皎皎照我床。〈六解。〉
星漢西流夜未央，牽牛織女遙相望。
爾獨何辜限河梁？〈七解。〉
〈右一曲晉樂所奏。〉
〈明代胡應麟云：「子桓《燕歌》二首，開千古妙境。」〈（《詩藪》內編卷三）〉這是第二首，雖然未及第一首有名，但也寫得纏綿悱惻，淒婉動人。寫遊子思婦之情，而能把情與景融合在一起，在總體詩境的構成上有天然渾質之妙。不過曹丕這兩首《燕歌行》最大的貢獻還是在於作為完整七言詩的出現上，蕭子顯在《南齊書。文學傳論》中謂：「桂林湘水，平子之華篇，飛館玉池，魏文之麗豪，七言之作，非此誰先？」考張衡《四愁詩》首句尚用「兮」字，仍不脫楚調。曹丕之作雖句句用韻頗為單調，但畢竟是完整的七言之作了。〈（亦夫）〉〉
別日何易會日難，山川遙遠路漫漫。
鬱陶思君未敢言，寄聲浮雲往不還。
涕零雨面毀容顏，誰能懷憂獨不嘆。
展詩清歌聊自寬，樂往哀來摧肺肝。
耿耿伏枕不能眠，披衣出戶步東西。
仰看星月觀雲間，飛鶬晨鳴聲可憐。
留連顧懷不能存。
〈右一曲本辭。〉
別日何易會日難，山川悠遠路漫漫。〈一解。〉
鬱陶思君未敢言，寄聲浮雲往不還。〈二解。〉
涕零雨面毀容顏，誰能懷憂獨不嘆。〈三解。〉
耿耿伏枕不能眠，披衣出戶步東西。〈四解。〉
展詩清歌聊自寬，樂往哀來摧肺肝。
悲風清厲秋氣寒，羅帷徐動經秦軒。〈五解。〉
仰看星月觀雲間，飛鶬晨鳴聲可憐。
留連顧懷不能存。〈六解。〉
〈右一曲晉樂所奏〉

堯任舜禹，當復何為。
百獸率舞，鳳凰來儀。
得人則安，失之則危。
唯賢知賢，人不易知。
歌以詠言，誠不易移。
鳴條之役，萬舉必全。
明德通靈，降福自天。

朝與佳人期，日夕殊不來。
嘉肴不嘗，旨酒停杯。
寄言飛鳥，告余不能。
俯折蘭英，仰結桂枝。
佳人不在，結之何為。
從爾何所之，乃在大海隅。
靈若道言，貽爾明珠。
企予望之，步立躊躕。
佳人不來，何得斯須。

泛泛淥池，中有浮萍。
寄身流波，隨風靡傾。
芙蓉含芳，菡萏垂榮。
朝采其實，夕佩其英。
采之遺誰，所思在庭。
雙魚比目，鴛鴦交頸。
有美一人，婉如清揚。
知音識曲，善為樂方。
〈右曲一作《浮萍篇》，「有美」四句，又見《善哉行》。〉
上山採薇，薄暮苦饑。
谿谷多風，霜露沾衣。
野雉群雊，猿猴相追。
還望故鄉，鬱何壘壘！
高山有崖，林木有枝。
憂來無方，人莫之知。
人生如寄，多憂何為？
今我不樂，歲月如馳。
湯湯川流，中有行舟。
隨波轉薄，有似客遊。
策我良馬，被我輕裘。
載馳載驅，聊以忘憂。
有美一人，婉如清揚。
研姿巧笑，和媚心腸。
知音識曲，善為樂方。
哀弦微妙，清氣含芳。
流鄭激楚，度宮中商。
感心動耳，綺麗難忘。
離鳥夕宿。在彼中洲。
延頸鼓翼，悲鳴相求。
眷然顧之，使我心愁。
嗟爾昔人，何以忘憂。

朝日樂相樂，酣飲不知醉。
悲弦激新聲，長笛吹清氣。
弦歌感人腸，四座皆歡悅。
寥寥高堂上，涼風入我室。
持滿如不盈，有德者能卒。
君子多苦心，所愁不但一。
慊慊下白屋，吐握不可失。
眾賓飽滿歸，主人苦不悉。
比翼翔雲漢，羅者安所羈。
沖靜得自然，榮華何足為。

丹霞蔽日，采虹垂天。
谷水潺潺，木落翩翩。
孤禽失群，悲鳴雲間。
月盈則沖，華不再繁。
古來有之，嗟我何言。
西山一何高，高高殊無極，
上有兩仙童，不飲亦不食。
與我一丸藥，光耀有五色。
服藥四五日，身體生羽翼。
輕舉乘浮雲，倏忽行萬億。
流覽觀四海，茫茫非所識。
彭祖稱七百，悠悠安可原？
老聃適西戎，於今竟不還。
王喬假虛辭，赤松垂空言。
達人識真偽，愚夫好妄傳。
追念往古事，憒憒千萬端。
百家多迂怪。聖道我所觀。
〈右一曲魏晉樂所奏。〉
浮舟橫大江，討彼犯荊虜。
武將齊貫婢，征人伐金鼓。
長戟十萬隊，幽冀百石駕。
發機若雷電，一發連四五。
居世一何不同？上留田！
富人食稻與粱，上留田！
貧子食糟與糠，上留田！
貧賤亦何傷？上留田！
祿命懸在蒼天，上留田！
今爾嘆息，將欲誰怨？上留田！
陽春無不長成，
草木群類。隨大風起，
零落若何翩翩，中心獨立一何煢！
四時舍我驅馳，今我隱約欲何為？
人生居天地間，忽如飛鳥棲枯枝。
我今隱約欲何為？
適君身體所服，何不恣君口腹所嘗？
冬被貂鼲溫暖，夏當服猗羅輕涼。
行力自苦。我將欲何為？
不及君少壯之時，乘堅車策肥馬良。
上有倉浪之天，今我難得久來視；
下有蠕蠕之地，今我難得久來履；
何不恣意邀遊，從君所喜？
帶我寶劍。今爾何為自低昂？
悲麗平壯觀，白如積雪，利若秋霜。
駮犀標首，玉琢中央。
帝王所服，辟除凶殃。
御左右，奈何致福祥。
吳之辟閭，越之步光，
楚之龍泉，韓有墨陽，
苗山之鋌，羊頭之鋼，
知名前代，咸自謂麗且美，
曾不知君劍良綺難忘。
冠青雲之崔嵬，纖羅為纓，
飾以翠翰，既美且輕。
表容儀，俯仰垂光榮。
宋之章甫，齊之高冠，
亦自謂美，蓋何足觀。
排金鋪，坐玉堂。
風塵不起，天氣清涼。
奏桓瑟，舞趙倡。
女娥長歌，聲協宮商。
感心動耳，蕩氣回腸，
酌桂酒，膾鯉魴。
與佳人期為樂康。
前奉玉卮，為我行觴。
今日樂，不可忘。樂未央。
為樂常苦遲，歲月逝，忽若飛。
為何自苦，使我心悲？
何嘗快獨無憂？
但當飲醇酒，炙肥牛。
長兄為二千石，中兄被貂裘。
小弟雖無官爵，鞍馬馺馺，往來王侯長者遊。
但當在王侯殿上，快獨樗蒲六博，坐對彈棋。
男兒居世，各當駑力。
蹙迫日暮，殊不久留。
少小相觸抵，寒苦常相隨。
忿恚安足諍？吾中道與卿共別離。
約身奉事君，禮節不可虧。
上慚倉浪之天，下顧黃口小兒。
奈何復老心皇皇，獨悲誰能知？
〈少小下為趨，曲前為艷。〉
夭夭園桃，無子空長。
虛美難假，偏輪不行。
淮陰五刑，鳥盡弓藏。
保身全名，獨有子房。
大憤不收，褒衣無帶。
多言寡誠，抵令事敗。
蘇秦之說，六國以亡。
傾側賣主，車裂固當。
賢矣陳軫，忠而有謀。
楚懷不從，禍卒不救。
禍夫吳起，智小謀大，
西河何健，伏屍何劣。
嗟彼郭生，古之雅人，
智矣燕昭，可謂得臣。
峨峨仲連，齊之高士，
北辭千金，東蹈滄海。
三辰垂光，照臨四海。
煥哉何煌煌，悠悠與天地久長。
愚見自前，聖睹萬年。
明暗相絕，何可勝言。
朝發鄴城，夕宿韓陵。
霖雨載塗，輿人困窮。
載馳載驅，休雨櫛風。
舍我高殿，何為泥中。
在昔周武，愛暨公旦。
載主而征，救民塗炭。
彼此一時，惟天所贊。
我獨何人，能不靖亂。
殷殷其雷，濛濛其雨。
我徒我車，涉此艱阻。
遵彼洹湄，言刈其楚。
班之中路，塗潦是禦。
轔轔大車，載低載昂。
嗷嗷僕夫，載仆載僵。
蒙塗冒雨，沾衣濡裳。
千騎隨風靡，萬騎正龍驤。
金鼓震上下，干戚紛縱橫。
白族若素霓，丹旗發朱光。
迫思太王德，胥宇識足減。
經歷萬歲林，行行到黎陽。
奉辭討辜遐征，晨過黎山巉崢。
東濟黃河金營。北觀故宅頓傾，
中有高樓亭亭，荊棘繞蕃叢生。
南望果園青青，霜露慘淒宵零，
被桑梓兮傷情。
清夜延貴客，明燭發高光。
豐膳漫星陳，旨酒盈玉觴。
弦歌奏新曲。遊響拂丹梁。
餘音赴迅節，慷慨時激揚。
獻酬紛交錯，雅舞何鏘鏘。
羅纓從風飛，長劍自低昂。
穆穆眾君子，和合同樂康。
良辰啟初節，高會構歡娛。
通天拂景雲，俯臨四達衡。
羽爵浮象樽，珍膳盈豆區。
清歌發妙曲，樂正奏笙竿。
曜靈忽西邁，炎燭繼望舒。
朔日浮黃河，長驅旋鄴都。
乘輦夜行遊，逍遙步西園。
雙渠相溉灌，嘉木繞通川。
卑枝拂羽蓋，脩條摩蒼天。
驚風扶輪轂，飛鳥翔我前。
丹霞夾明月，華星出雲間。
上天垂光采，五色一何鮮！
壽命非松喬，誰能得神仙？
遨遊快心意，保己終百年。
兄弟其行遊，驅車出西城。
野田廣開辟，川渠互相經。
黍稷何鬱鬱，流波激悲聲。
菱茨覆綠水，芙蓉發丹榮。
柳垂重蔭綠，向我池邊生。
乘渚望長洲，群鳥歡嘩鳴。
萍藻泛濫浮，淡淡隨風傾。
忘憂共容與，暢此千秋情。
觀兵臨江水，水流何湯湯。
戈矛成山林，玄甲耀日光。
猛將懷暴怒，膽氣正縱橫。
誰雲江水廣，一葦可以航。
不戰屈敵虜，戢兵稱賢良。
古公宅岐邑，實始剪殷商。
孟獻營虎牢，鄭人俱稽顙。
克國務耕殖，先零自破亡。
興農淮泗間，築室都徐方。
量宜運權略，六軍鹹悅康。
豈如《東山》詩，悠悠多憂傷。
〈僧皎然云：魏文軍至揚於，見洪濤浪洶，嘆曰：固天所以隔南北也。賦詩而還。魏文集無此詩，且魏文雄才智略，本非庸主，如何有此？示弱於孫權，取笑於劉備，陳壽謬矣。按，壽正史但云引還，不言賦詩，《魏書》註載此詩，未嘗示弱也。豈客子常畏人邪？雜詩《魏書》不載。〉
漫漫秋夜長，烈烈北風涼。
展轉不能寐，披衣起仿徨。
仿徨忽已久，白露沾我裳。
俯視清水波，仰看明月光。
天漢回西流，三五正縱橫。
草蟲鳴何悲，孤雁獨南翔。
鬱鬱多悲思，綿綿思故鄉。
願飛安得翼，欲濟河無梁。
向風長嘆息，斷絕我中腸。
西北有浮雲，亭亭如車蓋。
惜哉時不遇，適與飄風會。
吹我東南行，行行至吳會。
吳會非我鄉，安得久留滯。
棄置勿復陳，客子常畏人。
〈《藝苑尼言》云：讀於桓「客子常畏人」，及答吳朝歌、鐘大理書，似少年美資，負才性而好貨好色，且當不得恆享者，桓靈寶技藝差相埒，而氣尚過之，子桓乃得千年天子，都所不解。〉
方舟戲長水，湛淡自浮沈。
弦歌發中流，悲響有餘音。
音聲入君懷，淒愴傷人心。
心傷安所念，但願恩情深。
願為晨風鳥，雙飛翔北林。
與君結新婚，宿昔當別離。
涼風動秋草，蟋蟀鳴相隨。
冽冽寒蟬吟，蟬吟抱枯枝。
枯枝時飛揚，身體忽遷移。
不悲身遷移，但惜歲月馳。
歲月無窮極，會合安可知？
願為雙黃鵠。比翼戲清池。

霜露紛兮交下，木葉落兮淒淒。
候雁叫兮雲中，歸燕翩兮徘徊。
妾心感兮悵惆，白日急兮西頹。
守長夜兮思君，魂一夕兮九乖。
悵延佇兮仰視。星月隨今天回。
徒引領兮入房。竊自憐兮孤棲。
願從君兮終沒，愁何可兮久懷。
喪亂悠悠過紀，白骨從橫萬里。
哀哀下民靡恃，吾將佐時整理。
復子明辟致仕。
遙遙山上亭，皎皎雲間星。
遠望使心懷，遊子戀所生。
驅車出北門，遙望河陽城。
巾車出鄴宮，校獵東橋津。
重置施密網，䍐罼飄如雲。
彎弓忽高馳，一發連雙麕。
〈（後闕）〉
博覽群書。〈（《全三國文》卷七）〉
鬱鬱河邊樹，青青野田草。
舍我故鄉客，將適萬里道。
妻子牽衣袂，落淚沾懷抱。
還附幼童子，顧托兄與嫂。
辭訣末及終，嚴駕一何早。
負笮引文舟，飽渴常不飽。
誰令爾貧賤，咨嗟何所道。
夏時饒溫和，避暑就清涼。
比坐高閣下，延賓作名倡。
弦歌隨風厲，吐羽含徵商。
嘉肴重疊來，珍果在一傍。
棋局縱橫陳。博奕合雙揚。
巧拙更勝負，歡笑樂人腸。
從朝至日夕，安知夏節長。
行行遊且獵，且獵路南隅。
彎我烏號弓，騁我於驪駒。
走者貫鋒鏑，伏者值戈殳。
白日未及移，手獲三十餘。
長安城西漢員闕，上有一雙銅雀。
一鳴五穀生，再鳴五穀熟。
晨背大河南轅，跋涉遐路漫漫。
師徒百萬嘩喧，戈矛若林成山，
旌旗拂日蔽天。
蜘蛛網戶牖，野草當階生。〈（《文選》卷二十九《雜詩》註引）〉
酒人獻三清，絲中列南廂。
王韓獨何人？翺翔隨天塗。〈（《文選》二十八《前緩歌聲》註引）〉
回頭四向望，眼中無故人。〈（《文選》二十五《答張士然》詩註引）〉
絹綃白如雪，輕華比蟬翼。〈（《白帖》二引）〉
畫舸覆堤。〈（《唐語林》二引）〉
蘭芷生兮芙蓉披。〈（《文選》三十一《雜體詩》註引）〉
朝游高臺觀，夕宴華池陰。
大酋奉甘醪，狩人獻嘉禽。
齊倡發東舞，秦箏奏西音。
有客從南來，為我彈清琴。
五音紛繁會，撫者激微吟。
淫魚乘波聽，踴耀自浮沉。
飛鳥翻翔舞，悲鳴集北林。
樂極哀情來，寥亮摧肝心。
清角豈不妙，德薄所不任。
大哉子野言，弭弦且自禁。

高山吐慶雲。〈（《文選》三十一《雜詩》註引）〉
汝南許劭，與族兄靖，俱避地江東，保吳郡，爭論於太守許貢坐。至於手足相及。
君子謹乎約己，弘乎接物。
欲得二女充備六宮，佐宣陰陽，聿修古義。
結繩而治。
北海鄭玄，學之淵府。
逾長城之阻。登單於之臺。
天下無切玉之刀、火浣之布。
火性酷烈，無含生之氣。
火尚能礫石銷金，何為不燒其布。
法者主之柄，吏者民之命。法欲簡而明，吏欲公而平。
主與民有三求：求其為己勞，求其為己死，求其為己生。
桓靈之際，閹寺專命於上，布衣橫議於下。千祿者彈貨以奉貴，要名者傾身以事勢。位成乎私門，名定乎橫巷。由是戶異議，人殊論。論無常檢，事無定價。長愛惡，興朋黨。
應瑒云：「人生固有人心。」答云：「在親曰孝，施物曰仁。仁者有事之實名，非無事之虛稱。善者道之母，群行之主。
如彼登山，乃勤以求高；如被浮川，乃勤以求遠。唯心弗勤，時亦靡克。
堯崩，舜避堯子於南河之南；舜崩，禹避舜子於陽城？禹崩，益避禹於於箕山之陰。

