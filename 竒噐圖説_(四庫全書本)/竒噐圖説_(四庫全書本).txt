　　欽定四庫全書　　　　　子部九
　　竒噐圖説　　　　　　　譜録類一〈器物之屬〉提要
　　〈臣〉等謹案竒噐圖説三卷明西洋人鄧玉函撰諸噐圖説一卷明王徵撰徵涇陽人天啟壬戌進士官州府推官嘗詢西洋竒噐之法於玉函玉函因以其國所傳文字口授徵譯為是書其術能以力小運大故名曰重又謂之力藝大㫖謂天地生物有數有度有重數為筭法度為測量重則即此力藝之學皆相資而成故先論重之夲體以明立法之所以然凢六十一條次論各色噐具之法凡九十二條次起重十一圖引重四圖轉重二圖取水九圖轉磨十五圖解木四圖解石轉碓書架水日晷代耕各一圖水銃四圖圖皆有説而於農噐水法尤為詳備其第一卷之首有表性言解表徳言解二篇俱極誇其法之神妙大都荒誕恣肆不足究詰然其制噐之巧實為甲於古今寸有所長自宜節取且書中所載皆禆益民生之具其法至便而其用至溥録而存之固未嘗不可備一家之學也諸噐圖説凡圖十一各為之説而附以銘贊乃徵所自作亦具有思致雲乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





