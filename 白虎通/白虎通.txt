《白虎通義》四卷，漢班固撰。《隋書·經籍誌》載《白虎通》六卷，不著撰人。《唐書·藝文誌》載《白虎通義》六卷，始題班固之名。《崇文總目》載《白虎通德論》十卷，凡十四篇。陳振孫《書錄解題》亦作千卷，云凡四十四門。今本為元大德中劉世常所藏，凡四十四篇，與陳氏所言相符。知《崇文總目》所云十四篇者，乃傳寫脫一四字耳。然僅分四卷，視諸誌所載又不同。朱翌《猗覺寮雜記》稱，《荀子註》引《白虎通》天子之馬六句，今本無之。然則輾轉傳寫，或亦有所脫佚，翌因是而指其偽撰，則非篤論也。據《後漢書》固本傳，稱天子會諸儒講論五經，作《白虎通德論》，令固撰集其事。而《楊終傳》稱，終言宣帝，博徵群儒，論定五經於石渠閣。方今天下少事，學者得成其業，而章句之徒，破壞大體，宜如石渠故事，永為世則，於是詔諸儒於白虎觀論考同異焉。會終坐事系獄，博士趙博，校書郎班固、賈逵等，以終深曉《春秋》，學多異聞，表請之，即日貰出。《丁鴻傳》稱，肅宗詔鴻與廣平王羨及諸儒樓望、成封、桓郁、賈逵等論定五經同異於北宮白虎觀，使五官中郎將魏應主承制問難。侍中淳於恭奏上，帝親稱制臨決。時張酺、召馴、李育皆得與於白虎觀，蓋諸儒可考者十有餘人。其議奏統名《白虎通德論》，猶不名通義。《後漢書·儒林傳》序言，建初中，大會諸儒於白虎觀，考詳同異，連月乃罷。肅宗親臨稱制，如石渠故事，顧命史臣，著為通義。唐章懷太子賢註，云即《白虎通義》。是足證固撰集後乃名其書曰《通義》、《唐誌》所載，蓋其本名。《崇文總目》稱《白虎通德論》，失其實矣。《隋誌》刪去義字，蓋流俗省略，有此一名。故唐劉知幾《史通》序引《白虎通》、《風俗通》為說，實則遞相祖襲，忘其本始者也。書中徵引，六經傳記而外涉及緯識，乃東漢習尚使然。又有王度記、三正記、別名記、親屬記，則禮之逸篇。方漢時崇尚經學，咸兢兢守其師承，古義舊聞，多存乎是，洵治經者所宜從事也。國朝任啟運嘗舉正其闕，作《白虎通擿訛》，見所自為制藝序中。今其書不傳，所糾之當否，不可考矣。
白虎通義 (四庫全書本)

