王者所以不臣三，何也？謂天王之後，妻之父母，夷狄也。不臣二王之後者，尊先王通天下之三統也。《詩》云：「有客有客，亦白其馬。」謂微子朝周也。《尚書》曰：「虞賓在位。」不臣丹朱也。不臣妻父母何？妻者，與己一體，恭承宗廟，欲得其歡心，上承先祖，下繼萬世，傳於無窮，故不臣也。《春秋》曰：「紀季姜歸於京師。」父母之於子，雖為王后，尊不加於父母，加王何。王者不臣也。又譏宋三世內娶於國中，謂無臣也。夷狄者，與中國絕域異俗，非中和氣所生，非禮義所能化，故不臣也。《春秋傳》曰：「夷狄相誘，君子不疾。」《尚書大傳》曰：「正朔所不加，即君子所不臣也。」 
王者有蹔不臣者五，謂祭屍、受授之師，將帥用兵、三老、五更。不臣祭屍者，方與尊者配也。不臣受授之師者，尊師重道，欲使極陳天人之意也，故《禮。學記》曰：「當其為師，則不臣也。當其為屍，則不臣也。」不臣將帥用兵者，重士眾為敵國，國不可從外治，兵不可從內御，欲成其威，一其令。《春秋》之義，兵不稱使，明不可臣也。不臣三老、五更者，欲率天下，為人子弟。《禮》曰：「父事三老，兄事五更。」 
王者不純臣諸侯何？尊重之。以其列土傳子孫，世世稱君，南面而治。凡不臣異。朝則迎之於著，覲則待之於阼階，升階自西階，為庭燎，設九賓，享禮而後歸。是異於眾臣也。 
始封之君不臣諸父、弟何？不忍以己一日之功德加於諸父、昆弟也。故《禮。服傳》曰：「封君之子不臣諸父，封君之孫盡臣之。」 
《禮。服傳》曰：「子得為父臣者，不遺善之義也。」《詩》云：「文武受命，召公雖翰。」召公，文王子也。《傳》曰：「子不得為父臣者，閨門尚和，朝廷尚敬，人不能無過失，為恩傷義也。」 
王者臣不得為諸侯臣，以其尊當與諸侯同。《春秋傳》曰：「許公不世，待以初。」或曰：王者臣得復為諸侯臣者，為衰世主上不明，賢者非其罪而去，道不施行，百姓不得其所，復令得為諸侯臣，施行其道。《易》曰：「不事王侯。」此據言王之致仕臣也，言不事王可知，復言侯者，明年少復得仕於諸侯也。 
王者臣有不名者五：先王老臣不名。親與先王戮力共治國同功於天下，故尊而不名也。《尚書》曰：「咨，爾伯。」不言名也，不名者，貴賢者而已。共成先祖功德，德加於百姓者也。《春秋》曰：「單父不言名。」《傳》曰：「大夫之命於天子者大也。」盛德之士不名，尊賢也。《春秋》曰：「公弟叔肸。」諸父、諸兄不名。諸父、諸兄者，親與己父、兄有敵體之義也。《詩》云：「王曰叔父。」《春秋傳》曰：「王禮者何？無長之稱也。不名盛德之士者，不可屈爵祿也。」故《韓詩內傳》曰：「師臣者帝，交友受臣者王，臣臣者爵，魯臣者亡不行。」 
天子下至士，皆有蓍龜者，重事決疑，亦不自專。《尚書》曰：「女則有大疑，謀及卿士，謀及庶人，謀及卜筮。」定天下之吉凶，成天下之亹亹者，莫善乎蓍龜。 
《禮三正記》曰：「天子龜長一尺二寸，諸侯一尺，大夫八寸，士六寸。龜陰，故數偶也。天子蓍長九尺，諸侯七尺，大夫五尺，士三尺。蓍陽，故數奇也。」 
所以先謀及卿士何？先盡人事，念而不能得，思而不能知，然後問於蓍龜。聖人獨見先睹，必問著龜何？示不自專也。或曰：清微無端緒，非聖人所及，聖人亦疑之。《尚書》曰：「女則有疑。」謂武王也。乾草枯骨，眾多非一，獨以灼龜何？此天地之間壽考之物，故問之也。龜之為言久也，蓍之為言耆也，久長意也。龜曰卜、蓍曰筮何？卜，赴也，爆見兆□也；者信也，見其卦也。《尚書》曰：「卜三龜。」《禮。士冠經》曰：「筮於廟門外。」 
筮畫卦所以必於廟何？托義歸智於先祖至尊，故因先祖而問之也。 
卜，春秋何方？以為於西方東面，蓋蓍之處也。卜時西向，己卜退，東向。問蓍於東方面，以少問老之義。 
皮弁素積，求之於質也。《禮》曰：「皮弁素積，筮於廟門之外。」 
或曰：天子占卜九人，諸侯七人，大夫五人，士三人。又《尚書》曰：「三人占，則從二人之言。」 
不見吉凶於蓍，復以卜何？蓍者，陽道多變，變乃成。 
龜以荊火灼之何？《禮。雜記》曰：「龜，陰之老也。蓍，陽之老也。龍非水不處，龜非火不兆。以陽動陰也。」必以荊者，取其究音也。《禮三正記》曰：「灼龜以荊。」以火動龜，不以水動蓍何？以為嘔則是也。 
蓍龜敗則埋之何？重之，不欲人襲尊者也。 
《周官》曰：「凡國之大事，先筮而後卜。凡卜，人君視體，大夫視色，士視墨。」「凡人卜事，視高，揚火以作龜。」「凡取龜用秋時，攻龜用冬時。」 
聖人者何？聖者，通也，道也，聲也。道無所不通，明無所不照，聞聲知情，與天地合德，日月合明，四時合序，鬼神合吉凶。《禮別名記》曰：「五人曰茂，十人曰選，百人曰俊，千人曰英，倍英曰賢，萬人曰傑，萬傑曰聖。」 
聖人未沒時，寧知其聖乎？曰知之。《論語》曰：「太宰問子貢曰：」夫子聖者歟？『孔子曰：「太宰知我乎？』」聖人亦自知聖乎？曰：知之。孔子曰：「文王既沒，文不在茲乎。」 
何以知帝、王聖人也？《易》曰：「古者伏羲氏之王天下也，於是始作八卦。」又曰：「聖人之作易也。」又曰：「伏羲氏沒，神農氏作。神農沒，黃帝、堯、舜氏作。」文俱言作，明皆聖人也。《論語》曰：「聖乎堯舜，其由病諸。」 
何以言禹、湯聖人？《論語》曰：「巍巍乎舜、禹之有天下而不預焉。」與舜比方巍巍，知禹、湯聖人。《春秋傳》曰：「湯以盛德，故放桀。」 
何以言文王、武王、周公皆聖人？《詩》曰：「文王受命。」非聖不能受命。《易》曰：「湯武革命，順乎天。」湯武與文王比方。《孝經》曰：「則周公其人也。」下言「夫聖人之德，又何以加於孝乎？」 
何以言皋陶聖人也？以《自篇》曰：「若稽古皋陶」。聖人而能為舜陳道。「朕言惠可底行。」又：「旁施象刑，維明」。 
又聖人皆有表異，《傳》曰：「伏羲祿、衡連珠、唯大目、鼻龍伏，作《易》八卦以應樞。黃帝顏，得天匡陽，上法中宿，取象文昌。顓頊戴午，是謂清明，發節移度，蓋象招搖。帝嚳駢齒，上法月參，康度成紀，取理陰陽。堯眉八彩，是謂通明，歷象日月、璇璣玉衡。舜重瞳子，是謂玄景，上應攝提，以像三光。」 
《禮》曰：「禹耳三漏，是謂大通，興利除害，決河疏江。皋陶馬喙，是謂至誠，決獄明白，察於人情。湯臂三肘，是謂柳翼，攘去不義，萬民咸息。文王四乳，是謂至仁，天下所歸，百姓所親。武王望羊，是謂攝揚，盱目陳兵，天下富昌。周公背僂，是謂強俊，成就周道，輔於幼主。孔子反宇，是謂尼甫，立德澤所興，藏元通流。」聖人所以能獨見前睹，與神通精者，蓋皆天所生也。 
風者何謂也？風之為言萌也，養物成功，所以象八卦。 
陽立於五，極於九，五九四十五日變，變以為風，陰合陽以生風。距冬至四十五日條風至。條者，王也。四十五日明庶風至。明庶者，迎眾也。四十五日清明風至。清明者，青芒也。四十五日景風至。景大風，陽氣長養。四十五日涼風至。涼，寒也，行陰氣也。四十五日昌盍風至。戒收藏也。四十五日不周風至。不周者，不交也，陰陽未合化也。四十五日廣莫風。廣莫者，大也，同陽氣也。 
故曰：條風至地暖，明庶風至萬物產，清明風至物形乾，景風至棘造實，涼風至黍禾乾，昌盍風至生薺麥，不周風至蟄蟲匿，廣莫風至則萬物伏。是以王者承順之，條風至則出輕刑、解稽留，明庶風至則修封疆、埋田疇，清明風至出幣帛、使諸侯，景風至則爵有德、封有功，涼風至報地德，化四鄉，昌盍風至則申象刑、飾囷倉，不周風至則築宮室、修城郭，廣莫風至則斷大辟、行獄刑。 
商、賈何謂也？商之為言，商其遠近、度其有亡、通四方之物，故謂之商也。賈之為言固，固有其用物以待民來，以求其利者也。行曰商，止曰賈。《易》曰：「先王以至日閉關，商旅不行，後不省方。」《論語》曰：「沽之哉，我待賈者也。」即如是，《尚書》曰：「肇牽車牛，遠服賈用」？方言遠行可知也。方言欽厥父母，欲留供養之也。
