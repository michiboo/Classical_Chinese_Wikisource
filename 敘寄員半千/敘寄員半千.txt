
薄宦三河道，自負十餘年。
不應驚若厲，秪爲直如弦。
坐歷山川險，吁嗟陵谷遷。
長吟空抱膝，短翮詎沖天。
魂歸滄海上，望斷白雲前。
釣名勞拾紫，隱跡自談玄。
不學多能聖，徒思鴻寶仙。
斯志良難已，此道豈徒然。
嗟爲刀筆吏，恥從繩墨牽。
岐路情雖狎，人倫地本偏。
長揖謝時事，獨往訪林泉。
寄言二三子，生死不來旋。

