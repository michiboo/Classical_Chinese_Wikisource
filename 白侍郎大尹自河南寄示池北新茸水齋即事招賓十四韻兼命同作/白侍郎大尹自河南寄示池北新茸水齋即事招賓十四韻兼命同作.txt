公府有高政，新齋池上開。
再吟佳句後，一似畫圖來。
結構疏林下，夤緣曲岸隈。
綠波穿戶牖，碧甃疊瓊瑰。
幽異當軒滿，清光繞砌回。
潭心澄晚鏡，渠口起晴雷。
瑤草緣堤種，松煙上島栽。
遊魚驚撥剌，浴鷺喜毰毸。
為客烹林筍，因僧採石苔。
酒瓶常不罄，書案任成堆。
簷外青雀舫，坐中鸚鵡杯。
蒲根抽九節，蓮萼捧重臺。
芳訊此時到，勝游何日陪。
共譏吳太守，自占洛陽才。
