
　賈太𫝊新書序
　余昔承乏選部時偶扵京國
　書肆中得賈太𫝊新書鈔本
　凡若干卷余手披目覽口誦
　心惟始而駭終而不知神與
　之接融融瀁瀁不知㫖之樂
　之詠之歎之扵是乎乃知太
　𫝊之生值漢室初造光嶽氣
　完之時通乎天人精㣲之藴
　窮乎歴代治亂之故洞乎萬
　物榮悴之情究乎禮樂刑政
　之端貫通乎仁義道徳之原
　故正言竑議卓卓乎其竒偉
　悠悠乎其深長鑿乎其有
　援據如江河盪潏而莫測其
　涯也如風霆變化而莫見其
　跡也如雲霞卷舒岀沒晻靄
　千態萬狀而莫可名言也世
　之稱近古者亦在是矣所宜
　珍重不啻湯盤周𪔂而毋
　敢忽焉正德甲戌余致政家
　居長沙郡守陸公以誼謪於
　長沙去今千有餘嵗
國朝旣崇祀享之禮但𫝊長沙
　時所著新書獨無傳焉乃檢
　閱郡齋故櫝中得版刻數十
　片計其脫落尚多因詢於余
　余即岀是本𥙷刻遂成完書
　屬余爲序余惟太𫝊髙世之
　才殆岀天縱漢劉向稱其通
　逹國體雖古之伊管未能逺
　過班史痛其不用但謂其天
　年早終雖不至公卿未爲不
　遇誼過長沙作賦以弔汨羅
　而太史公傳扵屈原之後明
　其若屈原之忠而遭棄逐也
　宋歐陽公謂其所陳孝文畧
　施其術猶能比德扵成康況
　用扵朝廷之間坐扵廊廟之
　上則舉大漢之風登三皇之
　首猶決壅裨墜爾蘇公論其
　爲王者之佐如其所言雖三
　代何以逺過此數公者故有
　定論誠母容加喙扵其間顧
　其書之在霄壤中上則爲德
　星爲慶雲下則爲朱草爲體
　泉光景常新而精神不虧亙
　萬古猶一日柰何自宋淳熈
　辛丑提學漕使程公版刻之
　後三百餘禩僅得一陸公𥙷
　輯殘缺爲書再行是何寥寥
　知賞之難也非惟嘉惠後學
　廣其見聞以資識慎而擇
　之而立身行已之道亦寓焉
　中間如鍳秦俗之薄惡指漢
　風之奢僣請定經制述三代
　之長乆深戒刑罰明秦之
　速亡譬人主之如堂所以優
　臣子之禮置天下於大器所
　以示安危之㡬凡憂民𫝊職
　官人大政等篇皆經濟之大
　畧又有國與天下者之所當
　鍳也郡守公名相字良弼弘
　治癸丑進士累官南京吏曹
　郎中英名偉績有所自也政
　尚平恕有古循吏風今觀是
　益可見其知所擇而其藴畜
　之富未可量也故不揆愚陋
　僣書於端以識𡻕月雲
　正徳九年菊月吉旦
賜進士岀身嘉議大夫都察院
　右副都御史長沙黃寳序

