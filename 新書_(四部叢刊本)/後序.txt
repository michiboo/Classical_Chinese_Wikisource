
長沙故楚地前代人物不乏有而𩔰然各載史
氏者獨屈原以忠憤賈𧨏以遷徙見之文詞磊
落相望今離騷經潭已板行而𧨏書獨無傳焉
誠墜典也提學漕使給事程公先生暫攝潭事
乃取櫝中所藏𧨏新書十篇俾刻之學宮價旣
承命竊考𧨏所著過秦論所陳洽安䇿雖繁簡
與是書不同要皆椎輪於斯也蓋𧨏自長沙召
對宣室文帝嘉之已乃數上奏䟽論政事危言
讜議卓詭切至衆建諸侯益廣梁地養大臣
有節崇㢘恥之風後皆遵至有效一一如𧨏所
言則𧨏之謀謨論建誠有大過人者劉向謂爲
通逹國體伊管未能過其亦美矣然討其源流
率多新書所草定是新書之作乃傅長沙時所
爲也然則長沙以是書行其不宜乎蓋非特足
以脩墜典之闕抑亦有𥙷於世可見
先生之用意雲顧遐方無他善本可參校字多
訛舛姑存之以俟是正淳熈辛丑日南至門生
從事郎充潭州州學教授南昌胡價謹題

