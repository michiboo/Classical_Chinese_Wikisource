　　欽定四庫全書　　　　　史部七
　　史傳三編　　　　　　　　傳記𩔖三〈總録之屬〉提要
　　〈臣〉等謹案史傳三編五十六卷
　　國朝朱軾撰軾有周易傳義合訂已別著録是編凡名儒傳八卷名臣傳三十五卷又續編五卷循吏傳八捲成於雍正戊申時明史尚未成書故所録至元而止明以來傳名儒者大抵宗宋而祧漢唐而宋又㫁自濂洛以下軾所為傳上溯田何伏生申公髙堂生不沒其傳經之功中及董仲舒韓愈諸人不汲其明道之功於宋則胡瑗孫復石介劉敞陳襄雖軌轍稍殊亦並見甄録絶不存門戶之見可謂得聖賢之大公其以遷就利祿削揚雄馬融以祖尚元虛削王弼何晏以假借經術削匡衡王安石亦特為平允惟胡寅修怨於生母王柏披猖恣肆至刪改孔子之聖經咸預斯列似為少濫又據王福畤之虛詞為薛収作贊亦未免失之不考耳名臣傳所列凡一百八十人去取頗為矜慎續編所列又三十九人其凡例曰續編者何擇其次焉者也或卷帙編次已定附之於後焉耳然見為稍亞而乙之與失於偶漏而補之其品第則有間矣混而無別亦稍疎也循吏傳所列凡一百二十一人雖體例謹嚴而頗未賅備如何易於之𩔖表表在人耳目者多見刋削其去取之例亦未明言殆不可解要其標舉典型示人效法所附論㫁亦皆醇正固不失為有禆世敎之書矣前有軾及蔡世逺總序二篇攷名儒傳為李清植所纂名臣傳為張江藍鼎元李鍾僑所纂循吏傳為張福昶所纂世逺商𣙜之而軾則裁定之雲乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　史傳三編原序
　　史傳三編者予與少宗伯蔡聞之先生所訂歴代名儒名臣循吏列傳也自司馬子長變編年為紀傳後之作史者因之凡傳一人必敘其人之所學所守所言所行所值之時所居之官原始要終無虛美無隠惡而後加之褒貶以為勸為懲猶用藥之按病症折獄之比罪案舍此不能臆為論斷也今考史記所載帝紀世家列傳凡百有十二卷而儒林循吏以𩔖為目其他名公巨卿或分或合其義例蓋有取焉漢初儒者不概見所傳惟文景間明經數人然等孟氏於荀卿列子貢於貨殖其所謂儒蓋可知矣汲黯與鄭當時合傳而王陵之戅直僅附見於陳平世家子産公儀休孔子孟子之所稱述而與石奢李離同列之循吏毋恠後之人議其疎畧牴牾也夫以馬遷良史之才父子相繼勒成一家言猶不免疎畧牴牾之譏他無論矣聞之先生嘗與子上下二千載中學術事功之真偽純疵於聖人是非之義未敢自信為有當然如黃老之害道遊俠之亂政必嚴加退斥斷不敢附㑹史氏以疑誤學者是則予兩人之志也於是與同學諸子商𣙜纂輯録兩漢至元以儒稱以臣顯以吏著者若干人各為一傳事皆本諸舊史而詞之游者刪之義之疑者缺之其嘉言懿行見於他書者採而益之蓋安溪李君世豳與其從子立侯南城張百川南靖張季長漳浦藍玉霖為之草創而討論折衷聞之先生實總其成予不揣固陋間出其一知半解與相參酌書成析為若干卷爰以質之當世或雲蓄之為徳行發之為事業論道經邦宣猷宰化莫非性分內事今區而別之為名儒為名臣為循吏使人疑儒術之迂疎而謂卓然樹立者皆適逢其㑹非有所本而為之其可乎予曰天徳王道原無二致然淺深同異視乎其人士元才絀於百里黃霸入相功名減於治郡申公轅固生以宿儒應辟卒無所建白而去此由氣質之稟於天者不能無蔽是以優於此絀於彼見知見仁各隨其性之所近欲其體備而用周也難矣我
　　皇上以天縱之資亹亹翼翼用人行政一本於欽明緝熈之學又日進內外臣工教以省身克己存誠主敬之道而程能課績雖有不逮茍其中無他必寛以自新之路是以人思感奮爭相濯磨臣品官方彬彬日上顧日月漸摩者
　　聖主之所以立教也夙夜寅畏者臣子之所以自勵也有不能者才之稟於氣無不備者性之根於命也惟格物明理以啟其端戒懼慎獨以踐其實擴而充之以化其氣質之偏由是出其所學上而輔佐
　　聖君為萬世開太平之治即効一官分一職亦必休養涵濡登風俗於醇古此一徳泰交唐虞師濟之盛也漢唐以下烏足道哉
　　雍正七年己酉嵗長至日髙安朱軾撰
　　學術之與事功孤卿之與庶尹殊途而同歸百慮而一致者也民受天地之中以生五性粹然至善用內直之功敬修而不怠方外之功集義而無歉則元善之長充周而不可窮先聖傳心之學於是乎在上之為論道經邦之儒次亦為一民一物之所恃賴故曰同歸而一致也譬之原泉廣津發自崑崙放而為河海流而為百川潤桑田而滙沼沚皆是物也顧人生而靜而後質與學之所近或偏得其一體漢唐以來通經履道之賢匡君定國之彥親民濟物之選代不乏人就其合同而論之三者本一無事於分其本充者其末茂使董廣川大用於漢文中子及遇興唐功不過於蕭曹房杜哉程朱大儒也明道勸神宗防未萌之欲以十事進君能堯舜其君者也及出令晉城扶溝化理昭彰非守令所當法乎朱子在朝四十六日進講奏疏名臣風烈萬代瞻仰及觀其浙東南康潭州諸治蹟豈兩漢循吏所易及乎且如司馬公許魯齋復何分於名儒名臣哉故曰無事於分也然使語魏丙姚宋以精一之學則粗矣抗召杜卓魯於魏陸韓范之列則遜未逮矣況三者之中又各有等級次第則亦不必於合也方今
　　天子神聖道統治統萃於一身以至道醇修朂士𩔖以臯䕫稷契望諸臣以廉謹仁明飭吏治一道同風之盛於斯乎遇之髙安可亭朱先生服儒體道負開濟大畧入為卿士出為牧伯由冢宰陟台輔以襄
　　聖天子盛治與世逺同事
　　禁廷一日語世逺欲纂漢唐以來至於宋元名儒名臣循吏等傳各為一集合為一書世逺在鼇峰書院時故嘗校刋先儒諸書又私纂歴代名臣言行録實有素心顧以均服職事未遑手録屬諸同志四五人分纂傳論髙安公定其領要重申討論世逺亦旁覽廣披細加參訂再閱嵗而書告成事蹟繁多年代久逺或恐有紕漏舛錯之譏要可為髙山景行之藉士幸生
　　堯舜之世懐三代之英三者之中服膺砥礪備其全體固足以求志達道成曠代之人豪即得其一節亦足以寡一身之過淑躬而濟物藹藹吉士維
　　天子使人材之盛比於成周風俗之美躋於陶唐是則編
　　輯是書者之惓惓也
　　雍正四年丙午十月朔日漳浦蔡世逺撰









　　史傳三編凡例
　　名儒名臣循吏俱始於漢終於元何也據二十一史以立傳也
　　天徳與王道大用與小用原無二致三者原不必分但依𩔖以見耳如龔遂豈不是名臣而列在循吏虞詡豈不是循吏而列在名臣司馬光豈不是名儒許衡豈不是名臣而姑以分屬程朱在朝則為名臣牧民則為循吏而列之名儒讀書論世但存是則是傚之心不必泥也
　　稱名史例也周程張朱獨稱子者
　　聖祖仁皇帝所定也凡詔誥奏章俱然於以見我朝尊尚正學卓越前代焉
　　各傳雖依據二十一史本傳然多採傳記及各家文集以成之凡大人物尤加意蒐羅如諸葛亮則兼採裴松之習鑿齒諸史及諸葛丞相集魏徵及唐初名臣則採貞觀政要陸䞇則採宣公奏議是也
　　名儒漢史有不立傳者則旁採以成之宋名儒則採之伊洛淵源録及續録若本人語録文集等書宋名臣則採之名臣言行録及續集別集等書按其年月擇其簡要有三易稿而後成者
　　一人之事有散見於他傳者則𩔖聚之本傳如周勃誅諸呂則取髙後紀以入之張柬之復唐祚則採五王傳以入之是也是故茍其無關體要雖原傳所有必刪繁以就簡茍其事不得畧及言行可法者雖散見於他傳亦必參考以成文期於詞省而事備耳
　　奏疏不能詳也有至要者則載之並採之歴代名臣奏議與其詳於大人子虛解嘲也毋寧詳於奏疏論贊不必盡録也録其尤善者
　　續編者何擇其次焉者也或卷帙編次已定附之於後焉耳
　　羊祜杜預曹彬昔之所謂名臣也但祜與預在魏朝皆有封爵彬亦為周之國戚不能無春秋責備之意故列之續編若周瑜魯肅慕容恪王猛等亦降列之者蜀漢為正統非魏呉之比東晉為正統非南北朝之比也











