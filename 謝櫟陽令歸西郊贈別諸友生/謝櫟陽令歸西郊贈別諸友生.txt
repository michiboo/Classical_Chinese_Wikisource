
結髮仕州縣，蹉跎在文墨。
徒有排雲心，何由生羽翼。
幸遭明盛日，萬物蒙生植。
獨此抱微痾，頹然謝斯職〈大曆十四年六月二十三日，自鄠縣制除櫟陽令，以疾辭歸善福精舍，七月二十日賦此詩〉。
世道方荏苒，郊園思偃息。
爲歡日已延，君子情未極。
馳觴忽雲晏，高論良難測。
遊步清都宮，迎風嘉樹側。
晨起西郊道，原野分黍稷。
自樂陶唐人，服勤在微力。
佇君列丹陛，出處兩爲得。

