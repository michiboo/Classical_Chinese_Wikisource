何與韓同姓為近；堅以進士舉，於吾為同業；其在太學也，吾為博士，堅為生，生、博士為同道；其識堅也十年，為故人。同姓而近也，同業也，同道也，故人也，於其不得願而歸，其可以無言耶？堅，道州人，道之守陽公，賢也；道於湖南為屬州，湖南楊公，又賢也；堅為民，堅又賢也。湖南得道為屬，道得堅為民，堅歸倡其州之父老子弟服陽公之令，道亦倡其縣與其比州服楊公之令。吾聞鳥有鳳者，恆出於有道之國。當漢時，黃霸為潁川，是鳥實集而鳴焉。若史可信，堅歸，吾將賀其見鳳而聞其鳴也已。
