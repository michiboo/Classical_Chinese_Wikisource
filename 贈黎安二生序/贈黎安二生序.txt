< 曾鞏
< 古文觀止
　　趙郡蘇軾，余之同年友也。自蜀以書至京師遺余，稱蜀之士，曰，黎生、安生者。既而黎生攜其文數十萬言，安生攜其文亦數千言，辱以顧余。讀其文，誠閎壯雋偉，善反復馳騁，窮盡事理。而其材力之放縱，若不可極者也。二生固可謂魁奇特起之士，而蘇君固可謂善知人者也。
　　頃之，黎生補江陵府司法參軍。將行，請余言以為贈。余曰﹕「余之知生，既得之於心矣，乃將以言相求於外邪？」黎生曰﹕「生與安生之學於斯文，里之人皆笑以為迂闊。今求子之言，蓋將解惑於里人。」
　　余聞之，自顧而笑。夫世之迂闊，孰有甚於予乎？知信乎古，而不知合乎世；知志乎道，而不知同乎俗。此余所以困於今而不自知也。世之迂闊，孰有甚於予乎！今生之迂，特以文不近俗，迂之小者耳，患為笑於里之人。若余之迂大矣，使生持吾言而歸，且重得罪，庸詎止於笑乎？
　　然則若余之於生，將何言哉？謂余之迂為善，則其患若此。謂為不善，則有以合乎世，必違乎古；有以同乎俗，必離乎道矣。生其無急於解里人之惑，則於是焉，必能擇而取之。遂書以贈二生，并示蘇君，以為何如也？




