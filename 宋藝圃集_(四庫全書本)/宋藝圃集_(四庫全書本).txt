　　欽定四庫全書　　　　　集部八
　　宋藝圃集　　　　　　　總集類
　　提要
　　〈臣〉等謹案宋藝圃集二十二卷明李蓘編蓘字子田內鄉人嘉靖癸丑進士官至貴州提學副使是集選錄宋人之詩成於隆慶丁邜所列詩人凢二百三十有六人而核其名氏二百三十有七人蓋編目時誤數一人末卷附釋衲三十三人宮閨六人靈怪三人妓流五人不知名四人通上當為二百八十八人而註共二百八十四人則除不知姓名四人不數也書中編次後先最為顛倒如以蘇軾蘇轍列張詠余靖范仲淹司馬光前陳與義呂本中曽㡬列蔡襄歐陽修黃庭堅陳師道前秦觀列趙抃蘇頌前楊萬里列楊蟠米芾王令庚前葉采嚴粲列蔡京章惇前林景熈謝翺列陸游前者指不勝屈其最誕者莫若以徽宗皇帝與邢居實張栻劉子翬合為一卷夫漢書藝文志以文帝列劉敬賈山之間武帝列蔡甲倪寛之間玉䑓新詠以梁武帝及太子諸王列吳均等九人之後蕭子顯等二十一人之前以時代相次猶為有説至邢實為邢恕之子年十八早夭在徽宗以前劉子翬為劉韐之子張栻為張浚之子皆南宋髙孝時人在徽宗以後乃君臣襍列尤屬不倫殆由選錄時隨手襍抄未遑銓次他若江為孟賔於之屬則上渉南唐馬定國史肅之屬則旁及金朝衡以斷限亦屬未宜特其殫十三年之功蒐采成編網羅頗富宋人之本無専集行世與雖有專集而已佚者徃徃頼此編以傳過而存之亦不棄菅蒯之意也乾隆四十四年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　宋藝圃集原序
　　余往請告林居嘗與弟子餘選宋諸家詩後〈闕〉　　披繙旋多參附今既十三年所矣隆慶改元量移池陽山城雨暇更加刪定名曰宋藝圃集為之敘敘曰世恆言宋無詩談何易哉蓋嘗遡風望氣約略其世槩有三變焉顧論者未之逮也夫建隆乾徳之間國祚初開淳龎再合一時作者尚祖五李五季固唐餘也故林逋潘閬胡宿王珪兩宋九僧之徒皆摛藻熒熒以清嬴相貴而楊大年錢思公劉筠軰又死擬西崑〈闕〉　尺度總之遺矩雖存而雄思尚欝矣天聖明道而下則大變焉蓋於時世際熈昌人文迅發人主之求日殷聚奎之兆斯應故歐蘇曽王之流黃陳梅張之侶皆以曠絶不世之才厲卓犖俊㧞之志博綜墳典旁測幽㣲海內顒顒咸所傾仰啓西江宗派之名創絀唐進杜之説竭思憒神日厯窮險當其興情所寄則徵事有不必解意趣所極則古賢所不必法辟之舊家公子恢張其先人堂構至於甲第飛雲雕鏤彩繪遠而望之絢爛奪目負其意氣遽大掩前人矣光寧以還國歩浸衰文情隨易學士大夫逓祖清逸無稱雄槩故陸游之流便嚴羽之婉腴紫陽之沖容謝翺之詭誕其他若四靈戴式之文天祥林徳暘軰咸遵正軌足引同方然究而言之凌遲之形見矣斯國事之將季乎夫詩者人之聲也樂之章也發於情不溺於情範於禮不着於禮者也宋人惟理是求而神髓索焉其遺議於後也奚怪哉故滄浪之譏評紫陽之論説皆所謂致喻於眉睫者也考其大都不俱可覩哉自世俗宗唐擯宋羣然向風而凡家有宋詩悉束髙閣間有單帙小選僅拈一二而未闡厥美終屬闕如忘其謭蕪聊為編次得詩若干首以見一代之文獻而為稽古之一助也順陽李蔉序


