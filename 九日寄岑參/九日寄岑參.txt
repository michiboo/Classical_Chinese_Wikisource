
出門復入門，兩腳但如舊。
所向泥活活，思君令人瘦。
沉吟坐西軒〈一作「吟臥軒窗下」〉，飲食錯昏晝。
寸步曲江頭，難為一相就。
吁嗟呼蒼生，稼穡不可救。
安得誅雲師，疇能補天漏。
大明韜日月，曠野號禽獸。
君子強逶迤，小人困馳驟。
維南有崇山，恐與川浸溜。
是節東籬菊，紛披為誰秀。
岑生多新詩，性亦嗜醇酎。
采采黃金花，何由滿衣袖。

