眾人合掌道：「真是佛菩薩之言，不錯不錯！」俱躬身唯唯作禮而退。
儒者立說不同，要歸於全良心、敦本行而已。是篇天人感應在其中，親仁及物在其中，義利貞淫在其中。雖起先哲先儒，擁臯比，眾學徒，娓娓談道叩玄，亦不出良心大孝，辨明人禽之關而已。然則何以舉乞人也？蓋為上等人指示，則曰舜、曰文、曰曾、曰閔，及與下等人言，則舉一卑賤如乞人者，且行孝仗義如此，凡乞人以上俱可行孝仗義矣！人而不行孝仗義，是乞人不如雲耳！冷水澆背，熱火燒心，煞令人唏噓感慨，寤寐永言，孝義之思油然生、勃然興矣。予尤喜定兒對顯者十數行，宛轉激切，見得仕宦人棄家而錦歸，雖道是顯親揚名，何如膝下依依，觴酒豆肉，為手舞足蹈之樂也！況普天下人子抱終天之恨者不少。覽此一則，能不拊膺浩嘆也哉！
