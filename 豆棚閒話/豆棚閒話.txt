
天空嘯鶴
有艾衲先生者，當今之韻人，在古曰狂士。七步八叉，真擅萬身之才；一短二長，妙通三耳之智。一時咸呼為驚座，處眾洵可為脫囊。乃者驕鴿彌矜，懶龍好戲。賣不去一肚詩云子曰，無妨別顯神通；算將來許多社弟盟兄，何苦隨人鬼諢。況這猢猻隊子，斷難尋別弄之蛇；兼之狼狽生涯，豈還待守株之兔。收燕苓雞壅於藥裹，化嘻笑怒罵為文章。莽將二十一史掀翻，另數芝麻賬目；學說十八尊因果，尋思橄欖甜頭。那趲舊聞，便李代桃僵，不聲冤屈；倒顛成案，雖董帽薛戴，好像生成。止因蘇學士滿腹不平，惹得東方生長嘴發訕。看他解鈴妙手，真會虎背上筋斗一番；比之穿縷精心，可通蟻鬢邊連環九曲。忽啼忽笑，發深省處，勝海上人醫病仙方；曰是曰非，當下凜然，似竹林裡說法說偈。假使鼾呼宰我，正當謔浪，那思飯後伸腰？便是不笑閻羅，偶湊機緣，也向人前撫掌。遲遲晝永，真可下泉醞三升；習習風生，真得消雨茶一盞。謂餘不信，請展斯編。
吾鄉先輩詩人徐菊潭有《豆棚吟》一冊，其所詠古風、律絕諸篇，俱宇宙古今奇情快事，久矣膾炙人口，惜乎人遐世遠、湮沒無傳，至今高人韻士每到秋風豆熟之際，誦其一二聯句，令人神往。余不嗜作詩，乃檢遺事可堪解頤者，偶列數則，以補豆棚之意；仍以菊潭詩一首弁之，詩曰：
閑著西邊一草堂，熱天無地可乘涼。
池塘六月由來淺，林木三年未得長。
栽得豆苗堪作蔭，勝於亭榭反生香。
晚風約有溪南叟，劇對蟬聲話夕陽。

