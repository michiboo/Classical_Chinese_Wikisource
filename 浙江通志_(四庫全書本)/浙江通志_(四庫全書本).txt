　　勅修浙江通志進表

　　上諭纂修通志成書謹奉
　　表上進者〈臣曾筠〉誠惶誠恐稽首頓首
　　上言伏以
　　聖治同文九牧式職方之訓
　　皇猷綏極萬邦陳王㑹之圖
　　倬雲漢於天章奎壁輝騰玉燭
　　煥階符於星紀鬥牛墟接龍光發宛委之藏書緑字赤文總屬水土平成之蹟闡陽明之祕籙日珪月簡無非山川經緯之文恭綴瑤編上塵
　　黼座竊惟夏書職貢賦紀揚州周禮分星次占斗宿左氏語詳呉越知生聚教訓之有由趙曅例仿春秋識井邑封疆之所自襟山帶海郭景純箋綴蟲魚沿江溯河酈道元派分脈絡漢析丹陽呉㑹厥有三郡之書唐置越婺東嘉爰成十道之志記㑹稽之土地攸居作鎮南邦對越國之人文俊異善生海嶽龜齡賦陳風俗實七觀七述之權輿灌圃勝紀行都亦夢游夢梁之嚆矢原夫圖經始作綜兩浙一路之見聞逮厥通志初編彚七越三呉之記載凡諸撰述悉隸版章欲事㕘稽須加薈萃然識大識小必期於典章明備之時而徴獻徴文幸際夫黼黻承平之㑹茲葢伏遇
　　皇帝陛下
　　道契璿圖
　　治隆金鑑
　　緝熈時懋傳精一於執中
　　聖敬日躋勅幾康於宥密
　　觀人文而成化圖書啓河洛之祥
　　繪風俗以陳詩疇範協苞符之瑞膏流解雨沾濡蔀屋茅簷和喣巽風披拂山陬海澨良由
　　聖孝特隆於繼述是以
　　皇仁徧浹於垓埏欽惟
　　世宗憲皇帝
　　知周萬物
　　道濟羣生
　　容保無疆並日月之照臨下土
　　健行不息如剛柔之迭運四時羅宇宙於胸中萬方在宥運天下於掌上六合同風乃猶軫念民依
　　特命纂修通志浙江於雍正九年二月興修至雍正十三
　　年十二月纂竣首紀
　　聖諭昭道法於千秋恭録
　　宸章垂典謨於萬世繪圖立說辨井野之區分考古證今詳建置之始末覽山川而審形勢十一郡星羅碁布式廓版圖定賦稅而紀
　　恩蠲億萬姓鑿井耕田咸歌
　　帝力農桑為衣食之本積貯足而戶口滋繁禮樂為教化之原學校興而風俗歸厚至於闗梁陂池之必
　　謹城郭廨宇之克完水利莫切於海塘識安瀾之胥慶兵制特詳於防海見恬波之永清輓漕上闗
　　天儲錢布切資日用通商即以裕國傳命速於置郵凡茲記載之宏綱悉係東南之大政若夫嘉禾岐麥並入珍圖朱草箑脯咸徴瑞應大者法小者亷官方胥飭或言揚或行舉賢路方翹傳宦蹟則遺愛比於甘棠録鄉賢則芳徽流於桑梓至澗槃碩徳有隠斯彰若巾幗完貞無潛不耀禮重春秋秩祀勝選仙佛精藍旁羅蠆紫蟫紅徧剔龜趺蟲篆或仍舊志或係新増發凡起例而類各分門比事屬詞而卷皆盈帙共成百冊合為一編〈臣〉識陋測蠡學慚窺豹荷海疆之重寄時凜淵冰覽澤國之全圖用資龜鑑適當受任之始甫輟丹鉛爰於治事之餘檢畀剞劂欣逢
　　盛典披函而快覩琳瑯恭進成書捧帙而敬抒葵藿伏
　　願
　　離輝炳耀
　　乾度汪涵
　　稽古右文丹扆書陳無逸
　　體元贊化御屏圖繪豳風光華逺被於堯封聲教遐宣於禹甸自茲呉山越水熙熙盡樂春臺白叟黃童處處咸登夀域將見金繩玉冊綿萬年有道之長銀甕器車臻百福來同之盛矣〈臣〉無任瞻
　　天仰
　　聖激切屏營之至謹奉
　　表恭
　　進以
　　聞
　　乾隆元年　月　日



　　浙江通志序
　　欽惟我
　　皇上纘承丕緒六宇同文敷政勤民德洋恩普
　　軫念浙江海塘重關東南民命
　　特命〈臣曾筠〉往董其役經畫綜理因閱視江海形勢親厯浙東西周咨審度竊見夫山川之清淑都邑之盛麗物土之殷饒人文之彬郁負山枕海控呉楚而引閩粵偉哉誠東南之都㑹而財賦之上腴也旋叨
　　恩命授〈臣〉以節制撫綏之任甫受事適前督臣奉勅纂修通志成書將謀剞劂爰於治事之餘逓加檢閱重為審定尅期授梓閱半載而工竣為門五十有四為卷二百有八十葢兩浙風敎之所被掌故之所存胥於是乎在矣按浙省記載自左氏呉語越語而後有越絶呉越春秋之作遂為志乗嚆矢至漢分呉㑹丹陽為三郡有三郡記呉朱育作㑹稽土地記韋昭著呉興録而晉孔曅賀循並有㑹稽記王韶之有呉興郡疏鄭緝之有東陽記有永嘉郡記梁呉均有入東記若唐陸羽之志呉興宋周淙之志臨安羅濬之志四明施宿之志㑹稽陳耆卿之志赤城衛玠之志信安董弅之志新定皆是也沿及元明十一郡先後各有府志要皆自為一郡之記載而未有薈萃之者嘉靖辛酉〈臣〉鄉先達方山薛應旂為兩浙提學副使合十一郡所屬輯成通志七十二卷是為浙江通志之始
　　國朝康熙癸亥歲奉文修輯葢以薛志為藍本而斟酌損益之稱觕備焉距今五十年其間典禮之修明制度之因革政理之條貫民物之登耗文章功業之彪炳而建樹月異日新洪纎備具使佚而不紀何以彰前軌示來轍乎是編之作開局於雍正辛亥春訖事於乙夘冬厯數歲之久兼綜衆長考証得失叅互同異旁捜博採可謂勤矣今按其體裁分門別類増舊志者什之三考古訂今増舊志者什之七而傳述舊聞恪遵
　　內廷編纂之例悉徵引原文標列書目以備考索至記載時事謹依
　　大清㑹典採録科條章奏務存實據以便稽查杜預所謂發凡言例皆經國之常制史書之舊章此則前志所未有也〈臣〉建旄茲土夙夜冰兢冀康庶事而荅
　　主知而竊懼識有未逮慮有未周恭閱是編誦
　　聖訓庶知所遵循覽方域庶知所經理察禨祥庶知所儆省采謡俗庶知所化導觀制置而閱廢興庶知所修舉攬形勝而扼阻要庶知所備禦按兵賦而審虛實庶知所綜覈視土物而驗虧盈庶知所阜安景仰前徽庶知所矜式捜討遺文庶知所考鏡葢治道之綱維民生之利病一寓目而盡得之他日或能䇿勵庸鈍勉竭悃誠鞏海疆而奠澤國以上佐
　　聖天子維新之化則於是書實重有賴也爰裝就疏進
　　謹拜手稽首而颺言於簡端
　　乾隆元年歲在丙辰七月朔吉
　　誥授光祿大夫太子太保文華殿大學士兼吏部尚書總理浙江海塘兼管總督巡撫兩浙鹽政印務加十四級〈臣〉嵇曾筠謹撰序








