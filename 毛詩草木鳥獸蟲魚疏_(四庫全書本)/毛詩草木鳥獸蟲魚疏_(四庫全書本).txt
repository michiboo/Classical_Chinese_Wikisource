　　欽定四庫全書　　　　　經部三
　　毛詩草木鳥獸蟲魚疏　　詩𩔖
　　提要
　　〈臣〉等謹案毛詩草木鳥獸蟲魚疏二卷吳陸璣撰明北監本詩正義全部所引皆作陸機考隋書經籍志毛詩草木蟲魚疏二巻注云烏程令吳郡陸璣撰陸徳明經典釋文序録陸璣毛詩草木鳥獸蟲魚疏二巻注云字元恪吳郡人吳太子中庶子烏程令唐書藝文志亦作陸璣則監本為悞又毛晉津逮秘書所刻援陳振孫之言謂其書引爾雅郭璞注當在郭後未必吳人因而題曰唐陸璣夫唐代之書隋志烏能著録且書中所引爾雅注僅及漢犍為文學樊光實無一字涉郭璞不知陳氏何以云然姚士粦跋已辨之或晉未見士粦跋歟原本久佚此本不知何人所輯大抵從詩正義中録出然正義衛風淇澳篇引陸璣疏淇澳二水名今本乃無此條知由採摭未周故有所漏非璣之舊帙矣又衛風椅桐梓漆一條稱今雲南䍧牱人績以為布考漢書地理志益州郡有雲南縣後漢書郡國志永昌郡有雲南縣皆一邑之名唐書地理志姚州雲南郡武徳四年以漢雲南縣地置蓋至是始升為大郡而𡊮滋雲南記竇滂雲南別錄諸書作焉璣在三國即以雲南配䍧牱似乎諸家傳寫又有所竄亂非盡原文然勘驗諸書所引一一符合要非依託之本也末附載四詩源流四篇而毛詩特詳考王柏詩疑已詆璣所載與經典釋文不合王應麟困學紀聞亦議其誤以曽申為申公則宋本已有之非後人所附益矣蟲魚草木今昔異名年代迢遙傳疑彌甚璣去古未逺所言猶不甚失真詩正義全用其說陳啟源作毛詩稽古編其駁正諸家亦多以璣說為據講多識之學者固當以此為最古焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









