　　欽定四庫全書　　　　集部二
　　次山集　　　　　　　別集類一〈唐〉
　　提要
　　〈臣〉等謹案次山集十二巻唐元結撰結字次山天寳十三年進士官至邕管經畧使結所著有元子十巻李商隱為作序文編十巻李紓為作序又猗玕子一巻並見唐志今皆不傳所傳者惟此本而書名巻數皆不合蓋後人捃拾散佚而編之非其舊本觀洪邁譏所記二十國事如方國圓國言國相乳國無手國無足國惡國忍國無鼻國觸國之類見於容齋隨筆者此本皆無之則其佚篇多矣結性不諧俗亦徃徃跡渉詭激初居商餘山稱元子及逃難猗玕洞稱猗玕子又或稱浪士或稱聱叟或稱漫叟為官後稱漫郎頗類於古之狂者然制行髙潔有閔時憂世之心文章亦戛戛自異力變排偶綺靡之習杜甫嘗和其舂陵行稱其可為天地萬物吐氣晁公武謂其文如古鐘磬不諧俗耳高似孫謂其文章竒古不蹈襲葢唐文在韓愈以前毅然自為者自結始亦可謂耿介㧞俗之姿矣皇甫湜嘗題其浯溪中興頌曰次山有文章可惋只在碎然長於指敘約潔有餘態心語適相應出句多分外於諸作者間㧞㦸成一隊其品題亦頗近實也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀



