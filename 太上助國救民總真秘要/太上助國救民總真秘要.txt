臣竊聞太上開化，運真氣以育群生。正一傳宗，闡明威而顯幽隸。然則神章妙典，雖遇時而當出。元科真律，實戒之於妄傳。恭承仁聖，在上受天寶命，闡揚至道，可謂至矣。近又建寶籙之宮於都城，設傳度之壇於禁近。拯濟符藥，保安黎元。受厚惠者，日有千人。向真風者，十瑜八九。裒訪仙經，補完遺闕。周於海寓，無不畢集。繼用校偉祕藏，將以刊鏤，傳諸無窮，俾天下洽於淳古，人民敦於性命，可謂道炁純全之運，太平萬世之時也。臣夙遭幸會，叨居羽屬，遊歷四方名山靈嶽，尋訪師法。三十餘年，粗得衆要，備其施用，敢不激勵於其時者哉。臣曩寓南陽，遂嘗以符水拯其疾苦。僅及數年，仕民獲效者，不可勝數。一旦叨承韶旨；遣赴闕門，繼蒙命號誥錫之寵，自揣何功上報天澤。臣於前歲七月，被旨差入經局，詳定訪遺及瓊文藏經，開板符篆，因得竊覽經錄。殆至周遍神章寶篆，靡所不有，獨於救世治療符法，適時可施之術，殊為隱闕，未有完顯備用之文。臣不敢惜其所聞，忘其淺陋，輒以所授符法祕用口訣，分為十卷，名曰《太上助國救民總真祕要》，繕寫成編，冒昧上進，庶以少裨聖志，搜揚道法萬分之一，且獲資於後學，少益見聞，亦愚臣在道之至願也。
政和六年閏正月十五日，臣妙宗謹序。

