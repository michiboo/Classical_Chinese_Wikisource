
若有人兮思鳴臯，阻積雪兮心煩勞。
洪河凌競不可以徑度，冰龍鱗兮難容舠。
邈仙山之峻極兮，聞天籟之嘈嘈。
霜厓縞皓以合沓兮，若長風扇海湧滄溟之波濤。
玄猨綠羆，舔〈同餂〉舕〈音演〉崟岌。
危柯振石，駭膽慄魄，羣呼而相號。
峯崢嶸以路絕，掛星辰於巖㟼。
送君之歸兮，動鳴臯之新作。
交鼓吹兮彈絲，觴清泠之池閣。
君不行兮何待，若反顧之黃鶴。
掃梁園之羣英，振大雅於東洛。
巾征軒兮歷阻折，尋幽居兮越巘崿。
盤白石兮坐素月，琴松風兮寂萬壑。
望不見兮心氛氳，蘿冥冥兮霰紛紛。
水橫洞以下淥，波小聲而上聞。
虎嘯谷而生風，龍藏溪而吐雲。
寡鶴清唳，飢鼯嚬呻。
魂獨處此幽默兮，愀空山而愁人。
雞聚族以爭食，鳳孤飛而無隣。
蝘蜓嘲龍，魚目混珍。
嫫母衣錦，西施負薪。
若使巢由桎梏於軒冕兮，亦奚異乎夔龍蹩躠於風塵。
哭何苦而救楚，笑何誇而卻秦。
吾誠不能學二子沽名矯節以耀世兮，固將棄天地而遺身。
白鷗兮飛來，長與君兮相親。

