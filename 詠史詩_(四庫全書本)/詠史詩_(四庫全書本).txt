　　欽定四庫全書　　　　集部二
　　詠史詩　　　　　　　別集類一〈唐〉
　　提要
　　臣等謹案詠史詩二巻唐胡曾撰曾邵陽人文苑英華載其二啟皆干謁方鎮之作陳振孫書録解題稱其咸通末為漢南從事何光逺鑑戒録判木夾一條載髙駢鎮蜀曾為記室有草檄論西山八國事葢終於幕府也是編雜詠史事各以地名為題自共工之不周山迄於隋之汴水凡一百五十首文獻通考載三巻此本不分巻數蓋後人合而編之其詩興寄頗淺格調亦卑何光逺稱其中陳後主吳夫差隋煬帝三首然在唐人之中未為傑出惟其追述興亡意存勸戒為大㫖不悖於風人耳毎首之下抄撮史書各為之注前後無序䟦亦不載注者名氏觀所引證似出南宋人手如鉅橋詩中遂作商郊一聚灰句注曰武王發鹿臺之財散鉅橋之粟大賚於四海而萬姓悅服詩謂其作商郊聚灰非也又渭濱詩當時未入非熊夢句注曰舊作非羆俗本誤後世莫知是正亦間有駁正然弇陋特甚如洞庭詩詠軒轅自指張樂一事而注乃置莊子本文引史記鼎湖之説未免失之於眉睫徒以舊本存之耳乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀




