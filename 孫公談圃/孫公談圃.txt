宋臨江劉延世錄所聞於孫升之語也。升字君孚，高郵人。元祐中官中書舍人。紹聖初謫汀州。延世父時知長汀，得從升遊，因錄為此書。升為元祐黨籍，多述時事。觀其記王安石見王雱冥中受報事，則不滿於安石。記蘇軾以司馬光薦將登政府，升言軾為翰林學士，其任巳極，不可以加。如用文章為執政，則趙普、王旦、韓琦未嘗以文稱。王安石在翰林為稱職，及居相位，天下多事。若以軾為輔佐，願以安石為戒。又記軾試館職，策題，論漢文帝宣帝及仁宗、神宗。升率傅堯俞、王嵒叟言，以文帝有獘，則仁宗不為無獘，以宣帝有失，則神宗不為無失。則又不滿於軾。記爭吊司馬光事，亦不滿程子。殆於黨籍之中，又自行一意者歟？王楙《野客叢書》曰：臨汀刊《孫公談圃》三卷，近時高沙用臨汀本復刊於郡齋。余得山陽吳氏建炎初錄本校之，多三段。其後二段，乃公之甥朱稕所記。並著於此，庶幾異時好事者取而附之卷末云云。今考此本，亦無此三條。蓋楙雖有是說，而刊板迄未補入。謹據楙所錄增入卷末，成完書焉。（案：三段載《野客叢書》第五卷第十五條。）

以下為節選的部分內容
趙參政抃悅道，初好神仙術。在成都，有僧上詩云「須向維摩頂上行」，悅道遂悟。
秦州西溪多蚊，使者行按左右以艾煙熏之，有一廳吏醉仆，為蚊所噆而死。世傳「飽似櫻桃重，饑如柳絮輕。但知從此去，不要問前程」，范文正公詩也。西溪瀚海堰，呂蒙正所治，至今屋記尚在，後文正繼往，故堰之城至今為利。
子瞻以溫公論薦，簾眷甚厚，議者且為執政矣。公力言：「蘇軾為翰林學士，其任已極，不可以加，如用文章為執政，則國朝趙普、王旦、韓琦未嘗以文稱。」又言：「王安石在翰苑為稱職，及居相位，天下多事，以安石止可以為翰林，則軾不過如此而已，若欲以軾為輔佐，願以安石為戒。」
子瞻試館職，策題論漢文帝、宣帝及仁宗、神宗。公率傅堯俞王巖叟言：「以文帝有蔽，則仁宗不為無蔽；以宣帝有失，則神宗不為無失。雖不明言，其意在此。」久之，御批軾特放罪。
荊公為許子春作家譜，子春寄歐陽永叔，而隱其名。永叔未及觀，後因曝書讀之，稱善，初疑荊公作，既而曰：「介甫安能為？必子固也。」
崔公度伯易，自號曲轅先生，作《太行山賦》，以太行近時忌，改作《感山賦》。裴煜得之，獻魏公，未及品藻，示永叔，永叔題其後曰：司馬子長之流也。魏公因薦其文，英廟欲擢以館職，魏公言：「未見其人之賢否，召與語，未為晚也。」後數日，伯易與友人會話，坐上忽賫誥身至，乃授伯易潁川防禦推官，國子監直講。荊公嘗云：「《感山賦》不若《明珠賦》。」
子瞻得罪時，有朝士賣一詩策，內有使墨君事者，遂下獄。李定、何正臣劾其事，以指斥論，謂蘇曰：「學士素有名節，何不與他招了？」蘇曰：「軾為人臣，不敢萌此心，卻未知何人造此意？」一日，禁中遣馮宗道按獄，止貶黃州團練副使。
溫公大更法令，欽之、子瞻密言：「宜慮後患。」溫公起立，拱手厲聲曰：「天若祚宋，必無此事。」二人語塞而去。方其病也，猶肩輿見呂申公，議改都省。臨終床簀蕭然，惟枕間有《役書》一卷，故公為輓詞云：「漏殘餘一榻，曾不為黃金。」
國朝謚文公者，楊億、王洙二人。歐陽永叔薨，欲以文為謚，時議者謂：「韓愈得文已為僭矣，修豈可得？」於是謚文忠。有曰：「必留與介甫。」紹聖初，荊公果謚文。
公曰：「荊公三經，學者以謂如何？」余曰：「荊公學尤邃於理，非後生所易知，故學者又為穿鑿，所謂秦有司負秦法度也。然荊公亦有所失，如《周官》言『贊牛耳』，荊公言取其順聽，不知牛有耳而無竅，本以鼻聽；《詩》「誰謂鼠無牙』，荊公謂鼠實無牙，不知鼠實有牙。昔曾有人引一牛與荊公辯之，又嘗捕一鼠與之較。」公曰：「然。」
鄭待制穆，字閎中，福州人，與劉彜陳襄皆以德行為世所尊，號四先生。時鄭歸閩，公亦有詩送之，曰：「清曉都門祖帳開，路人相與嘆賢哉。流塵幾翳看山眼，落日休停別酒杯。何待諸生留北闕，自存遺直在東臺。連江四老嗟誰在？白首今朝只獨來。」
公晚責歸州，遂得唐翰林學士李矗事。矗嘗責知此郡，《唐史》即不載，獨見於《圖經》，今郡宅有翰林堂。公至歸，生男子，遂以矗名之。公在歸尤多詩什，有「北扉西掖青雲士，千載飄零隻兩人」，謂此也。蓋公為紫微日，嘗兼權直學士院。
公嘗學詩於孫莘老，嘗曰：「近世作詩，無復有唐人風。」余嘗得公詩集，今略誦數聯：《宣仁輓詞》云：「玉筍千官散，珠簾一夜空。」《峽口送人》詩云：「來書占喜鵲，落日聽鳴蛩。」《屈宅》詩云：「若與蛟龍爭角黍，應同漁父啜糟醨。」《述懷》詩云：「睡須山鳥喚，酒聽竹枝斟。」《長陽道中》云：「窮搜詩句熟，老練世情通。」《袁安道中》云：「白雲每逐晨光出，紅鶴長隨暮靄還。」《自南京和彭九江》云：「梁臺歌吹餘衰草，湓浦琵琶悵晚風。」公在汀州避謗，罕作詩，有云：「慈竹筍抽疑夏籜，木犀花發認春香。」此一聯道盡汀州景物。
子瞻在黃州，術士多從之遊，有僧相見，數日不交一言，將去，懷中取藥兩貼，如蓮蕊而黑色，曰：「此燒煉藥也，有緩急服之。」子瞻在京師為公言：「至今收之。」後謫海島無恙，疑得此藥之力。
黃魯直得洪州解頭，赴省試，公與喬希聖數人待榜，相傳魯直為省元，同舍置酒。有僕自門被髮大呼而入，舉三指，問之，乃公與同舍三人，魯直不與。坐上數人皆散去，至有流涕者，魯直飲酒自若，飲酒罷，與公同看榜，不少見於顏色。公嘗為其婦翁孫莘老言，甚重之。後妻死，作發願文，絕嗜欲，不御酒肉，至黔州命下，亦不少動。公在歸州日，見其容貌愈光澤。留縣所累年，有見者無異仕官。時議者疑魯直其德性殆夙成，非學而能之。
予嘗小釀，公聞而見訪，後度釀熟，以詩見索，云：「稍覺香薰鼻，還思酒入唇。盈缸止三斗，可撥甕頭春。」予因和云：「紫貂寒擁鼻，綠蟻細侵唇。蓮燭當時事，壺頭此日春。」
張舜民蕓叟從軍，高遵裕有詩曰：「白骨似沙沙似雪，勸君莫上望鄉臺。」神廟見詩，謫郴州稅。郴多碧蓮，根大如碗，張嘗以墨印於詩稿上，以詫北人也。
公昔與杜挺之、梅聖俞同舟遡汴，見聖俞吟詩，日成一篇，眾莫能和，因密伺聖俞如何作詩。蓋寢食遊觀，未嘗不吟諷思索也。時時於坐上忽引去，奮筆書一小紙，納算袋中，同舟竊取而觀，皆詩句也，或半聯，或一字，他日作詩，有可用者入之。有云：「作詩無古今，惟造平淡難。」乃算袋中所書也。
杜常及第時，在期集處為公言：「先夢已及第，猶著白衣見主上，被髮。常在眾中，騎馬意欲先行，為前三人擁而不得進。又過一大澗，幾墮，後得一人，狀貌甚偉，扶掖而過，果第四人及第，則前有三人之應也；後一人乃沈季長，正如夢中所見；時在諒暗中，即被髮之應也。」


