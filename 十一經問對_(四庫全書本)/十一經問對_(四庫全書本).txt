　　欽定四庫全書　　　　　　經部七
　　十一經問對　　　　　　　五經總義類
　　提要
　　〈臣〉等謹按十一經問對五卷題本題何異孫撰不著時代考其第二卷中論孟子徹法助法稱大元官制承宋職田則當為元人第一卷中論論語莫春者稱王稼村先生於杭州府學講此一章稼村為王義山之號義山宋景定中進士入元官江西儒學提舉異孫及見其講經則當在元初故論孟子恆心恆産一條謂老儒猶讀恆為常避宋真宗諱今當讀胡登反是宋亡未久之證也所説凡論語孝經孟子大學中庸詩書周禮儀禮春秋三傳禮記十一經其敘次先後頗無倫理又以大學中庸各為一經亦為杜撰皆頗不可解其書皆仿朱子或問之體設為問荅大學中庸論語孟子大致用章句集說而小有異同如君子居之何陋之有則以為箕子曾居其地至今禮義教化與中州同不可謂之為陋〈案鄭汝諧論語意原已先有此說異孫蓋與之闇合〉至於日至之時皆熟矣則以為夏至君子不亮惡乎執以惡字讀去聲皆不為無理至於籙竹猗猗因毛傳緑木賊之說遂以切磋琢磨為用此草以治物父母惟其疾之憂謂孟武伯為人多憂夫子寛以他事不必憂惟當憂父母之疾雍也可使南面謂孔子之言為礙理人皆謂我毀明堂謂當時七國皆僭造明堂則未免橫生異說他若以汲冡紀年為淳于髠所作謂孝經十八章次序為唐元宗所定尤鑿空無據矣其餘說詩多據鄭元譜說書多據蔡沈傳說三禮三傳多撮舉註疏然其間隨文生義觸類旁通用以資㓜學之記誦亦不為無益其論趙岐註孟子曰六經論語孟子前後凡經幾手訓解宋儒不過集衆說以求一是之歸如說易便罵王弼講周禮便責鄭康成賈公彥解尚書便駁孔安國傷乎已甚畢竟漢儒亦有多少好處趙岐在夾柱中三年註一部孟子也合諒他勤苦云云尤平心之論也乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　欽定四庫全書　　　　經部七
　　十一經問對目錄　　　五經總義類
　　卷一
　　論語
　　卷二
　　孝經
　　孟子
　　大學
　　中庸
　　卷三
　　尚書
　　卷四
　　毛詩
　　周禮上
　　卷五
　　周禮下
　　儀禮
　　春秋
　　禮記












