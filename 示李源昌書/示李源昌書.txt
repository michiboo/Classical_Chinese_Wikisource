昨來朋回西，問爾近日行藏，始知猶不忘情於醫道，此亦濟世仁術，未為不善。但醫有神醫，有人醫。神醫者先天之學，轉生殺、奪造化、和陰陽、調五行，後天中培先天，假身內保真身。采大藥三品，除曆劫病根，神明默運，推己及人，所謂」有用用中無用，無功功裏施功」。如神農、黃帝、歧伯、雷公、扁鵲、抱朴子、華陀、孫思邈其人者。以上聖賢，皆有實學，先治己而後治人，所以藥到疾除，邪氣退而正氣復，起死回生，得心應手也。人醫者，後天之學，全在五臟上用功夫，草木上用心思，雖明得三關九竅、七表八里，只可醫得應生之人，醫不得應死之人，醫得後起之病，醫不得根本之病，復得後天之氣，復不得先天之氣，治得有形之病，治不得無形之病。如仲景、叔和、河澗、時珍其人者。以上數人，俱皆虛學，不能先治己而專治人，是舍己從人，顧外失內，所以有效有不效，此其所以為人醫也。爾近日醫道，不知神醫之道乎，抑人醫之道乎？果是神醫之道，則治己治人，無傷於彼，有益於我，人我共濟，遂心運用，左之右之，無不宜之。子其勉之，余日望之。
