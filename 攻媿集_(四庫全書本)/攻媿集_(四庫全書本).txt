　　欽定四庫全書　　　　　集部四
　　攻媿集　　　　　　　　別集類三〈宋〉
　　提要
　　〈臣〉等謹案攻媿集一百一十二巻宋樓鑰撰鑰有範文正年譜已著録其集載於諸家書目者或作百巻或作八十五巻而世所傳鈔本有僅存四十二巻者葢流傳既乆多所佚脫此本原作一百二十卷與宋史藝文志及陳振孫書録解題所載相同猶為舊帙惟中缺第七十七巻據原目為宣王內修政事光武大度同髙祖二賦玉巵為夀宅道炳星緯二詩用人安民治兵三䇿又缺第七十八巻據原目為御試進士舉人台試館職閣職省試別試解試上舍州學諸試所擬䇿問十五篇又缺第七十九巻據原目為宴㑹慶賀致語十五篇上樑文四篇勸農文二篇其第七十三卷據原目缺跋王伯奮所藏文苑英華跋清閟居士臨修禊序二篇第七十四卷據原目缺跋劉元城江諫議任諫議鄒道鄉陳了齋五諫帖一篇而第五十六巻中揚州平山堂記亦缺其後半諸家所藏刻本鈔本並同今俱無從校補至第四十八巻第八十巻第八十一巻第八十二巻有青詞朱表齋文疏文之類凡一百六十七篇均非文章之正軌謹稟承
　　聖訓槩從刪削重編為一百一十二巻用聚珍版摹印以廣其傳鑰居官持正有守而學問賅博文章淹雅尤多為世所傳述本傳稱其代言坦明得制誥體葉紹翁四朝聞見録載鑰草光宗內禪制詞有雖喪紀自行於宮中而禮文難示於天下二語為海內所稱此言其工於內外製也本傳又稱鑰試南宮以犯諱請㫖冠末等投贄諸公胡銓稱為翰林才今集中謝省闈主文啓一首即是時所作此言其工於啟劄也王應麟困學紀聞取其門前莫約頻來客坐上同觀未見書二句載入評詩類中此言其工於聲偶也而袁桷延祐四明志稱其於中原師友傳授悉窮淵奧經訓小學精據可傳信尤能盡鑰之實葢宋自南渡而後士大夫多求勝於空言而不甚究心於實學鑰獨綜貫今古折衷攷校凡所論辨悉能洞澈源流可謂有本之文不同浮議王士禎居易録稱其行盡松杉三十里看來樓閣幾由旬一百五日麥秋泠二十四番花信風水真緑淨不可唾魚若空行無所依諸句而病是集多叢冗謂表狀內外製之類刪去半部亦可然貪多務博即誠齋劍南平園諸集亦然葢一時之風氣不必以是為鑰病也至於題跋諸篇尤多原原本本證據分明不止於居易録所稱三笑圗賛吳彩鸞玉篇鈔唐昭宗賜憘實勅書三篇毛晉輯津逮秘書摘録宋人題跋共為一集而獨不及鑰其偶未見此書歟乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　攻媿集原序
　　鄮山參政樓公攻媿先生文集一百二十卷建安眞徳秀伏讀而嘆曰嗚呼此可以觀公立朝事君之大節矣葢公之文如三辰五星森立天漢昭昭乎可觀而不可窮如泰華喬嶽蓄泄雲雨巖巖乎莫測其巔際如九江百川波瀾蕩潏淵淵乎不見其涯涘人徒覩英華發外之盛而不知其本有在也慶元初韓侂胄除知閤門事忠肅彭公力諫改侂胄內祠彭公予郡公在瑣闥極論之雲去者不復侍左右留者召見無時終不能逺時侂胄之惡未著也既而竊弄國柄以黨論盡錮天下賢士挑敵棄盟中外騷然天下始服公先見朱文公侍經筵內批予祠公持其命不下曰當今人望儒宗無出熹之右者奏雖寢然當邪説充塞之時首倡學者共尊朱公後卒賴其言而學禁遂開道統有續然則觀公平生大節而後可以讀公之文矣公生於故家接中朝文雅博極羣書識古文竒字文偹衆體非如他人窘狹僻澀以一長名家而又發之以忠孝本之以仁義其大典冊大議論則世道之消長學術之廢興善類之離合繋焉方淳熈間鴻碩滿朝毎以奏篇出其援據該洽義理條達者學士大夫讀之必曰樓公之文也一詔令下其詞氣雄渾筆力雅健者亦必曰樓公之文也嗚呼所謂有本者如是非耶公既齾侂胄之鋒退居卻掃者十有四年嘉定初起為內相俄輔大政向來儔輩凋喪略盡而公巋然獨存遂為一代文宗徳秀嘗竊論南渡以來詞人固多其力量氣魄可與全盛時先賢並驅惟鉅野李公漢老龍溪汪公彥章及公三人而已念昔校藝南宮自事東府或清言竟日或極論達旦徳秀退而書紳終身誦之其所以猶爲當世善人君子所與而不遂為塗人之歸者公之教也公季子治以集序見命徳秀何敢辭建安眞徳秀謹序

