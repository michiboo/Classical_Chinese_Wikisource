

少陵〈漢宣帝葬杜陵，許後葬南園，謂之小陵。後人呼爲少陵，杜甫家焉〉野老吞聲哭，春日潛行曲江曲。
江頭宮殿鎖千門，細柳新蒲爲誰綠。
憶昔霓旌下南苑，苑中萬物生顏色。
昭陽殿裏第一人，同輦隨君侍君側。
輦前才人帶弓箭，白馬嚼齧黃金勒。
翻身向天仰射雲，一箭正墜雙飛翼。
明眸皓齒今何在，血污遊魂歸不得。
清渭東流劒閣深，去住彼此無消息。
人生有情淚霑臆，江水江花豈終極。
黃昏胡騎塵滿城，欲往城南忘南北。

