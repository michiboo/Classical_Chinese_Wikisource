　　欽定四庫全書　　　　經部六
　　孝經定本　　　　　　孝經類
　　提要
　　〈臣〉等謹案孝經定本一卷元吳澄撰澄有易纂言己著録此書以今文孝經為本仍從朱子刋誤之例分列經傳其經則合今文六章為一章其傳則依今文為十二章而改易其次序朱子所刪一百七十二字〈案朱子刋誤凡刪二百二十三字中有句刪其字者此惟載所刪之句故止一百七十二字〉與古文閨門章二十四字並附錄於後後有大徳癸卯澄門人河南張恆跋稱澄觀邢疏而知古文之偽觀朱子所論知今文亦有可疑因整齊諸説附入已見為家塾課子之書不欲傳之未嘗示人云雲葢心亦有所不安也其謂漢初諸儒始見此書葢未考呂氏春秋已引孝經之語至其據許氏説文所引古文孝經仲尼居無閒字知古文之仲尼閒居為劉所妄増人據桓譚新論稱古文千八百七十二字與今文異者四百餘字今劉本止有千八百七字多於今文八字除増閨門一章二十四字外與今文異字僅二十餘字則較司馬貞之攻古文但泛稱文句鄙俗者持有根據所定篇第雖多分裂舊文而詮解簡明亦秩然成理朱子刋誤既不可廢則澄此書亦不能不存葢至是而孝經有二改本矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　欽定四庫全書
　　孝經定本
　　元　吳澄　撰
　　仲尼居曽子侍〈仲尼孔子字居坐也曽子孔子弟子曽氏名參字子輿魯南武城人子者曽氏門人稱其師也卑者在尊者之側曰侍〉子曰先王有至徳要道以順天下民用和睦上下無怨女知之乎〈女音汝下同　子孔子也孔門諸弟子稱師曰子諸弟子之門人稱其師則著氏以別之此經曽氏門人所記稱其師既冠以氏故於其師之師得専稱子先王謂古先聖王至極也徳者得也要總㑹也道猶路也徳謂己所得道謂人所共由葢己之所得人之所共由者其理曰仁義禮智而仁兼統之仁之𤼵為愛而愛先於親故孝為徳之至道之要也孝者其心有順而無逆以孝教天下使皆化而為順故曰以順天下民謂庶人上謂天子在諸侯之上諸侯在卿大夫之上卿大夫在士之上下謂士在卿大夫之下卿大夫在諸侯之下諸侯在天子之下也孝順徳順道也以順徳順道順天下者天子也順逹於庶人則其內之兄弟夫婦外之比閭族黨靡有乖爭順逹於諸侯卿大夫士則為下者順事其上而上無怨於下為上者順使其下而下無怨於上天地之間一順充塞九族既睦百姓昭明黎民於變時雍人人親其親長其長而天下平唐虞成周之盛也〉曽子避席曰參不敏何足以知之〈席坐席也曽子侍師而坐師有問故起避正席而立敏速也不敏猶言遲鈍此辭譲而對也〉子曰夫孝徳之本也教之所由生也〈夫音扶下同　本木之根榦枝所由以生也孝為至徳故已之徳此為本孝為要道故教人之道由此而生〉復坐吾語女〈語去聲復還也夫子之言未竟又將更端而語之以曽子避席起立故命之還坐而聽也〉身體髮膚受之父母不敢毀傷孝之始也立身行道名於後世以顯父母孝之終也〈身總言其大體分言其細髮毛髮膚皮膚毀謂虧辱傷謂破損孝者愛親而身者親之枝故愛親必自愛身始以身之百體有髪有膚一皆父母所與也立樹立也傳播也身存之時所行者道使吾身之名傳播於沒世之後而父母之名亦因以顯此為能立其身也孝之始終皆在此身葢人子之身即父母之身始則保其身以全所有終則成其身以彰所自可謂孝矣〉夫孝始於事親中於事君終於立身〈事親者不敢毀傷其大也左右就飬等事在其中矣事君者推愛親之心以愛君也立身者行道名之謂也　前言至徳要道葢言在上者之孝而通乎下夫孝以下二句結前意也後言孝之始終葢言在下者之孝而通乎上夫孝以下三句結後意也〉愛親者不敢惡於人敬親者不敢慢於人愛敬盡於事親而徳教加於百姓刑於四海葢天子之孝也〈惡烏路反下同　親謂父母不敢惡者愛之也人謂他人自王宮王族以至臣庶皆是不敢慢者敬之也已所得人所效曰徳教加被及也百姓以國言刑儀法也四海以天下言天子之事親在為世子時及為天子則宗廟之祭事死如生事亡如存此愛敬其親也夫愛親者於人無不愛敬親者於人無不敬推此一心由親及踈以天子之貴而不敢惡慢於人則平日能盡愛敬於事親可知矣有諸內必形諸外近而國中逺而天下皆視傚之而無不愛敬其親焉是其徳教被及於百姓儀法於四海也〉在上不驕髙而不危制節謹度滿而不溢髙而不危所以長守貴也滿而不溢所以長守富也冨貴不離其身然後能保其社稷而和其民人葢諸侯之孝也〈離力智反　驕矜肆也危謂勢將隕墜制以刀裁物也節如竹度如尺度有分限也溢如水之溢出保謂不亡失社土神稷榖神凡封建列國為立社稷之壇壝其君主而祭之和謂不乖離民謂農及工商人謂士及府史胥徒社稷民人皆諸侯所受於天子以為國者也位不期驕祿不期侈諸侯貴為一國之主其位之崇如自髙臨下處之者易以危冨有一國之財其祿之豐如水滿器中持之者易以溢在臣民之上能不自驕則雖髙不危謂不以陵傲召禍而致卑替所以長守其貴也制財用之節能謹侯度則雖滿不溢謂不以僣侈費財而致虛耗所以長守其富也位不卑替財不虛耗然後能長有其國使社稷不至於失亡而民人不至於乖離也諸侯謂五等國君公九命侯伯七命子男五命〉非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟葢卿大夫之孝也〈徳行擇行行滿並下孟反　服合禮制曰法服天子冕十有二旒虞制日月星辰山龍華蟲六章㑹於衣宗彝藻火粉米黼黻六章繡於裳周制登龍於山登火於宗彝公自袞冕以下如王之服其冕九旒衣㑹龍山華蟲火宗彝五章裳繡藻粉米黼黻四章侯伯自鷩冕以下如公之服其冕七旒衣㑹華蟲火宗彛三章裳與公同子男自毳冕以下如侯伯之服其冕五旒衣㑹宗彝藻粉米三章裳繡黼黻二章孤自絺冕以下如子男之服其冕三旒衣㑹粉米一章裳與子男同卿大夫自𤣥冕以下如孤之服其冕無旒衣無章裳繡黻六冕服並以絲為之𤣥衣纁裳士則弁而不冕衣裳皆無章卿大夫於六冕服得服其一爵弁服皮弁服𤣥冠服三等與士同凡服上得兼下下不得僣上服服之也言為世則曰法言道言之也率徳而行曰徳行非法不言法即上文所謂法言非道不行道即上文所謂徳行口過謂言不合法出口有差怨惡謂行不合道召怨取惡所言皆法言則口無可揀擇之言雖言滿天下在已亦無口過所行皆徳行則身無可揀擇之行雖行滿天下在人亦無怨惡卿大夫立朝則接對賓客出聘則將命他邦故言行滿天下三者服言行也人之相與先觀容飾次交言辭後考徳行孟子言服堯之服誦堯之言行堯之行意與此同首服次言次行者葢先輕而後重是故以下申言言行而不及服者葢詳重而畧輕下文又以三者備矣總結之也祭法卿大夫立三廟宗字門中有示廟之名也寢之前屋有東西廂者曰廟卿大夫謂王朝侯國之臣王之卿六命大夫四命公侯伯之卿三命大夫再命子男之卿再命大夫一命〉資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其祿位而守其祭祀葢士之孝也〈長貞丈反　資取也取事父之道以事母則愛同於父取事父之道以事君則敬同於父葢愛心生於所親敬心生於所尊母之親與父同君之尊與父同故一取其愛一取其敬惟父親尊並至則愛敬兼隆也士之位卑在上有天子諸侯為之君有卿大夫為之長皆已所當事者孝即愛也母至親也故愛同於父君則非如父與母之親也然亦當以愛父愛母之孝而愛之君至尊也故敬同於父長則非如父與君之尊也然亦當以敬父敬君之敬而敬之愛君為忠敬長為順忠謂盡心無隠順謂循理無違上謂君與長在已之上也祿所食之俸位所居之官士有田祿則得祭祀其先故庶人薦而不祭士無田則亦不祭其祿位與祭祀相闗士謂王朝侯國之小臣及卿大夫之家臣王之上士三命中士再命下士一命公侯伯之士一命子男之士不命〉用天之道分地之利謹身節用以養父母此庶人之孝也〈養羊尚反道謂四時之行因天之生長收蔵而耕耘斂穫各順其時用天道也利謂五土之宜因地之沃衍隰臯而稻粱黍稷各隨所宜分地利也生財有道而又慎謹其身不為非僻不犯刑戮用財有節量入為出以給父母之衣食俾無闕供也庶人謂王畿國都家邑之長〉故自天子至於庶人孝無終始而患不及者未之有也〈孝之終謂立身孝之始謂事親孝無終始謂不能事親立身也患禍難也不能事親立身則禍難必及之甚則天子不能保其天下諸侯不能保其國卿大夫不能保其家士庶人不能保其身也〉
　　右經一章〈凡四百二字朱子曰此夫子曽子問苔之言而曽氏門人之所記也疑所謂孝經者其本文止如此其下則或者雜引傳記以釋經文乃孝經之傳也竊嘗考之傳文固多傅㑹而經文亦不免有離析増加之失顧自漢以來諸儒傳誦莫覺其非至或以為孔子之所自著則又可笑之尤者葢經之首統論孝之終始中乃敷陳天子諸侯卿大夫士庶人之孝而其末結之曰故自天子至於庶人孝無終始而患不及者未之有也其首尾相應次第相承文勢聨屬脈絡貫通同是一時之言而後人妄分以為六七章又増子曰及詩書之文以雜乎其間使其文意分斷間隔故今定此六七章者合為一章而刪去引書引詩及子曰字以復經文之舊其傳文之失又別論之如左澄謂以上經文朱子合其離析去其増加以復於舊既得之矣然細味之則與大學經文純是聖言者頗覺不侔終於立身下敷陳五孝語辭體各異似非同出一時諸侯卿大夫士三節尤為繁複疑亦有掇取他書附㑹其間者但自末周先秦時已有之葢如二記三傳所載聖言雖皆出於七十子之後而所傳所聞不無失實失當者爾古文居上有間字案許慎說文所引古文無侍下有坐字案居即坐也與上句義重禮小戴〉
　　〈記雲仲尼燕居子張子貢子㳺侍孔子間居子夏侍大戴記雲孔子間居曽子侍並無坐字此經與彼所記當為一例先王上有參字徳之本教之所由生葢天子之孝所以長守貴所以長守富葢諸侯之孝葢卿大夫之孝葢士之孝此庶人之孝九句之末並無也字祿位作爵祿分地作因地故自天子下有已下字依大學經文例亦不應有凡此疑皆偽稱得古文者妄増減改易以異於今文故今所定悉從今文〉
　　子曰昔者明王事父孝故事天明事母孝故事地察〈此言孝之推也王者事父母於宗廟而孝故事天地於郊社亦明察也葢事天如事父事地如事母能事父母則知所以事天地矣明察謂於其禮其義能精審也〉長㓜順故上下治〈長貞丈反此言悌之推也悌於家而長㓜之序順故自國至天下皆興悌而上下之分不亂也〉故雖天子必有尊也言有父也必有先也言有兄也〈申上文長㓜順之義謂雖天子之貴亦必有長所當尊者諸父所當先者諸兄也父兄皆祖考之𦙍孝於祖考則悌於父兄矣禮國君燕族人與父兄齒天子之禮未聞〉宗廟致敬不忘親也修身慎行恐辱先也〈行下孟反申上文事父孝事母孝之義致推之至極也謂天子宗廟之祭極盡其敬者不忘其親也謂之親者視如生〉
　　〈存也此事親之孝平居修身謹慎所行者恐辱其先也謂之先者念所本始也此立身之孝祭時知所以事親而平日不知所以立身亦未得為孝也〉宗廟致敬鬼神著矣天地明察神明彰矣〈致敬於宗廟則父母之鬼神著矣著猶祭義致慤則著之著如見所祭也明察於郊社則天地之神明彰矣彰謂微之顯洋洋乎如在其上如在其左右也人鬼而曰神者言雖屈而伸也天地之神而曰明者言雖幽而顯也惟祭者極其誠敬故如此〉孝弟之至通於神明光於四海無所不通〈弟亦作悌後並同　通謂感格而無格礙光謂變化而有光輝由宗廟事父母之孝充之以事天地而神明彰此孝之至而通於神明也由一家長幼順之悌充之以治國平天下而上下治此悌之至而光於四海無所不通也〉詩云自西自東自南自北無思不服〈詩大雅文王有聲之篇引之以證無所不通之義思語辭〉
　　右傳之首章〈凡百九字釋先王有至徳要道由一念而感神明至徳也由一家而逹四海要道也朱子曰此有格言焉　舊本今文次第十一章後古文次第五章後朱子謂當次第十章後第十一章前今詳此章文理精深正釋至徳要道之義其曰昔者明王雲者釋經文先王字也當為傳之首章天地明察神明彰矣八字錯簡在故雖天子之上今詳故字承上起下申說上文長幼順之義而宗廟致敬乃申說章首事父孝事母孝之義天地明察則因章首事天明事地察而言著矣彰矣二句文法恊比不應閒隔下文通於神明又承神明彰矣一句而言如此辭意方屬〉
　　子曰昔者明王之以孝治天下也不敢遺小國之臣而況於公侯伯子男乎故得萬國之懽心以事其先王〈以孝治天下謂天子能孝於先王而推其愛敬於一家一國以及天下之萬國也遺謂忘之而不省錄小國之臣謂子男之卿大夫子男五十里為小國伯七十里為次國公侯百里為大國公侯伯子男五等國君也萬國通五等君臣而言小國之臣且不遺則其君之為子男與夫大於子男而為公侯伯者有以得其懽心可知矣如是乃所以事其先王也葢能孝於先王然後能推之以及天下而得萬國之懽心否則是則所以事先王者有未至也天子無生親可事故以事其先王為孝〉治國者不敢侮於鰥寡而況於士民乎故得百姓之懽心以事其先君〈治國以孝治其國也謂諸侯能孝於先君而推其愛敬於一家以及一國之百姓也侮謂忽之而不矜恤鰥老而無妻寡老而無夫民之窮者士則民之秀也百姓通士民鰥寡而言窮民且不侮則凡衆民與夫秀於民而為士者有以得其懽心可知矣如是乃所以事其先君也葢能孝於先君然後能推之以及一國而得百姓之懽心否則是其所以事先君者有未至也諸侯亦無生親可事故以事其先君為孝或曰子謂天子諸侯無生親可事獨無母存者乎曰聖人立言舉尊以包卑故上章及此章與中庸論武王周公皆以宗廟事死之孝而言若有母存則事生之孝固在其中矣〉治家者不敢失於臣妾而況於妻子乎故得人之懽心以事其親〈治家以孝治其家也謂卿大夫能孝於親而推其愛敬於一家之人也失謂不得其心臣妾家之賤者妻子家之貴者人通妻子臣妾而言於臣不失則子可知於妾不失則妻可知如是乃所以事其親也葢能孝於父母然後能推之於一家之人而得其懽心否則是其所以事親者有未至也〉夫然故生則親安之祭則鬼享之是以天下和平災害不生禍亂不作故明王之以孝治天下也如此〈夫音扶親安指事親者而言鬼享指事先君先王者而言享饗通謂歆享其祭也舉天下則國家在其中和平謂各得懽心而無有乖戾偏頗也天災之甚者為害人禍之甚者為亂由鬼享而上逹則天道順而無災害由親安而下逹則人道順而無禍亂此以孝治天下之極功也〉詩云有覺徳行四國順之〈行下孟反　詩大雅抑之篇覺大也大徳行即謂至徳要道四國順之謂東西南北四方之國皆興於孝而為順也〉右傳之二章〈凡百四十二字釋以順天下民用和睦上下無怨以孝治者順天下也得懽心者和睦無怨也朱子曰此言雖善而非經文正意葢經以孝而和此以和而孝澄謂此傳正是𤼵明經中以孝而和之㫖所謂以事先王以事先君以事親者言己有是孝愛敬一念由親及疎由尊及卑上下兩間同乎一順故家國天下無一不得其懽心未有不得於親而能得於人者孝子之效驗至此乃所以見其事先事親之孝雲爾非謂先得他人之懽心而後以之事其先事其親也舊注以為得彼懽心以助祭享助奉養葢害於辭而失其意朱子亦牽於舊注之說故云　舊本次第四章後古文不敢失作不敢侮如此上無上也字〉
　　曽子曰敢問聖人之徳無以加於孝乎子曰天地之性人為貴人之行莫大於孝〈行下孟反　性者人物所得以生之理行者人之所行也人物均得天地之氣以為質均得天地之理以為性然物得氣之偏而其質塞是以不能全其性人得氣之正而其質通是以能全其性而與天地一故得天地之性者人獨為貴物莫能同也性之仁義禮智統於仁仁之為愛先於親故人率性而行其行莫大於孝也〉孝莫大於嚴父嚴父莫大於配天則周公其人也昔者周公郊祀后稷以配天宗祀文王於明堂以配上帝是以四海之內各以其職來祭夫聖人之徳又何以加於孝乎〈夫音扶　此又因孝之大而推言之嚴尊也謂孝固大矣然孝之事不一而莫大於尊其父尊其父之事亦不一而莫大於天子之禮祀其父以配天然得遂此心盡此禮者惟周公而已故曰周公其人葢自武王有天下之後周公始制此禮以尊其父文王也郊者國門之外宗者文王之廟天子七廟祖廟一昭廟三穆廟三祖廟百世不毀昭穆六世後親盡則祧其有功徳當不祧者謂之宗武王成王時文王居穆之第三廟康王昭王時文王居穆之第二廟穆王共王時文王居穆之第一廟懿王時文王親盡在三穆之外以其不當祧也故以穆廟北別立一廟以祀文王是名為宗不在七廟之數穆王以前文王雖未別立廟遞居三穆廟中然即其所居之廟亦名為宗葢初祔廟時已定為百世不祧之宗故也明堂者廟之前堂凡廟之制後為室室則幽暗前為堂堂則顯明故曰明堂享人鬼尚幽暗則於室祀天神尚顯明故於堂也上帝即天也祀之於郊則尊之而曰天祀之於堂則親之而曰帝冬至於國門外之南郊築壇為圜丘祀天而以始祖后稷配季秋於文王廟之前堂祀帝而以文王配后稷封於邰周家有國之始文王三分天下有其二周家有天下之始故以后稷配天文王配帝也此禮一定而周公之父世世得配天帝此周公所以獨能遂其嚴父之心也然亦因其功徳禮所冝然非私意也四海之內謂四方諸侯其職謂土物之貢來祭來助祭也　玉山汪氏嘗疑嚴父配天之文非孔子語陵陽李氏曰此言周公制禮之事爾猶中庸言周公成文武之徳追王太王王季也周公制禮成王行之自周公言則嚴父成王則嚴祖也謂嚴父則明堂之配當一世一易矣豈其然乎司馬公曰周公制禮文王適其父故曰嚴父非謂凡有天下者皆當以父配天孝子之心誰不欲尊其父禮不敢踰也祖已曰祀無豐於昵孔子論孝亦曰祭之以禮漢以髙祖配天光武配明堂文景明章徳業非不美然不敢推以配天近世明堂皆以父配此乃誤識孝經之意違先王之法不可以為法也〉
　　右傳之三章〈凡九十六字釋徳之本朱子曰此因論武王周公之事而賛美其孝之辭非謂凡為孝者皆欲如此也況孝之所以為大自有親切處而非此之謂乎若必如此而後為孝則是使為人臣子者皆有今將之心而反陷於大不孝矣讀者不以文害意焉可也舊本今文連第七章為一章朱子從古文離為二章古文無以加於孝上有其字來下有助字〉
　　曽子曰甚哉孝之大也子曰夫孝天之經也地之義也民之行也天地之經而民是則之〈夫音扶行下孟反經如布帛在機之直縷條理一定者也義裁製得宜者也則效法也葢孝者天地之理民效法而行之既分言天經地義又總言天地之經則義在其中矣〉則天之明因地之義以順天下是以其教不肅而成其政不嚴而治〈上文言民以天地之理而為行此言聖人以天地之理而為教也明理之顯著者即所謂經也因遵依也教者化誨而使之效政者勸進而使之正也肅言其聲容嚴言其法令信從其教之謂成服從其政之謂治〉
　　右傳之四章〈凡六十字釋教之所由生朱子曰春秋左氏傳載子太叔為趙簡子道子産之言曰夫禮天之經地之義民之行也天地之經而民實則之則天之明因地之性其下陳天明地性之目與其所以則之因之之實然後簡子賛之曰甚哉禮之大也此易禮字為孝字而文勢不若彼之通貫條目不若彼之完備明此襲彼非彼取此也　舊本次經後朱子次第六章後古文經義行下無也字因地之義今文義作利此一字定從古文章末舊有六十九字朱子刪去〉
　　子曰君子之教以孝也非家至而日見之也教以孝所以敬天下之為人父者也教以弟所以敬天下之為人兄者也教以臣所以敬天下之為人君者也〈以孝教天下之人者不待各至其家日見其人而諭之但上所行下自效之耳孝施於兄則為弟施於君則為臣同一順徳也上之人躬行孝弟臣以教則天下之人無不效之而各敬其父兄與君是上之人自敬其父兄君者乃所以敬天下之為人父為人兄為人君者也邢氏曰案祭義祀明堂所以教孝食三老五更所以教弟朝覲所以教臣祭帝稱臣亦以身率下也〉詩云豈弟君子民之父母非至徳其孰能順民如此其大者乎〈豈苦在反弟待禮反　詩大雅泂酌之篇豈樂也弟易也躬行孝弟臣之徳者樂易之君子也人皆效之而各敬其父兄與君是足以為民之父母非有孝之至徳其何能逹此一順之徳於天下之大乎〉
　　右傳之五章〈凡八十三字申釋至徳以順天下舊本次第六章後朱子以次經後古文父者兄者君者下無也字〉
　　子曰教民親愛莫善於孝教民禮順莫善於弟移風易俗莫善於樂安上治民莫善於禮〈君教以孝則民知有親而愛其父君教以弟則民知有禮而順其兄風者上之化所及俗者下之習所成移謂遷就其善易謂變去其惡安謂不危治謂不亂由父子之和而被之聲容以為樂則氣體調暢而無有乖戾所以風隨上而遷俗自下而變也由長幼之序而著之節文以為禮則名分森嚴而無有陵犯所以為上者不危為民者不亂也〉禮者敬而已矣故敬其父則子恱敬其兄則弟恱敬其君則臣恱敬一人而千萬人恱所敬者寡而恱者衆此之謂要道也〈又承上文禮字而言禮之實不過敬而已居上者自敬其父兄君則下之為人子為人弟為人臣者效之各皆懽恱以事其父兄君矣夫上之白敬其父兄君也所敬者不過一人若是其寡也下效之而和恱於其父兄君者乃至千萬人焉若是其衆也此所以為道之要恱者深愛和氣愉色婉容之謂上所教者言敬而不言愛下所效者言愛而不言敬互文以見也〉
　　右傳之六章〈凡八十一字申釋要道民用和睦上下無怨　舊本次第八章後古文要道下無也字〉
　　子曰父子之道天性也君臣之義也〈父慈子孝乃天性之本然父尊子卑又有君臣之義亦天分之自然也朱子曰君臣之義之下當有脫簡不能知其為何字也〉父母生之續莫大焉君親臨之厚莫重焉〈人子之身氣始於父形成於母其體連續是為至親無有大於此者家人有嚴君焉父母之謂也既為我之親又為我之君而臨乎上其分隆厚是為至尊無有重於此者〉故親生之膝下以養父母日嚴聖人因嚴以教敬因親以教愛〈養羊尚反　親生之而在膝下一體而分戀慕相親自有愛心及孩㓜漸長奉養父母日益尊嚴自有敬心聖人因其固有而教之耳〉故不愛其親而愛他人者謂之悖徳不敬其親而敬他人者謂之悖禮聖人之教不肅而成其政不嚴而治其所因者本也〈悖薄對反愛敬之心皆由親而推以及人不愛敬其親而以愛人為徳敬人為禮則悖矣悖逆也由本及末為順舍本趨末為逆〉右傳之七章〈凡百一字申釋徳之本教之所由生朱子曰此皆格言　舊本古文次第三章後今文無章首子曰字而連第三章為一章故親生至以教愛二十四字在聖人之教上而上屬第三章何以加於孝乎之下聖人之教至本也二十字在以教愛下而下屬章首父子之道之上朱子姑從古文分在第三章而謂其文不屬以今文連此章者為是澄案此兩節合在此章但文失其次漢藝文志引此雲父母生之續莫大焉故親生之膝下諸家說不安葢當時編簡猶未錯亂今考而正之則文屬而意完矣古文之道之義下無也字不愛其親上無故字有子曰字而別為一章章末舊有九十二字朱子刪去〉
　　子曰孝子之事親也居則致其敬養則致其樂病則致其憂䘮則致其哀祭則致其嚴五者備矣然後能事親〈養羊尚反下同樂音洛䘮平聲　居謂父母閒居無事之時養謂進飲食時居養病皆事生䘮祭皆事死敬樂憂哀嚴各於其時務盡其極也〉事親者居上不驕為下不亂在醜不爭居上而驕則亡為下而亂則刑在醜而爭則兵三者不除雖日用三牲之養猶為不孝也〈醜衆也為與已同等者也兵謂相刃三性牛羊豕也事親者以身不毀傷為孝居人之上而矜肆以陵下則必取滅亡為人之下而悖逆以犯上則必遭刑戮在同等之中而與之鬭爭則必相戕殺三者皆䘮身之事苟或不除則親之遺體將不能保雖日具盛饌以養親之口體何足以為孝〉子曰五刑之屬三千而罪莫大於不孝〈五刑墨劓剕宮大辟也墨之屬千劓之屬千剕之屬五百宮之屬三百大辟之屬二百總之為三千刑施於有罪者然三千條之中不孝之罪最大朱子曰此因上文不孝之雲而繫於此〉要君者無上非聖人者無法非孝者無親此大亂之道也〈要一遙反要君謂脅束之使從己非聖人非孝謂人之所行非聖人之道子之所行非孝道也君制命於上臣恭順於下要君從已是不知有上也聖人言行為萬世法不學聖人是不知有法也父母至親不善事之是不知有親也無此三者人道滅矣故曰大亂之道此因上文而言不孝於親者必不能事君立身不能事君故無上不能立身故無法不能事親故無親項氏曰非字與前經非先王之非同〉
　　右傳之八章〈凡百二十八字釋始於事親末又兼及事君立身以起下章朱子曰此亦格言也　舊本子曰五刑以下別為一章今案此乃再引夫子之言以足前意當合為一章古文孝子之事親下無也字三者不除上有此字〉
　　子曰君子之事上也進思盡忠退思補過將順其美匡救其惡故上下能相親也〈進謂自私家而適公所退謂自公所而歸私家盡忠謂事有當陳者罄竭其心補過謂責有未塞者彌縫其闕將謂助之於後順謂導之於前匡謂正之於微救謂止之於顯其指君而言下以忠事上上以義接下故相親朱子曰進思盡忠退思補過左傳所載士貞子語澄案宣公十二年晉荀林父為楚所敗歸而請死士貞子諫曰林父之事君進思盡忠退思補過其敗也如日月之食於是晉侯使復其位補過謂自補其過非謂補君之過邢氏曰韋注云退歸私室則思補其身過國語士朝而受業晝而講貫夕而習復夜而計過〉詩云心乎愛矣遐不謂矣中心蔵之何日忘之〈詩小雅隰桑之篇遐何通言心乎愛君何不形於言乎雖不言而蔵之中心何日而忘之葢言之於口者其愛淺蔵之於心者其愛深也〉
　　右傳之九章〈凡四十九字釋中於事君　舊本今文次首章後古文次第十一章後而下並屬第十二章之前朱子謂次當在此古文君子下無之字事上相親下無也字〉
　　子曰君子之事親孝故忠可移於君事兄弟故順可移於長居家理故治可移於官是以行成於內而名立於後世矣〈行下孟反　孝親弟兄理家始於事親之事也忠君順長治官中於事君之事也行即行此三者成謂完備也必可移而後謂之成身存而行成故身沒而名立內對外言後對今言葢行成於內則名立於外名立於後由行成於今也〉
　　右傳之十章〈凡四十五字釋終於立身第八章釋事親而章末兼及事君立身此釋立身而章首先舉事親事君以見始中終相貫之義　舊本今文次第五章後古文次首章後而下有閨門一章今刪去說見後〉
　　曽子曰若夫慈愛恭敬安親名則聞命矣〈夫音扶孝者曰愛曰敬而已愛施於下為慈敬見於外為恭生而安親者孝之始死而名者孝之終〉敢問子從父之令可謂孝乎子曰是何言與是何言與〈與平聲　孝子於親有從順而無違逆然親有過而亦從順則陷親於不義矣故必下氣怡聲柔色以諫諫若不入起敬起孝恱則復諫不聽則號泣而隨之庶可以感悟其親也〉昔者天子有爭臣七人雖無道不失其天下諸侯有爭臣五人雖無道不失其國大夫有爭臣三人雖無道不失其家〈爭去聲亦作諍下同　爭謂諫止其非若有爭然馮氏曰天子七諸侯五大夫三如書言九徳六徳三徳特以降殺等差言爾真氏曰無道而不失天下國家者葢於失道必爭之雖失而旋復所以免於危亡也〉士有爭友則身不離於令名〈離力智反　司馬公曰士無臣故以友爭〉父有爭子則身不陷於不義〈此通庶人而言〉故當不義則子不可以不爭於父臣不可以不爭於君故當不義則爭之從父之令又焉得為孝乎〈焉於䖍反〉右傳之十一章〈凡百四十三字廣經中五孝之義言天子諸侯卿大夫士庶人皆當有過則諫非徒從順而已朱子曰此不解經而別𤼵一義　古文則聞命矣則作參敢問下無子字〉
　　子曰孝子之䘮親也〈䘮平聲書雲百姓如䘮考妣禮記檀弓雲夫子之䘮顔淵若䘮子而無服䘮子路亦然請䘮夫子若䘮父而無服子之先君子䘮出母乎子夏䘮其子曽子曰䘮爾親使民未有聞焉曽子問雲䘮慈母如母禮與孟子云養生䘮死無憾並平聲讀〉哭不偯禮無容言不文服美不安聞樂不樂食旨不甘此哀戚之情也〈偯於豈反不樂音洛　偯聲舂容而有餘也禮記閒傳雲大功之䘮三曲而偯此父母之䘮哀痛之極故其痛也氣竭而息無復餘聲舉措進退之禮不修飾為容儀有事直致其言不治擇成文辭身服美衣不以為安故服惡衰耳聞樂聲不以為樂故不聽樂㫖味之美也口食美味不以為甘故不飲酒食肉此六者皆孝子哀戚之眞情自然而然〉三日而食教民無以死傷生也〈親死水漿不入口三日乃食粥葢過三日則死此教民無以親之死而傷子之生也〉毀不滅性此聖人之政也〈䘮雖哀毀不可殞滅其性而死必為之節故居䘮之禮不沐浴不酒肉然頭有瘡則沐身有瘍則浴有疾則飲酒食肉年五十者不致毀六十者不毀凡此皆聖人之政為民制禮節哀而全其生也〉䘮不過三年示民有終也〈孝子之於親有終天之痛視三年之乆猶駟之過隙哀豈能忘哉然遂其情則無有窮已故䘮制父母之䘮至重亦不過三年者示民以有終竟之時也〉為之棺槨衣衾而舉之〈屍之外衣衣之外衾以襲以殮衾之外棺棺之外槨以殮以殯舉謂舉屍加其上納其中也〉陳其簠簋而哀戚之〈此言朝夕朔望之奠簠簋盛稻粱器外方內圓簋陳黍稷器外圓內方案士䘮禮朝夕奠脯醢而已盛以籩豆朔月殷奠始有黍稷盛以瓦敦卿大夫祭禮少牢饋食亦止用敦盛黍稷以公食大夫禮推之竊意天子諸侯之殷奠乃備黍稷稻粱而器用簠簋此傳所云葢舉上而言之也〉擗踴哭泣哀以送之〈擗婢亦反　擗以手擊胷也踴以足頓地也哭者口有聲泣者目有淚此謂柩行之時送形而往哀其不返也〉卜其宅兆而安厝之〈卜灼⻱以視吉㐫也宅墓穴也兆塋域也厝猶置也將置柩於其處必乗生氣無地風水泉沙礫樹根螻蟻之屬及他日不為城郭溝池道路然後安卜者決之於神也不卜則擇之以人𦵏書備言其術之理可稽焉中州土厚水深不擇猶可偏方土薄水淺凡地不皆可𦵏苟非其地屍柩之朽腐敗壊至速與舉而委之於壑同孝子之心忍乎先擇後卜尤為謹重所謂謀及乃心謀及士民而後謀及卜筮也案士䘮禮筮宅卜日大夫以上則𦵏日與宅兆皆用⻱卜或亦用筮此雲卜葢通言之〉為之宗廟以鬼享之〈初䘮至𦵏有奠無祭葢猶以人禮事之既𦵏迎精而反乃以虞祭易奠卒哭而祔於祖䘮畢而遷於廟始純以鬼禮事之享者祭祀人鬼之名〉春秋祭祀以時思之〈既除䘮每嵗四時感時之變思親不忘報本反始事之如其生存言春秋則包四時矣〉生事愛敬死事哀戚生民之本盡矣死生之義備矣〈親生則事之以愛敬親死則事之以哀戚生死皆致其孝然後足以盡生民之本備死生之義民之生也心之徳為仁仁之𤼵為愛愛親本也及人末也故孝為生民之本義者宜也生而愛敬死而哀戚理所宜然故曰死生之義〉孝子之事親終矣〈此句總結上文言䘮親之孝乃孝子事親之終事〉
　　右傳之十二章〈凡百四十三字廣經末終始之義經所謂終指立身而言此傳言䘮親為事親之終朱子曰此亦不解經而別𤼵一義其語尤精約也　古文䘮親之情傷生之政有終五句之末並無也字傷生下今文亦無也字考之禮記䘮服四制篇有也字為是〉孝經章句曩因朱子刋誤校定子文受讀厯觀唐注宋疏及諸家解其說雖詳其義亦有未明暢者乃輯此訓釋授之諄切卑𤨏葢取䝉穉易曉而已吳澄識
　　刋誤〈經傳正文之中已悉除去朱子所塗之字今並劉所増一章別録於後而備論之〉
　　大雅雲無念爾祖聿脩厥徳〈凡十一字古文同在經文終於立身下〉甫刑雲一人有慶兆民頼之〈凡十一字古文同在經文葢天子之孝也下〉詩云戰戰兢兢如臨深淵如履薄氷〈凡十四字古文同在經文蓋諸侯之孝也下〉詩云夙夜匪懈以事一人〈凡十字古文同在經文葢卿大夫之孝也下〉詩云夙興夜寐無忝爾所生〈凡十一字古文同在經文葢士之孝也下
　　已上引書一引詩四朱子刪去說見前〉
　　先王見教之可以化民也是故先之以博愛而民莫遺其親陳之以徳義而民興行先之以敬讓而民不爭導之以禮樂而民和睦示之以好惡而民知禁詩云赫赫師尹民具爾瞻〈凡六十九字古文同在傳四章其政不嚴而治下朱子曰先王見教之可以化民與上文不屬溫公改教為孝乃得粗通而下之所謂徳義敬讓禮樂好惡者卻不相應疑亦裂取他書之成文而強加裝綴以為孔子曽子之問荅但未見其所出耳文既可疑而謂聖人見孝可以化民而後以身先之於理又已悖矣況先之以博愛亦非立愛惟親之序若之何而能使民不遺其親邪其所引詩亦不親切今並刪去〉
　　以順則逆民無則焉不在於善而皆在於凶徳雖得之君子不貴也君子則不然言思可道行思可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行其政令詩云淑人君子其儀不忒〈凡九十二字古文不在於善下無而字不貴也作所不貴政令上無其字餘並同凡九十字在傳七章謂之悖禮下〉
　　〈案春秋左氏傳文公十八年季文子曰以訓則昏民無則焉不度於善而皆在於凶徳是以去之襄公三十一年衛北宮文子曰君有君之威儀其臣畏而愛之則而象之又曰君子在位可畏施捨可愛進退可度周旋可則容止可觀作事可法徳行可象聲氣可樂動作有文言語有章以臨其下朱子曰此雜取左傳所載季文子北宮文子之言與上文既不相應而彼此得失又如前所論子産之語今刪去〉
　　子曰閨門之內具禮矣乎嚴父嚴兄妻子臣妾猶百姓徒役也〈凡二十四字今文無古文在傳十章之後十一章之前〉
　　〈朱子曰因上章三可移而言嚴父孝也嚴兄弟也臣妾官也邢氏正義說己見前今詳此章淺陋不惟不類聖言亦不類漢儒語是後儒偽作明甚而朱子不致疑者葢因溫公信之而未暇深考耳況十一章之首作傳者承十章之末而𤼵問若有此章則文義間隔故特㨿正義之說黜之〉















　　孝經定本
