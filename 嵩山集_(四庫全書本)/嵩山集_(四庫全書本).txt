　　欽定四庫全書　　　　　　集部四
　　嵩山集　　　　　　　　別集類三〈宋〉
　　提要
　　〈臣〉等謹案嵩山集五十四巻宋晁公遡撰公遡字子西鉅野人公武之弟宋史無傳惟李心傳朝野雜記中頗引其所著箕山日記一書而仕履已不可考今按集中上周通判書題左迪功郎知梁山軍梁山縣尉又程氏經史閣記稱嘗為涪州軍事判官又與費行之小簡稱紹興三十年內任施州通判又眉州到任謝表及謝執政啓則嘗知眉州又答史梁山啓稱猥從支郡遽按祥刑而集首師璿序亦稱其為部使者則又嘗擢官提刑而不詳其地又眉州州學藏書記題乾道年月而丙戌元夕詩有刺史敢雲樂句丙戌為乾道二年是時正在眉州此集刻於乾道四年蓋皆眉州以前所作師璿序又稱公遡抱經堂稿以甲乙分第汗牛充棟此特管中之豹則其選輯之本也晁氏自逈以來家傳文學幾於人人有集南渡後則公武兄弟知名公武郡齋讀書志世稱該博而所著昭徳文集已不可見惟公遡此集僅存王士禎嘗評其詩謂在無咎叔用之下蓋體格稍卑無復前人筆力因由一時風會使然而揮灑自如亦尚能不受羈束至其文章勁氣直達頗有崟崎歴落之致以視景迂雞肋諸集猶為不失典型焉乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


cq=554
　　嵩山集原序
　　文章之在天下其用至不一而其體亦各不同蓋施於朝廷者為制誥為章表施於仕塗者為書䟽為牋啓被之金石則為記為銘恊於音韻則為詩為賦為楚人之詞以至立言則為著書紀事則為史茟或嚴或肆或質或華短長之殊度廣狹之異制竒耦之不齊千彚萬狀不可窮極觀陸士衡文賦之所列自詩賦而至於奏論韓退之進學觧之所敘自姚姒而至於子雲相如一名一體莫不皆有律令吁文之變若是其多乎昔之文人其才力聲名固自有大小然求其兼是數者而能之或寡矣故詩如杜少陵而無韻者遂以無傳文如曽南豊而有韻者殆亦不復著也惟東坡先生稱歐陽子以為論大道似韓愈論事似陸贄記事似司馬遷詩賦似李白鳴呼此其為大儒也歟嵩山先生晁公負絶人之資出於內海文章家慿厚而積深發之於文雄深雅健鉅䴡俊傑以是擅名聲於時乆矣今雖為部使者秉權任之重猶日論著數千百言凡屬乎文藝不問何等下筆輙妙天下而皆與古作者合鳴呼天下之文至於公可謂大備矣吾家傳甫從公㳺間掇拾其詩文凡一千餘篇以世之學者爭欲得公所作讀之而恨見之未愽也於是鋟之板以傳焉傳甫以書抵璿曰子於公為門下士宜為序其首顧璿窽啓何足以與於斯文嘗窺公所謂抱經堂藁者以甲乙分苐汗牛馬而充棟宇傳甫之所得殆筦中之豹然已足蓋一世矣雖然公豈徒爾哉以道徳治其心以仁義修其身忠以事上公以待物其中浩然方與天地同量宜乎發於事業者既如彼而見於文章者又如此觀公之文者嘗試以是求之乾道四秊六月日門生左宣教郎充嘉州州學教授師璿謹序



