　　御題劉宗周黃道周集〈有序〉
　　比因彚輯四庫全書各省傳訪遺編以進裒聚旣廣則甄別宜精而明末諸人文集內多有論列邊防兵事詆觸本朝者館臣隨時檢出請燬理固宜然亦不可不有所決擇因於幾餘披覽衡定之夫為明臣而指斥我朝所謂吠非其主本無可罪其或人品無繫重輕言事又剽竊無據及已入本朝苟活求生又謬託為明遺民如屈大均之流者燬之誠不足惜若黃道周之博物典彚劉宗周之疏稿則不可燬葢二人當明政不綱權移奄宦獨能守正不阿多所彈劾至今想見其風節凜然而且心殷救敗凡有指陳悉中時弊假令當日能用其言覆亡未必如彼之速卒之致命遂志以身殉國允為一代完人若因字句干犯並其全書而棄之致使忠臣正士其言論不能並傳不朽余豈忍為之㢤爰命廷臣就其應避之字畧為刪改書仍録而存之使天下後世知余大公至正之心維持名教而不苛小節重其人因及其書且為千古之君若臣埀戒示勸不徒味其文藝而已旣以宣諭並題詩各書其集端
　　搜羅四庫事磨研去取其間公道傳人各抒忠斯可録言雖觸諱忍從捐寧同仲逹吠堯日不愧觀文報宋年平日犯顔急盡節如之二者實堪憐










　　欽定四庫全書　　　　集部六
　　劉蕺山集　　　　　　別集類五〈明〉
　　提要
　　〈臣〉等謹案劉蕺山集十七巻明劉宗周撰宗周有周易古文抄已著錄講學之風至明季而極弊姚江一派自王畿傳周汝登汝登傳陶望齡陶奭齡無不提唱禪機恣為髙論奭齡至以因果立説全失儒家之本㫖宗周雖源出良知而能以慎獨為宗以敦行為本臨沒猶以誠敬誨弟子其學問特為篤實東林一派始以務為名髙繼乃釀成朋黨小人君子雜糅難分門戶之禍延及朝廷馴至於宗社淪亡勢猶未巳宗周雖亦周旋其間而持躬剛正憂國如家不染植黨爭權之習立朝之日雖少所陳奏如除詔獄汰新餉招無罪之流亡議拊循以収天下泮渙之人心還內廷埽除之職正懦帥失律之誅諸疏皆切中當時利弊一阨於魏忠賢再阨於溫體仁終阨於馬士英而薑桂之性介然不改卒以首陽一餓日月爭光在有明末葉可稱皦皦完人非依草附木之流所可同日語矣是集為乾隆壬申副都御史雷鋐所刋冠以人譜學言諸書至第八巻乃為奏疏然諸書本自別行且宗周所著亦不止於此摘錄數種殊為掛漏今並刪除惟以奏疏以下十七巻勒為一編而他書則仍別著錄焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


