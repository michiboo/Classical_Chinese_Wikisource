上諭：自古帝王之有天下，莫不由懷保萬民，恩加四海，膺上天之眷命，協億兆之懽心，用能統一寰區，垂庥奕世。蓋生民之道，惟有德者可為天下君，此天下一家，萬物一體，自古迄今，萬世不易之常經，非尋常之類聚群分，鄉曲疆域之私衷淺見所可妄為同異者也。
《書》曰：「皇天無親，惟德是輔。」蓋德足以君天下，則天錫佑之以為天下君，未聞不以德為感孚，而第擇其為何也之人而輔之之理。
又曰：「撫我則後，虐我則仇。」此民心向背之至情，未聞億兆之歸心，有不論德而但擇地之理。
又曰：「順天者昌，逆天者亡。」惟有德者乃能順天，天之所與，又豈因何地之人而有所區別乎？我國家肇基東土，列聖相承，保乂萬邦，天心篤佑，德教弘敷，恩施遐暢，登生民於袵席，遍中外而尊親者，百年於茲矣。
夫我朝既仰承天命，為中外臣民之主，則所以蒙撫綏愛育者，何得以華夷而有更殊視？而中外臣民，既共奉我朝以為君，則所以歸誠效順，盡臣民之道者，尤不得以華夷而有異心。此揆之天道，驗之人理，海隅日出之鄉，普天率土之眾，莫不知大一統之在我朝，悉子悉臣，罔敢越志者也。
乃逆賊呂留良，凶頑悖惡，好亂樂禍，俶擾彝倫，私為著述，妄謂「德祐以後，天地大變，亙古未經，於今復見」。而逆徒嚴鴻逵等，轉相附和，備極猖狂，餘波及於曾靜，幻怪相煽，恣為譭謗，至謂「八十餘年以來，天昏地暗，日月無光」。在逆賊等之意，徒謂本朝以滿洲之君，入為中國之主，妄生此疆彼界之私，遂故為訕謗詆譏之說耳。不知本朝之為滿洲，猶中國之有籍貫。舜為東夷之人，文王為西夷之人，曾何損於聖德乎？
《詩》言「戎狄是膺，荊舒是懲」者，以其僭王猾夏，不知君臣之大義，故聲其罪而懲艾之，非以其為戎狄而外之也。若以戎狄而言，則孔子周遊，不當至楚應昭王之聘。而秦穆之霸西戎，孔子刪定之時，不應以其誓列於周書之後矣。
蓋從來華夷之說，乃在晉宋六朝偏安之時，彼此地醜德齊，莫能相尚，是以北人詆南為島夷，南人指北為索虜。在當日之人，不務修德行仁，而徒事口舌相譏，已為至卑至陋之見。今逆賊等於天下一統，華夷一家之時，而妄判中外，謬生忿戾，豈非逆天悖理，無父無君，蜂蟻不若之異類乎？
且以天地之氣數言之，明代自嘉靖以後，君臣失德，盜賊四起，生民塗炭，疆圉靡寧，其時之天地，可不謂之閉塞乎？
本朝定鼎以來，掃除群寇，寰宇乂安，政教興修，文明日盛，萬民樂業，中外恬熙，黃童白叟，一生不見兵革。今日之天地清寧，萬姓沾恩，超越明代者，三尺之童亦皆洞曉，而尚可謂之昏暗乎？
夫天地以仁愛為心，以覆載無私為量。是以德在內近者，則大統集於內近；德在外遠者，則大統集於外遠。孔子曰：「故大德者必受命。」自有帝王以來，其揆一也。
今逆賊等以𡨋頑狂肆之胸，不論天心之取捨，政治之得失；不論民物之安危，疆域之大小，徒以瑣瑣鄉曲為阿私，區區地界為忿嫉，公然指斥，以遂其昧棄彝倫，滅廢人紀之逆意。至於極盡狂吠之音，竟敢指天地為昏暗，豈皇皇上天，鑒觀有赫，轉不如逆賊等之智識乎？
且逆賊呂留良等，以夷狄比於禽獸，未知上天厭棄內地無有德者，方眷命我外夷為內地主。若據逆賊等論，是中國之人皆禽獸之不若矣，又何暇內中國而外夷狄也？自詈乎？詈人乎？
且自古中國一統之世，幅𢄙不能廣遠，其中有不向化者，則斥之為夷狄。如三代以上之有苗、荊楚、玁狁，即今湖南、湖北、山西之地也。在今日而目為夷狄可乎？
至於漢、唐、宋全盛之時，北狄、西戎世為邊患，從未能臣服而有其地。是以有此疆彼界之分。自我朝入主中土，君臨天下，並蒙古極邊諸部落，俱歸版圖，是中國之疆土開拓廣遠，乃中國臣民之大幸，何得尚有華夷中外之分論哉！？
從來為君上之道，當視民如赤子；為臣下之道，當奉君如父母。如為子之人，其父母即待以不慈，尚不可以疾怨忤逆，況我朝之為君，實盡父母斯民之道，殫誠求保赤之心。而逆賊尚忍肆為訕謗，則為君者，不知何道而後可也。
從前康熙年間，各處奸徒竊發，動輒以朱三太子為名，如一念和尚、朱一貴者，指不勝屈。近日尚有山東人張玉，假稱朱姓，託於明之後裔，遇星士推算，有帝王之命，以此希冀鼓惑愚民，現被步軍統領衙門拿獲究問。
從來異姓先後繼統，前朝之宗姓臣服於後代者甚多，否則隱匿姓名伏處草野，從未有如本朝奸民假稱朱姓，搖惑人心若此之眾者。似此蔓延不息，則中國人君之子孫，遇繼統之君，必至於無噍類而後已，豈非奸民迫之使然乎？
況明繼元而有天下，明太祖即元之子民也。以綱常倫紀言之，豈能逃篡竊之罪？至於我朝之於明，則鄰國耳。且明之天下喪於流賊之手，是時邊患肆起，倭寇騷動，流賊之有名目者，不可勝數。而各村邑無賴之徒，乘機劫殺，其不法之將弁兵丁等，又借征剿之名，肆行擾害，殺戮良民請功，以充獲賊之數。中國民人死亡過半，即如四川之人，竟致靡有孑遺之歎。其偶有存者，則肢體不全，耳鼻殘缺，此天下人所共知。
康熙四五十年間，猶有目睹當時情形之父老，垂涕泣而道之者。且莫不慶倖我朝統一萬方，削平群寇，出薄海內外之人於湯火之中，而登之袵席之上，是我朝之有造於中國者大矣，至矣！
至於厚待明代之典禮，史不勝書。其藩王之後，實係明之子孫，則格外加恩，封以侯爵，此亦前代未有之曠典。
而胸懷叛逆之奸民，動則假稱朱姓，以為構逆之媒。而呂留良輩又借明代為言，肆其分別華夷之邪說，冀遂其叛逆之志。此不但為本朝之賊寇，實明代之仇讎也。
且如中國之人，輕待外國之入承大統者，其害不過妄意詆譏，蠱惑一二匪類而已。原無損於是非之公，倫常之大。倘若外國之君入承大統，不以中國之人為赤子，則中國之人，其何所託命乎？
況撫之則後，虐之則仇，人情也。若撫之而仍不以為後，殆非順天合理之人情也。假使為君者，以非人情之事加之於下，為下者其能堪乎？為君者尚不可以非人情之事加之人於下，豈為下者轉可以此施之於上乎？
孔子曰：「君子居是邦也，不非其大夫。」況其君乎！
又曰：「夷狄之有君，不如諸夏之亡也。」夫以春秋時百里之國，其大夫猶不可非。況我朝奉天承運，大一統太平盛世，而君上尚可謗議乎？且聖人之在諸夏，猶謂夷狄為有君，況為我朝之人，親被教澤，食德服疇，而可為無父無君之論乎？
韓愈有言：「中國而夷狄也，則夷狄之；夷狄而中國也，則中國之。」歷代從來，如有元之混一區宇，有國百年，幅𢄙極廣，其政治規模頗多美德，而後世稱述者寥寥。其時之名臣學士，著作頌揚，紀當時之休美者，載在史冊，亦復燦然具備，而後人則故為貶詞，概謂無人物之可紀，無事功之足錄，此特懷挾私心識見，卑鄙之人不欲歸美於外來之君，欲貶抑淹沒之耳。
不知文章著述之事，所以信今傳後，著勸戒於簡編，當平心執正而論，於外國入承大統之君，其善惡尤當秉公書錄，細大不遺。庶俾中國之君見之，以為外國之主且明哲仁愛如此，自必生奮勵之心，而外國之君見是非之不爽，信直道之常存，亦必愈勇於為善，而深戒為惡，此文藝之功，有補於治道者，當何如也。
倘故為貶抑淹沒，略其善而不傳，誣其惡而妄載，將使中國之君以為既生中國，自享令名，不必修德行仁，以臻郅隆之治。而外國入承大統之君，以為縱能夙夜勵精，勤求治理，究無望於載籍之褒揚，而為善之心，因而自怠，則內地蒼生，其苦無有底止矣。其為人心世道之害，可勝言哉！
況若逆賊呂留良等，不惟於我朝之善政善教，大經大法，概為置而不言，而更鑿空妄撰，憑虛橫議，以無影無響之談，為惑世誣民之具。顛倒是非，紊亂黑白，以有為無，以無為有。此其誕幻譸張，誑人聽聞，誠乃千古之罪人！所謂愍不畏死，凡民罔不憝，不待教而誅者也，非祇獲罪於我國家而已。此等險邪之人，胸懷思亂之心，妄冀僥倖於萬一。曾未通觀古今大勢，凡首先倡亂之人，無不身膏斧鑕，遺臭萬年！
夫以天下國家之鞏固，豈烏合鼠竊之輩所能輕言動搖？即當世運式微之時，其首亂之人，歷觀史冊，從無有一人能成大事者。如秦末之陳涉、項梁、張耳、陳餘等，以至元末之劉福通、韓林兒、陳友諒、張士誠等，雖一時跳梁，究竟旋為灰燼。而唐宋中葉之時，其草竊之輩，接踵疊跡，亦同歸於盡。總之，此等奸民，不知君臣之大義，不識天命之眷懷，徒自取誅戮，為萬古之罪人而已。
夫人之所以為人，而異於禽獸者，以有此倫常之理也。故五倫謂之人倫，是闕一則不可謂之人矣。君臣居五倫之首，天下有無君之人，而尚可謂之人乎？人而懷無君之心，而尚不謂之禽獸乎？盡人倫則謂人，滅天理則謂禽獸，非可因華夷而區別人禽也。
且天命之以為君，而乃懷逆天之意，焉有不遭天之誅殛者乎？朕思秉彝好德，人心所同，天下億萬臣民，共具天良，自切尊君親上之念，無庸再為剖示宣諭。但憸邪昏亂之小人，如呂留良等，胸懷悖逆者，普天之下不可言止此數賊也。用頒此旨特加訓諭，若平日稍有存此心者，當問天捫心，各發天良，詳細自思之。朕之詳悉剖示者，非好辯也。古昔人心淳樸，是以堯舜之時，都俞吁咈，其詞甚簡。逮至殷周之世，人心漸不如前，故《殷盤》、《周誥》所以告誡臣民者，往復周詳，肫誠剴切，始能去其蔽錮，覺其愚蒙，此古今時勢之不得不然者。
每見陰險小人，為大義所折，理屈詞窮，則借聖人之言，以巧為詆毀，曰：「是故惡夫佞者。」不知孔子之以子路為佞，因子路「何必讀書，然後為學」之語而發。蓋以無理之論，而欲強勝於人，則謂之佞，所謂禦人以口給也。
若遇呂留良、嚴鴻逵、曾靜等逆天背理，惑世誣民之賊，而曉以天經地義，綱常倫紀之大道，使愚昧無知，平日為邪說陷溺之人，豁然醒悟，不致遭天譴而罹國法，此乃為世道人心計，豈可以謂之佞乎？
天下後世自有公論。著將呂留良、嚴鴻逵、曾靜等悖逆之言，及朕諭旨，一一刊刻，通行頒布天下各府、州、縣、遠鄉僻壤，俾讀書士子及鄉曲小民共知之，並令各貯一冊於學宮之中，使將來後學新進之士，人人觀覽知悉。倘有未見此書，未聞朕旨者，經朕隨時察出，定將該省學政及該縣教官從重治罪。特諭。
上諭：朕荷上天眷佑，受聖祖仁皇帝付託之重，君臨天下。自御極以來，夙夜孜孜，勤求治理，雖不敢比於古之聖君哲後，然愛養百姓之心，無一時不切於寤寐，無一事不竭其周詳。撫育誠求，如保赤子，不惜勞一身以安天下之民，不惜殫一心以慰黎庶之願，務期登之袵席，而無一夫不得其所。宵旰憂勤，不遑寢食，意謂天下之人，庶幾知朕之心，念朕之勞，諒朕之苦，各安生業，共敦實行，人心漸底於善良，風俗胥歸於醇厚，朕雖至勞至苦，而此心可大慰矣。
豈意有逆賊曾靜，遣其徒張熙投書於總督岳鍾琪，勸其謀反，將朕躬肆為誣謗之詞，而於我朝極盡悖逆之語。廷臣見者，皆疾首痛心，有不共戴天之恨。似此影響全無之事，朕夢寐中亦無此幻境，實如犬吠狼嗥，何足與辯？既而思之，逆賊所言，朕若有幾微愧歉於中，則當回護隱忍，暗中寢息其事。今以全無影無聲之談，加之於朕，朕之心可以對上天，可以對皇考，可以共白於天下之億萬臣民。而逆賊之敢於肆行誣謗者，必更有大奸大惡之徒，捏造流言，搖眾心而惑眾聽。若不就其所言，明目張膽宣示播告，則魑魅魍魎，不公然狂肆於光天化日之下乎？
如逆書加朕以謀父之名。朕幼蒙皇考慈愛教育，四十餘年以來，朕養志承歡，至誠至敬，屢蒙皇考恩諭。諸昆弟中，獨謂朕誠孝，此朕之兄弟及大小臣工所共知者。
朕在藩邸時，仰托皇考福庇，安富尊榮，循理守分，不交結一人，不與聞一事，於問安視膳之外，一無沽名妄冀之心。此亦朕之兄弟及大小臣工所共知者。
至康熙六十一年十一月冬至之前，朕奉皇考之命，代祀南郊，時皇考聖躬不豫，靜攝於暢春園，朕請侍奉左右，皇考以南郊大典，應於齋所虔誠齋戒，朕遵旨於齋所致齋。至十三日，皇考召朕於齋所，朕未至暢春園之先，皇考命誠親王允祉、淳親王允祐、阿其那、塞思黑、允䄉、公允祹、怡親王允祥、原任理藩院尚書隆科多至御榻前，諭曰：「皇四子人品貴重，深肖朕躬，必能克承大統，著繼朕即皇帝位。」是時惟恆親王允祺以冬至命往孝東陵行禮，未在京師，莊親王允祿、果親王允禮、貝勒允禑、貝子允禕，俱在寢宮外祗候。及朕馳至問安，皇考告以症候日增之故，朕含淚勸慰。其夜戌時，龍馭上賓，朕哀慟號呼，實不欲生。隆科多乃述皇考遺詔，朕聞之驚慟，皆仆於地。誠親王等向朕叩首，勸朕節哀，朕始強起辦理大事。此當日之情形，朕之諸兄弟及宮人內侍與內廷行走之大小臣工，所共知共見者。
夫以朕兄弟之中，如阿其那、塞思黑等，久蓄邪謀，希冀儲位，當茲授受之際，伊等若非親承皇考付朕鴻基之遺詔，安肯帖無一語，俯首臣伏於朕之前乎？而逆賊忽加朕以謀父之名，此朕夢寐中不意有人誣謗及此者也。
又如逆書加朕以逼母之名，伏惟母后聖性仁厚慈祥，闔宮中若老若幼，皆深知者。朕受鞠育深恩，四十年來，備盡孝養，深得母后之慈歡，謂朕實能誠心孝奉。而宮中諸母妃咸美母后，有此孝順之子，皆為母后稱慶，此現在宮內人所共知者。
及皇考升遐之日，母后哀痛深至，決意從殉，不飲不食。朕稽顙痛哭，奏云：「皇考以大事遺付沖人，今聖母若執意如此，臣更何所瞻依，將何以對天下臣民，亦惟以身相從耳。」再四哀懇，母后始勉進水漿。自是以後，每夜五鼓，必親詣昭仁殿，詳問內監，得知母后安寢，朕始回苫次。
朕御極後，凡辦理朝政，每日必行奏聞，母后諭以不欲與聞政事。朕奏云：「臣於政務素未諳練，今之所以奏聞者，若辦理未合，可以仰邀訓誨，若辦理果當，可仰慰慈懷，並非干預政事也。」嗣後朕每奏事，母后輒喜，以皇考付託得人，有不枉生汝，勉之莫怠之慈旨。
母后素有痰疾，又因皇考大事，悲慟不釋於懷，於癸卯五月，舊恙舉發。朕侍奉湯藥，冀望痊癒。不意遂至大漸。朕向來有畏暑之疾，哀痛擗踴，屢次昏暈，數月之內，兩遭大事，五內摧傷，幾不能支，此宮廷所共知者。
朕於皇考、母后大事，素服齋居，三十三月如一日，除祭祀大典，及辦理政事外，所居之地，不過屋宇五楹，不聽音樂，不事遊覽，實盡三年諒陰之禮，此亦內外臣工所共知者。
至於朕於現在宮中諸母妃之前，無不盡禮敬養，今諸母妃亦甚感朕之相待，豈有母后生我，而朕孺慕之心有一刻之稍懈乎？況朕以天下孝養，豈尚缺於甘旨而於慈親之前，有所吝惜乎？逆賊加朕以逼母之名，此更朕夢寐中不意有人誣謗及此者也。
又如逆書加朕以弒兄之名。當日大阿哥殘暴橫肆，暗行鎮魘，冀奪儲位，二阿哥昏亂失德。皇考為宗廟社稷計，將二人禁錮。此時曾有硃筆諭旨：「朕若不諱；二人斷不可留。」此廣集諸王大臣特降之諭旨，現存宗人府。
朕即位時，念手足之情，心實不忍，祇因諸弟中如阿其那等，心懷叵測，固結黨援，往往藉端生事，煽惑人心，朕意欲將此輩徐徐化導，消除妄念，安靜守法，則將來二阿哥亦可釋其禁錮，厚加祿賜，為朕世外兄弟，此朕素志也。所以數年以來，時時遣人賚予服食之類，皆不令稱御賜，不欲其行君臣之禮也。二阿哥常問云：「此出自皇上所賜乎？我當謝恩領受。」而內侍遵朕旨，總不言其所自。及雍正二年冬間，二阿哥抱病，朕命護守咸安宮之大臣等，於太醫院揀擇良醫數人，聽二阿哥自行選用。二阿哥素知醫理，自與醫家商訂方藥。迨至病勢漸重，朕遣大臣往視，二阿哥感朕深恩，涕泣稱謝云：「我本有罪之人，得終其天年，皆皇上保全之恩也。」又謂其子弘皙云：「我受皇上深恩，今生不能仰報，汝當竭心盡力，以繼我未盡之志。」及二阿哥病益危篤，朕令備儀衛移於五龍亭。伊見黃輿，感激朕恩，以手加額，口誦佛號。以上情事，咸安宮宮人、內監百餘人，皆所目睹者。及病故之後，追封親王，一切禮儀有加，且親往哭奠，以展悲慟。其喪葬之費，動支庫帑，悉從豐厚，命大臣等盡心辦理，封其二子以王公之爵，優加賜賚。今逆賊加朕以弒兄之名，此朕夢寐中不意有人誣謗及此者也。
又如逆賊加朕以屠弟之名，當日阿其那以二阿哥獲罪廢黜，妄希非分，包藏禍心，與塞思黑、允䄉、允禵結為死黨，而阿其那之陰險詭譎，實為罪魁，塞思黑之狡詐奸頑，亦與相等。允禵狂悖糊塗，允䄉卑污庸惡，皆受其籠絡，遂至膠固而不解，於是結交匪類，蠱惑人心，而行險僥倖之輩，皆樂為之用，私相推戴，竟忘君臣之大義。以致皇考憂憤震怒，聖躬時為不豫，其切責阿其那也，則有「父子之情已絕」 之旨。其他忿激之語，皆為臣子者所不忍聽聞。朕以君父高年，憂懷鬱結，百計為伊等調停解釋，以寬慰聖心，其事不可枚舉。及皇考升遐之日，朕在哀痛之時，塞思黑突至朕前，箕踞對坐，傲慢無禮，其意大不可測，若非朕鎮定隱忍，必至激成事端。朕即位以後，將伊等罪惡，俱行寬宥，時時教訓，望其改悔前愆，又加特恩，將阿其那封為親王，令其輔政，深加任用。蓋伊等平日原以阿其那為趨向，若阿其那果有感悔之心，則群小自然解散。豈料阿其那逆意堅定，以未遂平日之大願，恚恨益深，且自知從前所為，及獲罪於皇考之處萬無可赦之理，因而以毒忍之心肆其桀驁之行，擾亂國政，顛倒紀綱，甚至在大庭廣眾之前詛朕躬，及於宗社。此廷臣所共見，人人無不髮指者。
從前朕遣塞思黑往西大同者，原欲離散其黨，不令聚於一處，或可望其改過自新。豈知伊怙惡不悛，悖亂如故，在外寄書允䄉，公然有「機會已失，悔之無及」等語。又與伊子巧編格式，別造字樣，傳逓京中信息，縫於騾夫衣襪之內，詭計陰謀，甚於敵國奸細。有奸民令狐士儀，投書伊處，皆反叛之語，而伊為之隱藏。其他不法之處甚多，不可勝數。
允禵賦性狂愚，與阿其那尤相親密，聽其指使。昔年因阿其那謀奪東宮之案，皇考欲治阿其那之罪，允禵與塞思黑在皇考前袒護強辯，致觸聖怒，欲手刃允禵。此時恆親王允祺抱勸而止。皇考高年，知伊愚逆之性，留京必致妄亂啟釁，後因西陲用兵，特遣前往效力，以疏遠之。伊在軍前，貪婪淫縱，惡蹟種種。及朕即位，降旨將伊喚回，伊在朕前放肆傲慢，犯禮犯分，朕悉皆曲宥，仍令奉祀景陵。竟有奸民蔡懷璽，投書伊之院中，造作大逆之言，稱允禵為皇帝，而稱塞思黑之母為太后。允禵見書，將大逆之語剪裁藏匿，向該管總兵云：「此非大事，可酌量完結。」即此，則其悖亂之心，何嘗改悔耶！？
允䄉無知無恥，昏庸貪劣，因其依附邪黨，不便留在京師，故令送澤卜尊丹巴胡土克圖出口。伊至張家口外，託病不行，而私自禳禱，連書雍正新君於告文，怨望慢褻，經緒王大臣等以大不敬題叅。朕俱曲加寬宥，但思若聽其閑散在外，必不安靜奉法，是以將伊禁錮以保全之，伊在禁錮之所竟敢為鎮魘之事，經伊跟隨太監舉出，及加審訊，鑿鑿可據。允䄉亦俯首自認，不能更辯一詞。從前諸王大臣臚列阿其那大罪四十欵，塞思黑大罪二十八欵，允禵大罪十四欵，又特叅允䄉鎮魘之罪，懇請將伊等立正典刑，以彰國憲。朕再四躊躇，實不忍，暫將阿其那拘禁，降旨詢問外省封疆大臣，待其回奏，然後定奪。仍令太監數人供其使令，一切飲食所需，聽其索取。不意此際，阿其那遂伏𡨋誅，塞思黑從西寧移至保定，交與直隸總督李紱看守，亦伏𡨋誅。夫以皇考至聖至慈之君父，而切齒痛心於阿其那、塞思黑等，則伊等不忠不孝之罪，尚安有得逃於天譴者乎？
朕在藩邸，光明正大，公直無私，諸兄弟之才識實不及朕，其待朕悉恭敬盡禮，並無一語之爭競，亦無一事之猜嫌，滿洲臣工及諸王門下之人，莫不知者。
今登大位，實無絲毫芥蒂於胸中，而為報怨洩憤之舉，但朕纘承列祖皇考基業，負荷甚重，其有關於宗廟社稷之大計，而為人心世道之深憂者，朕若稍避一己之嫌疑，存小不忍之見，則是朕之獲罪於列祖皇考者大矣。
古人大義滅親，周公所以誅管蔡也，假使二人不死，將來未必不明正典刑。但二人之死，實係𡨋誅，眾所共知共見。朕尚未加以誅戮也。至於朕秉公執法，鋤惡除奸，原不以誅戮二人為諱，若朕心以此為諱，則數年之中，或暗賜鴆毒，或遣人傷害，隨時隨地皆可隕其性命，何必諮詢內外諸臣，眾意僉同而朕心仍復遲迥不決，俾伊等得保首領以歿乎？至允䄉、允禵將來作何歸結，則視乎本人之自取，朕亦不能予定。而目前則二人現在也。
朕之兄弟多人，當阿其那等結黨之時，於秉性聰明，稍有膽識者，則百計籠絡，使之入其匪黨，而於愚懦無能者，則恐嚇引誘，使之依附聲勢，是以諸兄弟多迷而不悟，墮其術中。即朕即位以後，而懷藏異心者，尚不乏人，朕皆置而不問。朕之素志，本欲化導諸頑，同歸於善，俾朝廷之上，共守君臣之義，而宮廷之內，得朕兄弟之情，則朕全無缺陷，豈非至願？無如伊等惡貫滿盈，獲罪於上天、皇考，以致自速𡨋誅，不能遂朕之初念。此朕之大不幸，天下臣庶，當共諒朕為國為民之苦心，今逆賊乃加朕以屠弟之名，只此一事，天下後世自有公論，朕不辯亦不受也。
至逆書謂朕為貪財，朕承皇考六十餘年太平基業，富有四海，府庫充盈，是以屢年來大沛恩澤，使薄海黎庶，莫不均霑 。如各省舊欠錢糧，則蠲免幾及千萬兩，江南、江西、浙江之浮糧，則每年減免額賦六十餘萬兩。地方旱澇偶聞，即速降諭旨，動帑遣官，多方賑恤，及災傷勘報之後，或按分數蠲除，或格外全行豁免。今年又降諭旨，將被災蠲免分數，加至六分七分。至於南北黃運河工堤工，興修水利，開種稻田，以及各省建造工程，備辦軍需，恩賜賞賚，所費數百萬兩，皆內動支帑項，絲毫不使擾民。
夫以額徵賦稅，內庫帑金減免支給如此之多，毫無吝惜，而謂朕為貪財，有是理乎？只因從前貪官污吏，蠹國殃民，即置重典，亦不足以蔽其辜。但不教而殺，朕心有所不忍，故曲宥其死，已屬浩蕩之恩，若又聽其以貪婪橫取之資財肥身家，以長子孫，則國法何存，人心何以示儆？
況犯法之人，原有籍沒家產之例，是以將奇貪極酷之員，照例抄沒，以彰憲典，而懲貪污，並使後來居官者，知贓私之物，不能入已，無益有害，不敢復蹈故轍，勉為廉吏，此朕乂安百姓，整飭吏治之心。今乃被貪財之謗，豈朕不吝惜於數千百萬之帑金，而轉貪此些微之贓物乎？
至於屬員，虧空錢糧，有責令上司分賠者，蓋以上司之於屬吏有通同侵蝕之弊，有瞻狥容隱之風，若不重其責成，則上司不肯盡察吏之道，而侵盜之惡習無由而止。是以設此懲創之法，以儆惕之。俟將來上官皆能察吏，下寮群知奉公，朕自有措施之道。若因此而謗為貪財，此井蛙之見，烏知政治之大乎？
至逆書謂朕好殺，朕性本最慈，不但不肯妄罰一人，即步履之間，草木螻蟻，亦不肯踐踏傷損。即位以來，時刻以祥刑為念，各省爰書及法司成讞，朕往復披覽，至再至三，每遇重犯，若得其一線可生之路，則心為愉快，倘稍有可疑之處，必與大臣等推詳講論，期於平允。六年以來，秋審四經停決，而廷議緩決之中，朕複降旨，察其情罪稍輕者，令行矜釋，其正法及勾決之犯，皆大逆大惡之人，萬萬法無可貸者。夫天地之道，春生秋殺。堯舜之政，弼教明刑。朕治天下，原不肯以婦人之仁，弛三尺之法。但罪疑惟輕，朕心慎之又慎，惟恐一時疏忽，致有纎毫屈枉之情。不但重辟為然，即笞杖之刑，亦不肯加於無罪者。每日誡飭法司，及各省官吏等，以欽恤平允為先務。今逆賊謂朕好殺，何其與朕之存心行政相悖之甚乎？
又逆書謂朕為酗酒。夫酒醴之設，聖賢不廢。古稱堯千鐘，舜百榼，《論語》稱孔子惟酒無量，是飲酒原無損於聖德，不必諱言。但朕之不飲，出自天性，並非強致。而然前年提督路振揚來京陛見。一日忽奏云：「臣在京許久，每日進見，仰瞻天顏，全不似飲酒者，何以臣在外任，有傳聞皇上飲酒之說。」朕因路振揚之奏，始知外聞有此浮言，為之一咲。今逆賊酗酒之謗，即此類也。
又逆書謂朕為淫色。朕在藩邸，即清心寡欲，自幼性情不好色慾。即位以後，宮人甚少。朕常自謂天下人不好色，未有如朕者。遠色二字，朕實可以自信，而諸王大臣近侍等，亦共知之。今乃謗為好色，不知所好者何色？所寵者何人？在逆賊既造流言，豈無耳目，而乃信口譏評耶！
又逆書謂朕為懷疑誅忠。朕之待人，無一事不開誠布公，無一處不推心置腹，胸中有所欲言，必盡吐而後快，從無逆詐，億不信之事。其待大臣也，實視為心膂股肱，聯絡一體，日日以至誠訓誨臣工，今諸臣亦咸喻朕心有感孚之意。至於年羹堯、鄂倫岱、阿爾松阿則朕之所誅戮者也。年羹堯受皇考及朕深恩，忍於背負，胸懷不軌，幾欲叛逆。其貪酷狂肆之罪，經大臣等叅奏九十二條，揆以國法，應置極刑。而朕猶念其西藏、青海之功，從寬令其自盡；其父兄俱未處分，其子之發遣遠方者，今已開恩赦回矣。鄂倫岱、阿靈阿實奸黨之渠魁。伊等之意，竟將東宮廢立之權，儼若可以操之於己。當阿其那惡跡敗露之時，皇考審詢伊之太監，比將鄂倫岱、阿靈阿同惡共濟之處，一一供出，荷蒙皇考寬宥之恩，不加誅滅。而伊等並不感戴悔過，毫無畏懼，愈加親密，鄂倫岱仍敢強橫踞傲，故意觸犯皇考之怒。當聖躬高年頤養之時，為此忿懣恚恨，臣工莫不切齒。阿靈阿罪大惡極，早伏𡨋誅。伊子阿爾松阿，仿效伊父之行，更為狡獪。朕猶念其為勳戚之後，冀其洗心滌慮，以蓋前愆，特加任用，並令管理刑部事務。而伊逆心未改，故智複萌，顛倒是非，紊亂法律。一日審理刑名，將兩造之人，用三木各夾一足，聞者皆為駭異。又與鄂倫岱同在乾清門，將朕所降諭旨擲之於地，其他狂悖妄亂之處，不可殫述。朕猶不忍加誅，特命發往奉天居住，使之解散其黨羽，尚可曲為保全，豈料二人到彼全無悔悟之念，但懷怨望之心，而在京之邪黨，仍然固結，牢不可破。朕再四思維，此等巨惡，在天理國典，斷不可赦，於是始將二人正法。至於蘇努則老奸大蠹，罪惡滔天，實逆黨之首惡。隆科多則罔上欺君，欵跡昭著。二人皆伏𡨋誅，未膺顯戮。
逆書之所謂懷疑誅忠者，朕細思朕於年羹堯、鄂倫岱、阿爾松阿三人之外，並未誅戮忠良之大臣。想逆賊即以年羹堯、鄂倫岱、阿爾松阿、蘇努、隆科多等為忠良乎？天下自有公論也。又逆書謂朕為好諛任佞。朕在藩邸四十餘年，於人情物理，熟悉周知，讒諂面諛之習，早已洞察其情偽，而厭薄其卑污。不若沖幼之主，未經閱歷者也。是以即位以來，一切稱功頌德之文，屏棄不用，不過臣工表文，官員履歷，沿習舊日體式，作頌聖之句，湊合成章，朕一覽即過，不復留意。日日訓諭大小臣工，直言朕躬之闕失，詳陳政事之乖差，以忠讜為先，以迎合為戒。是以內外諸臣，皆不敢以浮誇頌禱之詞見諸言奏，恐為朕心之所輕。今逆賊之所謂好諛任佞者，能舉一人一事以實之否耶？
以上諸條，實全無影響，夢想不及之事，而逆賊滅絕彝良，肆行詆毀者，必有與國家為深讐積恨之人捏造此言惑亂眾聽。如阿其那、塞思黑等之奸黨，被朕懲創拘禁，不能肆志，懷恨於心，或貪官污吏，匪類棍徒，怨朕執法無私，故造作大逆之詞，洩其私憤。且阿其那、塞思黑當日之結黨肆惡，謀奪儲位，也於皇考則時懷忤逆背叛之心。於二阿哥則極盡搖亂傾陷之術，因而嫉妒同氣，排擠賢良，入其黨者，則引為腹心。遠其黨者，則視為讐敵。又如阿其那，自盜廉潔之名，而令塞思黑、允䄉、允禵貪贓犯法，橫取不義之財，以供其市恩沽譽之用。且允禵出兵在外，盜取軍需銀數十萬兩，屢次遣人私送與阿其那，聽其揮霍。前允禵之子供出，阿其那亦自認不諱者。又如阿其那殘忍性成，逐日沉醉。當朕切加訓誡之時，尚不知改。伊之護軍九十六，以直言觸怒，立斃杖下，長史胡什吞，亦以直言得罪，痛加箠楚，且推入氷中，幾至殞命。允禵亦素性嗜酒，時與阿其那沉湎輕生。允禵又復漁色宣淫，不知檢束，以領兵之重任，尚取青海台吉之女，及蒙古女子多人，恣其淫蕩，軍前之人誰不知之？
今逆書之譭謗，皆朕時常訓誨伊等之事，伊等既負疚於心，而又銜怨於朕，故即指此以為訕謗之端，此鬼蜮之伎倆也。且伊等之奴隸太監，平日相助為虐者，多發遣黔粵煙瘴地方，故於經過之處，布散流言。而逆賊曾靜等，又素懷不臣之心，一經傳聞，遂藉以為蠱惑人心之具耳。向因儲位未定，奸宄共生覬覦之情，是以皇考升遐之後，遠方之人皆以為將生亂階，暗行窺伺。及朕纘承大統，繼志述事，數年以來幸無失政。天人協應，上下交孚，而兇惡不軌之徒，不能乘間伺釁，有所舉動，逆志迫切，自知無得逞之期，遂鋌而走險，甘蹈赤族之罪，欲拼命為疑人耳目之舉耳。殊不知實於朕無損也。又逆書雲「明君失德，中原陸沉，夷狄乘虛入我中國，竊據神器」等語。
我朝發祥之始，天生聖人起於長白山，積德累功，至於太祖高皇帝，天錫神武，謀略蓋世，法令制度，規模弘遠。是以統一諸國，遐邇歸誠，開創帝業。迨太宗文皇帝，繼位踐祚，德望益隆，奄有三韓之地，撫綏蒙古，為諸國之共主。是本朝之於明，論報復之義，則為敵國，論交往之禮，則為與國。本朝之得天下，較之成湯之放桀，周武之伐紂，更為名正而言順，況本朝並非取天下於明也。崇禎殉國，明祚已終，李自成僭偽號於北京，中原塗炭，咸思得真主，為民除殘去虐。太宗文皇帝不忍萬姓沉溺於水火之中，命將興師，以定禍亂。干戈所指，流賊望風而遁。李自成為追兵所殺，餘黨解散。世祖章皇帝駕入京師，安輯畿輔，億萬蒼生咸獲再生之幸，而崇禎帝始得以禮殯葬。此本朝之為明報怨雪恥，大有造於明者也。是以當時明之臣民，達人智士，帖然心服，罔不輸誠向化。今之臣民，若果有先世受明高爵厚祿，不忘明德者，正當感戴本朝為明復仇之深恩，不應更有異說也。況自甲申，至今已八十餘年，自祖父以及本身，履大清之土，食大清之粟，而忍生叛逆之心，倡狂悖之論乎？
逆書云：「夷狄異類，詈如禽獸。」
夫人之所以異於禽獸者幾希？以其存心也。君子以仁存心，以義存心。若僻處深山曠野之夷狄番苗，不識綱維，不知禮法，蠢然漠然，或可加之以禽獸無異之名。至於今日蒙古四十八旗，喀爾喀等，尊君親上，慎守法度，盜賊不興，命案罕見，無奸偽盜詐之習，有熙皥寧靜之風，此安得以禽獸目之乎？若夫本朝，自關外創業以來，存仁義之心，行仁義之政，即古昔之賢君令主，亦罕能與我朝倫比。且自入中國，已八十餘年。敷猷布教，禮樂昌明，政事文學之盛，燦然備舉，而猶得謂為異類禽獸乎？孔子曰：「夷狄之有君，不如諸夏之亡也。」是夷狄之有君，即為聖賢之流，諸夏之亡，君即為禽獸之類。寧在地之內外哉！
《書》云：「皇天無親，惟德是輔。」　本朝之得天下，非徒事兵力也。太祖高皇帝開創之初，甲兵僅十三人，後合九姓之師，敗明四路之眾。至世祖章皇帝入京師時，兵亦不過十萬，夫以十萬之眾，而服十五省之天下，豈人力所能強哉？實道德感孚，為皇天眷顧，民心率從，天與人歸。是以一至京師，而明之臣民，咸為我朝効力馳驅。其時統領士卒者，即明之將弁，披堅執銳者，即明之甲兵也。此皆應天順時，通達大義，輔佐本朝成一統太平之業。而其人亦標名竹帛，勒勳鼎彝，豈不謂之賢乎？而得以禽獸目之乎？及吳三桂反叛之時，地方督撫提鎮，以至縣令武弁攻城破敵，轉餉輓糧，多半漢人也。且多臨陣捐軀，守土殉節者，國史不勝其載，歷歷可數。又如三次出征朔漠，宣力行間，贊襄蕩平之勳者，正復不少。豈不謂之忠且義乎？而得以禽獸目之乎？即如岳鍾琪，世受國恩，忠誠義勇，克復西藏，平定青海，屢奏膚功，赤心奉主，豈非國家之棟樑，朝廷之柱石乎？如逆賊曾靜者，乃漢人之禽獸也。蓋識尊親之大義，明上下之定分，則謂之人。若淪喪天常，絕滅人紀，則謂之禽獸。此理之顯然者也。且夷狄之名，本朝所不諱。孟子云：「舜東夷之人也，文王西夷之人也。」 本其所生而言，猶今人之籍貫耳。況滿洲人皆恥附於漢人之列，準噶爾呼滿洲為蠻子，滿洲聞之，莫不忿恨之，而逆賊以夷狄為誚，誠醉生夢死之禽獸矣。
本朝定鼎以來，世祖十八年建極開基，聖祖六十一年深仁厚澤。朕即位以後，早夜憂勞，無刻不以閭閻為念，是以上天眷佑，雨暘時若，奸宄不興，寰宇享昇平之福。在昔漢、唐、宋極治之時，不過承平二三十年，未有久安長治如今日者。百姓自齠齔之年，至於白首，不見兵革，父母妻子家室完聚，此非朝廷清明庶績咸熙之所致乎？且漢、唐、宋、明之世，幅𢄙未廣，西北諸處，皆為勁敵，邊警時聞，烽煙不息。中原之民，悉索敝賦，疲於奔命，亦危且苦矣。今本朝幅𢄙弘廣，中外臣服，是以日月照臨之下，凡有血氣，莫不額手稱慶，歌詠太平。而逆賊謂乾坤反復，黑暗無光，此又瘈犬鴟鴞之吠鳴，禽獸中之最惡者矣。或逆賊之先世為明代之勳戚，故戀戀於明乎，今昌平諸陵，禁止樵採，設戶看守，每歲遣官致祭。聖祖屢次南巡，皆親謁孝陵奠酹，實自古所未有之盛典，朕又繼承聖志，封明後以侯爵，許其致祭明代陵寢，雖夏、商、周之所以處勝國之後，無以加矣。若逆賊果心念前明，更當感切肺腑，夢寐之中，惟本朝崇奉，而猶云：「內中國而外夷狄乎？」 此逆賊也。非惟在本朝為漢人之禽獸，即在明代，亦一禽獸，且其意非僅比本朝為禽獸，其視明代亦一漠不相關之禽獸耳。
又云：「五六年內寒暑易序，五穀少成，恆雨恆暘，荊、襄、岳、常等郡，連年洪水滔天，吳、楚、蜀、粵，旱澇時聞，山崩川竭，地暗天昏。」
夫天時水旱，關乎氣數，不能保其全無，所恃人力補救耳。如堯有九年之水，湯有七年之旱，曾無損於一帝一王賢聖之名，但朕自嗣位以來，賴天地祖宗之福庇，陰陽和順，風雨時調，五穀豐收，農民樂業，各省之內，間有數州縣旱澇不齊，即令動帑賑濟，民獲安全。湖廣惟上年江水泛漲，有傷禾稼，即特發帑金，築堤捍禦，此天下臣民所共知者。幸六年之內，各省薄收之處不過數州縣耳。倘遇大水大旱，不知又作何幸災樂禍之說也。方今天下，凡有知識之人，以及草木昆蟲，皆居於戴高履厚之內，而雲「地暗天昏」，蓋逆賊之心昏暗，入於鬼道，固不知有天地矣。
至云：「孔廟既毀，朱祠複災。」 孔廟之不戒於火，唐宋皆有之。明弘治時，被災尤甚。弘治非明代之賢君乎？若以此為人君之不德所致，則將來叛逆之徒，必藉此煽動人心，至有縱火焚毀，以及各府州縣文廟者。逆賊既稱東魯腐儒，附於聖人桑梓，而忍為此言乎？若朱祠之焚，未知果有其事否？但朱子祠宇遍天下，偶一被火，即關君德，則諸儒之祠宇何窮，寧能保其一無回祿之災乎？
至云：「五星聚，黃河清；為陰盡陽生，亂極轉治之機。」 夫果至亂極之時，有此嘉祥，猶可附合其說，今天下吏治雖不敢曰盡善，然已大法小廉矣，民生雖不敢曰乂安，然已衣食粗足矣。四方無事，百姓康樂，戶口蕃庶，田野日辟，正萬國咸寧之時，而乃雲「亂極」乎？且食草木者何人，積屍者何地，逆賊能確指之乎？昧心喪理，總不舉首仰觀於天也。昊蒼之所以恩眷本朝者，歷代未有若斯之厚，而且顯也。朕即位之初，孝陵蓍草叢生，六年之秋，景陵芝英產於寶城山上，以至雙岐五秀之嘉禾，九穗盈尺之瑞穀，五星聚於奎璧，黃河清於六省，駢實連株之應，卿雲甘露之祥，朕雖不言禎符，而自古史冊所艶稱而罕觀者，莫不備臻而畢具。而逆書則云：「山崩川竭。」 試問此數年來，崩者何山，竭者何川，能指出一二否乎？
夫災異之事，古昔帝王未常諱言。蓋此乃上天垂象，以示儆也。遇災異而能恐懼修省，即可化災為福矣。遇嘉祥而或侈肆驕矜，必致轉福為災矣。朕於此理見之甚明，信之甚篤，故每逢上天賜福，昭示嘉祥，寤寐之間，倍加乾惕。並飭內外臣工，共深敬謹，若涉冰淵，所頌諭旨，已數十次，朕豈敢欺天而為此不由衷之語耶！數十年來，凡與我朝為難者，莫不上幹天譴，立時殄滅。如內地之三逆，外蕃之察哈爾、噶爾丹、青海、西藏等，偶肆跳樑，即成灰燼。又么麼丑類，如汪景祺，查嗣庭、蔡懷璽、郭允進等，皆自投憲網，若有鬼神使之者。今逆賊曾靜，又複自行首露。設逆賊但閉戶著作，肆其狂悖，不令張熙投書於岳鍾琪，其大逆不道之罪，何人為之稽察，不幾隱沒漏網乎？而天地不容，使之自敗，朕實感幸之。昔明世嘉靖，萬曆之時，稗官野史所以誣謗其君者，不一而足。如《憂疑議錄》、《彈園雜誌》、《西山日記》諸書鹹訕誹朝廷，誣及宮壺，當時並未發覺，以致流傳至今，惑人觀聽。今日之凶頑匪類，一存悖逆之心，必曲折發露，自速其辜，刻不容緩，豈非上天厚恩我朝之明徵歟？又云：「自崇禎甲申，以至今日，與夫德祐以迄洪武，中間兩截世界，百度荒塌，萬物消藏，無當世事功足論，無當代人物堪述。」
夫本朝豈可與元同論哉？元自世祖定統之後，繼世之君，不能振興國家政事，內則決於宮闈，外則委於宰執，綱紀廢弛，其後諸帝，或欲創制立法，而天不假以年，所以終元之世，無大有為之君。
本朝自太祖、太宗、世祖，聖聖相承。聖祖在位六十二年，仁厚恭儉，勤政愛民，乾綱在握，總攬萬幾，而文德武功，超越三代，歷數綿長，亙古未有。朕承嗣鴻基，以敬天法祖為心，用人行政，無一不本於至誠。六年以來，晨夕惕厲之心，實如一日。朕雖涼德，黽勉效法祖宗，不敢少懈，是豈元政之可比哉？且元一代之製作，及忠孝節義之人物，亦史不勝書。《元史》獨非明洪武時之所編輯乎？其稱太祖則云：「深沉有大略，用兵如神。」稱世祖則云：「度量弘廣，知人善任，信用儒術，立經陳紀。」是明之於元帝譽美如此，而雲「無當世事功足論」乎？且《元史》專傳之外，其儒學、循良、忠義、孝友諸傳，標列甚眾。而雲「無當代人物堪述」乎？
《元史》係明太祖所修，而逆賊雲爾，是厚誣明太祖矣。乃稱欲為明復仇乎？夫天眷帝德，以為保定，朕惟兢兢業業，夙夜基命，則自蒙上天嘉佑，曆世永享太平，為內外一家之主，豈一二禽獸之吠鳴，可以惑人心而淆公論哉！人生天地間最重者莫如倫常，君臣為五倫之首，較父子尤重。天下未有不知有親者，即未有不知有君者，況朕之俯視萬民，實如吾之赤子，朕清夜捫心，自信萬無遭謗之理。而逆賊之恣意譭謗，果何自而來乎？
夫造作蜚語捏飾誣詞，加之平等之人，尚有應得之罪，今公然加之於君上，有是理乎？何忍為乎？朕思秉彝之良，人所同具，宇宙億萬臣民，無不懷尊君親上之心，而逆賊獨秉乖戾之氣，自越於天覆地載之外，自絕於綱常倫紀之中，可恨亦可哀矣。逆賊之所詆毀者，皆禽獸不為之事，而忍心加之於朕，朕實不料吾赤子之內，有此等天良盡喪之人。普天率土之臣民，定不為其所惑於萬一，但天壤間，既有此誕幻怪異之事，則天下之人情不可以常理測度，或者百千億萬人之中，尚有一二不識理道之人，聞此流言，而生幾微影響之疑者。是以特將逆書播告於外，並將宮廷之事宣示梗概，使眾知之。若朕稍有不可自問之處，而為此佈告之詞，又何顏以對內外臣工，萬方黎庶，將以此欺天乎？欺人乎？抑自欺乎？朕見逆賊之書，坦然於中，並不忿怒，且可因其悖逆之語，明白曉諭，俾朕數年來寢食不遑，為宗社蒼生憂勤惕厲之心，得白於天下後世，亦朕不幸中之大幸事也。特諭。
問曾靜：旨意問你上岳鐘琪書內雲「道義所在，民未嘗不從；民心所係，天未嘗有違。自古帝王能成大功建大業，以叅天地，而法萬世者，豈有私心成見介於其胸」等語。
我朝積德累功，至太祖高皇帝神武蓋世，統一諸國，成開創之功，太宗文皇帝，弘繼統之業，世祖章皇帝，建極綏猷，撫臨中外。此正順天命，從民心，成大功，建大業，叅天地而法萬世之至道也。你生在本朝，不知列祖為天命，民心之所歸，而雲「道義所在，民未嘗不從，民心所係，天未嘗有違」，是何所指？
曾靜供：彌天重犯這些話，是泛說自古帝王之興，與帝王之在位皆是順天命，得民心的。天命順，民心從，而興起在位，即是道義之當然。彌天重犯生長楚邊山谷，本鄉本邑，以及附近左右，並沒有個達人名士在朝，而所居去城市又最遠，所以盛朝功績，傳聞不到。直至舊年到省城，由省城以至於帝畿，見聞漸廣，方知東海龍興，列祖列聖承承繼繼，不惟非漢、唐、宋、明所及，直邁三代成周之盛。蓋天地精英日流日開，上世渾噩，人文未起，積到成周，而太和翔洽，文明大著。然天之篤生聖人以開治者，在周亦惟算文武二聖為極，至豈若本朝疊疊相因，日遠日大，愈久愈光。自太祖高皇帝神武蓋世，開創王基；太宗文皇帝繼體弘業，統一諸國；世祖章皇帝建極綏猷，撫臨中外；聖祖仁皇帝深仁厚澤，遍及薄海；迨至我皇上，天聰明，恢弘前烈，已極禮明樂，備海晏河清。此正是天命民心所歸，乃道義之當然，叅天地，法萬世，為天運文明之隆會。從前彌天重犯實實陷於不知，不是立意要如何，以自外於聖世。
問曾靜：旨意問你書內雲「天生人物，理一分殊，中土得正，而陰陽合德者為人，四塞傾險而邪僻者，為夷狄。夷狄之下為禽獸」等語。禽獸之名，蓋以居處荒遠，語言文字，不與中土相通，故謂之夷狄，非生於中國者為人，生於外地者不可為人也。
人與禽獸同在天地之中，同稟陰陽之氣，得其靈秀者為人，得其偏異者為禽獸，故人心知仁義，而禽獸無倫理。豈以地之中外，分人禽之別乎？若如你所說，則中國陰陽和合之地，只應生人之一類，不應複有禽獸並育其間矣。何以遍中國之地，人與禽獸雜然共居，而禽獸之族，比人類為尤多。且即人類之中，還生出你這等叛逆狂悖、淪喪天良、絕滅人理、禽獸不如之物來呢，你有何說處？
曾靜供：天生人物，理一分殊，其有分別，實以理之偏，全不在所居之內外。彌天重犯讀書淺少，義理看不透徹，妄意以地之遠近分華夷，初不知以人之善惡分華夷，今日伏讀皇上諭旨，謂如你所說中國只應生人之一類，不應複有禽獸並育其間矣。義更精實，理更顯明，雖頑石無知，亦應靈動了。
況本朝之興，列聖相承，亙古所無，萬國咸寧，歷代罕睹，且開闢幅𢄙之廣，聲教四訖。自有生民以來，到今日而極盛。又聖祖皇帝承天眷顧之篤厚，享年之久，三代以來所無。況更有幾多善政善教，緯地經天，開萬世之弘基，立百王之大法，所謂考諸三王而不謬，建諸天地而不悖，質諸鬼神而無疑，百世以俟聖人而不惑者，正於今日見之矣。所以聖祖皇帝賓天詔到，雖深山窮谷，亦莫不奔走悲號，如喪考妣，即以彌天重犯𡨋頑無知，至此亦曾廢食輟飲，慟哭號涕，被素深山，居喪盡制。然在當時皆起於心之不及覺，發於情之不容己，非有所為而為也，若非聖德隆厚，皇恩浩大，何以使民至此，今日聖祖皇帝在天之靈，猶或洞鑒。只為向見《春秋》有華夷之辨，錯會經旨，所以發出誕妄狂悖言語，其實到今日方曉得經文所說。只因楚不尊王，故攘之，而本朝之興，與經文之所指天懸地隔。
彌天重犯因思天地之內無氣不通，無理不到，華夷之辨固不可以地言，即以地言，亦無定限。天地精英之氣日散日遠，而且循環無常，今日二五之精華盡鐘於東土，諸夏消磨，蕩然空虛，是實話實理。況夷狄本是論人，亦善惡五性克全，無所虧欠為人，五性濁雜，不忠不信，為夷狄。孟子既稱大舜、文王為東西夷所生，又詆楊朱、墨翟之無父無君為禽獸，是中國豈無夷狄，要荒豈無聖人，至於有明之世，非魯、衛、齊、晉之舊，而本朝之興，直邁成周之轍，更不待言。彌天重犯識淺見小，未曾經歷，又得這些無知流言，夾雜胸中，所以有此妄言，悔罪無及。彌天重犯記得前而兩次親供，前供就人而論，看得天地精英之氣愈開愈遠，循環無常，不以地限。而後供指出，有明之世非魯衛齊晉之舊，而本朝之興，直邁成周之轍。以今看來，益覺自信無疑，悔罪無及，是彌天重犯雖昔同禽獸，今蒙金丹點化，幸轉人胎矣。
問曾靜：旨意問你書雲「聰明睿智，仁能育萬物，義能正萬事，禮能宣萬化，智能察萬類，信能孚萬邦者，天下得而尊之親之。概自先明君喪其德，臣失其守，中原陸沉，夷狄乘虛竊據神器，乾坤反複，地塌天荒，八十餘年，天運衰歇，天震地怒，鬼哭神號」等語。
從來皇天無親，惟德是輔。我太祖、太宗、世祖，聖聖相承，聖祖在位六十二年，深仁厚澤，浹髓淪肌。正所謂聰明睿智，仁育萬物，義正萬事，禮宣萬化，智察萬類，信孚萬邦者也。天與人歸，懋昭大德。凡有血氣，莫不尊親，蓋列祖之至德感孚，奉若天道者，為從古之極盛。是以皇天之保佑，申命恩厚於我朝者，為從古之極隆。若謂乾坤反複，地塌天荒，而我朝八十餘年以來，享承平之福，凡叛逆之徒，稍萌奸回，即滅不旋踵。是豈天震地怒，鬼哭神號，皆無可奈何，而人力竟可勝天乎？此非敢於評誣稍詆我朝，乃敢於誣詆上天矣。曾靜，你有何說處？
曾靜供：彌天重犯所說必聰明睿知而兼具五性之全德，乃是尊貴天位之語。到今日看來，列祖列聖之聰明睿智，仁義禮智信之施於薄海內外者，固己共信為聖神之極致。我皇上御極以來，聖德神功，上承列祖，尤無纖毫不愜於民心。惟彌天重犯為謠言蠱惑，遂戴天不知天之高，履地不知地之厚，出入作息，竟忘帝力於何。有以是釀成大惡，身陷亂賊。直到舊冬，得聞欽差大人宣傳聖德之大，涵育宇宙，又伏讀聖諭諄諄，光被四表，始覺心神開豁，脫然得悟從前之非。然耳雖聞聖德，心雖服聖教，目實為曾親見有道盛世的光景。
昨奉解來京，自湖南而湖北，以抵河南，由河南而到直隸京城，所過都邑省郡，自野及市，歷人歷境，不知凡幾萬千。但見民康物阜，風景和平，生其間者，皆氣象古茂，性習淳厚，治化休明，太和翔洽，油然共慶太平有道之世。若不是皇上聰明睿智，仁育萬物，義正萬事，禮宣萬化，智察萬類，信孚萬邦，休養撫育，勵精不倦，為從古所未有。何以民心愛戴，休徵齊著，天眷隆篤至此，到此愈覺從前錯誤之罪大彌天，無地自容，惟日自痛悔號泣而已。至若謂「中原陸沉」以下等語，總因錯聽謠言，錯解經義，一個病根，一路直錯到底。今日雖萬死萬剮，亦所宜然，更何能稍置一喙？
問曾靜：旨意問你書內雲「土田盡為富戶所收，富者日富，貧者日貧」等語。自古貧富不齊，乃物之情也。凡人能勤儉節省，積累成家，則貧者可富；若游惰侈汰，耗散敗業，則富者亦貧。富戶之收並田產，實由貧民之自致窘迫，售其產於富戶也。今你說土田為富戶所收，其果自雍正元年以後，富者始收民之土田乎？抑康熙年間，富者已收民之土田乎？其果本朝以前，若明若宋若漢、唐之代，民間皆貧富均齊乎？抑自古以來，民間即有富者，收民之土田乎？你以富者日富，貧者日貧，俱歸咎於君上，有何理據呢？
曾靜供：此是太平日久，民間輾轉積而成弊。固自然之勢，不關君上事。亦漢唐以來的通弊，不起於本朝。但本朝歷聖相繼，承平之久，亙古少及。而皇上御極以來，德盛民化，風清弊絕，民間無絲毫煩擾，而惟田業一項，富戶安於有餘，貧民常苦不足，輾轉流弊，土田將多為富戶所收。此際似正須裁成輔相，因妄謂斯民所仰望君上者，在酌盈劑虛，衰多益寡。聖人成能，宜不忍任物情之自流。此是彌天重犯鄙之粗見，不通世事之愚論，豈知貧以游惰而致，富因勤儉而得。此等不齊，自天降下民已然，原非人力之所能挽。蓋天之生物不齊，因五氣雜揉，不能一致，人之昏明巧拙，才質不同，乃造化之自然，雖天亦無可如何。人之貧富，視乎作為營辦，作為營辦，又視乎才力之巧拙昏明，此自然之理勢也。況天道福善禍謠，要幽遠莫測，其窮困者，安知不是天厄之，其豐亨者，安知不是天相之乎？皇上以撫育為心，舉一世而涵濡之，豈願其有此。得聖諭點化，更覺分明。
問曾靜：旨意問你書內云：「到處呼號怨恨，切日喪偕亡之願」等語。這呼號怨恨的確是何人？確在何地？確有何被虐之事？確有何願喪之情？須一一據實供來。
曾靜供：這等呼號的，乃是洞庭湖濱偶被水災，不能安業之民。蓋人生疾病痛苦，飢寒勞瘁，忍耐不過，多呼天呼父母，此情之不容自己者。而小民太平日久，素享豐盈，偶爾被水，覺苦不聊生，曾不如他郡他邑之群歌大有。皇上赤子，必帑賑濟，存留者雖沐恩惠，而散流輾轉者或遠不遍及，其逃於外的，間有呼號。彌天重犯不能廣覽遠稽，故有此語。其實寒暑怨咨，何傷天地之大，況沐恩者久，且多未遍者，暫而少不獲安業者，以湖南計之，不過百分之一，以普天下計之，尚不及億萬分之一乎。此個緣故，到今方知。
問曾靜：旨意問你書內雲「戴皇祖之仇以為君，且守死盡節於其前」，又有「俯首屈節，盡忠於匪類」等語。曾靜以岳鐘琪之遠祖武穆王，稱為皇祖者，是奉岳鐘琪為主而已，為其臣子也。且曾靜狂言，以《春秋》大義自居。其逆書有雲「人臣之擇主，如女之子從夫，為臣者事非其主，而失身如女子已嫁於人而再醮者矣。而曾靜又臣事於岳鐘琪，是以失身再醮」等語。岳鐘琪假若依曾靜之說而叛本朝，是岳鐘琪為不能守死盡節而再醮之人矣。曾靜以岳鐘琪之臣事本朝為屈節盡忠於匪類，則曾靜之願奉岳鐘琪為君，豈不為匪類中之匪類乎？且逆書內以岳鐘琪為岳飛之後，稱功頌德，乃欽差訊問時，又盛言本朝之恩澤勛業。未知曾靜之心，仍欲臣事岳鐘琪乎？抑願臣事本朝乎？如願臣事本朝，則曾靜不亦屈節於匪類乎？設岳鐘琪為曾靜鼓惑，未知曾靜此時以岳鐘琪為是乎？抑為匪類也。可一一訊問，令其逐條供明。
曾靜供：彌天重犯本心毫無所為，只為誤聽謠言，錯解經義，故一切大義大分，都至混淆。加以聞見狹隘，不知本朝世德之隆，得統之正，深仁厚澤之久而且洽。所以上書岳鐘琪。種種悖謬，直是痛悔無及。蓋人臣之擇主，固如女子之從夫，今岳鐘琪以文武全材，篤生聖神之世，而事聖神之君，正如皋夔之事堯舜，伊周之事湯武，不但如正女之從賢夫而己者。固萬無可叛之義，亦決無或叛之心。而彌天重犯以誤聽流言，遂至冒昧上書，不惟自昧君臣之大義，而並勸人以不忠。是微如蜂蟻，尚知有君臣，毒如蛇虎，尚不忘恩報，而靦然人面，直匪類之不若也。迨至去冬奉欽差大人審問，傳宣聖德，已知從古盛世帝王莫與倫比；而且詳告本朝來龍興功德，事事仁至義盡，得統之正，全是天與人歸。蓋本朝來撫萬國之初，明愍帝已身殉國難，而李賊猖狂，中原塗炭，毒逾水火，世祖章皇帝不煩一兵，不折一矢，而天下感戴，率從如赤子之依父母，較之湯武，昔嘗為夏殷諸侯，而臨時不免兵戈者，更名正言順，神武而不殺。彌天重犯得聞此義，始如墜深淵，而痛哭追悔，萬死莫及。嗣後蒙大人仰遵皇上高厚深恩，一路撫惜到京。而彌天重犯自長沙以抵京師，沿途目之所見，盡是聖世隆景，耳之所聞，莫非聖德仁聲。且當身親被，又有幾多破格恩典，而一到京師出之囹圄，居以廣廈，給食賜衣。
彌天重犯生長山陬，不知聖天子憂切民瘼，曲諒民難，哀矜民隱，竟及於極惡重囚，萬死莫赦之徒，直至如此。彌天重犯雖同草木無知，頑石無靈，亦當翻然感化。故在當時岳鐘琪幸而怒斥，得免亂賊之名，萬一誤見聽從，不惟彌天重犯為萬世亂賊之罪魁，而岳鐘琪亦不免為萬世亂賊之巨惡了。岳鐘琪之守正，固益顯其為聖世之良臣，而彌天重犯到此尚有何別義可以藉口？只痛恨謠言之害人，遂至陷身於大惡而莫解，然猶幸到今，尚得接天語下詰，省悟以翻身，縱不敢望苟免幸生，得為聖世之民。然得聞大義而知前此之非，是即為聖世之鬼，亦所甘心矣。至若奉岳鐘琪為君，而己為其臣子，在彌天重犯初無此心，其稱彼遠祖為皇祖者，乃是見得禮經，自諸侯以下，概有皇考皇伯父之號，故欲用三代以上稱呼而妄耳。蓋當時止做旁人獻義，未即輸身歸順，總之大義既錯，罪在惡極，一路皆錯，尚有何是處可言。惟千萬叩首感激隆恩盛德，自傷欲為聖世之民，而不可得。至於臣事本朝，乃天經地義之當然，又曷嘗自即於匪類乎。
問曾靜：旨意問你書內雲「明亡之恨」等語。前明之亡國，亡於流寇李自成之手，與我朝毫無干涉。自有明之季，政教不修，綱紀廢弛，內則盜賊紛起，李自成等擾亂殘虐，淪陷京師，外則邊警時聞，各處蒙古外藩，皆為勁敵。是蹂躪中國，消耗明之元氣，非獨本朝也。況我太祖創業以來，並無取明之天下之心。太宗皇帝曾勒兵入關徇地，直到山東臨清，周視京城，縱獵南苑，數日乃歸。明朝並不能一矢加遺。彼時若欲取明之天下，豈不易如反掌？蓋我祖宗列聖惟冀息兵安民，解仇釋忿。屢欲與明朝和好，而明之君臣總置之不問。迨李自成已陷北京，明愍帝殉國而死，明祚已絕，明位已移，始請兵我朝，來除寇亂。太宗皇帝命將興師，兵至山海關，一戰而勝。李自成二十萬之眾，望風逃竄，席捲長驅，是以我世祖皇帝君臨萬邦，廓清群寇，救億萬臣民於水火之中，為明朝報仇雪恥，是我朝深有德於前明，顯然著明可白萬世者也。我朝得國較之湯武征誅，更為名正言順，何明亡之有恨乎？以李自成之橫行中原，所過殘破，明朝糜餉百萬，曾不能少抗其鋒。賊兵一至城下，長驅直入，李自成唾手得明之天下。是明之兵力，萬萬不如流寇甚明。當李自成既陷京師之後，其志方張，精銳之鋒未嘗少挫，更增明之叛臣降卒以助其勢。而我朝兵威甫及，如摧枯拉朽，只經山海關一戰，流賊即亡魂奪魄，奔逃潰敗。由是而論，我朝之兵力聲勢，與明何啻相懸雲壤乎？設若取明之天下，已早取矣，何待流賊之摧殘乎？惟以仁義為心，不肯代有其國。本朝之光明正大若此，今你懷叛逆之心，若在明朝，即是流寇李自成。而乃以明亡致恨為詞，曾不反心自問乎？你還有何說？
曾靜供：這個源頭，彌天重犯從前全然不知，蓋因失父太早，獨居山僻窮陋者，已數十餘年左右。附近不惟無史冊可以借觀稽考，而鄉黨鄰里，並無知事老成傳聞，但知本朝代明而有天下，初不知有明之天下，早已失之於流寇之手。直至舊冬，聞大人之說後，又得仰讀聖諭，乃知本朝全是以仁義而興，直駕千古莫媲，其弘功偉績之在當世。不惟明之君臣感其恩，戴其力，即在當時之草木，亦莫不被德而蒙惠。蓋有明之季，上下怠慢，政教全然蕩廢不舉，綱紀頹然倒墜不整，內則任宦官把持國政，外則聽諸藩剝削民力，荒淫縱恣，無禮無學，遂致民不聊生，奔入賊黨，四起為敵。在外官兵望風而靡，所以賊得長驅，直抵京師。當此之時，生民流離困苦，殘殺慘掠，直不啻如水火之告急。
太宗皇帝龍興東海，政舉教修，仁聲仁聞，施及薄海內外，並未萌一點取天下之心。曾勒兵入關，縱獵南苑，以期為明解仇釋怨，息兵而安民。而明之君臣，竟置之不問，由是振旅東歸，當時若有一毫利天下之心，取明直如反掌之易耳。又何待賊陷京城，愍帝身殉國難，明祚已絕，明位已移，請求除寇安亂，而後興師命將乎？即此一舉，較之武王觀兵孟津，以冀紂惡之改悔，心事更光明正大，表裏無憾。況入關一戰而勝，李自成二十萬之眾流寇，亡魂奪魄，潰散奔逃，掃蕩廓清，當時天下之眾如出深淵，如睹父母。世祖皇帝由是發政施仁，撫臨天下，救億萬生靈之苦於水火之中，而天下之感戴者，不惟在明之君臣雪恥複仇，銜結莫報。而為億萬生靈救死扶生，其大德直與天地同流。由是看來，湯武雖以仁興，而君臣一倫猶不能脫然無憾。所以當時成湯不免有慚德，武庚不免以殷叛。豈若本朝之有天下得於流賊之手，名正言順，明臣、漢人皆感激深切，樂為效力致死者乎！彌天重犯從前陷於不知，任臆狂悖，妄引《春秋》以自誤，所以有「明亡之恨」等語。到今知之，痛悔流涕，幾不欲生，而且蒙恩高厚，更覺無地自容了，複有何說。
問曾靜：旨意問你書內雲「《春秋》大義，未經先儒講討，有明三百年，無一人深悉其故。幸得東海夫子秉持撐柱」等語。孔子成《春秋》，原為君臣父子之大倫，扶植綱常，辨定名分。故曰：「孔子成《春秋》而亂臣賊子懼。」
今曾靜以亂臣賊子之心，託《春秋》以為說，與孔子經文判然相背，無怪乎明三百年無一人能解。不但元、明之人，即漢、唐、宋以來之儒，亦無人能解也。惟逆賊呂留良凶悖成性，悍然無忌，與曾靜同一亂賊之性，同一亂賊之見，所以其解略同耳。曾靜之惡逆大罪，肆詆朕躬，已為自古亂臣賊子所罕見。而呂留良張狂吠，獲罪於聖祖，其罪萬死莫贖，宜曾靜之服膺傾倒，以為千古卓識。可問曾靜，呂留良所說《春秋》大義，如何昭然大白於天下？呂留良是域中第一義人，還是域中第一叛逆之人？著他據實供來。
曾靜供：彌天重犯僻處山谷，離城甚遠，左右鄰里，無讀書士子，良師益友就正，因應試州城，得見呂留良所本朝程墨，及大小題，房書諸評。見其論題理，根本傳注，文法規矩先進大家，遂據僻性服膺，妄以為此人是本朝第一等人物，舉凡一切言議，皆當以他為宗。其實當時並未曾曉得他的為人行事何如。而中國有論管仲九合一匡處，他人皆以為仁，只在不用兵車，而呂評大意，獨謂仁在尊攘。彌天重犯遂類推一部《春秋》也只是尊周攘夷，卻不知《論語》所云「攘」者止指楚國而言，謂僭王左袵，不知大倫，不習文教，而春秋所擯，亦指吳楚僭王，非以其地遠而擯之也。若以地而論，則陳良不得為豪傑，周子不得承道統，律以《春秋》之義，亦將擯之乎。況舜為東夷之人，文王為西夷之人，其說載於《孟子》，更大昭著者也。由是看來，在當時呂留良固為背謬之極，而彌天重犯信而宗之，尤為失之千里矣。但呂留良議論彌天重犯所見者止此。其餘文字著作，並不曾見過。惟到雍正五年，有學徒張熙，到浙江購書，到呂家傳得呂留良題《如此江山圖》及《錢墓松歌》詩。彼時聞之，不覺驚異，不敢信以為然，隨複得謠言，疊疊惑亂，遂疑他的話是實，且妄悔當身大義之不能早聞。今奉旨將呂留良家藏舊作日記纂一本、詩集一本、日記草本四束、抄本文集四本、散詩稿一束賜看。其中不惟錯看《春秋》，罪與彌天重犯同。且竟有譏詆聖祖皇帝處。
聖祖皇帝在位六十餘年，深仁厚澤，遍及薄海，即彌天重犯生長山僻，猶知感佩，況呂留良身居浙江大地，列名膠癢，食毛踐土，亦已數十餘年，如何喪心病狂，竟至如此。彌天重犯從前不知，姿以《春秋》之義說，雖出於呂氏，旨實發於孔子，不得不信。今日解出孔子不是如此說，又深知本朝得統之正，全是天與人歸，歷聖相承，無不道隆德備。而呂留良所云，如此到今，實實見得他是凶悖成性，悍然無忌，張狂吠，得罪聖祖，萬死莫贖，誠為盛朝叛逆之罪魁。而彌天重犯山鄙無知，坐昧當身大義，姿信而附和之，萬死亦不足以當其罪。今雖深痛無知而誤信，切恨呂說之害人。俱嗟無及矣，更有何說。但呂留良之說行世日久，如彌天重犯之為其蠱惑者，諒複不少，今幸得因彌天重犯敗露，莫非歷聖德隆，皇天篤佑我朝，故水落石出，一至於此，此豈人力之所能與？彌天重犯今雖陷法網，由此而天下之人共知其叛逆，不為彼說所惑，彌天重犯死所甘心矣。
問曾靜：旨意問你書內雲「可榮可辱，可生可死，而此義必不可失墜」等語。今欽差審問之時，曾靜繕寫親供全然改變，求哀乞憐，備極稱頌。在曾靜將以為榮乎，將以為辱乎？又未知曾靜之心，此時願生乎，抑願死乎？其爭持大義者何在？著他據實供來。
曾靜供：彌天重犯向謂榮辱死生大義必不可失，只因錯解《春秋》，錯聽謠言耳。其實彌天重犯原是皇上的赤子，非有歷世功爵在先明難忘，素懷背叛不臣之心。今日發覺被執，只為謠言蠱惑，錯解經義遂至狂悖若此。即在舊年狂悖蒙心之中，此心自問毫無別為，皆是從知識聞見上差錯起。到今日解出經義，毫不相干，知得謠傳是蜚語詆誣。彌天重犯是螻蟻小民，實是心悅誠服，到此惟有痛哭流涕，自恨當身大義，自悔不能為順則之民，其乞哀求憐，正是彌天重犯今日當身之正義，但恐求乞之誠不至不能贖補當前之罪，雖蒙皇恩浩蕩，自計於法無可生耳。至若頌德稱功，亦彌天重犯為臣民之分，所宜然，尚得似前日之陷於不知，而姿自詆誣，惟所慮者，識淺學陋，不能仰測龍德中正之備，而頌與稱有不能至，以是死難瞑目也。蓋君之尊同天，親同父，民之稱天，子之頌父豈得為過，況五倫從天而下，極之昆蟲草木，皆有而君臣一倫，尤為五倫之首。彌天重犯從前錯聽流言，錯解經義，所以陷身禽獸，自咎雖生猶死，今既曉得本朝龍興，不同尋常萬萬，又親被聖德，高厚從古所無，此時雖死猶生，雖辱亦榮了。
問曾靜：旨意問你，書內雲「生當今日，遭逢今世，無志於當世之利祿以自污」等語。曾靜果無志當世，則宜早為高尚，何以應試入學，身列青衿，及考居五等，然後憤懣窮居，肆為狂放？尚得雲無志利祿乎？又書內「與一二同志，閉門空山，養雞種瓜」等語。觀曾靜書內，見聞甚多，援據甚廣，若閉門空山之中，蜚語訛言，何因入耳？是曾靜同志之人，必非一二數也。著據實供吐，若供出何人傳說，則曾靜是誤聽傳聞，罪尚可恕，不可以身犯大逆之罪，遂拼一死以含糊了事，甘為眾人容隱。皇上恩旨，著你據實供吐，你須將書內所云若者得自何人，若者傳自何處，逐一據實供來。
曾靜供：彌天重犯書內千錯萬錯，無一字著實者，總因錯聽謠言，誤解經義，所以釀成大惡，到今日不可疏解。今聖德光潔，毫無瑕玷，而皇恩浩蕩，不可名言。以彌天重犯如是之大罪大犯，尚如是優容寬待，另置幽閒清曠之地，且敕部給食賜衣，此誠千古未有奇典，堯舜所不到之殊恩。即此一事，彌天重犯粉身碎骨，亦不能仰酬皇恩於萬一。此時此際，若果曉得造言首犯，方欲寢食其皮肉，又豈敢容隱他人奸回，以負皇恩？所以當日在長沙，大人審問再三，不敢說者，實為胸中不曉得個實在源頭上造言的人。而傳言的人，又實實是個忠厚守法，不惟不肯造言，並不肯亂言的人。且自計罪大咎深，自料必不能生，雖蒙大人屢宣皇上智慮神奇，聰明天縱，事事非常，法所得定，亦非常情所得擬。彌天重犯的死生，斷非事前所得決然。在彌天重犯當身自計，萬難自信，可以僥幸於不死，與其臨死而又牽累他人，不如自家一死之安為稍愈。今感皇恩如此高厚，且奉旨意詢問，思量自家一死何足輕重，即死亦要說明白自家的心事。
赤子冒觸父母，雖當父母盛怒之下，亦要向前號泣，說個明白，況今日旨意煌煌，得許彌天重犯直吐其人乎。此在自家分上計合，該要供出人來。因思水流畢竟有源即流，或可以尋源，胸中記出有兩個偶爾傳言的人，一是安仁縣生員姓何名立忠，曾說他聽聞有個茶陵州人姓陳字帝錫，傳說朝中有人上議皇上多條，其大者如此如此。又永興縣十八都有個醫生，姓陳字象侯，也說他在一處人家行醫，聽得人說茶陵州有個堪輿姓陳字帝錫，口傳有個本章，諫議皇上如此不好，那上本的臣子姓岳名鐘琪。彌天重犯聽得二人之話符同，遂漸疑此為實事，其實源頭造言的人，不知就是那陳帝錫，抑陳帝錫上手還遞傳有人否。且陳帝錫彌天重犯從未會面，不知其人形貌何如，即帝錫兩字，也不知是此兩字否，問何立忠便知。聽聞比人會堪輿，前兩年在安仁縣起學官，何立忠是安仁縣的秀才，或者知得他的名字。其實今日仰惟皇上如天如地，何可毀謗。天經雲隔，何傷於天，反因雲隔，而轉見天之高；地經穿鑿，何損於地，反因穿鑿，而轉見地之厚。今皇上之行，如日月經天，雖湖山萬里，莫不共見共聞。彌天重犯幸今亦如盲得視複見天地日月了。
問曾靜：旨意問你在湖南供稱「山崩川竭，是傳聞泰山崩四十里，至於川並未竭，因筆頭不謹，弄文致誣」等語。這泰山崩四十里之說，影響全無，你將傳說筆之於書，已極悖逆了，況川竭之事，並無傳說，而遂連類。並及這「山崩川竭」，是何等之事，竟可以筆頭播弄得麼？乃僅以「不謹」二字，輕忽戲玩之詞掩飾此罪，如何使得呢？但所聞必有所自，你須據實供出。
曾靜供：「山崩」之說，雖有傳聞，彌天重犯今日萬死，記想個人不出。「川竭」之誤，彌天重犯今日實實該死。蓋尋常說話，猶庸言之謹，一涉不實，不惟於道理有礙、於心不能無愧，抑且當面受人訶責不小。此是何等重大的事情，如何可以輕易掠過？且以庶人小民之賤，而上議國家事體，即有實據，猶不免出位冒干之罪，況既複妄，虛中更虛，即此一項。
問曾靜：旨意問你，所著逆書《知新錄》，內雲「以大事看來，五星聚，黃河清，某當此時如何死得。天不欲開治則止，天欲開治，某當此機會，畢竟也算裏面一個，求人於吳楚東南之隅，舍某其誰？」等語。從古治亂之數，必上有桀紂之君，下有生世塗炭之禍，方可謂之大亂。曾靜以我朝為夷狄，為匪類，然必為君者實有昏德，紀綱法度，一切廢弛，方為否極之時。以今日海宇承平，萬民樂業，以朝廷政事而論，雖不敢謂為至治之世，然苟有人心之識者，斷無有誣為亂極當治之時也。且自開闢以來，未有如曾靜禽獸不如之人，而以「五星聚，黃河清」為「舍我其誰」。又雲「當此機會」，所謂機會者，何所指？據實供來。
曾靜供：彌天重犯許多該死該剮的話，今日反複省悟，也有個病根。蓋緣自幼以來，講解經書，講到《孟子》「滕文公問為國」章說，那井田法制，心中覺得快活，私地暗想，以為今日該行。由是屢去問人，卻無一人說今日行得。心下聽著人說行不得，甚不快活。後看見呂留良此章書文評語，竟以為行得，且說治天下必要井田封建，井田封建複了，然後方可望得治平。遂不覺賞心合意，從此遂深信呂留良的話。且執著這個死法子，放肚裏。因而看輕漢、唐、宋、明之治，大不及三代，妄以為井田不複，貧富不均，其餘言治，皆非至道，乃猥不自量，敢以經濟抱負，超越尋常。自許一聞「五星聚，黃河清」，遂疑此必是文明開始的機會，既遇文明開治的機會，必行井田複三代，欲行井田複三代，在當身自計，竭其駑駘，亦足備一時犬馬之用，因而有舍我其誰之語。即所謂當此機會者，亦是望上之人用我，故曰求人於吳楚東南之隅，非是說彌天重犯當此機會，另生個別見也。只因謠言見聞，遂深疑皇躬主德未純，所以狂悖，而有是舉。及昨自湖南一路以抵京師，所歷過之地數千里，無不家給人足，薄海內外，無不化行俗，美道德，政教修舉，詳明較三代之井田學校，更因時損益，已精益精，正禮明樂備之極，天開文明之盛，當此如是之道隆德至，治著功成。我皇上猶求治之念孜孜不遑，不肯一時一刻少懈。伏讀諭旨，尚曰：不敢謂為至治之世。德隆心下，聖不自聖，一至於此，此所以無人感孚，瑞呈詳見，「五星聚，黃河清」者，正為皇上道德純全，超越千古，本朝治教休明，邁盛三代，大聖人興起在位應也。況井田疆界，自秦以來，已蕩廢二千餘年，封洫溝渠，皆不可考。而今日承平日久，平原曠土，各成舊業，以理勢論之，跡必不可行。且天下人文蔚起，不知有幾千幾萬賢良才智深於治體、精於治法者，用之不盡，而彌天重犯山鄙無知，禽獸不如，乃謂「舍我其誰」，其不自量，一至如此，狂妄之罪，萬死何逃。
問曾靜：旨意問你，所著逆書《知新錄》內雲「近世晚村夫子學問足，本領濟，大有為得」。又「生非其時，在今日似恰逢其會」等語。這呂留良自以其先世為前明之儀賓，不忘故國，而在本朝應試諸生，以天蓋樓選刻時文，將本朝制科內名人之墨卷文稿刊板求利，致富不貲，乃包藏禍心，肆行無忌。實一反複無賴、卑污狂悖、叛逆之人，天地覆載所不容。今你乃奉為師法，心悅誠服，以為孔孟複生。你所謂呂留良之學問本領，從何處見得？呂留良之大有為，從何處知道？是你與呂留良必曾會晤，親承指授，而信敬畏服，一至於此。且雲「今日恰逢其會」，又是何解？可從實供來。
曾靜供：聖人曰：「不患人之不己知，患不知人也。」又曰：「不知人則是非邪正莫能辨。」彌天重犯今日狂悖，一路錯到底者，總因自家僻處山谷，眼孔小，見聞隘，胸次鄙陋，錯認人故也。如這些話都是自家沒識見討人底裡不著，遂妄意心悅誠服，奉以為師，不惟以為師，且以他為一世的豪傑。其實當時何曾曉得他的行徑大有不好處。不過就語句言話上，見得與自家僻性相投合，遂不覺好之深。好之深，遂不覺信之篤。當時所謂學問本領者，妄意指他的說理明，論文精。謂他大有為者，期他得用，可行井田，複三代，從前謬妄信得他是如此。今日蒙聖恩開導點化，始曉得他的行事為人，到處不是。不特他當身大義背謬而已。從此回想，向日之信聽他者，何啻陳相之悅許行，痛悔何及？至若謂親承指授，實實沒有。他生在浙江，彌天重犯生在湖南，近廣東界，相去有數千里，且彌天重犯是康熙十八年生，呂留良是康熙二十一年死，彌天重犯只有四歲，實未曾與他會晤。至於「恰逢其會」等語，是彌天重犯胸中先有他一段看輕後世之心，又有他一段錯解《春秋》之意，加以元年匪類之說在耳，而又適值永興縣那兩年大雨，數月不斷，遂以為世道有不好處。此全是山僻無知的識見。直到舊歲奉拿到長沙，今歲又由長沙到京城，見得年豐時和化行俗美，太平有道，普天薄海皆然。方知聖人在位，政教修舉，禮樂明備，直盛千古。從前滿肚疑團，始得一洗落實。而呂留良之欺世盜名，大逆不道，蠱惑人心，為覆載難容處，彌天重犯亦瞭然明白矣。
