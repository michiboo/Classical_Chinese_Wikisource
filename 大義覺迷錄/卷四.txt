上諭：我朝肇造區夏，天錫人歸，列祖相承，中外從乂。逮我聖祖仁皇帝，繼天立極，福庇兆民，文治武功，恩施德教，超越百王，亙古罕有，此普天率土，心悅誠服。雖深山窮谷，庸夫儒子，以及凡有血氣之倫，亦莫不尊親者。
詎意逆賊呂留良者，悍戾兇頑，好亂樂禍，自附明代王府儀賓之孫，追思舊國憤懣詆譏。夫儀賓之後裔，於戚屬至爲疏賤，何足比數？且生之末季，當流寇陷北京時，呂留良年方孩童，本朝定鼎之後，伊親被教澤，始獲讀書。成立於順治年間，應試得爲諸生，嗣經歲科屢試，以其浮薄之才，每居高等，盜竊虛名，誇榮鄉里，是呂留良於明毫無痛癢之關，其本心何曾有高尚之節也。乃於康熙六年，因考校失利，妄爲大言，棄去青衿，忽追思明代，深怨本朝。後以博學宏詞薦，則詭雲必死；以山林隱逸薦，則薙髮爲僧。按其歲月，呂留良身爲本朝諸生十餘年之久矣，乃始幡然易慮，忽號爲明之遺民，千古悖逆，反覆之人，有如是之怪誕無恥可嗤可鄙者乎？自是著邪書，立逆書，喪心病狂，肆無忌憚。其實不過賣文鬻書，營求聲利，而遂敢於聖祖仁皇帝，任意指斥，公然罵詛，以毫無影響之事，憑空撰造，所著詩文以及日記等類，或鐫板流傳，或珍藏祕密，皆人世耳目所未經，意想所未到者。
朕審閱之餘，不勝惶駭震悼，蓋其悖逆狂噬之詞，非惟不可枚舉，抑且凡爲臣子者所不忍寓之於目，不忍出之於口，不忍述之於紙筆者也。今姑就其中數條略爲宣示內外諸臣，庶天下後世共知其譸，張感憤之荒唐，犬吠狼嗥之忿唳。
自生民以來，亂臣賊子，罪惡滔天，姦詐兇頑，匪類盜名，理學大儒者，未有如呂留良之可恨人也。其文集有云：「德祐以後，天地一變，亙古所未經。」又其形狀雲有：「故人死於西湖，爲位以哭，壞牆裂竹，擬於西臺之慟。」又云：「將以小莊爲桃花源，爲不知有漢無論魏晉之人。」又云：「遂削髮僧，敬延性命。」又辭山林隱逸之薦，答友人書云：「有人行於途賣餳者，唱曰：『破帽換糖』，其人急除匿己，而唱曰：『破網子換糖』，復匿之又唱曰：『亂頭髮換糖』，乃惶遽無措，曰：『何太相逼』。」留良之薙頂，亦正怕換糖者相逼耳。又示諸子戒生辰云：「如其有重於生也，則偷息一日一日之恥也。」世有君子曰：「夫夫也，何爲至今不死也。則其僇嚴於鈇鉞，又何慶之有？使以辱身苟活者爲慶，將置夫年不滿三十，義顧門戶，斷脰飛首，以遂其志義者於何地也？」   
又曰記內詩句云：「若論五百年間事，紫色鼃聲總正傳。」又云：「麻剌吉出城，送者填塞飢渴，易爲飲食。」如此觀我民狼狽不知所歸，可憐可痛也。  
又云：「李雯，華亭人，甲申後入北幕，與史道鄰書及下江南詔皆其筆也。中有『六合一而泰階平，禮樂興而干戈息』之句，人傳嗤之。」
又云：「沈天彝爲其妹求旌貞節，且雲其尊公棄車先生遺命，不請有司之旌，予曰：『尊公之職高，其命正當尊也。』棄車先生遭變後，十餘年閉門不見賓客，顛毛全好，天彝忽以酒灌醉，盡髠之，醒爲號痛而已。所著述將及棟，天彝盡取焚之，恐有刺觸纍己也。嘻，亦異矣！」
又祭友人云：「斯文將喪，逆天者亡；顧我逆天，死反得後」等語，此即其梗化不臣，明目張膽，指我朝爲閏統託吠，堯以自文者，皆此類也。
夫呂留良食本朝之粟，履本朝之土，且身列膠庠，深被本朝之恩，何得視如仇敵而毫無顧忌？曾蜂蟻之不若乎？
又文集有云：「人心惡薄日甚，即殺運所開，聊避睹聞，竊恐不免。」
又日記云：「吳三桂乞撤之語，甚有憤懣不平之氣。三桂老，不足慮，其下恐未必安。」又云：「滇中於甲寅元日寅時即王位，取四寅也。今按其時，正彼中日食雲」
又云：「董允瑫出其新作，乃平平涼頌也。予不看曰先須改題目，去首字，改頌作嘆」
又云：「聞吳三桂死，有吳國貴者立清，遣人往講，割雲貴罷兵。」
又云：「聞閩亂爲范承謨激成，承謨亦死於閩。」
又其形狀內云：「夙興夜寐，終日乾乾……」等語。夫普天之下，莫非王土；率土之濱，莫非王臣。呂留良於我朝食德服疇，以有其身家，育其子孫數十年，乃不知大一統之義。平日謂我朝皆任意指名，或曰清、或曰北、或曰燕、或曰彼，至於與逆藩吳三桂連書之處亦曰清、曰往講，若本朝於逆藩爲鄰敵者，然何其悖亂之甚乎？！且吳三桂、耿精忠乃叛逆之賊奴，人人得而誅之，呂留良於其稱兵犯順則欣然有喜，惟恐其不成；於本朝疆宇之恢復則悵然若失，轉形於嗟嘆；於忠臣之殉難則汙其過失，且聞其死而快意，不顧綱常之倒置，惟以助虐迎寇爲心，不顧生民之塗炭，惟以兵連禍結爲幸，何呂留良處心積慮，殘忍凶暴之至此極也？
且乾乾夕惕，《易經》傳注皆以爲人君之事，而其子孫公然以加呂留良之身，不更肆且妄乎？
又云：「永曆帝被執時，滿漢皆傾心東宮。勒馬前行，以鞭稍東指則東邊滿漢兵皆跪，西指則西跪。弒之日，天地晦霾，日月失光，百里之內凡關壯繆廟皆被雷擊……」等語，查僞！永曆朱由榔本竊立於流寇之中，在雲貴、廣西等處，其眾自相攻剽刧奪，貽禍民生，後兵敗逃竄緬甸。順治十八年，定西將軍愛星阿等領兵追至緬城，先遣人傳諭緬酋，令執送朱由榔，否則軍臨城下，後悔無及。大軍隨至城下，緬人震懼，遂執朱由榔獻軍前，殺僞侯五維恭等一百鏐人，於是全獲朱由榔眷屬以歸，此僞永曆之實蹟，乃中外之人所共知者。朱由榔窮蹙無歸，爲我朝滿漢大兵所共擒獲，豈有擒獲賊寇之人轉於伊馬前行跪之理乎？其時之漢人兵丁亦恥而不爲之事，況於滿人乎？此等瞽說荒唐鄙謬，無中生有，不知何自而來也。
至雲關壯繆侯廟皆被雷擊，尤爲荒誕之甚。朱由榔之死，實係上天誅殛，而人力豈能強爲耶！
關聖帝君與雷神皆爲奉天司令之正神，何以有凡關廟者皆被雷擊之事？於理亦甚爲不順。且本朝用兵以來，事事皆仰荷上天眷佑之恩，百神呵護之德，即如我兵之守永興也，士卒不過千人，賊以重兵相攻，勢甚危急，蒙真武之神顯化，神兵布滿巖谷，狂寇寒心裭魄，眾遂潰逃而散，此有御製碑文詳紀其事者。其克復雲南城也，則有金馬飛騰之兆，而逆寇即日蕩平，此皆見之志，乘萬目共覩之事，天下所共知者。然此不過舉一二事而言，其他不可枚舉。呂留良獨不聞之乎？總之，逆賊呂留良於本朝應有徵應之事蹟則㮣爲隱匿而不書，而專以造作妖誣，欲快其私憤，伊之妄誕伎倆，能逆天乎？！
又文集內云：「今日之窮爲羲皇以來所僅見……」等語。夫明末之時，朝廷失政，貪虐公行，橫征暴斂，民不聊生。至於流寇肆毒，疆場日蹙，每歲糜餉數成萬，悉皆出於民力，乃斯民極窮之時也。我朝掃靖寇氛，與民休養，於是明代之窮民咸有更生之慶。呂留良豈毫無耳目，乃喪心昧理，顛倒其說，轉言今日之民窮乎？況逮我聖祖皇帝愛育黎元，海內殷庶，黃童白叟，不見兵革，蠲租減賦之政，史不勝書，何由而窮至爲羲皇以來僅見之窮乎？試問之呂留良如我聖祖皇帝六十餘年，久道化成，休養生息，物阜民安，內外昇平，兆民樂業，即自羲皇以來，史冊所紀，曲指而數，蒙上天眷佑，可以比並我朝之盛者，果可多得乎？而乃雲
http://ctext.org/library.pl?if=gb&file=143578&by_title=%E5%A4%A7%E7%BE%A9%E8%A6%BA%E8%BF%B7%E9%8C%84&page=25
