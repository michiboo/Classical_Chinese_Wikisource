　　欽定四庫全書　　　　　集部一
　　楚詞補注目録　　　　　　楚詞類
　　〈班孟堅雲始楚賢臣屈原被讒放流作離騷諸賦以自傷悼後有宋玉唐勒之屬慕而述之皆以顯名漢興高祖王兄子濞於吳招致天下娛㳺子弟枚乘鄒陽嚴夫子之徒興於文景之際而淮南王安都夀春招賓客著書而吳有嚴助朱買臣貴顯漢朝故世傳楚詞〉
　　漢䕶左都水使者光祿大夫臣劉向集
　　後漢校書郎臣王逸章句
　　〈一本雲校書郎中後漢文苑傳雲逸字叔師南郡宜城人元初中舉上計吏為校書郎順帝時為侍中著楚詞章句行於世〉
　　離騷經第一〈屈原釋文第一無經字〉
　　九歌第二〈釋文第三一本九歌至九思下皆有傳字〉天問第三〈釋文第四〉
　　九章第四〈釋文第五〉
　　逺遊第五〈釋文第六〉
　　卜居第六〈釋文第七〉
　　漁父第七〈釋文第八〉
　　九辯第八〈宋玉釋文第二〉
　　招魂第九〈釋文第十〉
　　大招第十〈屈原或言景差釋文第十六〉
　　惜誓第十一　〈賈誼釋文第十五〉
　　招隱士第十二〈淮南小山釋文第九〉
　　七諫第十三　〈東方朔釋文第十二〉
　　哀時命第十四〈嚴忌釋文第十四〉
　　九懐第十五　〈王襃釋文第十一〉
　　九歎第十六　〈劉向釋文第十三〉
　　九思第十七　〈王逸釋文第十七〉
　　按九章第四九辯第八而王逸九章注云皆解於九辯中知釋文篇第蓋舊本也後人始以作者先後次敘之爾鮑欽止雲辨騷非楚詞本書不當錄班孟堅二序舊在天問九歎之後今附於第一通之末雲
　　〈臣〉等謹案楚詞補注十七巻宋洪興祖撰興祖字慶善丹陽人政和中登上舎第南渡後召試授秘書省正字厯官提㸃江東刑獄知真州饒州後忤秦檜編管昭州卒事跡具宋史儒林傳案陳振孫書録解題列補注楚詞十七巻考異一巻稱興祖少時從栁展如得東坡手校十巻凡諸本異同皆兩出之後又得洪玉父而下本十四五家㕘校遂為定本始補王逸章句之未備者成書又得姚廷輝本作考異附古本釋文之後又得歐陽永叔孫莘老蘇子容本於闗子東葉少協校正以補考異之遺云云則舊本兼載釋文而考異一巻附之在補注十七巻之外此本每巻之末原有汲古後人毛表字奏叔依古本是正印記而考異已散入各句下未知誰所竄亂也又目録之後有興祖附記稱鮑欽止雲辨騷非楚詞本書不當録班固二序舊在九歎之後今附於第一通之末云云此本離騷之末有班固二序與所記合而劉勰辨騷一篇仍列序後亦不詳其何故豈但言其不當録而未敢遽刪歟漢人注書大抵簡質又往往舉其訓詁而不備列其考據興祖是編列逸注於前而一一疏通證明補註於後於逸注多所闡發又皆以補曰二字別之使與原文不亂亦異乎明代諸人妄改古書恣情損益蓋於楚詞諸注之中特為善本故陳振孫稱其用力之勤而朱子作集注亦多取其説雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸費墀


