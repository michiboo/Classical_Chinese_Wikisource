富別愁在顏，貧別愁銷骨。
懶磨舊銅鏡，畏見新白髮。
古樹春無花，子規啼有血。
離弦不堪聽，一聽四五絕。
世途非一險，俗慮有千結。
有客步大方，驅車獨迷轍。
故人韓與李，逸翰雙皎潔。
哀我摧折歸，贈詞縱橫設。
徐方國東樞，元戎天下傑。
禰生投刺游，王粲吟詩謁。
高情無遺照，朗抱開曉月。
有土不埋冤，有仇皆為雪。
願為直草木，永向君地列。
願為古琴瑟，永向君聽發。
欲識丈夫心，曾將孤劍說。
