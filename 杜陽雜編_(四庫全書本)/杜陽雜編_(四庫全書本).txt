　　欽定四庫全書　　　　子部十三
　　杜陽雜編　　　　　　小説家𩔖二〈異聞之屬〉提要
　　〈臣〉等謹案杜陽雜編三卷唐蘇鶚撰鶚有演義已著録此編所記上起代宗廣徳元年下盡懿宗咸通十四年凡十朝之事皆以三字為標目其中述竒技寳物𩔖渉不經大抵祖述王嘉之拾遺郭子橫之洞㝠雖必舉所聞之人以實之殆亦俗語之為丹青也所稱某物為某年某國所貢者如日林大林文單呉明拘弭大軫南昌淛東條支谷訶陵兠離唐書外國傳皆無此名諸帝本紀亦無其事即如夫餘國久併於渤海大氏而雲武宗㑹昌元年夫餘來貢罽賓地接蔥嶺漢書唐書均有明文而雲在西海尤舛迕之顯然者矣然鋪陳縟艷詞賦恆所取材固小説家之以文采勝者讀者挹其葩蘂遂亦忘其夸飾至今沿用殆以是歟其曰杜陽雜編者晁公武讀書志謂鶚居武功之杜陽葢因地以名其書雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









