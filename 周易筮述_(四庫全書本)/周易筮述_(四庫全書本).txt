　　欽定四庫全書　　　　　經部一
　　周易筮述　　　　　　　易𩔖
　　提要
　　〈臣〉等謹案周易筮述八卷
　　國朝王宏𢰅𢰅宏撰字無異號山史華陰人康熙己未薦舉博學鴻詞宏𢰅以朱子謂易本卜筮之書故作此編以述其義其卷一曰原筮曰筮儀曰蓍數筮儀本朱子並叅以汴水趙氏其卷二曰揲法其卷三曰變占尊聖經黜易林稽之左𫝊與朱子大同小異其卷四曰九六曰三極曰中爻中爻即互體其卷五曰卦徳曰卦象曰卦氣卦氣本邵子朱子並附太乙秘要其卷六曰卦辭其卷七曰左𫝊國語占曰餘論其卷八曰推驗采之陸氏其涉於太異可駭者弗載其書雖専為筮蓍而設而大㫖闢焦京之術闡文周之理悉推本於經義較之方技小數固區以別焉乾隆四十六年五月恭校上
　　總纂宦〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　周易筮述原序
　　易者天也筮者人也伏羲文王周公言天孔子言人葢易至孔子而正徳之事備則莫備於筮筮者和順於道徳而理於義窮理盡性以至於命之學也學之不講而但求之吉凶於是以朱子謂易本卜筮之書為淺之乎言易不知伏羲示象文王於𫎇比𤼵初筮原筮之義周公於革𤼵未佔有孚之義至孔子作大𫝊無非𤼵象占之義其在論語引恆九三之辭而曰不占是以易為卜筮乃朱子之所以考諸聖人而不謬者也書建稽疑五謀而卜筮居其二記曰疑而筮之則弗非也日而行事則必踐之聖人之以卜筮為敎也觀象玩辭觀變玩占顯諸仁藏諸用人事盡而天道協夫豈苟而已哉自焦贑出而聖人隱自易林出而聖人之言隱京房管輅郭璞輩繼之而相天相地相人之術百家雜起言易者日紛去易日逺詭僻誕怪求知所不可知而道徳性命之事荒矣故予責亂易之罪以贑為首太𤣥元包潛虛皇極篇之作皆思以私智自見用三用五用七用九卒失其自然又或飾以古文竒字以是求天人之合亦徒勞矣近世之深於易者推韓恭𥳑公其著易占經緯兼用易林予為是書必黜易林惟奉周易之辭而揲蓍之法則以啓𫎇之所定者為主竊慨夫以聖人之道而流於術也舉焦京管郭一切可驚可疑之事附㑹之説概擯之即所傳邵子前知其不以蓍得者亦無取焉乃知程子所謂與堯夫同里居三十餘年無所不問而獨未及數者其言非漫然也燕處一齋屏去百慮曠視古今洞徹物我本朱子之説以上溯四聖人之㫖曉然於天地變化之神陰陽消長之妙決嫌疑定猶豫正言斷辭莫非敎戒使之不迷於吉凶悔吝之途而適乎仁義中正之歸而胡氏所謂朱子於易學為金聲玉振者可以俟諸百世而不惑矣其末或有一二端之不合葢心之所見不敢自匿而隨響遂影以冀貌於學者之虛名也然與經傳之言則無不合焉庻幾後有知者亦可以告無罪矣雲臺後學王宏撰自序














