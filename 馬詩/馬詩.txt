龍脊貼連錢，銀蹄白踏煙。
無人織錦韂，誰為鑄金鞭。

臘月草根甜，天街雪似鹽。
未知口硬軟，先擬蒺藜銜。

忽憶周天子，驅車上玉山。
鳴騶辭鳳苑，赤驥最承恩。

此馬非凡馬，房星本是星。
向前敲瘦骨，猶自帶銅聲。

大漠山如雪，燕山月似鉤。
何當金絡腦，快走踏清秋？

飢臥骨查牙，麤毛刺破花。
鬛焦朱色落，髮斷鋸長麻。

西母酒將䦨，東王飯巳乾。
君王若燕去，誰為拽車轅。

赤兔無人用，當須呂布騎。
吾聞果下馬，羈策任蠻兒。

飂叔去悤悤，如今不豢龍。
夜來霜壓棧，駿骨折西風。

催榜渡烏江，神騅泣向風。
君王今解劍，何處逐英雄？

內馬賜宮人，銀韀刺騏驎。
午時鹽坂上，蹭蹬溘風塵。

批竹初攅耳，桃花未上身。
他時須攪陣，牽去借將軍。

寳玦誰家子，長聞俠骨香。
堆金買駿骨，將送楚襄王。

香襆赭羅新，盤龍蹙鐙鱗。
廻看南陌上，誰道不逢春。

不從桓公獵，何能伏虎威。
一朝溝隴出，看取拂雲飛。

唐劍斬隋公，拳毛屬太宗。
莫嫌金甲重，且去捉𩘶風。

白鐵剉青禾，碪間落細莎。
世人憐小頸，金埒畏長牙。

伯樂向前看，旋毛在腹間。
秪今掊白草，何日驀青山。

蕭寺䭾經馬，元從竺國來。
空知有善相，不解走章臺。

重圍如燕尾，寳劍似魚腸。
欲求千里腳，先採眼中光。

暫繫騰黃馬，仙人上綵樓。
須鞭玉勒吏，何事謫高州。

汗血到王家，隨鸞撼玉珂。
少君騎海上，人見是青騾。

武帝愛神仙，燒金得紫煙。
廏中皆肉馬，不解上青天。
