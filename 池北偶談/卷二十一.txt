◎每牛雖馬菌人竫人
予在禮部，見荷蘭所進西洋小牛，異之。考《王會圖》所載，有數楚之每牛。註：每牛，牛之小者。《王會圖》又有俞人之雖馬。註：雖馬一角，大者曰麟。按《爾雅》：驨，如馬，一角，不角者騏。《大荒南經》曰：「蓋猶之山，有小人，名曰菌人。」《東經》有小人國，名靖人，或曰竫人。
◎銀杏樹觀音像
辛丑、壬寅間，京口檄造戰艦。江都劉氏園中有銀杏一株，百餘年物也，亦被伐及。工人施刀鋸，則木之文理有觀音大士像二，妙鬘天然，眾共駭異，乃施之城南福緣庵中。時蘇州瑞光寺有觀音像，亦大木中文理自然結成之。
◎唐童子
松江唐童子勛，五歲而瞽，年十二，詩多可誦。其先有汝詢字仲言者，亦瞽而能詩，嘗註唐詩傳於世。周宿來（茂源）贈童子詩雲：「家風師曠遠，家學卜商傳。」又永平孟元輔（熊弼，）忠毅公子，少而失明，好讀書，聽輒成誦，嘗選唐人詩五十家，亦奇人也。
◎體香
先考功西樵，於癸丑七月廿二日以哭先淑人不起。屬纊時，口鼻中作栴檀、蓮華、蘭蕙種種異香，凡三日夜。益都高木王（梓），予從姊之夫，孝友忠信人也，以康熙甲寅春捐館，病革時，體中亦有異香。此皆予聞見最確者。
◎黃須
宋範公稱《過庭錄》載《黃須傳》，即今所傳虬髯事也，然其間雲：於汴州見太宗，殊紕謬。黃須兒，曹操呼其子彰。而此傳李衛公所遇亦稱黃須。
◎柳耆卿墓
儀真縣西地名仙人掌，有柳耆卿墓。按《避暑錄》，柳死旅，殯潤州僧寺，王平甫為守，出錢葬之。真、潤地相接，或即平甫所卜兆也。予真州詩雲：「殘月曉風仙掌路，何人為吊柳屯田？」
◎普救寺
《西廂》傳奇，河中有普救寺。《畫墁錄》：郭威宿師河中，逾年，登蒲阪以望城中，憤蒲民固守，曰：「城開日當盡誅之！」幕府曰：「若然，守愈固矣。」第告之曰：「誅守城者，餘皆免。」城既開，乃即其地為普救寺。《蒲誌》雲：舊名永清院，院僧與郭威約，城克之日，不戮一人，因改名普救寺。二書大同小異。然寺名實始五代，傳奇假以成文耳。
◎神女廟神鴉
巫峽神女廟有神鴉迎送客舟，陸放翁入蜀，恨不及見。予壬子冬下三峽，至十二峰，果有鴉十餘，往來旋繞，以肉食投之，即攫去，十不失一。其鴉比常鴉差小，棲絕壁石洞中，得食即入洞去。《天祿閣外史》曰：嘉陵之墟，其鳥曰鳶，臨溪啄影則孕，吐於口而生。方密之（以智）《通雅》雲：嘉陵漾江之口，下至巴東，皆有神烏。所謂嘉陵之鳶指此。或謂山烏穴乳，即《爾雅》之鸀。
◎三僧
坡詩有「琴聰蜜殊」，謂僧思聰、仲殊也。放翁《筆記》雲：思聰，大觀、政和中，以琴遊權貴間，遂還俗，官禦前使臣。仲殊自縊以死。參寥尤為坡公所喜，政和中老矣，亦還俗。又《墨莊漫錄》載：呂溫卿為浙漕，屢起大獄，復欲網羅參寥。參寥本名曇潛，東坡改之曰「道潛」，呂索牒勘驗，竟坐刑之；還俗，編管兗州。
◎一字字
《筆記》雲：錢勰字穆，範祖禹字淳，本皆一字。予按古如爰絲、房喬、顏籀、劉乂之類，皆一字字也。今文士有寶應陶澄字季，萊陽董樵字樵，二人皆以布衣遊於都門，初不相識，予為介之曰：「二君非但詩筆相當，即一字字亦絕對也。」二君遂賦詩定交。按《龍川別誌》有隋時道士屈突無為，字無不為。晁景迂一字伯以父，見《陸務觀文集》。劉敞、劉攽兄弟字伯貢父、仲原父，見歐公所作《原父墓誌》。前涼張天錫字公純嘏，見《十六國春秋》，此又三字字也。陶一字昭萬有，太原傅山，字青主，一字公之佗。
◎趙廣戴祿
趙廣，合肥人，李伯時小史。伯時作畫，常令侍左右，久遂善畫，尤工畫馬，幾亂真。遭亂，為賊脅之作畫，不肯從，斫其右手；乃以左手畫大士。宋南渡，士夫家所藏伯時大士，多是廣筆。
戴祿者，臨邑邢子願先生家僮，亦精六書之學，與子願書往往亂真。邢與寒家有姻婭之好，予幼時多見屏幛間署子願姓名，率戴書也。
◎古石刻
大梁城西水磨間，土人掘地得一石，有「日月逝酒漿」五字，乃古篆也。周櫟園侍郎摹勒以傳，謂非仙者不能道。施愚山有詩記之。
◎墨魚
蜀嘉州淩雲烏尤山下有魚曰墨魚，行則噀墨，雲郭璞註《爾雅》於此，魚食硯墨所化。立春後泛子，漁人以燈火照之，輒止不去。《南越誌》謂烏賊懷墨而知禮。《蜀本草圖經》雲，烏賊名海鰾鮹，九月烏<暴鳥>入水所化。不知即此一種否？予在蜀見之。
◎鐵漢和尚
鐵漢和尚居金陵牛首東峰下，獨坐數十年，嘗蓄二猿子自隨，有所須，猿輒解意。與龍眠方學士坦庵（拱乾）善，特構一軒，方來即居之，號曰「坦軒」。和尚化去，二猿悲鳴不食死，葬於塔側。學士題其遺像雲：「兩個獼猴杖一根，獻花石上獨稱尊。怪公事事能超脫，留此贓私誤子孫。」
◎駙馬
《懶真子》雲：禦馬之副，謂之駙馬。杜預尚主，武帝拜鎮南大將軍，給追鋒車第二駙馬。吾鄉有為尚書子婿者，與婦兄同赴京師。一日，向友人訴廄吏雲：「婦兄馬肥，吾馬獨瘦。」友人笑答曰：「彼正馬也，君駙馬耳，那得一例。」合坐大笑。此雖戲語，深合故實。
◎厚葬薄葬
秦始皇穿治驪山，上具天文，下具地理。漢文帝遺詔：霸陵山川因其故，毋有所改。二君之賢愚，人皆知之。乃亦有相反者：宋壽州張侍郎、撫州晏丞相，俱葬陽翟，相去數裏。有盜發張墓，得金寶珠玉甚多，遂完其棺櫬，掩覆其穴。繼發晏公墓，無所有，器皆陶甓，破其棺，惟木胎金裹帶一。盜失望，大恚，以刀斧碎其骨而出。世謂張以厚葬完軀，晏以薄葬碎骨。事之不可知如此。
◎鳥異
益都縣顏神鎮，康熙辛亥冬，鳧雁駕鵝之屬以千萬計，飛過城中，皆墮地死，遠近四山皆滿。甲寅春復然。已而相國沚亭孫公（廷銓）薨於私第，公世為鎮人。
◎二玉璽
順治十七年，富陽典史孫某解餉北上，舟過高郵，見湖中夜有光，令榜人跡之，得玉璽水中，方四寸六分，盤龍雙紐，辯其篆文，漢高帝《大風歌》也。十二月，疏賣於朝。鄧州人丁象輝賦《大風玉璽歌》。又康熙四年十月初八日，溧水民耕田，得玉璽，其文乃「人心惟危」十六字，亦上於朝。
◎青原道場
龍眠無可和尚，本方姓，故明崇禎庚辰進士，早以文詞知名，亂後為浮屠，曾住金陵高座寺。劉公<甬戈>見之，衣壞色破衲衣，行纏束腰，居然苦行頭陀也。最後住吉安青原山，青原古道場也，明王陽明、鄒東廓、南臯諸先生，亦講學於此。住山後，有倒荊久枯，忽發三。會施愚山（閏章）分守湖西，講學白鷺洲，與之往來，青原宗風，一時復盛。
◎冰山
康熙戊申，予邑北錦秋湖中，冰立如山，高可數丈許，巖洞林巒皆具，千峰萬壑，宛轉關通，遠近走觀之。入其中者，如在深山，而表裏洞徹類晶玉。旬日始消。
◎異鴉
邑東北耿氏墓林中，有鴉一隻，碧色，飲啄自異，不與群鴉為伍，亦不見其蕃育，人往往見之。按《唐書》：滕縣有群鳥，嗛柴為城，中有白烏、碧烏各一。又城東旬召店有白燕二，居民家井中。皆康熙十二三年間事。
◎昭烈券
獻賊破荊州時，民家有漢昭烈帝借富民金充軍餉券，武侯押字，紙墨如新。見《綏寇紀略》。
◎蜀府鬼
獻賊據成都，以蜀王府為宮，所居人鬼相觸。一日，聞後殿有歌吹聲，自往視之，見有數十人，手持樂器，而皆不見其首，大驚仆地，乃移居北城樓，不敢入宮。
◎馬岱後
黎州土司馬金者，蜀漢將軍馬岱之後。張獻忠在蜀，以金印招之，金得印擲之地，誓眾拒之。金時年十六，未幾卒。
◎張儲
張儲字曼胥，南昌人，大學士位之弟，多才藝，醫卜、星相、堪輿、風角之術，無不通曉。萬歷間，遊遼東歸，語人雲：「吾觀王氣在遼左。又觀人家葬地，三十年後，皆當大貴。行伍閭巷中兒童走卒，往往多王侯將相，天下其多事乎！」人以為狂。既而其言果驗。儲年七十餘卒，其外孫夏吏部抑公（以鋒）雲。
◎孝芝
洛陽呂忠節公（維祺）撰《孝經大全》三十年，至崇禎十三年庚辰告成，夢神人錫以丹篆，又袖出一物，如黑飴，倏生二白角，化為黃羝羊，約七八寸，優遊草際。謂公曰：「此孝芝也。」明日，果有芝生庭中，凡十八莖，鏟者誤去一莖，明日復生。說者謂應十八章之數雲。公自作《孝芝記》。
◎十具牛
王景略臨終，托其子皮十具牛，為治田之資，不為求官，亦葛侯八百本桑之意。今江淮以北謂牛四頭為「一具」，俗語亦有所本。
◎壽冢
梁國兒仕姚秦，封平輿侯。嘗於平涼自作壽冢，將妻妾入冢飲宴，酒酣，升靈床而歌，八十餘乃卒，可謂達者。近淄川高侍郎念東（珩），亦自作生壙，時與友人唐翰林濟武（夢賚）飲酒賦詩其中。德州程工部正夫（先貞），自作一棺，題曰：「休息庵」，自作銘，刻其上，酒酣便即偃臥。有詩雲：「版屋蕭然密四周，愚人息矣聖人休；百年恍惚真疑夢，萬事紛紜已到頭。廣柳何時催去駕，猗蘭此夕詠閑愁；相煩雅客來欣賞，莫待遙憐土一丘。」
◎千里人
南燕慕容超時，高句驪獻千里人十人。
◎畢尚書
淄川畢白陽（自嚴）先生，明崇禎初，為戶部尚書，精心會計，為時名臣。時練餉新餉，諸項日增，臺諫多歸咎司農，一言官以亢旱上疏，有「烹弘羊，天乃雨」之語。先生笑謂人曰：「此非烹弘羊，直是要烹白陽耳！」
◎謔語
王完虛中丞（點），明萬歷甲辰進士，好詼謔，初仕為鄒平知縣，縣與章丘接境。一日，與章令某相見，令問：「足下以何年生？」對曰：「乙亥。」因問章令，答雲：「亦乙亥。」王笑雲：「某是鄒平一害，兄便是章丘一害。」
◎排調
同年薛給事（奮生），以才氣自許，常在淮陰，酒間謂予雲：「子文士耳，異日終依我幕下。」予答曰：「恨吾子非嚴鄭公耳！」汪苕文亦有詩調之雲：「十載雕蟲稍擅名，未曾縛袴學長征；他年若得登三事，但取蕭郎作騎兵。」
◎引經
德清陳端庵（凝），順治己丑進士，筮仕為新城令。性仁厚，每杖人，輒對之泣。有王生者，宅為人所奪，不久給直，訟於官。陳不能決，第好語曰：「《毛詩》雲，『維鵲有巢，維鳩居之。』王秀才獨不能作鵲耶？」聞者笑之。
◎士大夫
《南史》紀：僧真得幸齊世祖，請於上曰：「臣出自武吏，階榮至此，即時無復所須，唯就陛下乞作士大夫。」上曰：「此由江斅、謝瀹，我不得措意，可自詣之。」僧真承旨詣，登榻坐，斅顧左右曰：「移吾床遠客。」僧真喪氣而退，告上曰：「士大夫固非天子所命。」六代時士大夫之重如此。
◎兩周盤龍劉桃枝
蕭齊時，兩周盤龍：一奉叔之父，於淮陽大破魏軍；一徐州民，與建康僧法智作亂，為王元邈所誅。南北朝兩劉桃枝：一北齊人，洋、湛間多拉殺諸王大臣，在涼風堂殺斛律明月者；一陳威鹵將軍，克齊朐山城。
◎程蘇謔語
元祐初，司馬公薨，百官方有慶禮，事畢往吊，伊川引「子於是日哭則不歌」，東坡雲雲。然《檀弓》：「衛太史柳莊寢疾，公曰疾革當祭，必告。公再拜稽首請於屍曰：有臣柳莊也者，非寡人之臣，社稷之臣也。聞其死，請往。不釋服而往，遂以褳之。」又梁左軍將軍馮道根卒，是日上春，祀二廟，問中書舍人朱異曰：「吉兇同日，今可行乎？」異引衛獻公以對，上即幸其宅。伊川何未衷於此？《欒城遺言》載此條，則是潁濱事，非東坡。
◎孫忌語
南唐孫忌語馮延巳曰：「仆山東書生，鴻筆麗藻，十生不及君；詼諧歌酒，百生不及君；諂佞險詐，累劫不及君。」
◎雙塔
京師雙塔，乃安祿山、史思明所造，而劉侗《景物略》不載。元乃賢易之詩雲：「安史開元日，千金構塔基。世尊寧妄福，天道自無私。寶鐸遊絲罥，銅輪碧蘚滋。停驂指遺跡，含憤立多時。」
◎何老庵
吾邑東六七里，有何老庵。何，元時人，修道於此，獨居數十年，每夜有蛇虎伴之。庵後有積水，曰豢龍池，相傳何老擾龍處。
◎虹橋板
榕城書肆有虹橋板一片，色黝而澤，文理堅栗，發聲清越，材中琴瑟，雲產武夷山中，不辯何木也。興化林穆之（賓王）賦《虹橋板行》記其事。
◎漢人唐人秦人
昔予在禮部，見四譯進貢之使，或謂中國為漢人，或曰唐人。謂唐人者，如荷蘭、暹羅諸國。蓋自唐始通中國，故相沿雲爾。馬永卿引《西域傳》言秦人，我丐若馬。註：謂中國人為秦人。各以通中國時為稱，古今不易也。
◎真龍石龍
宋中丞牧仲（犖）說：順治二年在京師，見大內所藏真龍，全身盤屈貯篋中，一角五爪，鱗甲如鐵，長丈餘。陳宮詹說巖（廷敬）說：康熙十四年，陽城張侍郎東山（爾素）家鑿石，中有石龍一，鱗甲頭角，宛然刻畫，亦長丈餘。
◎凈池鳥
宗弟九青侍講（豫嘉），扶風人，家渭水上，去太白山二十里。雲太白一峰，直上三十里，盛夏雪霰不絕，人無能登其巔者，惟六月可上。上有太白神殿，以鐵瓦覆之，有五池，有鳥紅色，大如雀，池有滓穢，則銜去之，名「凈池鳥」。山奇寒，無林木鳥獸，此鳥亦不知棲止何所也。按《客座新聞》雲，每墮葉，則鴛鴦鳥銜出之，紅魚有長丈餘者。
◎五行
陸象山雲：「五行書以人始生年月日時所值晨，推貴賤貧富夭壽禍福甚詳，乃獨略於智愚賢不肖，曰純粹清明，則歸之富貴福壽；曰駁雜濁晦，則歸之賤貧夭禍。《易》有否泰，君子小人之道，疊相消長，各有盛衰。純駁清濁明晦之辯，不在盛衰，而在君子小人。今顧略於智愚賢不肖，而必歸之富貴貧賤壽夭禍福，何耶？」沙隨程氏雲：「《易》以道義配禍福，陰陽家獨言禍福，而不配以道義。如此而詭遇獲禽，則曰吉：得正而斃，則曰兇。故《文中子》曰：京房、郭璞，古之亂常人也。」二說可互證。
◎常熟三鼎甲
常熟南門地名山塘港，琴川水經處，三鼎甲居第相望：中孫扶桑（承恩），前趙東田（士春），後瞿文懿（景淳）。三公臚傳年皆三十九，尤奇。扶桑弟舉人暘為予說如此。
◎杜氏
康熙丁酉，山東東昌府館陶縣民婦杜氏，年一百十三歲，載縣誌。
◎秦宣太後晏子語
《國策》：楚圍雍氏，韓令尚靳求救於秦。宣本後謂尚子曰：「妾事先王日，先王以髀加妾之身，妾固不支也，盡置其身於妾之上，而妾弗重也，何也？以其少有利焉。」此等淫褻語，出於婦人之口，入於使者之耳，載於國史之筆，皆大奇。
又《晏子春秋》：景公蓋姣，圉人視景公，僭者問之，曰：「竊姣公也。」公將殺之，晏子入見，公曰：「色寡人，故將殺之！」晏子曰：「嬰聞拒欲不道，惡愛不祥，雖使色君，於法不宜殺也。」公曰：「然，若沐浴寡人，將使抱背。」此段問答亦奇。
◎姚康伯
崇禎時，內殿石驟長數寸，上以問大學士何文端公（如寵），何謝不知。歸問其老友姚康伯，康伯曰：「此璞也，中必有玉。」翌日以對。上命剖之，果得玉。上訝其博物，何謝曰：「臣友姚康伯教臣也。」因召見，欲授以官，不受。姚字休那，與文端俱桐城人。張學士敦復（英）說。
◎李頻
唐詩人李頻，字德新，睦州人，名列《唐書·文藝傳》。《才調集》所載「中流欲暮見湘煙」一篇，其作也。懿宗時，為建州刺史，卒，見神梨嶽，郡人祠祀之。宋紹興中，封「靈顯忠惠公」，後加「靈佑善應王」，再加「廣濟王」，又加「福佑威濟信順王」。明洪武初，改「建州刺史之神」，載在祀典。宋真文忠公序其詩，今所傳《梨嶽集》是也。詩人歿而為神，未有如頻之昭昭者。
◎寶蕊
江浦周西水兵部，名於漆，幼不能言，然頗能記前世：為某邑人，所常棲止處，廣庭中設一幾，庭前有紅薔薇一叢。時時夢到其地。七歲時，戲門前，有僧過門顧之曰：「此郎有夙因。」周應聲即能言，家人驚喜。因令讀書，一過目如宿習，數月遍通經書《左》《國》《史》《漢》。年十四，讀書山中精舍。一日日夕，憩溪邊石上，遇老僧謂曰：「郎忘七歲門前相見時耶？」叩其名，曰：「我寶蕊也，閩人。」周因留之舍中，日夜與論象緯、律歷、六壬、丁甲、勾股、洞章之術，未半載，盡通其說。瀕行，復以黃河、海道、九邊三圖授之，且曰：「吾數學未傳人，今當遊四方訪之。」又秘語周以十年之內，天下必大亂。君，異代人物也。自丙子迄甲申，果九年而明亡，皆如其言。周入本朝，以明經謁選人，常念寶蕊別時贈詩，有「元夕燈前尋賈子，秋風臺下拜鄒生」之句，未詳所謂。及謁選，得房山令。上元與僚屬宴於賈公祠，問之，唐詩人賈閬仙祠也。問有子孫乎？吏對有賈某者，其裔也，見以逋稅系獄。周急令出之，代完其逋。是年秋，調平谷令，抵縣日，即出勘田畝，夜宿山村古廟。比晨視其額，則鄒衍祠也，於是悟寶蕊之語，一無爽焉。周述其學，著《三才儒要》三十卷。
◎追尊始祖
唐以老子為玄元皇帝。蜀王衍追尊王子晉為聖祖至道玉宸皇帝。
◎沈石兄
萊陽沈石兄名迅，明崇禎辛未進士，官給事中，鼎革後家居。一日，其傭奴鋤田，見禾葉上皆有篆書，如蟲蝕者，其文曰：「沈迅死。」是年沈禍作，舉家自焚。
◎棗栗
《白虎通義》曰：「婦人之贄，以棗栗腶修。棗，取其朝早起；栗，戰栗自正也。今齊魯之俗，娶婦必用棗栗，諺雲：早利子也。義本《白虎通》而稍訛。南宋時，太學生齋祭用棗子、荔枝、蓼花，曰早離了也，殊可捧腹矣。
◎一生七子
明天啟中，大名民家一生七子，俱成立。每疾病，則七人同之。王比部（令）少寓天雄，猶及見其第三子雲。康熙戊申，安徽巡撫張中丞（朝珍）疏報歙縣民吳士全妻呂氏，一產四子。同年李望石（贊元）說：順治中按楚，有漢川縣民王某妻，一產六子。按北魏延興三年，秀容郡婦人一產四男。四產十六男，與此相似。
◎郝推官
郝某失其名，嘗為湖廣某郡推官。一日，送直指宿驛中，夜坐篝燈，倦而假寐，恍惚見有白衣女子針刺其額，驚覺，遂就寢。既臥，又若有刺其股者，創甚，急呼童子然燭視之，果有針在左股。疑其刺客，乃秉燭巡視室中，空無所有，至屋隅暗處，有緯蕭障之，隙而窺焉，見一物如大鳥，人立，遍體似水晶，臟腑皆見，見人即前攫，急以手中梃逼之，遂倚壁上不能起。大呼從人，破窗而人，梃刃交下，乃死，竟不知其何怪也？劉吏部公<甬戈>說。
◎林四娘
閩陳寶鑰，字綠崖，觀察青州。一日，燕坐齋中，忽有小鬟，年可十四五，姿首甚美，搴簾入曰：「林四娘見。」陳驚愕，莫知所以。逡巡間，四娘已至前萬福，蠻髻朱衣，繡半臂，鳳觜靴，腰佩雙劍。陳疑其仙俠，不得已，揖就坐。四娘曰：「妾故衡王宮嬪也，生長金陵。衡王昔以千金聘妾，入後宮，寵絕倫輩，不幸早死，殯於宮中。不數年，國破，遂北去。妾魂魄猶戀故墟，今宮殿荒蕪，聊欲假君亭館延客，固無益於君，亦無所損於君，願無疑焉。」陳唯唯。自是日必一至。每張筵，初不見有賓客，但聞笑語酬酢。久之，設具宴陳，及陳鄉人公車者十數輩鹹在坐。嘉肴旨酒，不異人世，然亦不知何從至也。酒酣，四娘敘述宮中舊事，悲不自勝，引節而歌，聲甚哀怨，舉坐沾衣罷酒。如是年餘。一日，黯然有離別之色，告陳曰：「妾塵緣已盡，當往終南，以君情誼厚，一來取別耳。」自後遂絕。有詩一卷，長山李五弦司寇（化熙）有寫本雲。又程周量會元記其一詩雲：「靜鎖深宮憶往年，樓臺簫鼓遍烽煙；紅顏力弱難為厲，黑海心悲只學禪。細讀蓮花千百偈，閑看貝葉兩三篇；梨園高唱〔昇平曲〕，君試聽之亦惘然。」
◎秦時人
遼東醫無閭山中，有人斸參，見毛人長丈許，驚而卻走。毛人招之曰：「吾非妖魅，乃秦時築長城卒。昔同輩數萬人，今僅七人在耳。」因問其飲食居處狀，曰：「始饑食松柏實，渴飲溪水，久之不復饑渴矣。」言已，去如飛鳥。友人某親聞之操江宜中丞（永貴）雲。又巴山中有白髯叟，采樵者嘗見之，自雲唐時人。嶽儀部石齋（貞）說。
◎離非女子
故友南粵陸漢東（卿）孝廉，有小硯，是南漢劉鋹宮中物，有鋹宮人離非女子篆銘。卿死子幼，此硯不知流落何所？石埭令姚六康（子莊）為予言之，姚亦粵人。
◎謝在杭
謝在杭（肇浙），閩之長樂人。少讀書邑蕭氏園，園素多怪異，人無敢居者，謝不之信。一夕坐燈下，忽一女子前，拜且泣。謝叱之，女子曰：「妾負冤久，求公申之，非魅也。妾湖州德清人，幼隨父客此。同行某甲者，中表戚也，利父囊橐，遂殺父，恐妾鳴於官司，並置諸死，今數載矣。公異日必官於湖，望逮甲窮治抵罪，使妾家知妾父子死所，父子目瞑矣！」謝許之，戒勿復出為祟，自是竟無它。是年謝中鄉試，果筮仕湖州推官。抵任後，即檄縣捕甲至，一訊立伏，遂抵罪，郡人以為神。姚禮部（瑯）曾令長樂，為予言如此。
◎南江野人
蜀張獻忠之亂，遺民奔竄山谷，久之遂為野人。南江有二野人，能手格猛虎，恆擘獐鹿啖之，懸崖絕壁，騰上如鳥隼。雖其家人親戚招之，疾走不顧也。嶽儀部石齋，南江人，為予說。
◎尼涵光
尼涵光，江西宜黃人，姓鄒氏，歸譚大司馬綸之孫。其夫椎魯不知書，涵光棄去，走京師，上書請南遷，不報。會鼎革，遂為尼。每談故明門戶事，源流甚晰，居寶應。朱秋崖（克生）曾見之。
◎陳百史
秀水張侍郎（天植）流塞外時，一夕召乩仙，仙至，大書雲：「我陳百史也，今為尚陽堡土地」，因謂「諸公可召吾兒來。」時其子掖臣徙居尚陽，家城外。張謂城門下鑰，請俟明日。又書雲：「渠今夕飲城內某家。」往偵之，果然。比至，凡書數百言，皆言家事及訓誡之語。後在遼陽海寧相邸中，亦往往見形，與談笑如平生。
◎宋齊丘語
宋齊丘表請與故吳太子璉絕婚曰：「非獨婦人有七出，夫有罪，亦可出。」此與《左傳》「人盡夫也」之語，可為絕對。
◎漢碑異姓
《金薤琳瑯》所載漢碑碑陰故吏門生姓名，有絕異者。如韓敕碑有麃（次公）、充（宙）、番（君舉）、加（進）、亓（輝、魯人，恐即亓官之後）、弓（如）、骨（通國）。孔宙碑有叔（香）、如廬（浮、北海劇人）、薤（章）。魯峻碑敢（敦）、東鄉（晨。河間阜城人）。景君碑羽（質）、臨（照）、水丘（郎、營陵人）、中、（名闕，字季遠）、炅（詩）、立（遷）。又漢碑陰有弟子（洪丞相《隸釋》謂親受業者）、門生（次相傳授）、門童（未冠）、故吏（掾屬）、故民（占籍）、處士（非吏非民）、義士、義民（非所蒞）。又有故修行（趙明誠謂《後漢·百官誌》註：河南尹官屬有循行百三十人。《晉書·百官誌》亦有之。修乃循之訛，都穆謂當信碑本，以正《漢書》之誤）、故午（似是皂隸賤役）。
◎香山{奧土}
<奧土>門在香山縣大海中，忽起一石，埂廣十餘丈，長六里許，首尾相屬不斷，如蓮之有莖，中途甕城名關閘，逾之抵<奧土>門，則如蓮<奧土>。番人依山築城，廣袤四五里，三面皆臨巨浸，惟北通地脈一莖耳。海中諸峰包裹，前十里為十字門，如兩眉橫列，而缺其正中。又南十里為小橫琴，塞隘口；又南稍折西為大橫琴，重案也。番人之停舶必於灣，灣之所在，即名澳，香山故有澳，名浪白，諸番互市其中。而今之<奧土>門，則舊名濠鏡地，有南北二灣。明萬歷中，有大西洋人至此樂之，遂請濠鏡為澳，而就二灣停舶。久之，益自彼國遣眾聚居，歲輸稅五百金，本朝除之。番人安其業者已數世，所居率依山為樓，三層，方者、圓者、三角者、六角八角者，俱為螺旋形以入。其教曰天主，其寺曰三吧，高十餘丈，於屋側啟門戶，石作雕鏤，金碧照耀。寺僧曰法王，以時集男女禮拜，其所奉曰天母，名瑪利亞，抱一嬰兒，曰天主，為耶穌，被服珍怪，障以琉璃，望之毛發生動，雲漢哀帝時人也。寺有風琴，其琴銅弦，彈之以和經唄，並管簫諸樂器，藏機木櫃，聯以絲繩，輪牙相錯，一人轉機，則諸音並奏。有定時臺，巨鐘覆其下，立飛仙臺隅，為擊撞形，亦以機轉之，按時發響，起子末一聲，至午初十二聲，復起午末一聲，至子初十二聲，晝夜循環無少爽；前揭圓槃，書十二辰，俟某時鐘動，則蟾蜍移籌指某位。有千里鏡，番人持之登高以望舶，械仗帆檣，可矚三十里外。又有玻璃千人鏡、多寶鏡、顯微鏡、小自鳴鐘、自行表，以及海洋全圖、璇璣諸器，皆極工巧。花有貝多羅、丁香，禽有五色鸚鵡、麼鳳倒掛，獸有犭蒙犭貴、短狗。其人昂鼻蜷發，目深碧不眴；貴女而賤男，晝臥而夜起。男有白黑二種，白者貴，黑者為奴。衣以多羅尼、辟支，曳高屐，戴黑氈笠，相見脫之以為禮。腰佩長刀，刀著地尺許；間有握赤藤者，則甚貴，<奧土>中四人而已。其女子則華襧寶靨，出以錦被蒙其首，而跣足不襪。其家政女子操之，父死，女襲其業，男子則出嫁女家，不得有二色，犯者，女訴之法王，立誅死，或許悔過，則以鐵鉤鉤其手足，血流被體而免之。<奧土>中有議事亭，番目四人，受命於其國，更番董市事。凡市〔事〕經四人議，眾莫敢違，及官司有令，亦必下其議於四人者，議得當以報聞。其行賈之地曰馬西，以中國絲帛、白鉛易胡椒、檀香、蘇木以歸，且與馬西約：不得以所產市他國。康熙辛未，馬西背約，私與他國市，<奧土>人怒，駕舸往所市之國責之。馬西患之，遂相仇殺，死者三百餘人，市道中絕。稍西曰小西洋，去中國萬里，半年始至，所產有碧琉璃諸器。極西曰大西洋，去中國九萬里，三年始至，往者以其太遠，只就旁島遷販，未嘗親至其地也。番舶之出以冬月，冬月多北風，其來以四五月，四五月多南風。既出，則<奧土>中黑白鬼一空，計期當返，則婦孺繞屋號呼，以祈南風，亦輒有驗。其舵工素與海習，雖卒遇颶母浮椒，亦萬不失一雲。右見龔兵部蘅圃（翔麟）《珠江奉使記》。
