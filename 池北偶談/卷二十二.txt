◎銀瓦寺古鏡
謝郎中方山（重輝）言：明末德州修河堤，於銀瓦寺前地中得古鏡一，規制甚小，照見隔城樓閣塔寺、人物往來，纖毫畢具。寺僧深匿之，今亡。
◎短人
田少司寇漪亭（雯）言：德州兵器庫，自明季扃鐍久。順治初，有司開視之，於室奧壁下見一短人，身才尺許，形如老翁，遍體有毛，左膝長跪，左手垂而拳，右足履地，右肘拊膝，而手承頤，須發皓白，攢眉閉目，若悲苦之狀。頃之雷電繞屋，失所在。
◎嶗山道士
嶗山又名勞山，在即墨界，山中多一二百歲人。有高密張生者，讀書道觀。觀有老道士，形貌怪醜，執樵蘇之役，張意忽之。一日買二牛，其家去山百里餘，若無人遣送，方躊躇頃，道士忽謂張曰：「君似有所思，得勿以牛故耶？吾為君送之。」張異其言，逡巡已失牛。比歸，問家人，曰：「某日某時，有道人送二牛至。」憶其時正立談頃也。自是知非常人，頗禮之。又一日，張為其徒說《周易》，道人從窗外聽之，呼曰：「君所述皆俗說。」試叩之，名理出人意表。生授其學，遂以說《易》擅東方。一日薄暮，大雷雨震電，張閉門，從窗隙中見天神數百輩，圍繞道士房，如作禮狀，驚愕不敢喘息。比達曙，雨止，開門視之，道士門已反鐍，寂無人矣。是夜，山中道觀數十百處皆見道士焉。
◎宋孝廉數學
雲間宋孝廉幼清（懋澄），副都御史直方（征輿）父也，精數學。直方生時，預書一紙，緘付夫人曰：「是子中進士後，乃啟視之。」至順治四年丁亥，捷南宮，開前緘，有一行字雲：「此兒三十年後，當事新朝，官至三品，壽止五十。」後果於康熙丙午，以宗人府丞遷副都御史，至三品；明年丁未卒官。年正五十也。又嘗與淮南白孝廉同年友善，白亦精數學。一日晨起，謂夫人曰：「今年九月某日，白兄當死。渠無子，我當渡江取別，為治後事。」遂買舟渡江。比至，白已候門，迎笑曰：「我固知兄今日必來相送。」遂閉門相對痛飲數日；至期，白無病而逝。先生為治後事畢，乃歸。歸謂夫人曰：「白兄事已完，吾明年三月，亦當逝矣！」如期而卒。宋有《九籥集》，如稗官家劉東山、杜十娘等事，皆集中所載也。
◎張谷山
張谷山，潁州人，日與小兒嬉戲，人不知其有道者也。張有表兄客薊州，一日除夕，嫂方制餛飩祀先，念夫而嘆。谷山在側曰：「嫂無憂，吾為嫂今日一至兄所，請寄餛飩為信。」潁去薊二千餘裏，日未移晷已返，雲：「適至薊，見兄亡恙。」嫂笑其妄。谷山探懷出家書及夫昔所絮衣，雲：「此豈妄耶？」自是人始驚其神異。後入武當山，不知所終。遺二陶器，盛夏盛肉不腐。此與萬回事相類，劉公<甬戈>吏部說。
◎陶松雲
陶松雲者，居吳江，自雲少時遇許旌陽謂曰：「吾弟子三十餘人，皆在下界，汝其一也。今命汝以度人為功行，汝其慎之！」常有一士夫往謁陶，求養生術。陶語人曰：「此人不久當死，安望長生。」問其故，雲：「凡人作虧心事，一事則神縮一寸。今觀此君，神才數寸耳。」竟如其言。
◎李神仙
利津李神仙者，占卜射覆多奇中。露化李吉津宮詹（呈樣）在京師，一日問李前程事，李書一聯雲：「洗耳目同高士潔，披襟不讓大王雄。」後半載，宮詹以建言流徙出關，途次永平，有一秀才迎道側，具刺自言貧苦，求資助。視其名，則高士潔也，大駭嘆。及出關，一守備王姓，素受宮詹恩，聞公至，遠來相送，因為誦前詩，及第六句，王駭曰；「雄，即某小字也。」李公太息，以為定數不爽如此。至康熙元年，詔許生還。李公一日偶舉此事語長洲尤太史展成（侗），尤又駭曰：「此詩乃某昔年戲作《論語詩》中之一也。」李今已老，尚往來燕、趙、齊、魯間。
◎洞庭神
宋牧仲（犖）言其鄉梁中翰（遂）奉使西粵時，道出洞庭，風日晴明，呼風而渡。忽雷雨驟至，雲氣晝晦，舟中人共見一神人，美須髯，戴烏紗巾，騎異獸，行水上。獸身半在波濤中，僅露頭角。後一人形貌怪偉，銜獸尾而行，其速如飛。去船里許，人獸皆漸騰上，雲雨晦冥，遂不復見。舟人以為洞庭之神也（梁，丙戌進士，後官山東提學道僉事）。
◎雷侍禦子
井研胡菊潭相國（世安），嘗說其邑雷侍禦某為縣令時，生一子，八歲而夭。後復生一子，年七八歲，一日晨睡不醒，喚久之，乃覺，自雲：適見其兄來呼，入一山，似非人境；且贈之詩雲：「三生未了塵凡業，一夕初完渾沌胎。紫竹臺前千劫盡，白羅天外百花開。」正吟末句，忽雲：「父母喚汝，可去為我致問安好也。」高念東侍郎說。
◎前知
郭學憲（諫），福山人，兵部尚書君弼先生（宗臯）曾孫。言其縣人劉某，少雲遊四方，餘二十年始歸。明末山東亂，諸郡縣皆嚴守禦，縣令召劉問休咎。劉雲：「城必無恙，守亦得，不守亦得。然某必死兵。」令笑曰：「城既無恙，汝但留城中何患。」劉曰：「數定矣，不可逃也！」遂辭去。至城西一村，村人皆避兵他徙，劉獨止不去。適有兩人避兵過之，劉指東路曰：「此去直東，凡有山林處皆可避，即途遇敵騎，毋恐，必無害。」兩人強之同行，不可，但雲：「明日覓我骸骨於村西某樹下，即兩君報我矣。疾走勿復顧。」兩人不得已，趨去，道遇鐵騎絡繹，竟免俘執。兵去，如約訪之，果死樹下矣。城亦無恙，乃告於令葬之。
◎地震
康熙戊申六月十七日戌刻，山東、江南、浙江、河南諸省，同時地大震，而山東之沂、莒、郯三州縣尤甚。郯之馬頭鎮，死傷數千人，地裂山潰，沙水湧出，水中多有魚蟹之屬。又天鼓鳴，鐘鼓自鳴。淮北沭陽人白日見一龍騰起，金鱗爛然，時方晴明無雲氣雲。
◎梁尚書
鄢陵梁尚書（廷棟）官陜西，一日，按部河州，有通官四人迎於道左。其一人望見梁公，股慄伏地。比至，稱病不謁。梁怪之，勒令出見。一見怒甚，即核其交通外彜、侵冒軍實罪狀，劾而殺之。將服刑，告人曰：「吾死固矣。吾少時至一山寺，見寺僧饒於貲，吾以計殺而掠之，今三十餘年矣。頃望見梁公之貌，宛然僧也，又一目眇，吾死固矣。」尚書從孫曰緝侍禦（熙）說。
◎劉尚書琴
鄢陵刑部尚書劉公訒，前刑書璟子也。性嗜琴，嘗蓄一蕉葉琴，其輕如蟬翼，蓋古物也。一日，晝寢初覺，見一黃衣人坐而鼓之，其聲絕妙，起視則無所睹矣。公自是琴理益精。河南亂後，失琴所在。
◎王祭酒
吾郡歷城明翰林王公敕，字雲芝，成化甲辰進士及第第三人。諸生時，讀書臥牛山寺，夜見地有火光，發之，得石匣。匣有書二冊，讀之，遂能禦風出神，知未來休咎。生平異事甚多，嘗與僧采枸杞山上，僧先下扣門，公已先在啟扃。官河南、四川督學，試日，諸生見鎖院窗廡各有一公危坐。一日見白雲一片，命騎追之，雲落地化為石，色如雪，煮食之，其甘如飴，曰：「此雲母也。」行輝縣山中，忽下輿拜曰：「丈乃在此。」令掘地，得奇石，置之百泉書院。又於道左古垣中，開視得紫石硯二枚，各有鴛鴦一隻，雌雄相向。嘗雲：「地如竹篩眼，凡有異寶皆可見。」又采杞僧臨終，公問所欲，曰：「欲富貴兼之。」公曰：「但堪作一藩王耳！」朱書其背曰：「蜀王。」比王生第二子，背上隱隱有書字。尹恭簡寢疾，問之，曰：「有大鶴入室飛旋，已而颺去，公之神也。」果然。官終南國子祭酒，預知死期，怛化時，四城門皆見公羽衣鶴氅而去，如雲水道人。鄉人於良鄉道中遇鼓吹從南來，視之，乃公也。王陽明素推服之，張尚書鶴鳴為作傳。先贈司徒公生時，大父方伯贈司徒公，取公名名之。
◎民母鼻子
民母，嫡母也。見《漢》服虔註。又王伯厚《漢制考》雲：「始生子為鼻子。」
◎倉頡
倉頡祠墓，在壽光縣城西門瀕河。劉文和公（珝）縣人也，幼時讀書外塾，每往返涉水，輒有白須老人負之，久之，問何人？答曰：「我倉頡所遣送迎公者，他日富貴毋相忘。」公既貴，後謁倉頡祠，有侍者形容宛如所見，遂新其祠墓雲。
◎靖州雞鵝
靖州觀音寺，與副將某署相鄰。一日，廚人宰鵝，鵝忽飛上寺殿鴟尾。僧異之，因乞施寺中。每朝夕課誦，鵝輒上殿諦聽，日食蔬飲水而已。自順治中，至今二十餘年尚在。又明季寺有一雞，亦在佛前晨夕聽經，如是四十年化去。一夕，見夢老僧曰：「弟子已往生武岡王府，三年後，師可來一相視。」僧異其言。及期往，武岡郡王生子適三歲矣，不能言，見老僧至，忽問訊曰：「別師三載無恙乎？」僧歸，紀其事於石。有吳君者，從軍湖南，至寺親見之。蠢動俱含佛性，信然。
◎趙解元
趙浮山（作舟），登州大嵩衛人，順治甲午領解，乙未公車入京師，居汾陽館。館中廳事有武安王神像，趙居其側，偶狎一妓。其父趙翁曾官通判，裏居，放榜之夕，忽夢入一大城，有偉丈夫自委巷出，揖翁問曰：「君非趙某耶？」曰：「是也。」曰：「吾潘姓，關帝下直日功曹也。爾子本應今科高第入翰林，以近日得罪神明，奏聞上帝，且降罰矣。」頃之，鼓樂騶從駢闐而至，有神人峨冠盛服，手黃紙，功曹亟指示曰：「旨下矣，可俯伏聽之。」翁如言，竊視紙上，則大書「趙作舟」三字，以朱筆勒之。功曹曰：「君可去矣。郎君罪止罰科耳。」作舟既下第歸，入門，翁詰其故，且具述夢中所見，作舟悚然。後蹭蹬公車者二十四年，署東平州學正，康熙己未始登第，改翰林院庶吉士。親述其事如此。
◎異馬異牛
癸亥在京師，見一馬，索值千二百金，通身毛如新鵝兒黃，無一莖異，惟尾鬣獨黑。又一馬索值五百金，通身如雪，上作桃花文，紅鮮可愛。又額駙石公家一紫花牸牛，文如海棠色，施銜勒，走及奔馬，雲得之南中。
◎波斯犬
嘗於慈仁寺市見一波斯犬，高不盈尺，毛質如紫貂，聳耳尖喙短脛，以哆囉尼覆其背，雲通曉百戲，索價至五十金。亦宋太宗桃花犬之屬也。
◎梅異
宣城自本朝來，科甲久不振。康熙己未，施侍講愚山（閏章）、高檢討阮懷（詠）以辟薦，孫編修予立（卓）、茆編修楚畹（薦馨）以鼎甲，四人同時入翰林。時施園有梅，三月復開四花，其方位恰應四人所居，人以為異。梅孝廉淵公（清）繪為圖。壬戌，阮吉士（爾詢）亦入翰林。或謂宣城有文昌閣久頹廢，甫新之，五君遂相次入翰林雲（壬戌，茆卒。癸亥，施、孫相繼卒。乙丑，高卒。又不知何說也）。
◎簽驗
京師前門關帝廟簽，夙稱奇驗。予順治己亥謁選往祈，初得簽雲：「今君庚甲未亨通，且向江頭作釣翁。玉兔重生應發跡，萬人頭上逞英雄。」又雲：「玉兔重生當得意，恰如枯木再逢春。」爾時殊不解。是年十月，得揚州推官，以明年庚子春之任。在廣陵五年，以甲辰十月內遷禮部郎。所謂庚甲者，蓋合始終而言之。揚郡瀕江，故曰江頭也。然終未悟後二句所指。至庚申年八月置閏，而予以崇禎甲戌生，實在閏八月，過閏中秋四閱月，遂蒙聖恩擢拜國子祭酒。於是乃悟玉兔重生之義。諺雲：飲啄皆前定。詎不信夫？
◎名龜
麟、鳳、龜、龍，並稱四靈。漢、唐、宋已來，取龜字命名者不可勝紀。至明遂以為諱，殊不可解。惟張太嶽生時，其母夢一大龜入室，因名之曰龜。後夢神人謂泄天機，乃易名。
◎蜘蛛塔
京師城西慈慧寺，有蜘蛛塔。萬歷中，少詹南充黃公平倩（輝）書碑。平倩耽禪悅，與僧愚庵善，嘗住此寺。一日方誦《金剛經》次，一蜘蛛緣案上，向佛而俯，驅之復來。黃曰：「爾以聽經來耶？」為誦終卷，又為說情想因緣竟，蜘蛛立蛻化去。因以桑門法起塔，復書碑記其事雲。
◎義蜂冢
金山有義蜂冢。鎮江府廨有蜂一筒逸出，其王斃，群蜂相揉藉，爭死之，不下萬餘。嘉靖中，鎮江嚴同知者為立義蜂冢，徐尚書養齋（問）作《蜂冢歌》紀事雲：「群蜂勢方屯，主蜂自殘折，意氣許與成君臣，義心欲奮秋陽烈。摧軀抉股同死君，田橫門客多如雲。後人重死不重義，奉頭鼠竄何紛紛。微蟲感恩乃至爾，籲嗟萬靈不如此！金山山高江水寒，孤冢蒼茫為誰起？」《西園雜記》雲：嚴名應階。《綠雪堂雜言》雲：「在北固山，楊邃庵閣老表為義蜂冢。
◎萬孔
明成化中，萬安為相，與萬貴妃通族，為古今笑柄。然陳後主時，都官尚書孔範與孔貴嬪結為兄妹，已前此矣。乃知奸邪行事，亦有所本。
◎謝鳳
宋謝鳳，康樂之子，超宗父也。元嘉中為鄞令（今奉化縣），屢著靈異，縣人祠之。元大德十二年饑，有巨艘自南劍運米至鮚寧，聞有人招之者曰：「吾謝風也。」人賴以活。至正中，寧海賊犯境，官軍逆戰，仰見大旗飛揚，萬騎雲合，旗有「謝」字，賊駭而奔，斬獲無數。貝瓊《清江集》有謝公廟記。
◎懿徽二宗事相類
《學圃萱蘇》載：唐懿宗於苑中取石造山，崎危詰屈，有若天成。又命取終南草木植之，山禽野獸，縱其往復，造屋室如庶民家。未及半年，奇花異草，自然生滿宮殿。識者以為丘墟之象，與宋徽宗艮嶽事絕相類。
◎木晶
門人南陽李鴻，嘗贈予印章，色類ヤ檀，質如玉，上作龜紐，甚精。雲是木晶，海外產也。
◎宋諸相八字
宋人小說載蔡京八字：丁亥、壬寅、壬辰、辛亥，與東京鄭粉兒子幹支盡同。《猗覺寮雜記》：韓莊敏與吳沖卿、王禹玉同詣天祿山人卦肆，莊敏先雲己未七月初九日寅時生，禹玉午時生，天祿皆雲極貴。後俱宰相。《能改齋漫錄》載曾布八字：乙亥、丁亥、辛亥、己亥，與章惇同乙亥生，章戲呼曾為「四亥公」。又蕭註八字：癸丑、乙丑、乙丑、丁丑。王安石以辛酉十一月十二日辰時生。韓絳以辰年、辰月、辰日、辰時生。布以大觀元年八月二日卒，其弟肇以三日卒，先後才一日。京與祖某、父準皆以七月二十一日卒，三世同忌日，見《老學庵筆記》。
◎何中官
《酌中誌略》載：弘治時，中官何文鼎以壽寧侯事，忤孝宗，死後，於宮中常戛銅缸為厲。按《西園雜鈔》雲：「孝皇始甚怒，既聞文鼎言，然之，止責置南京閑住。鄭端簡公《吾學編餘》雲：文鼎素忠直，二張褰視禦帷，文鼎持大瓜簍之，幾死，泰陵竟不罪文鼎。三說皆不同，然死而為厲之說，非實錄。
◎相國孫
雲間某相國之孫某，乞米於人，歸途無力自負，覓一市傭代之，嗔其行遲，曰：「吾生相門，不能肩負，固也；汝傭也，胡為亦爾？」對曰：「吾亦某尚書孫也。」此聞諸董蒼水（俞）孝廉者。貴人子孫，不可不知。
◎宋三賢八字
富文忠公以甲辰正月二十日巳時生；蘇子容以庚申二月二十二日巳時生；王正仲以癸亥正月十一日申時生。李公擇、孫莘老相善，公擇卒以元祐五年二月二日，莘老以三日，先後才一日。俱見吳曾《漫錄》。
◎左手把筆
棗強宋中郎（師祁），康熙丁未進士，工諸體書，後知獲嘉縣，忽遘風疾，遂以左手把筆，其工不減於舊。《老學庵筆記》載陸元長、宗室不微、梁子輔，皆用左手作字，勝於右手。又趙廣以左手畫觀音大士，信有之矣。
◎故藩址
濟南德藩故宮，面南山，負百花洲，宮中泉眼以數十計，皆澄泓見底，石子如摴蒱然。青州衡藩故宮，亂後尚存望春樓及流觴曲池，上有偃蓋松，蓋數百年古物。予順治丙申飲於此，甘橘、繡球尚數十株。後丙午、丁未間，周中丞（有德）另建撫署，乃即德藩廢宮故址，移衡藩木石以構之，落成，壯麗甚，衡藩廢宮鞠為茂草矣。放翁記長安民家契券四至，有雲：某處至花萼樓，某處至含元殿者。古今皆然。
◎山無僧寺
陸放翁雲：天下名山，惟華山、青城、茅山無僧寺。吾鄉勞山亦無僧寺。明萬歷間，憨山大師建海印寺於勞山，尋為道流所訟，譴戍粵東。
◎米太僕研
米紫來翰林（漢雯）說，其大父太僕公（萬鐘）知六合縣日，蓄一古研，甚寶惜。一日渡江，沉於水，急懸重賞募善泅者下取之，百計不能得，但惋惜而已。次早將解纜，忽有紅霞起水面，其光燭天，公曰：「必吾研也。」命舟人於其下索之，研果隨手出。公大喜，賞之如格。
◎煞風景
予在江南時，目擊煞風景者四事：一、金陵桃葉渡，順治初，一縣令邵姓者建橋其上，榜曰「利濟」。一、青溪長板橋，明末為葛禮部寅亮所毀。一、焦山焦先祠，像設作冕旒如王者，旁設儀仗。一、金山築城壘，有鎮江孔知府者，曲阜聖裔也，於諸門朱書「乾坎艮震」等宇。山有裴頭陀藏金洞，孔改題曰：「開山第一洞。」每舉似人，皆為捧腹。
◎白帽子
張影繡庶常（光豸），南宮人。康熙戊午，赴順天鄉試。時其父病，意不欲往，父強之再三，乃行。是夜宿旅舍，夢有人送一白帽子令著，覺而惡之。自是每夜必夢，心悸欲歸，而父書至，言病良已，遂勉終場事。歸塗夢亦如初。抵家，父已久愈，而報人尋至，則張領解矣。是夕遂不復夢。明晨賀客群至，一客忽雲：「邑中自大司馬白公後久無冠冕者，喜君繼之。」張始恍然而悟。白公諱圭，前明正統某科解元，累官兵部尚書。
◎宮侍禦
泰州宮侍禦宗袞（夢仁），初名弘宗，久困場屋，欲更名。一夕，夢鄉前輩林會元東城（春）手書一冊予之。林公字子仁，於是更名夢仁。是科己酉，遂舉順天鄉試。明年庚戌，中會元。癸丑殿試，入翰林，改御史。
◎名字
予兄叔子（士祜）十餘歲時，在家塾，一日會食，有舉焦太史姓名為問者，或曰：「此無它，亦如魏相字弱翁之類耳。」兄在末坐遙對曰：「非也。此本《考工記·輪人》：其輻廣以為之弱。」舉坐驚嘆，以為夙慧。
◎老子
唐追尊老子為玄元皇帝。至宋政和中，崇奉道教，又詔升老子於列傳之首，別為一帙，尊《道德》為大經，禦制註解，令學者與《易》、《書》等經分習之，禁以耳、聃、伯陽命名。其為兩代尊奉如此。
◎論語讖
《論語讖》雲：孔子讀《易》，韋編三絕，鐵撾三折，漆書三滅。後世但知韋編一語，下二語遂不著。又王原叔雲：顏子讀書，鐵鏑三摧。《風俗通古今註》雲：趙高用事，獻蒲為脯，指鹿為馬。鄭康成《禮器註》：趙高欲作亂，以青為黑，黑為黃，今人但知鹿馬一語。《高僧傳》載：支道林嘗養一鷹，人或問之，答曰：「當以神俊。」令人但知其賞馬，不知其賞鷹，惟坡公有《支遁鷹馬圖詩》。《世說》，郭林宗還鄉裏，送車千乘，獨李膺與林宗兵乘薄苯車，上大槐阪。觀者望之，若喬松之在霄漢。羹世止知同舟而不言同車。
◎王延
明尚寶少卿王延喆，文恪少子也。基母張氏，壽寧侯鶴齡之妹，昭聖皇後同產。延喆少以椒房入宮中，性豪侈。一日，有持宋槧《史記》求粥者，索價三百金。延喆紿其人曰：「姑留此，一月後可來取直。」乃鳩集善工，就宋版本摹刻，甫一月而畢工。其人如期至，索直，故紿之曰：「以原書還汝。」其人不辯真贗，持去。既而復來，曰：「此亦宋槧，而紙差，不如吾書，豈誤耶？」延喆大笑，告以故，因取新雕本數十部，散置堂上，示之曰：「君意在獲三百金耳，今如數予君，且為君書幻千萬億化身矣。」其人大喜過望。今所傳有震澤王氏摹刻印，即此本也。
又有持琥珀求售者，中有蜘蛛，形狀如生，索直百金。延喆謂蛛果生耶？曰：「然。」然則碎而視之，果爾即償百金，否則一錢不直。手碎之，果有生蛛自內躍出，行幾上數巡，見風化為水。乃立以百金償之，其豪快如此。
◎聖泉
貴陽城西南，有聖泉，有貴人至，輒沸起，驗之百不失一。滇逆將倡亂，雲貴總督甘公文暨諸大吏，一日遊泉上，泉不沸，怪之。未幾亂作，甘死之。又陸郟縣（次雲）說，孫可望在黔中時，有僭逆之誌，至泉卜之，水竟不至；可望怒，以炮擊之，今泉上石欄，炮痕尚存。
◎蘇文
宋時諺雲：「蘇文熟，啖羊肉。」殿帥姚某性饕餮，每得坡公手帖，輒換得羊肉數斤，故坡有傳語「本官今日斷屠」之謔。杜祁公為相清儉，非會客不食羊肉。按宋時京官日支羊肉錢，故雲。
◎廈門磚刻
明季崇禎庚辰歲，有閩僧貫一者，居鷺門，（即今廈門。）夜坐，見籬外坡陀有光，連三夕。怪之，因掘地得古磚，背印兩圓花突起，面刻古隸四行，其文曰：「草雞夜鳴，長耳大尾。幹頭銜鼠，拍水而起。殺人如麻，血成海水。起年滅年，六甲更始。庚小熙皞，太平千紀。」凡四十字。閩縣陳衎盤生明末著《槎上老舌》一書，備記其語，至今癸亥四十四年矣。識者曰：雞酉字也，加草頭大尾長耳，鄭字也，幹頭甲字，鼠子字也。謂鄭芝龍以天啟甲子起海中為群盜也。明年甲子，距前甲子六十年矣。庚小熙皞，寓年號也。前年萬正色克復金門、廈門，今年施瑯克澎湖，鄭克爽上表乞降，臺灣悉平。六十年海氛一朝蕩滌，此固國家靈長之福，而天數已預定矣，異哉！
◎風聞
陳衎雲，風聞二字出《漢書·尉佗傳》：「風聞老夫父母墓已壞削。」又《晉書》，顧和對王導曰：「明公寧使網漏吞舟，何忍采風聞以察察為政？」
◎少正
陳衎雲：「少正卯其人名卯，而官少正也。當時魯、鄭皆有少正之官，列於卿，故子產亦稱少正。」按《氏族博考》雲：「以官為氏者有公正、宗正、少正、正令等。」蓋卯官少正，其後列國為此官者，子孫因以為氏耳。
◎郝氏遇仙
霸州郝恭定公（惟訥）母李太夫人，戶部侍郎傑之配也。孕公時，家有盜警，夫人倉卒墜樓傷股。忽有老嫗詣門，自言能療，且曰：「腹中兒當大貴，吾並活之。」先一手摩股，久之，投藥少許，骨格格有聲，遂相屬，胎竟不墮。酬以金帛，辭弗受，竟去，不知所之。後公中順治丁亥進士，歷官左都御史、工、刑、禮、戶、吏五部尚書。
◎神黃豆
神黃豆，產滇之南僥西南彜中，形如槐角，子視常豆稍巨，用筒瓦火焙去其黑殼，碾作細末，白水下之，可永除小兒痘毒。服法：以每月初二日、十六日為期，半歲每服半粒，一歲每服一粒，一歲半每服一粒半，遞加至三歲，服三粒，則終身不出痘矣。或曰：按二十四氣服之，以二十四粒為度。雲南趙玉峰（士麟）中丞、王子玠（瑜）刑部說。
◎癸亥地震
康熙癸亥十月初五日，山西巡撫穆爾賽疏報：太原府屬地震，凡十五州縣，而代州崞縣、繁峙為甚。崞縣城陷地中，毀廬舍凡六萬餘間，與丁未山東、己未京師之災相似。
◎族望
唐人好稱族望，如王則太原，鄭則滎陽，李則隴西、贊皇，杜則京兆，梁則安定，張則河東、清河，崔則博陵之類。雖傳誌之文亦然。迄今考之，竟不知為何郡縣人，殊可恨。宋人罷官者多居近畿，不歸其鄉，死即葬焉，子孫亦遂占籍。如鉅野晁氏、東萊呂氏、華陽範氏、梓州蘇氏（易簡），代居京師。又如歐陽居潁而葬新鄭，蘇公居許而葬郟。後世過廬陵、眉州者，豈復可尋其仿彿耶？此二者至明乃無之。
◎魚石
前即墨令周屺公（斯盛）說：汧陽縣有魚石，如饅頭狀，破之即成兩石，各有一魚形，鱗鬣宛然，以手摩揩之，作魚腥雲。此山一溪中所產石子盡然。溪有魚石娘子廟，求石者必禱之，不禱則石皆無魚也。前郟令陸雲士（次雲）又說：新昌縣有水簾洞，洞口出石，亦如饅頭狀。人戲雲欲得糖者，或肉或菜者，破之一一逼肖。造物狡獪如此。
◎叫蛇
粵西有叫蛇，能呼人姓名，應之即死，然性畏蜈蚣。逆旅主人每以篋貯蜈蚣，客至輒授之，令置枕旁雲：「夜半舍外有呼姓名者，慎勿應，但開篋縱蜈蚣，蜈蚣即徑去食蛇腦，已，仍還篋中。」
◎泰山孝子
順治十年四月，泰安州知州某於泰山下行，忽見片雲自山巔下，雲中一人，端然而立，初以為仙，及墜地，則一童子也。驚問之，曰：「曲阜人，孔姓，方十歲。母病，私禱太山府君，願殞身續母命。母病尋愈，私來捨身巖，欲踐夙約，不知何以至此。」知州大嗟異，以乘輿載之送歸。
◎蘇公墓
郟縣二蘇公墓，明末劇寇吳宗聖作亂，松柏剪伐無餘。順治初，知縣張石只（篤行，章丘人，丙戌進士）至，謁墓下，復為封樹立碑，增植松樹千餘株。題詩雲：「峨眉遙望獨傷情，樹盡碑殘野草生，莫道荒村煙火絕，山家今日是清明。」是夜夢一青衣曰：「東坡遣致謝。」問先生今何在？曰：「在臨汝，公至彼當相見。」是歲七月，以事至汝州，有青衣款門，遺一卷，乃東坡墨跡《蜀岡送蘇伯固之嶺南》五言詩也。青衣忽不見，張異之，因命工摹勒於石，自記其本末如此。
◎洞溪物產
陸次雲《洞溪纖誌》所載物產有絕奇者，略記於此。風鬼，出黔中，無形無影，能以旋風攝人。夜叉，產蜀之黎州，穴生，長七尺，亦名曰玃，路見婦人，盜之入穴，生子以楊為姓。木客，產粵洞中，衣服舉止與人不異，在恍忽有無間，野婆，亦產粵西，狀如嫗，陟險如飛，遇男子，負去求合。嘗有人刺其腰間，得一玉印，篆文莫能識。黃丈鬼，生東粵，身著黃衣，能為疫癘。潛牛，居江中，能上岸與牛鬥；角軟，入水濡之，復鬥，其力甚銳。肉翅虎，飛而下山，食人；食已，復飛去。《月山叢談》雲：「夔州府有鬼物，名小神子，高尺餘，一二十為群，依人以居，自景泰間始有之。皆異聞也。
◎成御史遇仙
前御史樂安成公寶慈（勇），明崇禎中，以疏救黃公石齋（道周）譴戍。鼎革後，隱崑崙山中。一日大雪，登絕頂，遙見松林中有人僵臥，意其凍死，趨而視之，四面皆積雪，無人跡。其人衣木葉，臥處丈許獨無雪，見公至；蹶然而起，曰：「候公久矣。」問其年，雲：「不記年歲，只憶少在京師見楊椒山赴西市，遂發憤出家學道耳。向見左蘿石、沈周泉二公，托訊公起居，故候於此。」問二公何在？曰：「在上帝左右。」因又言，二公每欲薦公自代，沈公雲：「成公正人，顧嘗疑我，今其疑須釋。」成公聞之，惘然有間，曰：「昔沈公疏論漳浦，遺書及我，我不答。此事人無知者，誠不妄矣！」道人自言有長生術，當授公。公曰：「吾陳人也，以速死為幸，長生何為？」道又曰：「聊試公耳。二年後清明日，當偕二公候公。」言畢謝去，步履如飛。公果以康熙戊戌清明無疾而逝。
◎響豆
同年李侍郎奉倩（迥）言：樂安縣有孫公者，年九十，強健如四五十歲人，自言生平惟服響豆。每歲槐子將熟時，輒令人守之，不令鳥雀啄落。既成實，即收作二枕，夜聽其有聲者，即響豆也。因棄其餘，如是數易而得響豆所在。每樹不過一枚，每歲服不過一粒，如是者數十年矣，無他術也。
