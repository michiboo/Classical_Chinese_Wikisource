◎一家完聚
浙東亂時，諸暨陳氏女年甫十六，為杭鎮撥什庫所得，鬻於銀工。工逼之，堅不肯從。杭人郭宗臣、朱膽生、尚禦公者，創義醵金，以贖難民，知女之義，贖之。方至，忽友人某贖一童子，問之，即其夫也。翌日贖一嫗至，乃其母也。繼又贖一嫗至，其姑也。有兩翁覓其妻，踉蹌至門，即其父與翁也。兩家骨肉，一時完聚，詢之，蓋將於十二月二十四日婚，而兵忽奄至，遂被掠雲。三人具衣蛻，治酒肴，為之合巹，給裝而歸之。人以為女子貞節所感。
◎關索
雲貴間，有關索嶺，有祠廟極靈。雲明初，師征雲南，至此見一古廟，廟中石爐插鐵箭一級，其上曰：漢將關索至此。雲南平，遂建關索廟，今香火甚盛。《月山叢談》：雲南平彜過曲靖，晉寧過江川，皆有關索嶺，上各有廟。蓋前代凡遇高埠置關，關吏備索，以挽舁者，故以名耳。傳訛之久，遂謂有是人，而實妄也。
◎洗眼方
右通政袁密山（景星），廣西平樂人，嘗傳一洗跟方雲：宋元豐間，某太守年七十，雙目不明，遇仙人傳此方。洗一年，目力如童子，錄之如左：
每歲立冬日，採桑葉一百二十片，懸風處令自於。每月用十片，水一碗，於砂罐內，煎至八分，去渣溫洗。每洗眼日，清凈齋戒，忌葷酒。正月初五日，二月初一日，三月初五日，四月初八日，五月初五日，六月初七日，七月初七日，八月初八日，九月三十日（月小則廿九日），十月初十日，十一月初十日，十二月初一日。
◎治鳥傷
凡鳥翅足折，餵以芝麻，仍嚼爛敷患處，即差。見《客座新聞》。宋三館書目有《<口木>（以麥反）漱》二卷，皆養鷹之法，具醫療之術。
◎孫文定
益都孫文定公（廷銓），世居顏神鎮。為童子時，常五鼓入塾，道遇一長人如方相狀，目睢盱可畏，直前欲搏之。公方悚懼，自覺身驟長與之等，且搏且卻，至孝水西岸玉皇宮，其物忽不見。公又常讀書齋中，有狐貽金豆數枚而去，其家有金豆山房，至今存焉。
◎男子生子
福建總兵官楊富有嬖童，生二子，楊子之，名曰天舍、地舍，魏惟度（憲）親見之。楊歷官江西提督。近樂陵男子範文仁，亦生子，內兄張賓公（實居）親見之。
◎采人參
《本草圖經》：人參一椏至四椏，各五葉。今遼東采參者，識其苗，不語，急以緯簾（涼帽名）覆其上，然後集人發掘，則得參甚多。否則苗倏不見，發之無所得。禮鬥儀雲：下有人參，上有紫氣，理或然也。康熙戊牛，予直內庭，曾應制賦禦苑人參詩，親睹其樹。唐人詩詠人參者絕少，惟韓翃雲：「上黨人參五葉齊。」溫岐雲：「松刺流空石差齒，煙香風軟人參蕊。」
◎白海棠
範烈女者，易州範良鼒女，許字田，未婚而夫死，烈女聞之，即自縊。庭前有海棠一株方花，時甚穠艷，女死，花忽變白。一時文人奇之，多為賦詠雲。
◎端肅拜
《周禮·九拜》，其一曰端肅拜，今人止以為婦人之禮。近見元人題跋，末亦有書端肅拜者，猶有古意。
◎三相女
李騰空林甫女，得道廬山，李太白有《送內往廬山尋女道士李騰空》詩。金陵張可度詩所謂「父居黃閣女崆峒，流水桃花石室中」是也。茅山有秦檜女繡大士像，甚靈異，居人不敢托宿。見蔣說。王安石女最工詩，見覺範詩雲雲。曰：「此浪子和尚耳。」見吳曾《漫錄》。又蔡卞妻亦安石女，有文。三奸皆有如此女子，亦一奇也。
◎白騾異
濮州兵侍谷原蘇公總督宣大時，一日聞邊警，親率偏師，出塞禦之。戰衄，與眾相失，敵追急，馬蹶而死。正倉皇間，忽山上一白騾馳下，公躍而乘之，得馳人塞。既至，騾忽不見。敵退，遣人至其山跡之，山有文昌祠，白騾宛然在焉。
◎異性
近所聞見異姓，再識如左。若干、昭、涉、詩、移、絮、茄、節、棧、冕、招、產、腰、閉、坑、縮、維、防、戲、波、友、昃、蟲、鱉、歹、奴、粟、竹、針、線、團、圓、續、羸、狡、灰、迮、旦、佴、俳、問、風、西、弟、諒、抗、朗、晃、角、細、答、扁、銀、教、興、行、賞、彥、要、<帶足>、庹、<彡且>、睢、、焉、見、猶、玉、環、星、邰、是、汝、式、土、昶、駟、鈔、樹。
又甲子科山西舉人有因必芳，曲沃人。降緯，介休人。又泰和縣早禾市巡檢遆修紀。涿州人。廣德州杭村巡檢爨礦，河南人。
◎兩裴迪
唐有兩裴迪：一天寶詩人，與王維、杜甫友善。一為王鐸辟租庸招納使。朱溫鎮宣武，辟節度判官，既篡位，拜右僕射。溫自岐還，將吏皆賜迎鑾葉贊功臣，入見，溫目迪曰：「葉贊之功，惟裴公有之。」見《五代史·雜傳》。
◎黃巢
黃巢自長安遁歸，奔於太山狼虎谷，為其甥林言斬首送徐州，其死明甚。乃小說杜撰，稱其遁去為僧，依張全義於洛陽。曾繪己像，題詩雲：「記得當年草上飛，鐵衣著盡著僧衣。天津橋上無人識，獨倚闌幹看落暉。」按此詩，乃元微之贈智度師絕句，特改首句「三陷思明三突圍」為雲雲耳。此宋陶谷、劉定之說。《癸辛雜誌》又雲，即雪竇禪師《賓退錄》亦已辯之，為此言者，真亂臣賊子之尤也。
◎餘聞錄之訛
《餘聞錄》記湖州吳進士為父乞壽詞於李西涯，西涯不許。吳問人曰：「今爵位大於西涯者誰耶？」曰：「太師英國公張輔也。」吳具幣求英公，英公令門館作詩與之。吳得詩，誇於人雲。黎愧曾（士弘）筆記亦載其事。不知英國公輔死土木之難，與李相去甚遠。黎博雅君子，亦仍其謬，何也？
◎禾山寺顏書
永新縣禾山寺傍，有顏魯公書「龍溪」兩大字，鐫於石壁，方廣徑丈。數百年已來，石壁如故，而二字每年輒徙下，今離地不二尺矣。
◎郭文毅
郭文毅（正域）貴盛時，與漢陽老孝廉劉某者為姻。一日，劉之女眷至郭氏，郭殊不加禮。歸而訴之孝廉，鬱鬱以歿，既數十年矣。明末獻賊屠武昌城市，人民稀少，有人入城，過城隍廟，見懸一牌雲：「郭正域劉某一案候審。」時正白晝，朱墨如新。漢陽宗侄孟谷（戩）說。
◎女化男
嘉靖中，山西男子李良雨化為女子，事載前史。近見《仁恕堂筆記》莊浪二事甚奇。一紅塵驛軍莊姓者婦寡，有一女已字人，年十二，忽變為男子。女羞不能自明，及就婚，其夫覺而聞之官，乃以聘禮還之夫家，聽其別娶。而夫之母憐女之婉嫕，又以其女歸之。今名莊啟盛，現為莊浪廳書役。丁巳秋，又有莊浪女子十五歲，亦化為男。與莊事僅隔十年，皆在莊浪，亦異聞也。
◎範忠貞
範忠貞（承謨）撫浙日，杭之西溪有虎攫人，遣卒往捕。一日，自詣水月和尚卜之，告以故，和尚答雲：「山頭大蟲任打，門內大蟲休惹。」範不悟而去。未幾遷閩督，遇逆藩之變，竟以身殉，始悟門內大蟲之語。
◎挑戰
挑戰二字見《左傳》，宣十二年，趙旃請挑戰，弗許。唐人詩屢用之。《類要》雲：兩陣既立，各以將出鬥，謂之挑戰。《劇談錄》白敏中興師討吐蕃，有酋帥衣緋茸裘，乘白馬，出陣，頻召漢軍鬥將。有潞州小將善射，馳馬彎弧而出，射中其項，抽短劍，踣於鞍上，脫緋裘金帶，奪馬而還。又李臨淮將白孝德，斬賊將劉龍仙事亦相類。又《五代史·周德威傳》有陳章者，號陳夜叉，乘白馬，被朱甲以自異，求陽五欲生致之，德威出挑戰，禽之。唐宋已來實有鬥將之事，非盡稗官之妄說也。
◎箐雞
箐雞，產水西，長尾白羽，羽之周遭，黑文緣之，如淡墨所畫。或畜之，見人輒避去，終不馴擾。門人黃自先（元治）官平遠府通判雲然。
◎樂顏棗
樂毅棗，產吾鄉，大倍常棗，雲是樂毅伐齊所遺種也。《太平廣記》所載，有王母、仲思等名。又有安期棗，梁國夫人棗。《西京雜記》，上林有西王母棗，出崑崙山，而不及此。先方伯《群芳譜》雲，樂氏棗，豐肌細核，多膏肥美，舊傳樂毅自燕攜來。《太平寰宇記》，濰州貢毅氏棗，今青城縣產無核棗，一名虛中，即《西京雜記》之枵棗也。上林又有顏淵李，出魯國。
◎井溢
康熙二十四年，長山一廢寺，有池水，忽大溢。眾往視之，有物如牛，伏池中，人不敢逼。次年，鄒平郭莊居民院中井鳴如牛吼，水忽上溢，祭之乃止。
◎短人
丙寅春，長山之苑城周村間，有短人，長可尺許，須眉手足皆具，能按拍而歌。問之雲：年三十餘矣。豈巨靈僬僥之類耶？
◎黑牡丹
曹州牡丹，品類甚多，先祭酒府君嘗往購得黃、白、綠數種。長山李氏獨得黑牡丹一叢，雲曹州止諸生某氏有之，亦不多得也。
◎範祠鳥
長白山醴泉寺，即范文正公讀書處，祠在佛殿東偏。康熙間，秋霖浹旬，祠上漏下濕，公像獨不沾濡。寺僧疑而竊窺之，有大鳥張兩翼，翼上有火光，正覆其上。天霽，遂失所在。
◎文昌閣鸛
濟南府學文昌閣，有二鸛巢其上。一日翔西郊，為一軍士射中其脛。此鸛每帶箭出入，人皆見之。偶中丞閱軍，將士皆集轅門，此軍方負墻立，鸛忽飛翔其上，矢墜焉。軍士異而取之，俄覺耳中癢不可忍，試以箭鏃搔之，墻忽壓焉。鏃深入不可出。軍士嘆曰：此鸛報怨也，吾其死矣。數日果死。
◎萬歲
《後漢書·韓棱傳》：竇憲為大將軍，威震天下，尚書以下議欲拜之，伏稱萬歲。棱正色曰：禮，無人臣稱萬歲之制，乃止。然《馬伏波傳》：吏士皆伏稱萬歲。又《吳良傳註》，《東觀記》曰，門下掾王望，諂稱太守功德，掾史皆稱萬歲。
◎無上將軍
《滕撫傳》：建康元年，陰陵賊徐風，自稱無上將軍。《何進傳》：帝（靈帝）躬擐甲介馬，稱無上將軍，行陣三匝而還。人主自稱將軍，與明武宗先後一轍，至與劇賊同號，尤可異也。
◎師資
老子曰：「善人為不善人之師，不善人為善人之資。」資之雲者，如《詩·小雅》：他山之石可以攻玉之義。今俗謂受業為師，同學為相資，語蓋有本。然以同學為不善，義亦可商。師資之情，後漢廉範對明帝語。
◎庫厙
松江有厙公山，厙音舍，字書註，姓也。《後漢·竇融傳》，金城太守厙鈞。按融傳章懷太子註，引《前書音義》曰，厙氏，即倉庫吏後也，本王嘉上哀帝疏。今羌中有厙姓，音舍，雲承鈞之後。《風俗通》雲：古守庫大夫之後，以官為氏。然則厙鈞之姓為式夜切？為苦故切？《漢書》註亦未定其音訓。《氏族博考》雲：庫氏有二，漢倉氏、庫氏，以官為氏。又河南官氏誌，庫傉官氏改為庫氏，則是苦故切之庫，又有二族矣。《奇姓通》收入去聲韻，從舍音。（按：式夜切，字從廠。苦故切，字從廣。自是兩字兩讀，因章懷註雙引之，混不可辯耳。）
◎六丁
祭酒，舊不一二年輒遷去，春秋丁祭無過四者。順治中，淄川高念東侍郎（珩）為祭酒，久不遷。一日至閣，洪文襄（承疇）戲謂曰：高先生可謂五丁開山矣。高笑對曰：無妨六丁六甲。果三年始遷去。予在成均，迄四載始遷少詹。戲為口占寄先生雲：「嘉話曾聞役六丁，任教人笑鈍司成。六丁今日還加二，始信前賢畏後生。」然此官清簡，實宜恬靜。《南史》丘靈鞠有言，人居官願數遷，使我終身為祭酒，不恨也。獨學舍稟給皆久廢，用兵已來，捐貲者率許在籍肄業，期滿該省布政使司徑送吏部銓授，雍中人才寥寥，素餐為慚耳。
◎偏諸
《治安策》：「今民賣僮者，為之繡衣絲履偏諸緣。」又雲：「白縠之表，薄紈之裏，縫以偏諸。」服註曰：「如牙條以作履緣。」顏曰：「偏諸，若今之織成以為要襻及褾領者也。」杜詩：「客從西北來，遺我翠織成。」錢註，引《廣雅》天竺有細織成。《宋書·禮誌》諸織成，衣帽錦帳，純金銀器，雲母從廣一寸以上，皆為禁物。《高麗史》：獻織成衣襖弓劍。按子美詩題，乃太子張舍人遺織成褥段，蓋褥帳衣帽要襻褾領，皆有織成。而偏諸以為衣履之緣者，乃織成之一耳。
◎銀杏
鄉大夫有好為雅談者，問鄰縣一友人雲：「聞貴鄉多銀杏，然否？」友人不應，問再三不已，旁人皆匿笑，終不悟。蓋銀杏淫行，音同也。又江淮間一御史疏陳水患，內雲：「臣鄉下流之下流」，人亦傳以為笑。
◎趙康敏
壽光趙康敏公（訥）故第，為裔孫所鬻，屢易主矣。居者每見朱衣人於堂中，輒病。後某官張姓者居之，初入宅，復見朱衣人悲叱咄唶，張設拜，遙謂之曰：「公子孫自不肖，不能守先業；此宅且數易主人，與某無與。公生為名卿，何不達而屢此見祟耶？」言甫畢，朱衣以袂掩面，入壁而沒。白是不復見。
◎墨芍藥
館陶人家有墨芍藥，與曹州黑牡丹，皆異種。
◎邵進士三世姻
同年濟寧邵士梅，字嶧暉，順治辛卯舉人，登己亥進士。自記前生為棲霞人，姓高，名東海。又其妻某氏，死時自言，當三世為夫婦，再世當生館陶董家，所居濱河河曲第三家，君異時官罷後，獨寓蕭寺翻佛經時，訪我於此。後謁選得登州府教授，一日檄署棲霞教諭，暇日訪東海故居，已不存。求得其孫某，為置田宅。已而遷吳江知縣，謝病歸，殊無聊賴。有同年知館陶縣，因訪之，館於蕭寺。寺有藏經一部，寂寥中取閱之，忽憶妻語，隨沿河覓之，果得董姓者於河曲第三家。家有女未字，邵告以故，且求縣宰縱臾，遂娶焉。後十餘年，董病且死，與邵訣曰：此去當生襄陽王氏，所居濱江門前有二柳樹，君幾年後訪我於此，與君當再合，生二子。邵記其言，康熙己末在京師時，屢為予及同年傅侍御彤臣（扆）、潘吏部陳伏（颺言）言之。
◎賽從儉
文登人賽從儉，卜地葬親於黃山。南有鄰某者，陰圖其地，夜遺地主金，老嫗赴塋，忽迷失道，有二童子執炬前曰：「嫗欲往賽氏塋乎？吾為嫗導。」中途謂曰：「此地誠善，但汝家不能有。賽氏當世科第，天啟之也。」言已忽不見。嫗乃在海港中，及覓路至塋所，則既葬矣。嫗悔，述其故。從儉曰：汝言果不妄，吾子孫有仕宦者，即以十金為贈，書其言於券末。後從儉知三河縣，子孫多仕郡縣，皆不負約。康熙丙午元旦五更時，近村人遙見塋前有二炬繞行，曾孫玉紘以是秋舉鄉試，明年登第。己酉元旦復然，玉紘子璋以是秋舉鄉試，明年登第。
◎劉大成
天啟中，文登生員劉大成以儒醫耆德為鄉黨所推，董修學宮。鑿泮池，得一石函，啟之，有女骼釵釧，為徙瘞北城隍上。次日，復得一瓶，中貯竹漿，外勒八語雲：「浜人花母，劉支竹漿，一匕濟人，廣嗣功長，南文煥發，北屋城隍，妥予之靈。」雲雲。自後劉以竹漿施病者，輒愈。享年八十餘，生六子，諸孫科第甚眾。
◎二狠石
京口北固山甘露寺有狠石，臨潼驪山亦有狠石，皇甫涅《狠石銘》曰：「狠石蒼蒼，驪山之旁。昔秦皇帝，謀之不臧。七十萬人，茲焉遑遑。」是也。今人但知甘露寺矣。
◎舞蠅虎
《書》言百獸率舞。傳記所載，如舞馬、舞象、舞鸞、舞鶴之屬不一。《杜陽雜編》載，唐穆宗朝（或雲憲宗），飛龍士韓誌和，本倭國人，於禦前出一桐木合，方數寸，中以丹砂養蠅虎子，其形盡赤，分為五隊，令舞《梁州》。上召國樂以舉其曲，蠅虎盤回宛轉，無不中節。每遇致詞處，則隱隱如蠅聲。曲終，累累而退，若有尊卑等級者然。又《續癸辛雜誌》，臨安呈水嬉者，以大斛貯水，小銅鑼為節。凡龜鱉鰍魚之類皆名，呼之即浮水面，戴戲具而舞。觀此則蟲豸水族皆能舞，不獨鳥獸矣。
◎水蠶
吾鄉山蠶，食椒椿槲柘諸木葉而成繭，各從其名。故相國益都沚亭孫公（廷銓）作《山蠶說》，曲盡物性，文多不錄。唐小說載元和八年，大軫國貢神錦衾，水蠶絲所成。雲其國以五色石甃池塘，采大柘葉飼蠶於池中。始生若蚊睫，遊泳其問，及長，可五六寸。池中有挺荷，蠶經十五日，即跳入荷中成繭，自然五色，亦謂靈泉絲。山蠶、水蠶，皆物產之異。
◎熱洛河
《盧氏雜說》，明皇射鹿，取血煎酪，賜哥舒翰及安祿山，謂之熱洛河。祿山帳下健兒名曳落河，恐因字音相近而傅會其說。今齊魯間以蕎麥作麵食，名河洛，俚名亦有所本。
◎老神仙
獻賊軍中有老神仙者，本鄧州陳氏子，少遊終南，遇一道士，授異術，能生死人，後為獻賊所得。賊監軍孫可望被酒，刃其嬖妾，以刀圭藥投之立起，於是賊中呼為神仙。既而獻賊誤刃其愛妾，洞脅潰腹，復俾陳活之，納其腸，以針紉之，傅以藥，夾以木版，以繩約之，七日而蘇。獻賊敗，入滇，以病死。
◎蹇少保
明少保薊遼總督蹇公（達），字汝上，四川巴縣人。自記前兩世為某衛指揮，以墜馬死，往生山西某府趙氏，名某，登進士，官至重慶太守，與邑紳蹇公來譽善。一日，蹇設席召守飲，守方坐堂皇，聞吏白蹇公有使邀請，即出就輿，甫出門，見大河阻路，方異之，若有人推墜河中，驚而寤，室廬非故，而形軀已小，在衤朋褓中。家人報蹇公入視，曰男也。繼又傳報趙太守以痰病死矣。蹇公為出涕，自往護其喪，尋送夫人及二子歸裏。心皆了了，然無可奈何，以義斷割。早成嘉靖乙丑進士，自禮部郎出為故郡太守，兩子已長，以通家禮來謁，欲言不可，姑隱忍之，惟時時存恤其家。居三年，遷山東提學副使，乃詣故居致辭，夫人請見，不禁泣下，夫人亦泣，以通家故，不知固即其夫也。及兩子送至境，始屏人告以前生事，執手泣別而訣。
◎賀相國
明相國對揚賀公（逢聖），崇禎中枚卜詣京師，舟至九江之鱘魚嘴，風浪大作，公具袍笏拜禱，舟上人忽見空中有緋衣神人，執一黑鬼投水中，風遽息。公設祭大王廟以答神佑，自是香火益盛，日宰羊豕無算。十三年，蘄王欲興復溈仰道場，延三昧律師入楚，過九江，夢神告曰，某九江神宋大王也。前生與師及賀相公三人同在山中修道，師不昧正因，今為大師；賀以福緣為宰相；唯某一念之差，為血食之神。昨因鱘魚嘴樹妖欲覆賀舟，某以前世因救之，緣此宰殺日繁，將來必墮無間地獄。師明日過此，必至廟中為我授記，更布其事於四方，使來禱祀者戒宰殺，幸甚。師如其言。自是鱘魚嘴行旅坦然矣。此與《冷齋夜話》所記弄亭湖神托安息國王子建洪州大安寺事相類。
◎張道人
商丘高辛鎮有道人，嘗周遊歸德屬邑，貌類少壯，雖長老自童幼見之，形容不改，莫知其年。自雲張姓，鹿邑人，居少林若干年，武當若干年，勞山若干年，屈指百數十年矣。一日，募修某祠廟需石灰千斤，人問所出？曰自有之。忽至一寡婦姑媳門求布施，以孀且貧辭。道人曰：「門前槐樹旁有灰三千斤，何雲無也？」如其言掘之，果然。或問，曰：「渠先祖建樓所餘，我常見之，其家不知也。」頗能前知。有問之者，則曰：「我是顛子，我是顛子。」日可行三百裏。崇禎末，袁賊亂梁宋間，致道人，縛置地上，驅所掠婦女裸體淫之，遂敗其道，日行僅百五六十裏，亦穀食矣。語人曰，譬桶子已破，再箍便難。
◎日者
宜興陳其年（維崧），年四十餘，尚為諸生。一日過京口，有日者謂之曰：「君年過五十，必入翰林。」宣城梅杓司（磊）因贈以詩曰：「朝來日者橋邊過，為許功名似馬周。」至己未，果以諸生應博學宏詞薦，授翰林院檢討，時五十六。又有範來者，字文園，善相人。謂武進周清原、吳江徐釚皆當不由科甲入翰林。己未皆授簡討。其言良驗。範，海寧人，驤字文白之弟也。
◎龍異
康熙壬子歲，吾邑李鹺副仲嘿（鴻雷）家，日正午，忽有一物蜿蜒數尺，鱗鬣可畏，遍體如金色，爛然奪目。自院中入所居之室，已，復出，形漸長大，知其龍也。忽雲霧浦然如煙雲，庭中晦冥，遂不見。伊中丞翕庵（辟）石。
◎荷蘭刀劍
康熙六年，荷蘭國入貢，其貢物有刀劍八枚，皆可屈伸，縈繞如帶。《劍俠傳》載，種諤畜一劍，可屈置盒中，縱之復直。張景陽《七命》論劍曰，若其靈寶，則舒屈無方。斯之謂歟。
◎銅人
聞西洋人欽天監管理監事加工部侍郎南懷仁言，白大西洋入中國，凡十萬里。海舶甚巨，海口有銅人，高不知其幾由旬，舶出其胯下，或出其脅間乃入海洋，不知何由鑄造也？
◎山溪烈婦
旌德縣地曰山溪，有民家女某氏，嫁甫數月，夫死，無子，又無舅姑伯叔，遂歸母家，誓不更適人。久之，其父母私受鄉人聘，旦夕且娶。女覺之，自請於父母，父母不能隱，遂告以故。女欣然曰，嫁則嫁矣，明日當一辭夫墓耳，許之。乃歸房中，晨起理妝，易新衣，內衣皆自縫紉。行至溪上，時山水暴漲，女顧之喜，至橋半，急踴身入水死。乘流數裏，岸樹而止。有石工某見之，欲褫其衣，衣結不可解。忽以手自批其頰曰，吾以父母欲奪吾節而死，汝小人輒敢無狀，吾褫汝魄矣。語畢而死，觀者莫不嘆異。父母為合葬故夫墓焉。
◎張巡妾
徐藹，字吉人，會稽諸生。年二十五，得瘕疾，痛不可忍，年餘，瘕能作人言。瀕死時，見一白衣少婦問曰，君識張睢陽殺妾事乎？君前生為睢陽，吾即睢陽之妾也。君為忠臣，吾有何罪？殺之以饗士卒。吾尋君已十三世矣，君世為名臣，不能報復，今甫得雪吾恨。言訖，婦不見，藹亦隨逝。庚申在京師，其門人範思敬說。
◎童謠
萬歷王子，山東鄉試，濟南童謠雲：「三人兩小，太陽離島。」是科解元乃長山徐海曙日升也。又某科有童謠雲：「山佳木，一旦挑。上天差我送羊角。」是科解元，平度崔桓也。康熙庚子，又有童謠雲：「一裹針，三條絲。」是科解元，新城李嗣真，解副益都高三思也。天啟辛酉，朱純領解，亦有「一牛兩尾」之謠。
◎趙廷鑨
順治甲午，有某生者應試濟南，瀕入闈，其仆忽死，但胸前微暖。及出闈，仆忽蹶然而起，生問之雲：「適隨主人入棘闈，見號舍有紅黃二色旗，主人所居之舍則紅旗也。」生喜曰：「果爾，當娶某氏女妻汝。」仆難之，生曰：「吾既為孝廉，何慮彼不嫁其女乎？」既入二場，其仆又死如前，比出復蘇，連呼「可惜可惜」。生急問之曰：「主人已中解額，因昨日一言，今易萊陽趙廷鑨矣。」生然疑且半，私心悔之。及榜發，榜尾一人，即萊陽趙廷鑨也。
◎禦馬
供奉周道言，禦廄有千里馬，毛色純黑，惟顱及四蹄白，長可一丈，腹有逆鱗，高麗所貢也。
◎顧東橋
何元朗《叢說》載，分宜嘗邀顧東橋，樂工盈庭六七十人，東橋顧從人，賞銀五錢遣之。明日邀六卿則聽命，如小生賞賜各二三兩。比年各省督撫中丞宴監司，賞伶人多至四十金或六十金。視分宜當日，不啻什倍矣。
◎斷腸草
康熙庚申春，有徽人方姓者，商於都門，與其徒八人合貲累千金往江南，次河間之南腰ㄢ，宿焉。其八人者，與騾夫先食，方以齋素獨後。忽一人且食且語曰：「斷腸草。」如是者三。方怪而問之曰：「君知食中有斷腸草乎？宜勿食。」其人曰然。隨視騾夫，已如中惡狀仆地矣。方急呼，眾人皆停箸，而身自走通衢，呼集居人，召醫視之，曰中毒也。急解之，皆蘇。而騾夫食獨多，遂不救。方因問某，曰：「食時若有人在後告以斷腸草者三，聽其語，隨出諸口，初不自知也。」諸商欲鳴之官，居人力浼之，僅以百金賂騾綱，其主人竟漏網。道路間不可不知。
◎恪妃
世祖皇帝恪妃石氏，灤州人，戶部侍郎申之女也。申父維嶽，明萬歷庚戌進士，官某省副使。會王府中官某鴆其王，反誣其妃某弒逆，撫按以下皆納其賄，將具獄矣，維嶽獨持不可，力雪妃冤。至是申生恪妃，竟入宮掖，人以為妃之報雲。
◎河套喇嘛
嘉禾譚舟石（吉璁）《延綏鎮誌》雲，套中最尚佛教，距榆林三百裏外，為砑抱山，山左有水曰河泥津古羅，右有泉曰法兒烏蘇，中有寺曰堵王，延袤可十裏，兩水環其前而合流，其地名曰板升社，寺中住持則板地兒得喇嘛也。寺一門二殿，門名哈刺哈，殿亦覆以琉璃瓦。殿名撒藏，中塑大喇嘛像，傍皆供藏佛。第二殿名堵王，中亦塑大喇嘛像，稱曰補兒罕板弟子，譯言佛與祖師也。楹之東為蓮花佛，佛身高二尺。頂湧一菡萏，長可五寸許，制甚巧，有機，捩之開，便成蓮菂，上坐一三首佛，花瓣中亦各有一佛臥焉。楹之西為馬頭佛，一佛坐以俟。馬頭佛頸中掛三十六鬼頭數珠，貌甚獰惡，當面飛來若欲撲噬狀。坐佛作歡喜容，仰子舒臂迎之。復以兩足鉤出其後，是曰佛度。而鬼頭者，皆以銀鑿成也。傍皆供小藏佛，設木龕三層，大小參差無數。四壁皆畫天神及諸菩薩。而金剛者，長不過二尺餘，就次於東西墉下，左刀矛，右幡幢。少北皆ね置柱黃金塗，梁間懸纓絡，結成花勝者四。殿立四柱，空其中，如樓不庋，板垂四阿，而室則十二，開窗牖於上，若重屋然。殿後有塔，名蘇婆兒哈，即大喇嘛蛻骨處。山之半，創一小殿，名蘇沒。繚以周垣，南啟一門。東西與北，皆有配殿，殿中供者名瓦窯聖，類牟尼；左供阿赤爾馬儀，類普賢；右供紅勝撥帝蘇，類觀音。其山無石而有石子，套部長以潔白圓潤者，人各集一堆，名阿保，高丈餘，列山上，自王以下皆有。歲之初夏作醮，或三日，或一月，前期以佛頭如盂者，銀足承之，盛水，用酒或白糖供於殿上。佛頭盂骨厚可寸許，不類人之髑髏也。經有三卷，皆梵文，誦或以百計，以千計，亦時時作樂。樂器俱用銀，以人脛骨作管，銀筒承其上下吹之，聲如清角。誦經畢，取佛頭盂中水，人以匙分之。自口至頂，用手婆娑，為獲福矣。復用柏樹一枝，綴五色小旗，並刻木作刀劍弓矢，植於堆上。或其主有遠行，則以一矢告，反亦如之。皆插於柏樹之傍。其鏃或以金銀為之，任其朽，人不敢犯。時或旱澇，亦往祈焉。旱則喇嘛首頂以瓷缽水禱於山，以口噀之，雨如期至。或雨時，喇嘛曰，此中不須雨，亦以頂水噀之，雨即分雲而下。澇則左手指間搢一小紅旗，掌中托一小凈水瓶，右手撚訣而前，至山上，口誦梵語，雨即止。或有病，誦經以禳，兼以小紅丸藥救之即愈。或其人中鬼，以頂骨數珠壓其頂，或繞其中指，是人即發顫，自呼伏，曰某鬼為祟。頂骨數珠者，以高僧頂骨中取圓厚如棋者為之，其數亦一百八雲。其徒可三百人。戒行亦與浮圖相似，但所飲食者，乳漁牛羊耳。
