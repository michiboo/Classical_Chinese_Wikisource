
◎太學題名碑
予前記本朝國學進士題名碑未立為闕典，官祭酒時，欲疏請未果。丁卯，御史言之，禮部覆疏允行。按《水東日記》云：「內官阮安督工建太學時，悉取前元進士碑磨去刻字。今三年一立石，皆是物也。」此雖與五代時劉鄩守長安取古碑甃城事微不同，然古跡湮沒，亦可惜也。
◎祭禹陵
康熙己巳二月，上巡幸武林，因渡錢塘，親謁大禹陵，諭總督侍郎臣王騭曰：「朕巡行江表，緬懷禹德，躬率群臣，展祭陵廟。顧瞻殿宇圮傾，禮器缺略，人役寥寥，荒涼增嘆，愚民風俗，崇祀淫祠，俎豆馨香，奔走恐後，宜祀之神，反多輕忽，朕甚慨焉。自昔帝王陵寢，理應隆重培護，況大禹道冠百王，身勞疏鑿，奠寧率土，至今攸賴，豈可因循？特書『地平天成』四字，懸之宇下。著地方官即加修理，畢備儀物，守祀人役，亦宜增添，俾規模弘整，歲時嚴肅。兼賜銀二百兩，給與守祀之人，此後益令敬慎。地方官亦須時為留心，以副朕尊崇遐慕之懷。其即遵諭行。」蓋是行原因視河，故於禹陵特加崇重如此。
◎翰詹之長
康熙二十七年，掌詹事府事禮部尚書湯公斌改工書，以禮部左侍郎張公英兼管詹事府事；二十八年，翰林院掌院學士李公光地調通政使，以文華殿大學士兼戶部尚書徐公元文兼管翰林院事，皆不設正員。其後張公以禮書兼掌翰、詹二衙門事。
◎正副考試官
舊例：翰林給事中同為考試官，則翰林為正，給事為副。吏部與五部同為考試官，則吏部為正，五部為副。獨康熙壬子科，戶部郎中郭昌、吏部主事彭襄同主廣東試，以郭為正，彭為副（以郎中、主事為序，不論衙門）。辛酉科，工科給事中許承宣（予門人）、翰林院編修汪同主陜西試，以許為正，汪為副。今丙子科福建鄉試，亦以給事中黨聲振為正，檢討王者臣為副（者臣，予門人）。此出偶然，非故事也。
◎七品銜
宋制，見任官得應制科，文官許二次，武官一次，謂之鎖廳。國朝惟內閣中書舍人貢、監出身者許應鄉試，舉人出身者許應會試，他即無之。近江寧黃虞稷、慈谿姜宸英以諸生薦入館修史，特加七品服俸，覃恩得以其品她封父母，而實未授官也。
◎狀元出典鄉試
舊例，詞林第一甲一名及第者止充會試同考官，不出典各布政司鄉試。自康熙己酉科，己亥狀元徐元文以侍讀典陜西試，甲辰狀元嚴我斯以修撰典山東試，始變常例。其後壬子科，庚戌狀元蔡啟亻尊典順天試；乙卯科，癸丑狀元韓典順天試；丁巳科，丙辰狀元彭定求典順天試；辛酉科，己未狀元歸允肅典順天試；丁卯科，乙丑狀元陸肯堂典江西試，遂沿為例。
◎閣學
明《殿閣詞林記》有殿學、閣學、詹學、翰學之名。國朝閣臣大拜，只稱中堂，或稱相公，而內閣學士則稱閣學。按葉石林《避暑錄》云：「宣和末，陳亨伯以捕方賊功，進龍圖閣直學士，稱龍學。顯謨、徽猷二閣直學士欲效之，而難於稱謨學、猷學，乃易為閣學。」此稱閣學之始。
◎廣文
唐、宋以來，仕宦多乞鄉郡以便養，猶有古意。明代始不得官本籍。至廣文寒官，亦有越在萬里者。本朝廣文皆銓本直省，但不仕本郡耳。
◎印文
明嘉靖中，大同五堡之變，失總兵官所佩「征西前將軍」印，職方請給新印。海鹽鄭端簡公時為主事，議改印文柳葉篆，或稱別將軍，或增減其字，以防詐偽。且言：「胡忠安公在禮部，失行在禮部之印，改鑄，易為行禮部印。此在內衙門且然，況邊鎮兵權，又反側不靖時耶！」近用兵諸省，恢復地方請印，吏科給事中趙之符亦有此請。部議未行，然識者韙之。
◎癸未
永樂癸未初即位，天順癸未南省火，皆改於明年會試，至崇禎朝六會試竟以癸未終，此亦數也。
◎八股
康熙二年，以八股制藝始於宋王安石，詔廢不用，科舉改三場為二場，首場策五道，二場《四書》、《五經》各論一首，表一道，判語五條，起甲辰會試迄丁未會試皆然。會左都御史王公（熙）疏請酌復舊章，予時為儀制員外郎，乃條上應復者八事，復三場舊制，其一也。尚書錢塘黃公（機）善之，而不能悉行，乃止請復三場及寬民間女子裹足之禁、教官會試五次不中者仍準會試三事，皆得俞旨。餘五事，後為臺省次第條奏，以漸皆復，如寬科場處分條例、復恩拔歲貢，復生童科歲兩考等是也。
◎督捕
督捕衙門始兵部兼攝之，順治甲午尚書王公（永吉）奏，增設兵部督捕衙門，滿漢左右侍郎各一員，滿漢司官各六員。後以太僕寺少卿協理，旋改左右理事官，秩四品，視常、僕少卿。壽光魏昭華（綰）以大理寺卿首遷督捕侍郎，後以建言徙塞外卒。至康熙三十八年復裁，事歸刑部。
◎特旨內升
順治初，太子太保永昌王公（弘祚）以戶部郎中修《賦役全書》，加太僕寺卿；書成，升本部侍郎，至尚書。其後工部營繕郎中霍叔瑾以大工加僕少，至通政使。順治乙未科予舉南宮之歲，洪士銘以經略輔臣文襄公子、耿效忠以靖南王子，世祖特旨留部。又特旨以京堂內升，洪以儀制郎中遷太常少卿，至太常卿；耿以武選郎中遷太僕少卿，至順天府尹。
◎考選
黃訓《讀書一得》云：「羅豫章文質公撰《遵堯錄》，稱宋仁宗明道中，宰相欲除二親故為正言、司諫。帝謂祖宗法度，臺諫官須宸選，若自大臣除，則大臣過失，誰敢言者？」仁宗此言可以為萬世法。
◎結銜
《輟耕錄》云：「中書右丞相伯顏所署官銜，計二百四十二字。」明天啟中，魏閹擅權，仿《縉紳》為《內官便覽》，首列己銜，亦至二百許字。古來權奸，如出一轍。《酌中志》略云：「天啟中，凡司禮監題本，年月之下，上層排臣王體乾、臣魏忠賢，下層排梁棟、李永貞、石元雅、塗文輔諸人。及刻《內臣便覽》，體乾復讓忠賢居首，特高一字。」
◎漢軍漢人
本朝制，以八旗遼東人號為漢軍，以直省人為漢人。元時則以契丹、高麗、女直、竹因歹、竹亦歹、術裏闊歹、竹溫、勃海八種為漢人，以中國為南人。
◎義王
孫可望與李定國，皆張獻忠義子，冒張姓，號東府、西府。後獻忠敗死，俱走入滇，二人以爭權，積不相能。可望戰敗乃降，世祖皇帝方以文德柔遠，封可望義王，世襲，賜第東長安門外。可望死，其子征灝襲封，康熙十二年臺省以為言，下諸王大臣、九卿會議，降封義公，改慕義公。蜀綿州鹿頭關龐士元祠，可望重修，有石坊，大書偽銜柱國太師兵部尚書，凡數百字，猶稱張可望云。
◎義字謚
明大學士高公谷，謚文義，二百七十年謚義者，止此一人。本朝順治初，大學士德州謝公升卒，謚清義。
◎閣謚
本朝謚法，閣臣不由翰林，皆得謚文。如洪公（承疇）謚文襄，宋公（權）謚文康，王公（永吉）、金公（之俊）皆謚文通，孫公（廷銓）謚文定，衛公（周祚）謚文清，李公（之芳）謚文襄，皆非翰林也。
◎詹事府
國朝順治中設詹事府，皆以漢人翰林官兼之，止設滿洲詹事一員，康熙初省。十四年十二月十三日立皇太子府，復設，自詹事至正字，滿人漢人各一員，而滿人不兼翰林官。初，詹事府與九卿議政之列。初設時失考故事，久之乃復，詹事次通政使、大理卿之下，少詹事次左右通政、大理少卿之下。然故事，詹事與學士俱為實錄等副總裁，侍經筵。今則有已遷正詹而仍為纂修者。御史言之，竟未釐正。二十二年，沈宮詹繹堂（荃）移文吏部爭之，是年春講始侍經筵矣。
◎臣下私諱
晉咸和三年，拜王舒為撫軍將軍會稽內史，舒疏父名會，乞換他郡，朝廷乃改會作鄶。宜城有夷水，以桓溫父名彜，改蠻水。後唐同光三年，以郭崇韜父名弘，改弘文館為崇文館。長興四年，以馮贇父名璋，不欲斥其家諱，改同平章事為同中書門下三品。南唐元宗以董思安為漳州刺史，思安辭以父名章，特命改名南州。又後主嗣位，以鐘皇后父名太章，尊后為聖尊后。於禮，君所無私諱。為臣下諱，失禮意矣。
◎宰輔編年錄
《宋宰輔編年錄》，宋太常博士永嘉徐自明撰，起建隆庚申，迄嘉定乙亥，凡二十卷。明呂邦耀又為《續錄》，起嘉定九年，迄祥興二年，凡二十六卷。明雷、鄭、王、李諸公，各撰公卿等表。吳郡許重熙又為《殿閣大臣年表》。近予從姊夫益都高梓嘗為《續表》，迄南渡乙酉而止，惜其無年，著書散佚，殊可惜也。
◎賜御筆
康熙丁巳夏，以御筆「格物」二大字、「清慎勤」三大字石刻賜日講官翰林院學士陳廷敬、侍讀學士葉方藹、侍講學士張英。尋又賜英「忠恕存誠」等墨跡，又賜詹事府詹事沈荃「龍飛鳳舞」、「忠恕」等墨跡大字。
◎講筵問答
丁巳春、夏，上日御弘德殿講書。是時初進講《通鑒講義》，上每先自講一過，德音清朗，義理貫徹；每有詁問，皆出意表。一日，問：「諸葛孔明何如伊尹？」陳學士（廷敬）對以「諸葛亮三代王佐，伊尹之亞」。上問：「諸葛亮成就如何比得伊尹？」陳對以「所遇之時不同」。葉讀學（方藹）對云：「伊尹聖人，諸葛亮大賢。大抵伊尹可比孔子，諸葛亮可比顏淵。」上首肯。一日，講「博學之」節，上云：「知行孰重？」葉對云：「宋臣朱熹之說，以次序言，則知先而行後。以功夫言，則知輕而行重。」上云：「畢竟行重。若不能行，則知亦空知耳。」又一日，講「一日暴之」節，上云：「古來君子小人不並立，君子進則小人退，小人進則君子退，一定之理。孟子此語說得最好。」
◎於成龍陸隴其
近日廉吏，方面有黃州知府於成龍；有司則嘉定知縣陸隴其。於，永寧人，貢士。陸，平湖人，庚戌進士。陸後補靈壽知縣，特召為御史。於為上所深知，數年中歷藩、臬司使，巡撫順天，辛酉歲入見，賚予甚厚。上親制詩賜之，有「郊圻王化始，鎖鑰重臣膺」之句。尋擢兵部尚書，總督江南江西。
◎宋官制
宋初至元豐以前，官制最為繁猥，六部九寺皆為空官，特以寄祿秩、序班位，而別以他官判職事。如兵部事歸樞密院，戶部、工部歸三司。設審官院、三班院，流內銓判吏部之事。設判禮部、判貢院，判禮部之事。設判審刑院及詳議官，判刑部之事。又有使，有權使，有權發遣使之名。他如太常歸判司禮院，太僕歸群牧司，鴻臚歸客省之類。官自宮，職自職，名實舛互。范文正公在政府奏言：「今六尚書九卿之職，皆權知、權判，無一正官。並是權假，數易無定，莫安其職。如欲復三公九卿六尚書之任，則體大難舉。願且命兩地輔臣兼領綱要，仿周官三公下兼六卿，如召公領冢宰、芮伯領司徒、畢公領司馬遺意，又雜引漢制三公分部九卿、唐太宗時宰相兼職掌以為證。又條列審官、流內銓、三司、司農寺、群牧司、國子監、太常、禮院、三班院、殿前馬步軍司、審刑院、大理寺、刑部等職事，並令兩府兼判。」云云。然以宰執分判六卿九寺，更為侵官。至元豐新制行，六部置尚書、侍郎，而各以郎官屬焉。九寺各置卿、少卿及丞、簿之屬，為寺監官。國子監置祭酒、司業及丞、簿之屬，為學官。又有御史臺，有兩省，通謂職事官。以唐文散階換部寺省監官，歸厘本職。如以金紫光祿大夫易吏部尚書，銀青光祿大夫易五部尚書，正議大夫易列曹侍郎之類，通謂階官而食其俸，即明制所本也。但明制以六部合都察院、通政司、大理寺謂之九卿，與詹事府俱得會議大政，而太常、太僕以下為小九卿。本朝官制率沿明舊，特於六部外設督捕，隸兵部，置滿漢侍郎各一員；理藩院尚書一員，侍郎二員。又設宗人府正令，以覺羅為之；府丞二員，以漢人或漢軍為之，秩在副都御史下通政使、大理卿上。又設啟心郎二員，以烏金超哈為之（後裁），即古之宗正也。順治十六年，裁去尚寶寺，迄今未置。（《震澤長語》云：「宋制所謂官，乃古之爵也；所謂差遣，乃古之官也；所謂職，乃古之加官也。」）
◎國朝官制
國初內三院滿洲大學士謂之榜式，烏金超哈官大學士亦稱榜式，如範文肅公、寧文毅公是也。六部初不置尚書，率以貝勒管部事，置侍郎以佐之，有滿洲漢軍、（即烏金超哈）。漢人各二員。後置尚書。久之又省去漢軍侍郎，定為滿漢尚書各一員，侍郎各二員。漢軍亦有為漢侍郎者。滿洲郎中、員外郎初稱理事官、副理事官，後乃改從漢宮之稱，惟協理兵部督捕、太僕寺漢少卿二員改稱理事官。科道初亦稱理事，後改同漢人，俱稱給事中御史云。
◎宋四聖御押
《格物要論》載王魯齋押字跋云：「予觀司馬文正公之押，署名而小花，精神風致自然，見於誠意之表。唐末五季諸人押字，莫不怪詭飄揚，傾欹放蕩，宜亂亡之相尋也。」昔人重押字，至有薈萃刻石以傳者。孫文定公（廷銓）《顏山雜記》載鳳皇山玉皇宮宋藝祖以下四聖御押，惟仁宗泐闕。因摹於此：藝祖囗、太宗囗、真宗囗。
◎宋祠錄
宋士大夫多領宮觀，食其祠祿。予嘗以問葉讀學訒庵（方藹）。葉云：「宋置宮觀官，罷官者領之，俾食其祿，亦宋朝忠厚之一端也。」予考之不然。神宗熙寧二年，王安石為參知政事，創制置三司條例司，始行青苗、均輸等法；出呂誨、範純仁、錢公輔、鄭獬等於外，罷富韓公弼平章事，是年始增置宮觀官。丘文莊公《世史正綱》云：「王安石行新法，而欲去異議者，彼皆先朝舊臣，素有聞望，一旦去之無名，乃為祠祿處之。」不知所為宮觀者所業何道，為之使者所治何事，而一時士大夫甘心受其豢養，何耶？此蓋安石增置之法，非祖宗故事，然終宋之世不改，亦不典甚矣。
◎大學士兼尚書
國朝入閣，皆仍兼尚書銜，惟康熙初益都孫文定公、柏鄉魏公前後俱以吏部尚書大拜，而不兼尚書。其後復改內三院為內閣，魏公得兼禮部尚書，文定則告歸久矣。
◎學士大拜
本朝以學士大拜者二人：高陽李公，丙戌進士，戊戌大拜，兼工部尚書。孝感熊公，戊戌進士，乙卯大拜，兼刑部尚書。李年三十四，熊年四十一。
◎學士兼侍郎
《瑣綴錄》：正統中，陳、高、曹、苗皆遙授各部侍郎，仍供事翰林，一時以為館閣盛事。今內閣學士、掌院學士例皆兼禮部侍郎，不為異典矣。
◎讀卷
今內閣、九卿讀卷，但擬十卷呈御覽。各以首卷進呈，候旨命讀則讀，不命則否。《水東日記》載：「景泰辛未廷試日，陳閣老得三卷，向南房紙窗圈點。」云云。則是明制讀卷官亦著丹黃，今無此制矣。又九卿但論衙門，不論官之崇卑，如己未魏雙鳳以督捕理事官、壬戌科張鵬以通政司參議，皆得讀卷。而宗人府丞、太常卿等三品，例不與。翰林講、讀學士多為收掌官，於事體殊未當也。
◎先授編檢科道
世祖皇帝最重庶吉士，每親自考較。乙未館選，丙申特先授漢書庶吉士王益朋、王命嶽等官六科給事中、監察御史（內劉祚遠授吏科給事中，尋以族祖大學士正宗嫌，改吏部主事）。戊戌館選，己亥御試於南海子，特先授清書庶吉士馬晉允、富鴻業（後改鴻基。）等十人為編修、檢討，而陳敬（北通州人，與今說巖禮侍同名，皆同館也；說巖尋奉旨加廷字）。殷觀光二人革職。旨非散館故事。
◎國朝狀元
國朝狀元，多不永年，中間惟丙戌傅閣學（以漸）、丁亥呂閣學（宮）大拜卒。己丑劉修撰（子壯）、壬辰鄒修撰（忠倚）、戊戌孫修撰（承恩）、辛丑馬侍讀（世俊），皆不數年而歿，豈氣數為之耶？孫修撰之歿，世祖章皇帝深悼惜之，賜白金三百兩歸其喪，蓋曠典也。
◎三國貢物
康熙丁未夏，荷蘭國甲婁吧王油煩嗎綏極遣陪臣卑獨攀呵閏等入貢，內有刀劍八枚，其柔繞指；旃檀樹四株，各長二丈許；西洋小白牛四，高一尺七寸，長二尺有奇，白質斑文，項有肉峰；荷蘭馬四，銳頭卓耳，形態殊異；又玻璃箱、牡丁香、哆囉尼絨之屬。是歲，暹羅國王森烈拍臘照古龍拍臘馬呼陸坤遣貢使握坤司答喇耶邁低禮，貢六足龜、孔雀、馴象等物。回回國貢牛，三角三目云。
◎國書之制
本朝文移書疏之制，國書則自後而前，漢書則自前而後。凡宮城榜書，率用清、漢、蒙古三體。按《草木子》載：「元朝行移文字，漢字自前而後，蒙古字自後而前，畏吾兒字則橫書之。」
◎試卷稱名
宋呂申公試卷中自稱名，王柏題其後，謂古意尚存。盛如梓云：「淳化中立糊名之法，祥符中立謄錄之制。」則又在申公之前矣。
◎伐木
江南造戰艦，下令郡縣伐木。洞庭民家孀嫗止一女，縣吏至其家伐木，復令具舟送木至郡。既至郡，候縣府、道院查驗，動淹旬月。嫗計無所出，乃粥女以償諸費。施彥執《炙輠錄》載：「宋創都錢唐，需林木甚大，所在鼎沸。鄧光祖知嚴州，殊不經意，徐集各裏正，以朝廷所降木色丈尺，人予一紙，令各具界中寺廟館驛官道木與所降色樣合者供之。既供，令匠往視皆合。令裏正自伐，官特予糧，須臾木大集，民間毫無所苦。」康熙二十一年，以太和殿大工，凡楚、蜀、閩、粵產木之地，皆差部員往采，明旨嚴禁騷擾。姚給事濮陽（祖頊）疏請禁伐祠廟冢墓間樹，得旨允行。仁人之言，其利溥哉。
◎優老
通政使司參議虞虞山（世瓔），雲南昆明人，以書受知世祖皇帝，特授光祿寺署正，供奉內庭。康熙十六年，世瓔年八十餘，上念其先朝舊臣，特自光祿寺丞擢本寺少卿，遷通參。久之，御史或言其老病不任職，上特令以禮致仕，仍給全俸。二十一年雲南平，世瓔疏辭俸祿且乞骸骨，特賜白金三百兩，馳驛回籍，途次貴州，病卒。
◎賜宴褒忠
康熙二十一年壬戌正月上元，賜群臣宴於乾清宮，異數也。凡賜御酒者二，大學士、尚書、侍郎、學士、都御史，皆上手賜；通政使、大理卿以下則十人為一班，分左右列，命近侍賜酒，且諭：醉者令官監扶掖。獨光祿卿馬世濟以文毅公（雄鎮）子，右通政陳汝器以贈兵侍前福建巡海道副使（啟泰）子，特召至御座側賜酒，上之褒忠優厚如此。翌日，上首唱柏梁體《昇平嘉宴詩》（詩別載）。群臣繼和，汝器句云：「勵節褒忠感賜觴」，蓋紀實云。
◎御製詩
御製登城詩云：「城高千仞衛山川，虎踞龍盤王氣全。車馬往來雲霧裏，民生休戚在當前。」真帝王詩也。
◎善果寺御書
世祖御書賜弘覺禪師云：「洞房昨夜春風起，遙憶美人湘江水。枕上片時春夢中，行盡江南數千里。」唐人岑參詩也，在都城西善果寺。
◎乘肩輿
本朝順治初，漢人京官亦多乘馬。予壬辰計偕入京師，見高郵王文通公，每入朝皆乘馬。其後始易肩輿，三品以上用四人肩輿，四品以下則二人耳。然旗下大官，例乘馬無肩輿；有之，自近年始。宋《朝野類要》云：「百司出局，人從先報上馬者，蓋舊禮只是乘騎。自中興以來，始得乘肩輿也。」《建炎朝野雜記》云：「東都舊制，耆德大臣或宗室屬近行尊者，特旨許乘肩輿。建炎初，上以維揚磚滑，謂大臣曰：『君臣一體，朕不忍使群臣奔走危地，可特許乘轎。』」《麈史》謂唐時宰相乘馬，五代始用檐子。本朝近年，惟文潞公以太師平章軍國重事，司馬溫公始為門下侍郎，尋臥疾，就拜左相，不可以騎，二公並許乘檐子，皆異恩也。外官肩輿，不用帷蓋，蓋古褰帷之意。今惟江寧、開封督撫、司道、府廳、縣官皆用暖轎，蓋沿宋、明都城之制，至今未改耳。
◎兼銜
翰林官遷吏部侍郎，例兼翰林院學士；至尚書則否。其特用為他部侍郎者，亦不兼學士。近如李容齋（天馥）遷戶侍、項眉山（景襄）遷兵侍，皆不兼銜。惟葉文敏訒庵（方藹）以翰林院掌院學士兼禮部侍郎，加禮部尚書管刑部侍郎事，前此未有也。又杜肇餘（臻）以吏侍兼翰林學士，服闋補刑侍，遂不兼銜，及再遷吏侍，亦不復兼學士，則銓部之疏也。甲子秋冬，嚴存庵（我斯）以詹事府少詹事、董默庵（訥）以翰林院侍講，皆超遷禮部侍郎，則兼翰林院侍讀學士。其後王子言（颺昌）以正詹遷禮侍，亦止兼侍讀學士。庚午，予自少詹遷副都御史，又遷兵侍，亦不復兼學士銜矣。
◎宮銜
康熙元年已後，大臣無加宮銜者。惟閣臣高陽、寶坻、臨朐三公，以《世祖皇帝實錄》成，晉宮銜。其後宛平、漢陽、長洲三公，以《太祖實錄》、《聖訓》告成，亦晉宮銜。甲子四月，刑侍南宮宋公（文運）以老病乞休，上嘉其廉慎，特加太子少保致仕。丁卯四月，巡撫直隸僉都御史於公（成龍）亦加太子少保，皆異數也。
◎謁陵詩
康熙辛酉二月，上謁孝陵，諸公卿三品已上皆從，多賦詩紀事。刑書蔚州魏公環溪（象樞）一詩，極令人感動。詩曰：「薊門西望望皇畿，共侍鑾輿展謁歸；禮罷祾門雲自闔，夢回寢殿淚頻揮。老臣將去填溝壑，何日重來拜翠微；廿載承恩無寸補，鐘鳴漏盡尚依依。」予謂五六句最沁人心脾，然是後漢宦者張讓語耳。
◎安南始末
安南入本朝，順治初，莫敬耀來歸，未受爵而卒，授其子元清為都統使，居高平。黎維禔亦來歸，未受封而卒。康熙三年，遣編修吳光、禮部司務朱志遠諭祭維禔。五年，遣侍讀學士程芳朝、禮部郎中張易賁冊封其子維禧為安南國王。六年，維禧奪元清高平地，遣侍讀李仙根、兵部主事楊兆傑諭還之。粵西孫延齡、馬雄叛，元清負恩助逆，病死，其弟敬光為黎氏所討，來奔，令地方官送歸本國，死於泗城土府，爵除。維禧死，弟維礻定嗣。維礻定死，弟維禛嗣。康熙二十二年，遣侍讀明圖、編修孫卓冊封維禛為安南國王，仍賜御筆扁額「忠孝守邦」四大字；又遣侍讀鄔黑、禮部郎中周燦諭祭兩故王維禧、維礻定。二禮並舉，稱盛事云。
◎周禮部使交趾詩
周禮部星公（燦），陜西臨潼人，自安南使歸，有詩一卷，頗見風土，粗載數首於此。「諒山南去萬峰稠，細雨深林石徑幽；一水隨人千百折，中宵勒馬問安州。」（夜抵安州）「回首燕臺不計程，空山坐待月初生；乾坤自是無遺照，行盡天南一樣明。」（屯糜見月）「一枝挺出森青玉，兩葉分披展綠雲；名是千秋兼可啖，長栽籬落護山村。」（千秋草）「四圍山色映晴嵐，此地交人號格甘；竹樹參差冬稻熟，風光觸目似江南。」（茶山早晴）「滄江岸上有荒祠，移葉棉枝近水湄；短柱高龕雙錦鶴（國俗，祠廟以木雕雙鶴為侍），報功異域禮同之。」（黎英王，交之功臣，城鎮人）「宸翰親揮日月光，龍書鳳篆照遐荒；交人奉比羲文畫，首出中天頌聖皇。」（冊封其六）「才名奕奕世無雙，三譯常思戴上邦；別後懷君何處是，寒風落日富良江。」（留別阮司馬公望、黎司空僖、阮僉憲廷袞、黃大參公置）「關門曉日拜天顏，得識南郊青瑣班；記得深林風雨夜，多君相伴出茶山。」（留別阮廷柱、武維匡、宋儒、陳四給事）「翠幹森森傍水涯，梢垂雀尾亂紛拿；秋來結就檳榔果，交子逢人代煮茶。」（檳榔樹）「衣冠文物重南疆，何事關名太不祥；題曰畏天思此義，萬年帶礪控炎荒。」（易鬼門關曰畏天關）周，順治己亥進士，庶吉士。
◎林舍人使琉球詩
康熙甲子，莆田林舍人玉巖（麟焻）使琉球歸，有竹枝詞一卷，與周禮部同時示予，並錄數篇，以誌本朝文物之盛云。「手持龍節渡滄溟，璀燦宸章護百靈；清比胡威臣所切，觀風先到卻金亭。」（明使臣陳侃建）「徐福當年采藥餘，傳聞島上子孫居；每逢卉服蘭闍問，欲乞嬴秦未火書。」「日斜沙市趁虛多，村婦青筐藉綠莎；莫惜籌花無酒盞，人歸買得小紅螺。「「疋練明河牛斗橫，咚咚衙鼓欲三更；思鄉坐擁黃綢被，靜聽盤窗蜥蜴聲。」（蜥蜴能鳴，聲如麻雀）「三十六峰瀛海環，怒潮日夜響潺湲；樓西一抹青林裏，露出煙蘿馬齒山。」「射獵山頭望海雲，割鮮挏酒醉斜曛；紙錢掛道松楸老，知是歡斯部落墳。」「心齋生白室能虛，棐幾焚香把道書；讀罷憑闌笑幽獨，藤墻西角對棕櫚。」「廟門斜映虹橋路，海鳥高巢古柏枝；自是島夷知向學，三間瓦屋祀宣尼。」「王居山第兔園開，松櫪棕花倚石栽；多少從官思授簡，不知若個是鄒枚。」「奉神門內列鵷行，乞把天書鎮大荒；喚取金縢開舊詔，侏亻離感泣說先皇。」「閟宮甍桷壓山原，將享今看幾葉孫；二十七王禋祀在，厘圭錫卣見君恩。」「譯章曾記莋都夷，槃木白狼歸漢時；何似島王懷聖德，工歌三拜鹿鳴詩。」「宗臣清俊好兒郎，學畫宮眉十樣妝；翹袖招要小垂手，簪花砑帽舞山香。」「望仙樓閣倚崔嵬，日看銀山十二回；笙鶴彩雲飛咫尺，不教弱水隔蓬萊。」「纖腰馬上側乘騎，草圈銀釵折柳枝；連臂哀歌上靈曲，月明齊賽女君祠。」「久稽異域歲將徂，自笑流連似賈胡；三老亦知歸意速，時時風色相銅烏。」林，康熙庚戌進士。與林同使者，為汪檢討舟次（揖），別撰《中山沿革志》若干卷，進呈御覽。二君皆予門人也。
