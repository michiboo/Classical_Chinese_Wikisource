◎明宣宗畫
予嘗見明宣宗畫黑猿一軸，有禦筆題雲：「鎮守廣西都督山雲所進。」圖中一橫木，猿臂掛其上，不解何謂。一日，予門人常熟錢玉友（良擇）從粵東來雲：「嶺外有黑猿，大不盈尺，二臂相通，寐則臂掛於橫木上，一臂漸縮，一臂漸長，所謂通臂猿也。」乃知畫貴格物。
◎婦人畫
近日婦人工畫者，海寧李因是庵，善畫松鷹及水墨花竹翎毛；江陰周禧，善人物花鳥；其妹祜，與之頡頏；義烏倪仁吉、秀水黃媛介，皆工山水木石；桐城方維儀工白描大士。
◎張登集
《國史補》稱：「張登小賦，有織成隱起往往蹙金之狀。」《摭言》亦雲「如蹙金結繡而無痕跡」。王彥輔雲：「曾在汴京相國寺得唐漳州刺史張登《文集》六卷，權文公為序雲：『詩賦之外，雜文合一百二十篇。』又雲：『求居、寄別、懷人三賦，與證相一篇，意有所激，鏘然玉振。』然所得書肆鏤版，裁六十六篇，已亡其半。」彥輔欲續姚鉉《文粹》錄登之文，不果，惜也。
◎朝鮮采風錄
康熙十七年，命一等侍衛狼瞫頒孝昭皇後尊謚於朝鮮，因令采東國詩歸奏。吳人孫致彌副行，撰《朝鮮采風錄》，皆近體詩也。今擇其可誦者，粗載於此。林悌詩：「十五越溪女，羞人無語別。歸來掩重門，泣向梨花月。」（閨怨）「羸驂馱倦客，日暮發黃州。可惜踏青節，未登浮碧樓。佳人金縷曲，江水木蘭舟。寂寂生陽館，孤燈夜似秋。」（中和道中）白光勛詩：「秋草前朝寺，殘碑學士文。千年自流水，落日見孤雲。」（弘景廢寺）「偶因休浣到沙門，把酒題詩古寺存。紅藕一池風滿院，亂蟬千樹雨連村。深慚皓首從羈宦，猶喜青山似故園。聞說錦湖煙景異，何時歸棹問真源？」（奉熙寺）吳時鳳詩：「地即黃岡勝，官如玉局閑。居然小雪日，喚作此堂顏。」（小雪堂）金宏弼詩：「處獨居閑絕往還，只呼明月照清寒。憑君莫話生涯事，萬頃煙波數疊山。」（書懷）趙昱詩：「十年長掩故山扉，塵土東華幾染衣。想得鑒湖春夜月，子規應喚不如歸。」（贈鑒湖主人）姜克誠詩：「江日曉未生，蒼茫千里霧。但聞柔櫓聲，不見舟行處。」（湖堂早起）鄭碏昔詩：「遠遠沙上人，初疑雙白鷺。臨風忽橫笛，廖亮江天暮。」（聞笛）成運詩：「江觸春樓走，天和雪嶺圍。雲從詩筆染，鳥拂酒筵飛。浮海知今是，趨名悟昨非。松風當夕起，蕭颯動荷衣。」（竹西樓）白光勉詩：「旅泊依村日，重遊屬暮年。鐘聲隔岸寺，人語渡湖船。月上蒹葭遠，煙橫島嶼連。夜深風更急，落雁不成眠。」（縣津晚泊）金宗直詩：「偶到仙槎寺，巖空松桂秋。瞿翻羅代蓋，龍蹴佛天幽。細雨僧縫衲，寒江客艤舟。孤雲書帶草，獵獵滿池頭。」（仙槎寺）「為訪招提境，松間紫翠重。青山半邊雨，落日上方鐘。語共僧居軟，杯隨客意濃。頹然一榻上，相對鬢蓬鬆。」（佛國寺）奇邁詩：「南山松柏幽，北山煙霧深。遊子暮何之？庭樹生秋陰。歸雲向遙岑，宿鳥棲前林。幽懷香不極，清風吹我襟。」（直禁詠懷）鄭道傳詩：「曉日出海東，直照孤島中。夫子一片心，正與此日同。相去曠千載，嗚呼感予衷。毛發豎如竹，凜凜吹英風。」（嗚呼島吊田橫）魚無跡詩：「馬上逢新雪，孤城欲閉時。漸能消酒力，渾欲凍吟髭。落日無留景，棲禽不定枝。灞橋驢背興，應與故人期。」（逢雪）權應仁詩：「結屋倚青嶂，攜瓶盛碧溪。徑因穿竹細，籬為見山低。枕石巾粘蘚，栽花屐印泥。繁華夢不到，閑味在幽棲。」（山居）趙希逸詩：「春寒料峭酒微醒，羈宦連年恨不平。燈暗小窗聞馬齕，夢回孤枕數雞鳴。只憑吾友論交道，欲向何人說世情？已判此身同許國，與君終始寸心明。」（次延曙都郵韻）「鴨水西邊是漢關，天扃地鐍限重灣。荒煙亂磧麟州戍，落日孤雲馬耳山。風定空江波瀲瀲，雪消春郭溜潺潺。思家未得平安字，歸思惟應夢往還。」（龍灣偶成）金{流土}詩：「楊花落盡草萋萋，楚客傷離思轉淒。佳節一年寒食過，亂山千疊子規啼。虞翻去國身全老，王粲登樓賦漫題。想得天涯回白首，昭陽江上夕陽低。」（寄友）李達詩：「二妃昔追帝，南奔湘水間。有淚寄湘竹，至今湘竹斑。雲深九疑廟，日落蒼梧山。餘恨在江水，滔滔去不還。」（斑竹怨）鄭士龍詩：「隨意攤書坐，孤吟對晚暉。岸風帆腹飽，洲雨荻芽肥。籬缺通江色，簾垂礙燕飛。誰知采蘭節，和病試春衣。」（釋悶）鄭之升詩：「細草閑花水上亭，綠楊如畫掩春城。無人為唱陽關曲，獨有青山送我行。」（留別）崔慶昌詩：「危石才交一徑通，白雲千古秘仙蹤。橋南橋北無人問，落木寒流萬壑同。」（武陵溪）「水岸依依楊柳多，小船遙聽采蓮歌。紅衣落盡秋風起，日暮芳洲生白波。」（采蓮曲）柳永吉詩：「落葉鳴廊夜雨懸，佛燈明滅客無眠。仙山一躡傷遲暮，烏帽欺人二十年。」（福泉寺）金質忠詩：「常苦愁腸日九回，忽驚啼鳥報春來。三年藥物人猶病，一夜雨聲花盡開。世事紛紛難自了，天機袞袞遞相催。平生久負淩雲氣，怊悵如今半已摧。」（病出湖堂）林億齡詩：「寂寞荒村隱少微，蕭條石徑接柴扉。身同流水世間出，夢作白鷗江上飛。山擁客窗雲入座，雨侵書榻葉投幃。飄然又作抽簪計，塵土何由化素衣？」（送友還山）崔壽喊詩：「老猿失其群，落日古槎上。兀坐首不回，想聽千山響。」（題畫）金凈詩：「江南殘夢日懨懨，愁逐年華日日添。雙燕來時春欲暮，杏花微雨下重簾。」（江南春思）鄭知常詩：「桃花紅雨燕呢喃，繞屋春山間翠嵐。一頂烏紗慵不整，醉眠花塢夢江南。」（醉後）偰遜詩：「一夜山中雨，風吹屋上茅。不知溪水長，只覺釣船高。」（山中雨）李植詩：「春風急水下輕艭，朝發驪陽暮漢江。篙子熟眠雙櫓靜，青山無數過船窗。」（泊漢江）權遇詩：「衙罷乘閑出郭西，殘僧古寺路高低。祭星壇畔春風早，紅杏半開山鳥啼。」（竹長寺）許筠詩：「重簾隱映日西斜，小院迴廊曲曲遮。疑是趙昌新畫就，竹間雙鶴坐秋花。」（晚詠）樸彌題平壤館壁西京古跡詩三十首，遺田儀曹，其六雲：「檀下神人始此都，至今遺廟古城隅。不知當日阿斯達，亦有攀髯墮者無？」（一）「太師杖軼筆猶存，舊事鴻濛未足言。惟有青山三尺墓，東人須與孔林論。」（二）「周家井制出鄒賢，猶是其詳不得傳。試向含球門外望，平郊十里是商田。」（三）「丹絡元非赤土宜，清泉何事湧中逵？鹿盧汲取瓊漿飲，千載令人說太師。」（四）「高句驪起漢鴻嘉，宮殿遺墟草樹遮。怊帳乙支文德死，國亡非為後庭花。」（五）「朝天片石出江潯，麟窟苔封草樹深。怊悵天孫何處去？野棠花發古祠陰。」（六）又送詔使還京師詩序，並載於左。「皇上紀元之十七年戊午，上駟、武備二大人頒大行皇後謚於下國，時則不佞謬膺寡君儐命之託，馳迓龍灣，因護其行。抵王京，二大人傳宣帝命，以寡君有疾，停郊迎儀。前度使臣之回奏也，小邦君臣，且感且悸。惟是飲冰之行，莫肯虛徐，請少留而不可得。時值大歉，公私未立，殆不能備供億之禮。二大人大加盡傷，一革浮費，所索者惟詩文與書法而已。寡君命朝紳或制或寫以應，橐中所賫，蕭然若寒士，前此所未有也。武備公仍將兩朝宸翰示不佞暨都監諸官，其書曰：『正大光明』者，即先皇帝筆，今皇帝手書跋尾者也。其曰『清慎勤』，今皇帝筆也。生龍活蛟之蜿蜒，銀鉤鐵畫之勁健，真可以參造化，驚風雨。跋語珠光玉潔，自有不可掩之華。蓋公世懋勛庸，錫予蕃庶，最以此珍玩，不以出疆而舍之雲。海外鯫生，非蒙天使眷顧，則亦何途之從而獲此大觀也哉！自臨境至回旆，首尾四十有二日，不佞又伴至鴨綠江上，大人征詩若序，要作他日不忘之資。顧不佞素短於章句，重以筮仕數十載，勞攘簿書，拋棄翰墨，自慚不足以副大人之勤教也。辭之益固，命之益懇，因略敘其概，兼呈篇什，以供一粲雲爾。詩五言十韻，有雲：『紙上風雷隱，毫端造化奇。城路風旌掣，滄江鼓角悲。』雲雲。伴送使資憲大夫行司憲府大司憲兼成均館大司成廣州後人歸巖李元楨。」（致彌後登戊辰進士，改庶吉士）
◎神韻
汾陽孔文谷（天胤）雲：「詩以達性，然須清遠為尚。」薛西原論詩，獨取謝康樂、王摩詰、孟浩然、韋應物，言：「白雲抱幽石，綠條媚清漣。清也。表靈物莫賞，蘊真誰為傳。遠也。何必絲與竹，山水有清音；景昃鳴禽集，水木湛清華。清遠兼之也。總其妙在神韻矣。」神韻二字，予向論詩，首為學人拈出，不知先見於此。
◎梅詩
宋梅聖俞初變西崑之體，予每與施愚山侍讀言及《宛陵集》，施輒不應。蓋意不滿梅詩也。一日，予曰：「扁舟洞庭去，落日松江宿。此誰語？」愚山曰：「韋蘇州、劉文房耶？」予曰：「乃公鄉人梅聖俞也。」愚山為爽然久之。
◎周嬰卮言
周嬰字方叔，莆田人，撰《卮林》十卷，援據該博。偶記其數條可資詩話者，如石尤風引元相詩：「罔象睢盱頻逞怪，石尤翻動忽成災。」義山古意詩：「去夢隨川後，來風竚石郵。」以石郵對川後，蓋奇相飛廉之屬。
又古咄唶歌：「棗適今日賜，誰當仰視之？」引《方言》雲：「賜，盡也。」潘嶽《西征賦》「若循環之無賜。」《維摩詰經》「如來缽飯，悉飽眾會，猶故不賜。」《太平廣記》引《啟顏錄》山東人謂盡為賜，是也。又《光明經》「食已飽足，飯不消溺」，儩與賜同。予按《集韻》儩，盡也。見《釋典》儩泄水門。《南史》有石儩杼山詩，應思石儩訪春泉，石儩清心胸，不雲盡義。
又楊用修曰：「唐人雲：君苗無姓。《宛委餘編》曰：君苗姓應，瑒之從弟，見《文選》註。非也。」按陸雲與兄平原書雲：「前作登臺賦，極未能成，而崔君苗作之。」又雲：「君苗作愁霖賦極佳，見兄文，輒雲欲燒筆研。曹誌苗之婦公，其婦與兒，皆能作文。頃借其《釋詢》二十七卷，當百餘紙寫之。」則君苗清河族也，休璉與二陸相距且百年，其從弟安得尚存，復修少年鉛槧事耶？
又高似孫《緯略·金樓子》雲：「劉子玄為《水仙花賦》，時人謂不減《洛神》，予固不敢望知幾。」雲雲。按金樓子者，梁元帝也，劉子玄，知幾也。知幾在證聖中，作《史通》二十卷。後以名類玄宗，改名子玄，在元帝後百餘年矣。《禦覽》引《金樓子》雲：「劉休玄為《水仙賦》雲雲。是南宋南平王鑠也。水仙乃水上神女，陶弘景亦有賦。高氏以休玄為子玄，以水仙為花名，豈不謬歟？此類數十條，皆足解頤。胡元瑞、陳晦伯作《正楊》《筆叢》等書，以駁用修。方叔作《廣陳諗胡》尤為楊氏功臣。予按以休玄為子玄，正如書家以劉德升為景升也。
◎常棣葉韻
《詩·常棣》：「兄弟鬩於墻，外禦其侮。每有良朋，烝也無戎。」劉原父《七經小傳》雲：「戎，疑當作戍，戍，亦禦也。」吳才老《補音》雲：「務字，古人讀作蒙，疑侮當作雺，以葉戎。」《童子問》載朱子雲：「戎汝二字，古人通用，是葉音汝也。如南仲太祖，太師皇父，整我六師，以修我戎。亦葉汝也。」予按，三說當以原父為長。
◎中晚詩句
北齊房君豹有山池在歷城，參軍尹孝逸將還鄴，詞人餞宿於此。自為詩曰：「風淪歷城水，月倚華山樹。」時人以比謝氏。此自北齊詩（《詩記》未采）。《詩藪》誤作中唐，且訛華山為華陽，方叔正之是矣。至雲「猿啼洞庭樹，人在木蘭舟」句，格近六朝，而方叔疵之，謂是晚唐面目，則謬甚。吳郡皇甫少玄、百泉兄弟論詩，以此二語為五言極則，藝苑流傳，焉可誣也？
◎一鳴集
唐司空圖《一鳴集》十卷，雜著八卷，碑版二卷。前有自序雲：所撰《密史別編》，又有《絕麟集述》，亦其自著也。其與王駕論詩曰：「國初雅風特盛，沈宋始興之後，傑出於江寧，宏肆於李杜。右丞、蘇州，趣味澄敻，如清沇之貫逵；大歷十數公，抑又其次。元白力勍而氣孱，乃都市豪估耳。」又與李生論詩曰：「江嶺之南，凡是資於適口者，若醯，非不酸也，止於酸而已。若鹺，非不鹹也，止於鹹而已。酸鹹之外，醇美者有所乏耳。王右丞、韋蘇州，澄淡精緻，格在其中，豈妨於遒舉哉？」晚唐詩以表聖為冠。觀此二書持論，可見其所詣矣。
◎官銜
官銜二字，習俗相沿，不識其義。《家語·禮運篇》雲：「官有銜，職有序。註，銜，治也。」《執轡篇》雲：「古之銜天下者，以六官總治焉，故曰銜四馬者執六轡，銜天下者正六官。」官銜之義本此。《封氏聞見記》雲：「銓曹聞奏之時，先書舊官品於前，次書擬官於後，使新舊相銜不斷，如人口銜物。又如馬之有銜，以制其首，古人謂銜尾相屬，即其義也。」此臆說，殊無所據。
◎邵潛
邵潛字潛夫，自號五嶽外臣，南通州人。性傲僻不諧俗，好嫚罵人，人多惡之。及與李本寧、鄒彥吉、黃貞父、陳仲醇諸公遊，所著《友誼錄》、《循吏傳》、《印史》諸書，多可傳者。年五十五子，娶後妻成，久之，嫌其貧老，棄去，一婢又為勢豪所奪，遂隻身客如臯城西門，年八十矣。康熙乙巳，予過臯訪之，茅屋三間。黝黑如漆。邵筋骨如鐵，白髮鬖鬖被領，雙眸炯然。具果蔌留予飲。尚盡數觴，與修禊冒氏洗缽池，尚能與予輩賦詩。陳其年（維崧）雲：「古今文人多窮，然未有如邵先生者，聽其言，愴然如劉孝標所自序也。」予去廣陵，聞邵即以是歲下世矣。
◎沈嘉客
沈嘉客字無謀，河間故城人，居鄭口，性孤迥，有潔癬。與德州盧德水侍禦（世氵隺）、臨清汪未央孝廉（大年）交好，以詩相倡和。於吳交姚孟長（希孟）、楊子常（彜）、顧麟士（夢麟），於梁六吳讓伯（伯裔）、徐霖蒼（作霖），與容城孫鐘元（奇逢）尤善。中年作閉關疏，送客不出籬落。一畝之宮，花竹清深，圖書充牣。縣令至，必式廬，復其徭役。年八十餘乃卒。予嘗愛其一絕雲：「淮南作客逢春雨，破帽疲驢幾日程。六合城南呼舴艋，綠陰相送到南京。」
◎名媛詩
周嬰方叔極稱辯博，然有不必辯者，如詮鐘辯文明太後青臺雀歌，杜蘭香贈張碩詩數條，不知《名媛詩歸》，乃吳下人偽托鐘、譚名字，非真出二公之手，何足深辯？又向來坊間有《明詩歸》，更俚鄙可笑，亦託名竟陵，又足辯耶？
坊刻又有《皇明通紀》，亦託名鐘惺，內載左都禦史曹思誠為魏忠賢建祠事。曹近刊冤揭雲：「與惺素無仇怨，惺何不自惺？」等語。不知惺歿於天啟乙丑，而坊賈偽托之也。曹氏遍訴京師，與鐘為難，可發一笑。此康熙二十年事，去鐘之歿已五十七年矣。
◎七子三獨夫
陸機《五等諸侯論》：「六臣犯其弱綱，七子沖其漏網。」呂向註，七子謂吳王濞七國。《劉更生傳》：「春秋地震，為在位執政太盛也，不為三獨夫動，亦明矣。」師古曰：「獨夫，猶言匹夫也。」七子、三獨夫，皆奇文。
◎二王詩畫
金陵王概，字安節，善畫山水；其兄蓍，字宓草，工花卉翎毛；兄弟皆能詩，往往可誦。蓍本名屍，概本名丐，後改今名。嘗見概兩篇雲：「虛窗吮筆臨秋水，葭菼蒼蒼冷到天。為愛芙蓉江月好，小亭長伴鷺絲眠。」又「潯陽江水抱城流，庾亮曾經此夜遊；亦是新涼當八月，遂教高會擅千秋。風騷接席無今古，喬梓淩雲富唱酬；傑閣共傳詩句好，飛揚興不減南樓。」概，詩人方文爾止婿也。
◎王右丞詩
世謂王右丞畫雪中芭蕉，其詩亦然。如：「九江楓樹幾回青，一片揚州五湖白。」下連用蘭陵鎮、富春郭、石頭城諸地名，皆寥遠不相屬。大抵占人詩畫，只取興會神到，若刻舟緣木求之，失其指矣。
◎契丹大金二國誌
《契丹國誌》二十七卷，宋淳熙七年秘書丞葉隆禮奉詔撰進。其書：帝紀十二卷，後妃諸王外戚傳三卷，列傳四卷，石晉降表、宋澶淵誓書、關南誓書、議割地界書共一卷，南北朝饋獻禮物、外國貢獻一卷，四京州縣沿革一卷，風俗官制科舉等一卷，王沂公、富鄭公《行程錄》一卷，張舜民《使北記》等一卷，《諸番雜記》、《歲時雜記》二卷。又《大金國誌》四十卷，宋端平元年淮西歸正人改授承事郎、工部架閣宇文懋昭上其書，帝紀二十六卷，開國功臣一卷，文學二卷，《張邦昌錄》一卷，《劉豫錄》一卷，立偽楚偽齊冊文、宋宗室隨二帝北狩一卷，兩京制度陵廟儀衛官制科舉兵制等四卷，兩國誓書一卷，京府州縣一卷，初興風俗一卷，許亢宗《行程錄》一卷。《金誌》記載與《南遷錄》多相合，與史多謬。其文學傳則全節取元好問《中州集》。或雲宋人偽造，似也。《契丹誌》簡凈可觀，《金誌》則仿其書而為之者耳。
◎王義山詩
予〔向〕謂劉後村詩，好用本朝人事。近見宋末王義山《稼村集》，效顰尤可厭，如：「爭道老泉生二秀，最難錦水又三劉。」「師魯僅存遺集在，樂天無限故人思。」「田園彭澤菊三逕，意思濂溪草一般。」「上帝遣符征範鎮，斯民失怙哭溫公。」「梅花窗下參同契，綠草庭前太極圖。」「榜文爭看乖崖押，士類歡呼常袞來。」「無己許令參後社，庭堅端的是前身。」「有時覓句尋歐約，不慣斟羔學黨家。」此真下劣詩魔，惡道坌出矣。宋末如王義山、何夢桂之流，酸腐庸下，而詩文獨傳至今。文之傳不傳，信有命耶？
◎杜註
錢牧齋註杜，主宋紹興吳若季海本，若自序雲：「凡稱樊者，樊晃小集也。稱晉者，開運二年官書也。稱荊者，王介甫四選也。稱宋者，宋景文也。稱陳者，陳無己也。稱刊及一作者，黃魯直、晁以道諸本也。」又宋胡仔《苕溪漁隱》雲：「《子美集》，予所見者凡八家。《杜工部小集》，則潤州刺史樊晃所序也。《註杜工部集》，則內翰王原叔洙所註也（吳彥高集雲：是元祐間秘閣校對黃本，鄧忠臣慎思所註，託名原叔）。改正王內翰註，則王寧祖也。《補註杜工部集》，則學士薛夢符也。《校定杜工部集》，則黃長睿伯思也。《重編少陵先生集》並《正異》，則東萊蔡興宗也。《註杜詩補遺正謬集》，則城南杜田也。《少陵詩譜》，則縉雲鮑彪也。」
◎王承旨詩
宋刻《鑒戒錄》載前蜀興聖太子隨軍王承旨（失其名）。詠後主出降詩雲：「蜀朝昏主出降時，銜壁牽羊倒系旗。二十萬軍齊拱手，更無一個是男兒。」此與花蕊夫人詩大同小異，必有一誤。（此詩《能改齋漫錄》亦兩載之）
◎盧延讓
何光遠《鑒戒錄》載，王蜀盧侍郎延讓獻王建詩卷中，有「栗爆燒氈破，貓跳觸鼎翻」之句。後建與潘峭在內殿平章邊事，令宮人於爐中煨栗，栗爆出，燒損繡褥子。建多疑，每於爐中燒金鼎子，惟徐妃二妹妹侍茶湯而已。是夜宮貓誤觸鼎翻，建曰：「栗爆燒氈破，貓跳觸鼎翻。」憶延讓詩有此一聯，先輩裁詩，信無虛境，來日遂有六行之拜（自給事拜工部）。以俚鄙之詞，遂獲顯擢，與孟公「松月夜窗虛」，迥異如此，人生窮通，豈非命乎！或雲是盧延遜獻宋太宗詩，潘峭作潘美。
◎慈恩塔詩
元白因傳香於慈恩寺塔下，忽睹章先輩八元詩，吟詠竟日，悉令除去諸家之詩，惟留章作。其五六句雲：「回梯暗踏如穿洞，絕頂初攀似出籠。」殊不成語，不知元白何以心折如此？盛唐高、岑、子美諸公同登慈恩寺塔賦詩，或雲：「秋色從東來，蒼然滿關中，五陵北原上，萬古青濛濛。」（岑）或雲：「秋風昨夜至，秦塞多清曠。千里何蒼蒼？五陵郁相望。」（高）或雲：「秦山忽破碎，涇渭不可求。俯視但一氣，焉能辯皇州？」（杜）此是何等氣概，視章作真小兒號嗄耳。每思高、岑、杜輩同登慈恩塔，高、李、杜輩同登吹臺，一時大敵，旗鼓相當，恨不廁身其間，為執鞭弭之役。
◎陶季
寶應布衣陶澄，字季，一字昭萬有，著《舟車集》，予為刪定。其客湖南閩中諸詩，多似高岑龍標，今日一作手也。過東阿曹子建墓，有句雲：「可憐衰草地，猶是建安人。」為時所稱。
◎琉球二僧詩
琉球天王寺有僧，號瘦梅道人。賦七夕詩雲：「陶公簾外赤龍下，漢武殿前青鳥來。」又萬松院僧不羈有詩雲：「黃葉落三徑，白雲歸數峰。」予門人汪翰林舟次（楫）、林舍人石來（麟昌），康熙癸亥奉使其國，見之。石來有詩雲：「瘦梅道者人不識，梵夾吟題聳兩肩；賦得赤龍青鳥句、樊南甲乙可同傳。」「浮屠亦有不羈人，祗樹蕭蕭絕世塵；唐體詩中風格好，白雲黃葉鬥清新。」
◎詩三百非孔子所刪
孔子但正樂，使各得其所而已，未嘗刪詩，觀《自衛返魯》雲雲可見。且一則曰詩三百，再則曰誦詩三百，《家語》對哀公問郊，亦曰：「臣聞誦詩三百，不可以一獻。」知古詩本來有三百篇，非孔氏自刪定也。又《左傳》列國卿大夫燕饗賦詩，率皆三百篇中之詩，多在孔氏之前，其非夫子手刪，瞭然可見。葉水心《習學記言》雲：「《史記》言古詩三千，孔安國亦言刪詩為三百篇。按詩，周及諸侯用為樂章，今載於左氏者，皆史官先所采定，就有逸詩，殊少矣，不待孔子而後刪十取一也。《論語》稱詩三百，本謂古人已具之詩，不應指其自刪者言之也。」輔廣亦謂司馬遷言古詩三千，傳聞之誤。其說與予見略同。
◎敏速
《南唐近事》載處士史虛白嘗對客弈，旁令學徒四五輩，各秉紙筆，先定題目，隨口而書，略不停綴，數食之間，眾制皆就。《封氏聞見記》；雒縣尉張陟，在中書日試萬言，令善書者三十人，各操紙執筆，俱占題目，身自巡席，依題口授，周而復始，午後，詩筆俱成，得七千餘字。《唐詩紀事》：長沙王璘日試萬言，崔詹事廉問表薦於朝，先試之。璘請十吏，皆給筆劄，璘口授，十吏筆不停綴，首題《黃河賦》三千字，復為鳥散餘花落詩二十首，皆可謂敏速矣。又韋臯嘗於二十四化設醮，請符載撰齋詞，於時飲摩訶池上，載命小吏十二人捧硯，人分兩題，緩步池間，各授口占，其敏如此。
◎石敬瑭家廟碑
朱簡討雲：「曾於廟市見五代石敬瑭家廟碑，梁周翰撰，文翰雖不甚工，亦是古物，惜未購之。」此碑石今不知所在。
◎東絹
蜀鹽亭縣有鵝溪，（縣）出絹，謂之鵝溪絹，亦名東絹。子美詩「我有一疋好東絹」是也。周紫芝詩：「百尺寒松老幹枯，韋郎筆妙古今無。何如莫掃鵝溪絹。留取天吳紫鳳圖。」此雖諧謔，然北征自作於赴行在時，而題韋偃畫松，則在入蜀之後，固不可同日語也。
◎魏野詩
宋小說載魏野同寇萊公遊陜郊某寺詩雲：「若得時將紅袖拂，也應勝似碧紗籠。」《湘山野錄》雲：「添蘇，長安名姬也。孫僅尹京兆日，野寄詩雲：『見說添蘇亞蘇小，隨軒應是珮珊珊。』孫愛之，以示添蘇，喜如獲寶，求善筆劄者，大署其詩於壁。野以事抵長安，孫邀置府宅，人未之知也。有好事者與密過添蘇家，見其風貌魯質，固不前席。野忽舉頭見壁所題，乃索筆於側別紀一絕雲：『誰人把我狂詩句，寫向添蘇繡戶中？閑暇若將紅袖拂，還應勝得碧紗籠。』添蘇始知是野，大加禮敬。」二說不同。
◎鐵帆
僧鐵帆能詩，順治末，予官揚州，鐵帆住木蘭寺。劉吏部公<甬戈>（體仁）聞之，寄予書雲：「是天寒衣衲重鐵帆耶？」天寒衣衲重，乃粵僧一靈句，公<甬戈>誤記耳。東坡在黃日，參寥往視之。京師士大夫寄書雲：「聞有僧在彼，是隔林彷彿聞機杼和尚耶？」坡笑語參寥雲：「此是吾師七字號。」公<甬戈>帖全用此語。
◎徐曹詩
徐禎卿「洞庭葉未下，瀟湘秋欲生」一篇，非太白不能作，千古絕調也。曹學佺亦有《秦淮送別》一篇雲：「疏籬豆花雨，遠水荻蘆煙。忽弄月中笛，欲開江上船。」情致殆不減徐。徐五集中有一絕雲：「渺渺太湖秋水闊，扁舟搖動碧琉璃。松陵不隔東南望，楓落寒塘露酒旗。」曹一絕可以相敵，新林浦雲：「夾岸人家映柳條，玄暉遺跡草蕭蕭。曾為一夜青山客，未得無情過板橋。」
◎題壁逸詩
予少時與先兄考功同上公車，每到驛亭，輒題素壁，筆墨狼藉，率不存稿，逸去多矣。數年來往往從友人口中得之，恍忽如夢，不忍盡割，略記於此。「河口花明錦纜春，砑繚綾子領邊巾。不知何事牽儂思，欲疊紅箋賦洛神？」（徐隱君東癡嘗口誦此詩）「不見湘中舊汜人，西園蘭石愴如新。低回十五年前句，只有蛛絲絡暗塵。」（彭少宰孫遹羨門誦之）「關河連夜雨，驛路一聲蟬。」（湯右曾西崖、王戩孟谷誦之）「風回邸閣聞鈴馱，日落關山見戍旗。彷彿夢中尋蜀道，打包身度棧雲西。」（徐學士健庵誦之。且題其右雲：「古驛斜陽聽鐸聲，分明棧路蜀山行。讀君題句成先讖，天遣才人過錦城。」）「往跡流傳本事詩，廿年如夢不堪思。重來頭白風情盡，誰記巡檐繞柱時？」（汪耀麟叔定誦之）「趙北燕南水四圍，此中避地可忘機；垂垂芡實迎秋熟，拍拍鷗群接翅飛。蟹舍都連黃篾舫，釣人相映綠蓑衣；淮南小別今三載，魚稻珠湖願竟違。」（曹祭酒禾蛾嵋榜旅舍曰漁洋詩屋）
◎白洪崖
先世父侍禦公，崇禎中巡視茶馬，作西巡雜詩數十書，有雲：「不須赤打白洪崖。』予幼誦之，不解為何語？頃見丁謂戲白稹詩雲：「五百青蚨兩家缺，赤洪崖打白洪崖。」蓋用此。
◎論坡谷
許彥周《詩話》雲：「東坡詩不可輕議，詞源如長江大河，飄沙卷沫，枯槎束薪，蘭舟繡鷁，皆隨流矣。珍泉幽澗，澄澤靈沼，無一點塵滓，只是體不似江河耳。」林艾軒論蘇、黃雲：「譬如丈夫見客，大踏步便出去；若女子便有許多妝裹，此坡、谷之別也。」
◎明史樂府
長洲尤展成（侗），晚以博學宏詞入史館，在局中，仿李西涯體作《明史樂府》百篇，佳處殆不減李，今略載數首於此。作佳傳雲：「入學宮，辭孔子，衣帶題詩自經死。出史局，別同官，官方飼豬不暇看。一死一生交情見，留與若翁作佳傳。」閣門使雲：「閣門使，鐵簡賜，谷長史兼理六王事，當局不敢讓，臣誼應如是，殿下百世後，難逃一個字。下詔獄，徽發死，嗟乎！此真文成子，張辟強，豚犬耳。」生程濟雲：「為忠臣，為智士，死高翔，生程濟。身免乎，軍中祭，君免乎，宮中剃。君乘車，臣執轡，君登舟，臣操枻。寒則燎衣饑持Я，四海從亡多故人，道旁相見惟流涕。萬水千山風復雨，送君還上金陵去，天外龍蛇有日歸，鴻飛冥冥不知處。」靖難雲：「七國反，誅家令，灌將軍出山東定。北平起，討齊、黃，曹國公出金陵亡。建文君，非景帝，燕王亦非吳王濞，靖難雖然百戰功，成敗何常總天意。太祖生男二十五，為王為庶知誰主？燕子高飛上帝畿，紇幹凍雀無毛羽，可憐高煦亦英雄，頃刻燒死銅缸中。」威武大將軍雲：「平陽侯，張公子，威武大將軍。三君一轍耳。漢家天子自待邊，大同宣府往復還，朕稱將軍封萬戶，驃騎當屬江與錢。旌旗獵獵向北駐，樓船搖搖望南渡，豹房家裏樂未終，更覓春江花月處。朝登牛首山，夕宿鳳皇臺，鄱陽凱歌何雄哉！戎服簪花金銀牌，揚鞭卻指隋堤笑，一狩江都竟不回。」大禮雲：「明倫典，問誰作？唱者璁，和者萼。筆者方，削者霍。浹與綰，唯且諾。天子有私臣，朝中皆黨人，武夫何知咄郭勛。配爾祖，英烈傳，中山盱眙開平嘆。」根本彗雲：「根本彗，腹心彗，門庭彗，群妖掃地偷龍睡，彗未退兮孛將至。大馮君，小馮君，忠臣孝子出一門，刺血上書動至尊。但看六月飛霜雪，君門之彗乃可滅。」河套冤雲：「嚴夏兩家雞相鬥，曾銑仇鸞分左右；嚴雞方勝夏雞孤，銑欲劾鸞胡為乎？套未復，身先死，朝璽書，暮西市。將軍橫屍何足言？宰相駢首寧無冤？君莫哭，君不見，朱仙鎮上風波獄。」長生藥雲：「五利戮，文成死，致一真人上天去，復有紫府神霄兩高士。天子齋居，日夜禱祠，相公宿直，爭獻青詞，赭衣半道，斷首滿稽。殺人媚天，修玄奚為？四十五年元氣削，王金方進長生藥。」海瑞疏雲：「世宗在位四十五，建言諸臣盡圜土，末年乃有海瑞疏，直訐乘輿幹上怒。擲地不已繞殿步，忠臣豈肯逃亡去？大行賓天應釋汝，獄吏酒肴相勞苦。但願飽啖得死所，誰知晏駕驚聞訃？此日方看臣哭主，當時尚疑子罵父。」逐新鄭雲：「華亭去分宜，江陵逐新鄭，賢否故懸殊，門戶總同釁。主少國疑賴元老，一留一去由馮保，宰相踉蹌出午門，先皇顧命寒秋草。大臣獄起重驚倒，不憐身歿無遺表，夫人泣涕致相公，敬為故夫獻微寶。富貴何常忽易人，江陵簿錄還如埽。噫嘻乎！前人跌，後人滑，古來名位多相軋，死姚崇算生張說。」趙高傳雲：「委鬼當頭坐，茄花滿地紅，趙嬈曹節竟私通，涿洲道上馬遊龍，月華門前車鬥風。內操撾鼓鳴刀弓，犴狴流血朝班空，祠堂昭德兼崇功，幹兒義子多如蟲。讀史至此再三嘆，殆哉岌岌將作難，滿朝彈章君不見，中宮獨看趙高傳。」
◎闈中詩
淄川袁孝廉松籬（藩），名士也，以康熙癸卯冠禮經，壬戌尚困公車。闈中賦詩雲：「二十年前古戰場，臥聽譙鼓夜茫茫；三條畫燭連心熟，一徑寒風透骨涼。苦向緇塵埋鬢發，憑誰青眼托文章？明宵別後長安月，偏照河橋柳萬行。」武康陳孝廉興公（之群）吟之，至泣下。是科袁竟下第，乙丑病蠱卒。
◎無羊之什
《詩·國風》如《燕燕》、《蒹葭》、《豳風》、《東山》、《七月》諸篇，述情賦景，如化工之肖物。即如《小雅·無羊之什》雲：「或降於阿，或飲於池，或寢或訛，爾牧來思。何蓑何笠，或負其餱，麾之以肱，畢來既升。」即使史道碩、戴嵩，畫手擅場，未能至此，後人如何著筆？
