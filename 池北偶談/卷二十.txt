◎博羅韓氏女
明末廣州亂後，有周生者，市得一褲，丹縠鮮好，置床側衣桁上。夜分將寢，忽一好女子搴幃，驚問之，曰：「妾非人也。」生懼趨出。比曉，鄰裏聞之，競來偵視，聞有人聲自褲中出，若近若遠，久之，形漸見，姿首綽約，若在輕塵，曰：「妾博羅韓氏女也。城陷被賊俘擄，橫見淩逼，罵賊而死。此褲平生所著，故附之以來。諸公倘見憐湣，為作佛事，當往生凈土，永脫輪回。」言訖嗚咽。眾共嘆異，乃為召僧禮佛焚褲，自是遂絕。程職方臞說。
◎章格庵
黃州曹石霞（胤昌），崇禎己卯解元，癸未進士，以文章名世。父卒官順寧，旅櫬未返，萬里入滇。順寧有民家，生一兒，七歲不言，一日，忽語父曰：「楚人曹石霞，吾門生也，今日至此，當往見之。」家人疑怪不信，兒輒自往，父母尾之。至通衢，果有肩輿來者，兒從稠人中直前，止其輿，字而呼之曰：「石霞，吾待汝久矣！」曹愕然，兒又曰：「此地未可語，當至邸舍告汝。」既至邸，兒又曰：「可屏人闔戶。」如其言，兒南向坐曰：「我章格庵正宸也，一念之誤，三墮輪回。始在豫，繼在粵，在此候汝，又數年矣。今可隨我去乎？」曹嘆訝再拜曰：「某以父櫬未返葬，間關萬里，遠涉南荒，未能即從夫子，請俟異日。」兒默然久之，曰：「然則吾先行待汝耳！」遂至其家，是夕死矣。曹賦詩紀異，不數月，竟卒於順寧。其子以櫬歸，至某郡，忽重不可舉，視其壁上，乃有曹入滇時吊洪半石（天祿）詩。洪亦黃人，槁葬於此。乃啟洪竁，禱於櫬前，請同歸葬，於是遂行。楊職方鄂州（兆傑）說。
◎道君畫鷹
楊職方又言：武昌張氏，有子婦，為狐所媚，百計驅之不獲。一日，置酒召客，張宣和禦筆畫鷹於堂上。比客去，狐夜分始至，雲幾不免。婦問之，狐曰：「汝家堂上有神鷹，見我即奮欲搏擊，微項有鐵ㄌ，將不免矣。」質明狐去，婦以語其夫，或謂之曰：「畫誠神物，曷爇去其ㄌ，狐必不敢復至矣。」如其言。至夕，果有狐擊死堂下。後其家遭回祿，共見鷹從火中飛去。
◎道州祠堂
道州有濂溪先生祠堂，近歲周氏子孫，有為諸生逋賦者。州守張大成，遼東人，徑詣祠堂，枷鎖先生像三日，見諸彈章。比年吳中奏銷逋稅，唐荊川、繆西溪諸公名列官戶，亦不免雲。
◎劉雲山
劉雲山，常州醫也。康熙丙午，杭州有巨室子某，病亟，忽有一醫到門曰：「我吳人劉雲山也。」投一匕而霍然，贈之金，不受，曰：「他日尋我於毗陵之司徒廟巷。」逾月，某至常詢問，廟側有老人曰：「雲山死三十七年矣！顧雲山生時，信鬼神，曾授夢於斯廟之神，募地廣其祠宇，因自為像於神旁，尚可識其形容也。」巨室子驚愕入拜，其像宛然，哭祭而去。陳椒峰（玉基）記其事。
◎趵突泉異
濟南趵突泉，地中湧出三尺許，餘則方塘漫流，清鑒毛發。康熙庚戌，藩臬置酒，邀提督楊宮保（捷），忽大雷雨，龍首入戶，泉湧起丈餘，水大上。諸公急呼騎，水頃刻及馬腹，踣墜而死者數人。從來未有之異也。
◎陳玉笥
濟寧陳益修，字玉笥，恂恂君子也。明崇禎末，濟寧有回回楊生花等，素豪猾，武斷鄉裏。一旦欲毀關壯繆祠廟，拓其居廛。陳號召諸生，鳴於官，懲首事者，廟得以存。及鼎革之際，生花挾舊憾，帥其黨，邀陳於天井閘，箠之瀕死，仍以刀刓其睛啖之，以礦灰實目眶，棄諸野外。家人舁歸，謂必無生理矣。至夜，陳昏憒中見綠衣神人強之以酒，外青內白，痛稍差。次夜，復見一神人，以手擊其腦後，目中血出如註，痛良已。又次夜，見一老嫗，食以杏李，又以羊眼盈把，令口吸之。比覺，雙瞳炯然矣。生花及其侄樸，乘亂為盜，族誅，去陳事才八月也。陳乙酉與弟尚謙同舉省試，丙戌登第，官貴池知縣，仕至戶部主事，予在京師見之。
◎錦裙宋繡
陸魯望雲：瓦官寺有陳叔寶羊車一輪、天後錦裙一幅。予在金陵，遊上瓦官寺，猶見錦裙所制幡，裙紺碧色，錦作雲龍紋，四角綴十二鈴。焦山枯木堂有宋刻絲觀世音像，亦奇古。
◎六足龜
暹羅國進貢，有六足龜十枚，比至京師，止存其三。其足前二後四，趺趾相連。予在主客時見之（按龜三足曰「賁」）。
◎羅漢
予在海陵一士夫家，見毗盧國僧，號羅漢，自言明英宗土木之變，始入中國，能風雪中裸體而浴。一日，席上有胡桃，羅漢以齒碎之，凡數十枚。舊住通州之軍山，以遷濱海界，徙居海陵。高郵守某之祖，傳有小像一軸，像上畫一老僧相向坐，自記此僧名羅漢，毗盧國人。一日，守聞軍山有毗盧僧，心疑即其人。試往謁，乃與畫上老僧了無差別。蓋已閱三世百年矣。
◎丙丁龜鑒
丙午、丁未，從古以為厄歲。陰陽家雲：丙丁屆火，遇午未而盛，故陰極必戰，亢而有悔也。康熙丙午冬，戶部尚書蘇納海、督撫尚書王登聯等構死。丁未春，災祲疊見，彗星出，太白晝見，白眚出西北，經月餘。是歲七月，輔臣蘇克薩哈誅死。吾友程職方謂予欲裒輯前史所載丙丁災變征應為一書。頃見宋理宗淳祐中柴望所上《丙丁龜鑒》十卷，自秦莊襄王五十二年丙午，迄五季後漢天福十二年丁未，通一千二百六十載中，為丙午、丁未者二十有一。備摭事實，系以論斷。元至正中，又有《續丙丁龜鑒》者，補宋元事之闕。前人已有此書，當考據故明三百年中丙丁事應，以續二書之後。
◎白烏
康熙庚戌，六合縣民王振家庭樹產白烏二，督府麻勒吉表進於朝。
◎奇姓
予在儀曹時，見有宛平人砉某者，吏誤呼作碧，其人不應，問之雲：砉音如樊。此《萬姓統譜》、《奇姓通》諸書所不載者。又任給事（琪）雲：高密有砉姓，音砉；又禚姓，音卓；諸城有則姓，音支；又壽光有鱉姓，河南有驢姓，吾邑有俳姓。壬子典試四川，有副榜庹謀，音拓。明有指揮八通、副將九聚。近見山西鄉試榜，有峰姓、因姓。
◎古銅器
庚戌，臨淄人於古城井田，得銅器數百枚，形制瑰異，白諸官，悉取入藩庫，無從考其款識，殊可惜也。辛亥春，京師草場火，火燼得石數千百，皆有峰巒之形，不測其故。又明末，河南鄢陵人浚城濠，得石數百，皆有人物，須眉宛然，或謂恐傷地脈，掩覆之。後有兵。
◎地震定數
宋小說載崔公誼為莫州任丘簿，熙寧初，河北地震，而公誼秩滿，挈家南歸。一日，宿孫村馬鋪中，風電陰黑，夜半有急叩門者雲：「傳語崔主簿，君合系地震壓殺人數，輒敢擅逃過河，今已收魂岱嶽，到家速來。」崔自度必死，乃兼程送妻孥至壽陽，次日遂卒。康熙戊申，山東地大震，莒州尤甚。莒與日照縣鄰，地震之夜，凡日照人客莒者，皆從崩壓中得不死，莒人客日照者皆死，信有定數。己未七月，京師地震，通州尤甚，死者凡數百人。
◎梨花漁人
會稽姜鐵夫（梗）說：其鄉近歲有漁人，獨居無家室，所居有梨花數十樹，人呼為「梨花漁人」。一夜月明，放舟湖中，聞岸上有人呼渡，移船近之，未抵岸，其人已在舟中矣。視之尼也，年可十七八，衣縞而姿首甚麗。詰所從來，不應。將及家，登岸，穿林南南而去。漁人心知非人。明日晚歸，燈火熒然，則尼已先在室中矣。漁人稍疑懼，尼曰：「我非人也，居湖邊某村，父母自幼送我為尼，今年月日死，以與君有夙緣，故來相從。且君當得佳婦，亦須我為作合，幸勿訝也。」自此雞鳴而去，夜即復來，如是將一載。鄰裏皆聞漁人室有異香。裏中某氏，有女及笄，一日忽有鬼物憑之，言禍福，多奇中，且雲：「汝女病，惟某漁人善醫；且夙緣當為某婦，否者死矣。」其父母懼，邀漁人至其家，漁人不知所以，固辭歸。迨暮，尼復來告曰：「我與君夙緣已盡，當從此辭。此女當為君婦，祟即我所為，君何辭耶？」漁人誼不負心，因與盟誓。尼感動泣下，亦不復強。明日，漁人以告女之父母，鬼遂不至。不數月，漁人竟卒。
◎麟
宋荔裳（琬）觀察說：其鄉趙鵬程者，官彰德太守。府庫中有一麟，相傳明武宗時土人所獲，誤斃之，以獻於官，貯庫中。趙任滿，欲取之，吏不可。乃斷其一脛攜歸。毛作黃色，紋理如刻畫，蹄通明，類黃玉，宋常見之。
◎慶忌
萊人張允恭，明天啟壬戌進士，為南陽守。浚河役夫夜宿岸側，聞橋下每夜有哭聲，共伺之，乃一巨鱉，因置鐵鑊烹之。忽鑊中人語曰：「勿殺我，我當利汝。」眾懼，益烈其火，少頃無所聞，啟視之，鱉已死，剖腹得一小人，長數寸許，眉目宛然，以獻於守，攜之歸，識者謂即管子涸澤之精，名曰「慶忌」是也。康熙壬子歲，濟南人炰鱉，亦於腹中得小人如回回狀，人多見之。
◎楊李
隋末酸棗邑所進玉李，一夕忽長，清陰數畝。是夕，院中人聞空中語雲：「李木當茂。」帝欲伐之，左右曰：「木德來助之應也，不可伐。」又楊梅、玉李同時結實，帝問二果孰勝？院中人曰：「楊梅雖好，不若玉李之甘。」帝嘆曰：「惡楊好李，豈人情哉！」又民間歌雲：「河南楊花落，河北李花榮，楊花飛去落何處，李花結果自然成。」南唐將受吳禪，江西楊化為李，信州李生連理，其事前後略同。又《釣磯立談》載，武義中童謠雲：「江北楊花作雪飛，江南李樹玉團枝。李花結子可憐在，不似楊花無了期。」與隋謠亦相類。
◎記前生
同年濟寧邵嶧輝（士梅），自記前生為寧海州人，纖細不爽。後以己亥登進士，為登州教官，親至所居裏，訪其子，得之，為謀生事，且教之讀書，為諸生。又自知官止縣令，及遷吳江縣知縣，遂辭疾歸。又其妻早卒，邵知其再生館陶某氏，俟其髫而聘之，復為夫婦。河南張給事（文光）能記三生事，李禦史（嵩陽）、樂安李貢士（煥章），皆能記前生事。此耳目睹記之尤著者。
◎萬維嶽
順天萬維嶽（嵩）中順治丁酉京畿解元，康熙庚戌成進士。其入學題乃「夫子循循然善誘人」，食餼則「博我以文，約我以禮」。丁酉領解，首題即「顏淵喟然」章。明年，世祖禦試題則「克己復禮為仁」。自謂平生與復聖有因緣。比庚戌會試，三書題無顏子語，自謂當落第。榜發中式，房師乃儀制主事曲阜顏修來（光敏）也。
◎丁貞女
丁貞女，聊城之沙鎮人，靖難功臣某裔也。貞女幼孤，無兄弟，依母以居。及笄，母欲議婚，貞女曰：「母老矣，又鮮兄弟，不願適人，願終身養母。」母不能強。及母卒，從兄某為議婚，貞女又不許。獨處三十餘年，年五十矣。閨範嚴肅，裏中人鹹稱曰貞女。堂邑黃中丞（圖安），七十喪偶。聞貞女之名，遣聘焉。貞女先一日召其從兄語曰：「明日當有議婚者至，吾將許之。」兄及娣侄輩謾應，弗之信也。詰旦，黃氏蹇修已及門。先是，貞女縞衣數十年，是日乃易色服。既許字，卜吉葬母，始於歸黃氏，猶處於也。中外子孫多人，待之皆有恩禮，東昌人傳為美談。
◎魏舍人妾
魏舍人（麟征）納妾京師，甫一月，妾病且殆，求歸母家。已而延魏至榻前，操吳音曰：「某前生姑蘇人，君前生逋吾五十金，今來索償，事畢矣。此去當生平陽某氏，年十八，即中甲科，復與君有後緣。」語訖而逝。此康熙辛亥春正月事也。
◎莫如
孫侍郎退谷先生說：「昔為祥符令，有人發一古冢，乃東漢馬武妾葬處，中有石，即武為其妾自製誌，文甚古，字畫精絕。又有香奩一具，中貯脂粉，皆宛然。奩底一小銅印，鐫「妾莫如」三字。印在孫處，碑歸張給事文光家，今不知所在。《急就篇》有解莫如之句，註雲：漢有毛莫如。
◎義臝
同年張鶴洲行人（吾瑾），嘗乘一裸，甚愛之。康熙甲辰，鶴洲以科場事下刑部，饘粥不繼，乃以臝抵逋於人。一日過市，酸嘶悲鳴，墮其新主，而逸歸張邸。稍近之，輒蹄嚙不已。家兄考功為賦《義臝行》。嗚呼！此臝勝華歆、賈充、褚淵、六臣之徒多矣。
◎龍睛
吳江金文通公（之俊）生時，母夫人夢人告曰：「與汝子龍睛，將來位極人臣。」公大拜後，蕭山瞽者陳生善相人，試令相之，曰：「乞兒相也！」眾駭笑。已而至目，大驚曰：「此龍睛也！當貴極人臣。」眾乃服。《能改齋漫錄》載陸農師言：曾魯公得龍脊，王安石得龍睛。
◎追寫真
宋憲使荔裳（琬）幼失恃，每憶母夫人形容，輒泣下。吳門某生者，自言有術能迫寫真，人歿數十年，皆可得其神似。乃令設壇凈室中，自書符咒，三日，陳丹青紙筆，令宋禮拜，出，扃鐍其戶，戒毋嘩。比夜，忽聞屋瓦有聲，已夜分，聞擲筆於地鏗然，屋瓦復有聲。生乃開戶，引視之，燈燭熒然，丹青縱橫，筆落地上，而紙仍緘封未啟。啟視，則像已就，宛然如生，宋捧持悲泣，重酬之。生雲，過六十年則不復可追也。蘇谷原《逌旃瑣言》雲，澶淵宋僉憲敬夫，幼失怙，不識父形容，請方海山人貌之，持歸家，母夫人視之如生，悲不自勝。世或有此理耳。
◎善謔
京師有市猾某者，本騾馬行牙人，以附黃膘李至巨富。一日堂成，宴士大夫，壁間有孔竇，客疑問之，答曰：「手腳眼也。」蓋工匠登降攀附置手足處。宋荔裳在坐應聲曰：「吾有對句矣，乃頭口牙也。」合坐大笑。又萊人某者，以散官居旗，常狎一婦，婦嚙其舌，持赴刑部，令急騎追之。宋適往視，戲曰：「君所謂駟不及舌。」
◎前定
世事莫非前定，所雲動乎四體，有不知其所以然者。往予在淮南，好觀棧道圖。有興化顧生符稹工此技，妙入毫髮，予令畫絹素屏扇，凡十數，自為長歌題之，復以其一贈姊夫劉大田（倬）。既而予有入蜀之役，同行即劉君也。辛亥歲，在京師，沈文恪繹堂（荃）為侍讀，以小冊索書，予為書陸放翁詩雲：「殘年作客遍天涯，下馬郵亭便似家。三疊淒涼渭城曲，數枝閑淡閬中花。擘箋授簡相逢晚，理鬢薰衣一笑嘩。俱是邯鄲枕中夢，墜鞭不用憶京華。」比入蜀，信宿閬中，乃憶前事，真詩讖也。因賦一詩寄沈：「葭萌關外極天涯，長憶西園夜鬥茶。萬事輸他前定在，今朝真看閬中花。」
曩丁未歲四月二十九夜，夢中得絕句雲：「溪鋪翡翠映煙空，溪上飛橋落彩虹。愛玩花憶元相，一枝渾臥碧流中。」既覺，不知所謂，末句則元微之使東川所賦亞枝紅詩也。至是過褒城，亦驗。予己酉奉使淮上，過奉高，閱《泰安州誌》，至嬴博字，輒心惡之。辛亥壬子，遂連遭渾、沂兩兒之痛。入蜀時，過百牢關，作一詩懷諸兄，結押廬字，忽心動曰：廬、廬居也，得勿不祥乎？又閱劍南詩，有雲「成都放榜，第一人楊姓，具慶下，愴然有感」，又心惡之。比榜放解元，果楊兆龍也，心益動。時先慈宜人已見背，予在萬里外未知也。昔阮孝緒於鐘山聽講，母王忽病，兄弟將召之，母曰：「孝緒至性冥通，必當自到。」果心驚而返，信有是哉！
◎工人善琴
萬歷末，詹懋舉者守潁州，偶召木工，詹適彈琴，工立戶外，矯首畫指，若議其善否者。呼問之曰：「頗善此乎？曰：「然。」使之彈，工即鼓前曲一過，甚妙。詹大驚異，詰所自？工曰：「家在西郭外，往見一老人貿薪入城，擔頭常囊此，因請觀之，聞其彈，心復悅之，遂受學耳。」詹予以金，不受，曰：「某，賤工也，受工之直而已。」又曰：「公琴皆下材，工有琴，即老人所貽，今以獻公。」果良琴也。詹乃從竟學，一時琴師莫能及。
◎盧昭容
古月頭陀，歙人，胡姓，名明勛，字半庵。順治丙戌居京口，兩膝忽患瘍，痛入骨髓，數日宛成人面，眉目口鼻皆具，易醫一百三十餘人，瀕死者數矣。辛卯十二月七日，瘡忽人言曰：「我梁時盧昭容也，子害我於洛陽宮，今日報汝，醫何能為？詣佛懺悔可耳。」既蘇，即謝醫，發願書經，書《水懺》至九卷，遂杖而起；終三十六卷，復閉關書《法華經》、《華嚴經》各一部，遂能行；又書《涅槃經》、《金光明經》、《心地觀經》、《報恩經》、《金剛經》凡五百萬字，瘡竟愈。後在真州，有降乩者書：盧昭容邀半庵與會，自畫生時像，首飾鳳髻，衣宮衣，問半庵：「洛陽宮相見，今似否？」胡為悚然。胡天啟中官中書舍人，嘗收左忠毅公骸骨雲。
◎義虎
汾州孝義縣狐岐山多虎。明嘉靖中，一樵入朝行，失足墮虎穴，見兩虎子臥穴內，深數丈，不得出，旁徨待死。日將晡，虎來，銜一生麋，飼其子既，復以餕予樵，樵懼甚，自度必不免。迨昧爽，虎躍去，暮歸飼子，復以餕與樵。如是月餘，漸與虎狎。一日，虎負子出，樵夫號曰：「大王救我！」須臾，虎復入，俯首就樵，樵遂騎而騰上，置叢箐中。樵復跪告曰：「蒙大王活我，今相失，懼不免他患，幸導我通衢，死不忘報。」虎又引之前至大道旁。樵泣拜曰：「蒙大王厚恩無以報，歸當畜一豚縣西郭外郵亭下，以候大王，某日日中當至，無忘也。」虎頷之。至日，虎先期至，不見樵，遂入郭，居民噪逐，生致之，告縣。樵聞之，奔詣縣廳，抱虎痛哭曰：「大王以赴約來耶？」虎點頭。樵曰：「我為大王請命，不得，願以死從大王。語罷，虎淚下如雨。觀者數千人，莫不嘆息。知縣，萊陽人某也，急趣釋之，驅至亭下，投以豚，大嚼，顧樵再三而去。因名其亭曰「義虎亭」。宋荔裳（琬）作《義虎行》、王於一（猷定）作《義虎傳》紀其事。
◎客氏刺
順治己亥在京師，於慈仁寺市見鬻故書者賣一敝刺，大書「客氏拜」三字。寶應朱國楨（克生）以三錢得之，賦《客氏行》。予笑曰：「使當天啟時，此一紙過詔旨遠矣！」
◎
先太師公曾於塞上得馬，一角。按《爾雅》：驨如馬，一角。註：元康八年，九真郡獵得一獸，大如馬，一角，角如鹿茸，即驨也。《王會圖》有俞人之雖馬。註：雖馬一角。
◎來陽伯
來陽伯（復），三原人，神於醫，尤多技術。常使人脫靴，脛隨之長，幾丈許，靴亦如之。尤精女紅，官吳中時，刺繡之妙，吳中閨閣無能及者。來，三原人，萬歷中進士，官至布政使。
◎啖石
仙人煮石，世但傳其語耳。予家傭人王嘉祿者，少居勞山中，獨坐數年，遂絕煙火，惟啖石為飯，渴即飲溪澗中水，遍身毛生寸許，後以母老歸家，漸火食，毛遂脫落。然時時以石為飯，每取一石，映日視之，即知其味甘鹹辛苦。以巨桶盛水掛齒上，盤旋如風。後母終，不知所往。
◎周府馴虎
先祖方伯公為河南按察使時，周王府有馴虎，日惟啖豆腐數斤。猛虎如此，何異騶虞。
◎楊世榮
楊世榮者，汾陽人，以鬻器為生。夜夢人告之曰：「汝富貴至矣！」覺則身忽長二丈餘，一衣須布十八疋，每食啖一烝羊，用一鐵鞭重百六十斤。鄒平張方伯（毓泰）時知縣事，錄為民壯，後遷寧武道，以之自隨。會流賊亂，每步戰殺賊，賊皆披靡，以積功至參將。鼎革後，不知所終。
◎金蟆
先太師舊有金蝦蟆一枚。崇禎辛未，潰卒陷城，一賊得之，置腰間，輒爬其腹，如是者數四。賊怒，擊破之，有白氣沖天而去。
◎劉張二仙
劉吏部公<甬戈>（體仁）《劉先生傳》雲：「劉任，字弘父，潁川人。生而一瞳子正方，登隆慶丁卯賢書。嘗著唐巾，衣淺紅窄衫，乘駿馬，挾彈林薄間。一日，謂家人曰：「仙伯期我海上。」某日暫還，題一詩，有「明白來時明白去，君看直北起雙鳧」之句，遂瞑。後十五年，有故人從燕中來者雲：見先生書一詩於西山蘭若，僧曰，日者一先輩留此，亦時時往來寺中。問其狀，則先生也。遲寺中數日待之，不復至矣。
又同裏張葵孝廉者，發長等身，無一莖異。七歲時，讀書樓上，忽一黃冠來告曰：「從吾步空下，即仙矣！」葵有難色，黃冠叱之，即能步空下。居城東十里許，一日有道士服過之者曰：「吾望氣而來，乃子耶。幸勿墮落！」遂別去，然張竟無他異。
◎鳩食麥
康熙癸丑，吾邑旱，東山曹村，有鳩千百成群食麥，近羽孽也。
◎蟙<蟲墨>硯
張華東公（延登），崇禎丁丑三月遊泰山，宿大汶口。偶行飯至河濱，見水中光芒甚異，出之，則一石可尺許，背負一小蝠、一蠶，腹下蝠近百，飛者伏者，肉羽如生，蠶右天然有小凹，可以受水，下方正受墨。公制為硯，名曰「多福硯」，銘之雲：「泰山所鐘。汶水所浴。堅勁似鐵，溫瑩如玉。化而為<鼠耳>，生生百族。不假雕飾，天然古綠。用以作硯，龍尾繼躅。文字之祥，自求多福。」《爾雅》：蝙蝠服翼。郭璞註：齊人呼為蟙<蟲墨>。因又名之曰「蟙<蟲墨>硯。」公門人劉文正（理順）、馬文忠（世奇）、夏考功（允彜）、高中丞（名衡）諸公皆為銘贊，亦奇物也。
◎荊州鏡冤
荊州有某氏子，素亡賴。一日，於後圃築墻，夜夢一美女子前拜曰：「妾在地下數百載矣，修煉將成，明日大劫，懼不可逃，惟君救之。妾胸前有古鏡一枚，君慎勿取，但為妾復掩其藏，誓報厚德。」覺而歷歷能記。明日，集畚鍤掘地，未丈許，果得一棺。發之，中有女子，古妝靚服，顏色如生，胸前有鏡，方圓數寸，寒光射人毛發。某憶夢中語，欲掩之。其仆曰：「鏡必有異，第取何害？」某遂取之，女子忽化為灰燼；某駭甚，遽掩其棺。是夜復夢女子泣告曰：「吾煉形已成，為汝所敗，然自劫數應爾，於汝何尤？汝但珍護吾鏡，吾當福汝。」某遂寶鏡，虔奉之，鏡時時有聲，一旦女子來，曰：「楊相公開府江陵，思得奇才共濟，此功名之秋也。試往軍門獻策，吾當助汝！」時武陵楊相國督師駐荊，某信其言，遂往上謁。楊公與之語，某談兵料敵，高議縱橫，不可窮詰。公奇之，延致幕中，每有戎機，輒與參決，將聞於朝官之。一日，某以小過箠其仆，仆竟死，方在幕府，不知為計。女子忽至曰：「無傷也，君但請暫歸休沐，輿屍以出，吾能護汝。」如其言，至轅門，忽輿中血出如註，軍校輩驚視之，得仆屍，馳報府中。召某問之，但雲罪當死。既而語以兵事，亦懵然不復能對。公怒究其故，某始對以女子所教，已都不知，今鏡尚在。公命取鏡，鏡忽作大聲飛去，自是女子不復至矣。某竟瘐死獄中。鄭禮部次公（日奎）在成都說。
◎吳道子水陸畫
平陽普庵堂有吳道子畫水陸百二十軸。明世宗朝，西河郡王城北有隙地，傳為廢寺址，其地中間方數尺，雨雪不濡，中夜常見光怪。王令人持畚鍤發之五丈許，得石函，以鐵緄二道束其外，發之，又得錫函，最中函以木，木函啟，軸見，乃吳道子真跡也。王甚珍之。王薨，嗣王以乞揮使呂某，呂又死，其家貧落，寺僧以恆直得之。此崇禎間事，予兄西樵使山右，為賦長歌，今載集中。
◎兩中式
儀制郎中武進巢五一（震林），順治壬辰會試中第一百六十二名，以磨勘革去中式。乙未會試，復中第一百六十二名，名次毫釐不爽，信事有定數也。兵科給事中周根邰，南宮人，丁酉、庚子，亦兩中順天鄉試，辛丑成進士。按宋章惇、曹冠，冠，秦檜客也，皆再登第。
◎魚舅魚爺
蜀中自嘉定至隆慶，江間有魚，曰魚舅。楊用修《異魚贊》雲：「嘉州魚舅，載新厥名。鱗鱗迎媵，夫豈其甥。其文實鯦，江圖可征。」或以為嘉魚，非也。嘉魚出丙穴，在漢中府，桃花時，則從穴出，亦名鮇魚，或名<魚廷>。《爾雅》曰：鯦，當魱。郭註：海魚，似鯿而大鱗，肥美多鯁，今江東呼最大長三尺者曰當魱。《說文》：鯦，當互也。《正字通》：魱，呼故切，鰣別名，一名鯦。鯦，其九切。俗作<魚臼>，非。<魚廷>，他鼎切。鯔，魚名。《異魚圖贊》：鯔魚極眇，一斤千頭，名曰鮡<魚廷>，不以網收。廣東文昌縣有井，出巨魚，紅頂，名魚爺，見《一統誌》。
