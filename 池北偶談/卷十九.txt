◎宋人絕句
偶為朱錫鬯太史（彜尊）舉宋人絕句可追蹤唐賢者，得數十首，聊記於此。「亭亭畫舸系春潭，只待行人酒半酣。不管煙波與風雨，載將離恨過江南。」「春陰垂野草青青，時有幽花一樹明。晚泊孤舟古祠下，滿川風雨看潮生。」「冷於陂水淡於秋，遠陌初窮見渡頭。賴是丹青無畫處，畫成應遣一生愁。」「竹外桃花三兩枝，春江水暖鴨先知。蔞蒿滿地蘆芽短，正是河豚欲上時。」「黃葉西陂水漫流，籧篨風急滯扁舟。夕陽暝色來千里，人語雞聲共一丘。」「露白霜紅郭外田，山濃水淡欲寒天。參軍抱病陪清賞，一檄呼歸亦可憐。」「斷腸聲裏無形影，畫出無聲亦斷腸。想得陽關更西路，北風低草見牛羊。」「梁州一曲當時事，記得曾拈玉笛吹。端正樓空春晝永，小桃猶學淡燕支。」「斷雲一葉洞庭帆，玉破鱸魚霜破柑。好作新詩寄桑薴，垂虹秋色滿東南。」「投荒萬死鬢毛斑，生入瞿唐灩澦關。未到江南先一笑，嶽陽樓上對君山。」「江上荒城猿鳥悲，隔江便是屈原祠。一千五百年間事，只有灘聲似舊時。」「夜雨連明春水生，嬌雲濃暖弄微晴。簾虛日薄花竹靜，時有乳鳩相對鳴。」「目盡孤鴻落照邊，遙知風雨不同川。此中有句無人見，送與襄陽孟浩然。」「獨憑危堞望蒼梧，落日君山似畫圖。無數柳花飛滿岸，晚風吹過洞庭湖。」「來時秋雨滿江樓，歸日春風度客舟。回首荊南天一角，月明吹笛下揚州。」「梨花淡白柳深青，柳絮飛時花滿城。怊悵西闌一株雪，人生看得幾清明。」「到處相逢是偶然，夢中相對兩華顛。還來共醉西湖雨，不見跳珠十五年。」「烏塘渺渺路平堤，堤上行人各有攜。試問春風何處好？辛夷如雪柘岡西。」「掃地焚香閉閣眠，簟紋如水帳如煙。客來夢覺知何處，掛起西窗浪接天。」「曾作金陵爛熳遊，北歸塵土變衣裘。芰荷聲裏孤舟雨，臥入江南第一州。」「皂莢村南三四里，春江不隔一程遙。雙堤鬥起如牛角，知是隋家萬里橋。」「去年此日泊瓜洲，衰柳蕭蕭客繫舟。白髮天涯嘆流落，今宵聽雨古宣州。」「山驛蕭條酒倦傾，嘉陵相背去無情。臨流未忍輕相別，吟聽潺湲坐到明。」「照江丹葉一林霜，折得黃花更斷腸。商略此時須痛飲，細腰宮畔過重陽。」「洞庭木落萬波秋，說與南人亦自愁。欲指吳淞何處是，一行征雁海山頭。」「陌上花開蝴蝶飛，江山猶是昔人非。遺民幾度垂垂老，遊女還歌緩緩歸。」「白髮先朝舊史官，風爐煮茗暮江寒。蒼龍不復從天下，拭淚看君小鳳團。」「濯錦江邊憶舊遊，纏頭百萬醉青樓。而今莫索梅花笑，古驛燈前各自愁。」「濟南春好雪初晴，行到龍山馬足輕。使君莫忘霅溪女，時作陽關腸斷聲。」「琵琶弦急滾梁州，羯鼓聲高舞臂韝。破費八姨三百萬，大唐天子要纏頭。」「逍遙堂後千章木，常送中宵風雨聲。誤喜對床尋舊約，不知漂泊在彭城。」「秋來東閣涼如水，客去山公醉似泥。困臥北窗呼不醒，風吹松竹雨淒淒。」「千詩織就回文錦，如此陽臺暮雨何。只有聰明蘇蕙子，更無悔過竇連波。」「落日同騎款段遊，倦依松石弄清流。蓬萊漢殿春分手，一笑相逢太華秋。」「舟中一雨掃飛蠅，半脫綸巾臥翠藤。殘夢未醒窗日晚，數聲柔櫓下巴陵。」「何人把酒慰深幽，開自無聊落更愁。幸有清溪三百曲，不辭相送到黃州。」「向來松檜欣無恙，坐久復聞南澗鐘。隱隱修廊人語絕，四山滴瀝雪鳴風。」「自愛新詞韻最嬌，小紅低唱我吹簫。曲終過盡松陵路，回首煙波十四橋。」「夜暗歸雲繞柁牙，江涵星影雁團沙。行人悵望蘇臺柳，曾與吳王掃落花。」「征帆一似白鷗輕，起揭船蓬看晚晴。梅子著花霜壓岸，自披風帽過臨平。」
◎蘇詞註
東坡詞：「行憂寶瑟僵」，乃用《漢書·金日磾傳》「行觸寶瑟僵」語。解者顧引楊行密紿朱延壽病目「行觸柱僵」，有何幹涉？乃知註書之難。東坡、放翁猶不敢居，有以也。
◎胡恢書
《南唐書》今止傳陸遊、馬令二本；胡恢書久不傳，惟江陰赤岸李氏有之。李即忠毅公應升之叔，忘其名矣。按恢，金陵人，《夢溪筆談》稱恢博物強記，善篆隸。韓魏公當國，恢獻詩雲：「建業關山千里遠，長安風雪一家寒。」公憐之，令篆太學石經，官華州推官而卒。
◎僧作制義
明時，南京五大寺僧，每季考校於禮部，命題即《法華》、《楞嚴》等經，其文則仿舉子制義，文義優者選充僧錄等官。某寺僧耳疑者，曾刻其制義。黃俞邰雲曾見之。
◎孟子逸語
孟子逸句有雲：人之所知，不如人之所不知，信矣。見梁武帝《答臣下神滅論》，又見釋道安《教指通局》。又：君王無好智，君王無好勇，勇智之過，生平患禍所遵，正當仁義為本。見蕭子良與孔中丞書，謝廷贊《維園鉛摘》載之，其語殊不類。
◎法言語
《法言》「春木之芚兮，援我手下之鶉兮」二語，全仿《原壤歌》「貍首之斑然，執女手之卷然。」
◎瓏玲
劉節之（孔和）有詩雲：「虛堂微月影，茗粥筵中解靜聽。已許來年仍小泊，未須催曉唱瓏玲。」瓏玲二字，出揚子《法言》「瓏玲其聲者，其質玉乎。」則商玲瓏作商瓏玲，亦何不可之有。
◎荀子語
「李廣射虎，沒石飲羽」，《荀子·解蔽篇》已雲：冥冥而行者，見寢石以為伏虎也。唐詩：「山風吹空林，颯颯如有人。」《荀子》已雲：見植林以為後人也。
◎船
蜀人謂衣紐曰船，蓋方言也。海鹽陸處士冰修（嘉淑）贈予詩，有「跣足到門衣不船」之句，用此。《谷水談林》釋杜詩「天子呼來不上船」，乃引方言，鑿矣。
◎劉李
《中州集》中如劉迎無黨之歌行，李汾長源之七律，皆不減唐人及北宋大家。南宋自陸務觀外，無其匹敵。爾時中原人才，可謂極盛，非江南所及。
◎詩僧
新城釋成楚，字荊庵，受五戒於法慶，今居靈巖，頗能小詩。落花雲：「高枝忍別離，逝水隨飄蕩。」雨後雲：「青猿臨澗飲，白鳥向空翻。」秋日雲：「風來夕沼綠荷敗，霜落秋山黃葉多。」山居雲：「險崖句後參宗旨，陷虎機前驗作家。」新霽雲：「嵐氣千重縈嶂背，清流萬道出雲根。」贈奚林大師雲：「派衍靈山第一枝，無言得髓是吾師。偶然豎拂天花落，絕勝空生晏坐時。」記之當續訪其全雲。同時僧智泉者，亦新城入，有移竹詩雲：「別去寒山寺，來依明月樓。」亦有致。
◎詔語似詩
漢光武諸書詔最有情態，西京所無，沿及明、章亦然。光武賜侯霸璽書雲：「崇山幽都何可偶？黃鉞一下無處所。」古勁絕似漢人詩句。又範書語往往有似詩者，如「柴門絕賓客」（《楊震傳》）、「仆妾盈紈素」（《楊秉傳》）之類是也。光武微時嘗嘆曰：「仕宦當作執金吾，娶妻當得陰麗華。」亦似漢人樂府語。
◎蟛蜞集
閩人林小眉（嵋），明崇禎癸未進士，才甚雋異，以伉直死獄，與余賡之同難，著《蟛蜞集》十卷。同年張給事赤庵（松齡）及其子人中，走七千里，以序相屬，引歐陽公序穆伯長、袁石公序徐文長為比。會予使東粵，失其集，聊識之，俟索其本為序之。
◎肅府淳化帖
予記陳卓曼仙補刻肅府淳化閣帖事，門人海寧陳奕禧子文適寄所著《臯蘭載筆》至，中述蘭帖始末甚詳，采錄其略，用備參考：「肅府淳化閣本，自莊王受封，太祖賜之宋刻（相傳有龍膽壺、鳳喙卮並帖而三）。憲王時，洮岷道潁川張鶴鳴得李子崇本於白下、材官本於臯蘭，請肅王賜帖校讎，見古法帖數段久缺，而茲獨全，知為馬房光怪以前物也。姑蘇溫如玉、南唐張應臺為之雙鉤，鶴鳴攜之黔陽，憲王乃鐫石於蘭，未竟而薨。世子識鋐卒業於萬歷辛酉，先後七年。其初拓用太史紙、程君房墨，人間難得。拓工間有私購者，直五十千。刻用富平石一百四十四、葉二百五十三，藏府東書園殿。鼎革時，石幾淪缺。順治甲午，洮岷道揚州陳卓補刻，復成全壁。然神明不備，視初拓徑庭矣。乙卯，平涼逆焰及蘭，靖逆、奮威二將軍自河西來，軍於龍尾、臯蘭之間，攻城不下，賊欲破石為炮，偽知州徐某力救得免。今移置州學，有張尚書鶴鳴、王尚書鐸、憲王父子四跋雲。」
◎進西嶽賦表
杜甫《進封西嶽賦表》有雲：「維嶽授陛下元弼，克生司空。」按《舊書》紀：天寶九載正月，群臣請封西嶽，從之。三月辛亥，西嶽廟災，制停封。三月，右相楊國忠守司空，天雨黃土，沾於朝服。杜所謂元弼、司空，謂國忠也。國忠以椒房進，夤緣三公，天下知其非據。而甫獨引《大雅·甫申》之詞以諛之，可謂無恥。他日作《麗人行》，又雲：「慎莫近前丞相嗔。」乃自為矛盾。杜固「詩史」，其人品未可知，顧自許稷、契，亦妄矣。
◎蔡狀元詩
庚戌狀元蔡崑暘（啟僔）公車過淮安，謁山陽令邵某。邵其鄉人也，批其名刺雲：「查明回報。」蔡怒而去，至京，遂狀元及第。題一絕句於扇寄邵雲：「去冬風雪上長安，舉世誰憐範叔寒？寄語山陽賢令尹，查名須向榜頭看。」蔡後官春坊中允，假歸卒。
◎指掌圖
東坡先生《指掌圖》，於五代之君，書法各異。於梁曰梁太祖朱溫，於唐曰後唐莊宗諱某，於晉周曰晉高祖姓石氏名某，周太祖姓郭氏名某字仲文，於漢則曰漢高祖睿文聖武昭肅皇帝姓劉氏名某。豈非以五代惟後唐及漢得國差正，而異其書法耶？郭周七國條下，書放鐘離謨歸江南。按史《鐘謨傳》，但雲其先會稽人，不言本姓鐘離，離字豈誤書抑衍文耶？
◎羅鄂州
宋羅鄂州願古文，南渡後第一，為朱文公所推重。其《爾雅翼》後序，通篇用韻，尤屬奇創。宋文憲公序《鄂州小集》，因效其體，亦韓文公誌樊紹述之意，然奇崛出鄂州下矣。
◎二內禪頌
宋高宗紹興內禪，羅願端良作《帝統》。孝宗淳熙內禪，王子後才臣作《內禪頌》。皆仿典引貞符之體。《帝統》有雲：「神器大寶，一朝可付，十世必復，留無嫌久，報無移德，俾我太宗之誌獲明於二百載之後。」又雲：「選世至七，復遇厥聖，還之於宸極，大統以正。」頌中有諷，蓋深致不滿太宗之意。此文似在王作之右。近梁溪顧修遠（宸）撰《宋文選》，止取王頌，而不載《帝統》，豈未睹《鄂州文集》耶？
◎避諱當改正
古今避諱有沿襲不改者，如秦始皇諱政，以正月為征月。晉避司馬昭諱，樂府以昭君為明君。唐祖諱虎，改虎林為武林。呂後諱雉，以雉為野雞。武後諱曌，以詔書為制書，鮑照為鮑昭。楊行密據揚州，州人改蜜為蜂糖。錢元瓘據浙，浙人改一貫為一千之類。皆當改正。
◎西施
程良孺《讀書考定》雲：《管子·小稱篇》；毛嬙、西施，天下之美人也。自管子至吳越二百一十三年矣，如果一西施，不應先及。
◎相鼠鼫鼠
《詩·相鼠》，孫奕雲：相，地名。陸璣雲：河東有大鼠，能人立，交前兩腳於頭上跳舞，善鳴。按《地誌》：相州與河東相鄰。《荀子》：鼯鼠五技而窮。《本草》、《廣雅》皆謂螻蛄一名鼫鼠。《易》晉如鼫鼠，孔穎達正義引蔡邕《勸學篇》雲：鼫鼠五能，不成一技，《荀子》雲雲。並為螻蛄也。
◎蜀恙泥妍媸
《爾雅·釋山》：獨者蜀，蜀，蟲名，好獨行。無恙，恙亦蟲名。《風俗通》雲：「恙，毒蟲也，春傷人。《神異經》：北大荒中有獸，咋人則病，名曰犭恙。犭恙，恙也，如泥。泥，亦蟲名。妍、媸，皆蟲名。妍，螢類，身有光采。蚩，形蠢蠢然也。
◎魏南陽
畢萬之魏，今蒲州之永樂鎮，非大名元城也。韓愈之南陽，今修武之南陽，非南陽鄧州也。《漢書·地理誌》修武，應劭曰：晉始啟南陽，今南陽城是也。《秦昭紀》：魏入南陽以和。《白起傳》：攻南陽太行道，絕之。《張儀傳》：「魏絕南陽。皆是。
◎鄼酇
《菽園雜記》：「酇有二音，一則旰切，一才何切。才何者縣，屬沛國，蕭何初封邑。則旰者縣，屬南陽，蕭何子孫所封也。《讀書考定》蕭何封ガ侯，今《世家》作酇侯，字相似之誤也。酇、才何切。孟堅泗水亭碑：文昌四友。漢有蕭何，敘功第一，受封於鄼。《古今字韻全書》鄼、酇二字，並見十五歌，註雲：鄼、縣名，在譙郡，或作酇。酇本音鹺。《前漢書·功臣表》：酇、直音贊。《史記·功臣侯年表》並同。索隱曰：酇縣在沛。方以智《通雅》雲：當時在南陽，今在襄陽之光化者，蕭何封邑也。沛縣之酇，本作鄼，音嵯，今在考城縣。《漢·地理誌》載南陽酇縣侯國，不言沛之酇侯國，非其明驗乎。升庵弱侯定以沛鄼為何封邑，而雲師古無據者，謬也。按鄼、酇兩音，自是兩字，菽園混而一之。《讀書考定》主沛之鄼，與楊、焦旨同，以何起沛，封必近之，而以班碑為據。《通雅》則以師古註為據，南陽，蕭何封邑，音酇，本春秋陰國，唐為懷州陰城縣，有何廟。高後封何夫人同為ガ侯，小子延為築陽侯。酇與築陽同隸南陽郡也。二說正相剌謬。至沛郡之酇，應劭音嵯，師古曰：此縣本為鄼，應音是也。中古以來，借酇字為之耳，讀皆為鄼，而莽呼為贊治，則此縣亦有酇音。然《功臣表》：元符三年，共侯慶以何曾孫紹封酇，不言別是一酇。菽園之說，未知何據？又按劉肅《唐世說》雲：凡封功臣，多就本土。張良封留，是為成例。按班固泗州亭碑雲雲，《漢書》班氏所修，泗州碑孟堅所作，何須穿鑿更制別音？此駁師古註，與楊、焦二說同。
◎呂太一
杜詩：「自平宮中呂太一」，黃鶴註雲：「當作中官呂太一。」錢牧翁註：《舊書》廣德元年，宦官市舶使呂太一逐廣南節度使張休。又《韋倫傳》：代宗即位，中官呂太一於嶺南矯詔募兵為亂。按劉肅《唐世說》：呂太一拜監察禦史裏行，詠院中叢竹以寄意曰，「擢擢當軒竹，青青重歲寒。心貞徒見賞，籜小未成竿。」後遷戶部員外，牒吏部雲：「當須簡要清通，何必豎籬插棘。」又按《唐會要》：魏知古嘗薦洹水縣令呂太一。又張嘉貞薦呂太一及苗延嗣等，時號令君四雋。此又一呂太一也，皆與中官無涉。
◎王蘋
歷城秀才王蘋，字秋史，少年能詩，頗清拔絕俗，常有「亂泉聲裏誰通屐，黃葉林間自著書」，「黃葉下時牛背晚，青山缺處酒人行」之句。蘋師田中丞漪亭（雯），而友吳徵士天章（雯），丙寅秋，寄詩於予，予偶以書寓巡撫張中丞南溟（鵬）言蘋之才，中丞特召見，引之客座，且贈金焉。蘋之才，中丞之誼，皆塵中所少，故記之。
◎月泉吟社
宋末浦江吳渭倡月泉吟社，賦田園雜興近體詩，名士謝翺輩第其高下，詩傳者六十人，清新尖刻，別自一家。予幼於外祖鄒平孫公家見古刊本，後始見琴川毛氏本，常遍和之。竊謂臯羽所品高下，未盡當意，因戲為易置次第如左：
春日田園雜興。第一名子進（本名魏新之，號石川）。第二名魏子大（梁必大）。第三名全泉翁（全璧，字君玉）。第四名山南隱逸（劉應龜，字元益）。第五名躡雲（翁合老，仲嘉）。第六名仙村人。第七名方賞（方德麟，號藏六）。第八名高宇（梁相，字必大）。第九名俞自得。第十名槐窗居士（黃景昌）。十一名東湖散人。十二名徐端甫。十三名仇近村（仇遠，字仁近）。十四名陳希邵（陳舜道）。十五名子直（魏石川）。十六名司馬澄翁（馮澄，字澄翁）。十七名陳緯孫（何教）。十八名聞人仲伯（陳希聲）。十九名君瑞。二十名田起東（劉汝鈞，號蒙山）。二十一名羅公福。（連文鳳，號應山，原第一名）
◎谷音
《谷音》二卷，元清江杜本清碧所輯。其人皆節俠跅弛之士，詩亦岸異可喜，常疑清碧自撰，託名於人。及得其《清江碧嶂集》觀之，殊庸膚無足取，與所輯迥不類《谷音》。吾友施愚山為湖西監司時，亦嘗刻於臨江。
◎韋蘇州
《李元賓集》有代人上韋蘇州書二篇，刺韋褊急躁露，殊不類其為人。今錄於左：
月日於法司上書郎中閣下，彜不耽書，嗜酒已至於老，東西南北，無立錐之地。竊以閣下有經濟之器，因敷小人直戇之性，非敢失色於左右，僥求於去就。不圖行絓時禁，坐貽伊戚，惶怖無暇，系維不安，仰天椎心，收血續淚。所言奔鹿觸網、飛蛾蹈火，顛蹙糜排，彜何以堪？彜知過矣！舉家十口，兒女幼弱，寺中僑寄，目下絕粒。閣下銅彜在此，令吏推責，反覆憂難，詞理俱屈，衰發一夕，如經十秋。素來無業，只慣飲博，罔曾負累，以至訊問，事過奇喘，無禍不有。且彜於天下，何異株塊，比於閣下累螻蟻。如國家之事，肉食者謀，雖鞭之長，胡及馬腹？況中籌之子，如何敢及！早聞閣下清節玉立，洪量海納，軍謀在握，文藻盈帙，中外騰口，聲歸其高。彜是用□□微誠，庶彼知己，不測閣下以言罪之。嘗聞不以言廢人，閣下何必取威於懦夫，而後行令？且明主有誹謗之木，諸侯有鄉校之議，今主上何愧於禹？閣下何短於鄭卿？伏惟念彜之失，寬彜之責，使得□□，便當鉗口，匍匐鈴下，以救前非，則仗諸忠信，越境不敢留也。彜死罪死罪。
又代李圖南上蘇州韋使君論戴察書，文多不具錄。
◎夢山詩
海豐楊夢山宮保太宰（巍）有存家稿八卷，五言最簡古得陶體，明人所少。予喜其一絕雲：「前年視我山中病，落日獨騎驄馬來。記得任家亭子上，連翹花發共銜杯。」予在京師日，曾選訂其集為三卷，謝員外方山（重輝）刻之。
◎黃夫人詩
楊升庵夫人黃寄外詩：「曰歸曰歸愁歲暮，其雨其雨怨朝陽。」乃黃魯直答初和甫詩句也，見《豫章外集》，詩雲：「君吟春風花草香，我愛春夜璧月涼。美人美人隔湘水，其雨其雨怨朝陽。蘭荃盈懷報瓊玖，冠纓自潔非滄浪。道人四十心如水，那復夢為蝴蝶狂？」
◎隃糜
隃糜，墨名。《後漢書·西羌傳》有隃糜相，曹鳳註雲：隃糜，屬右扶風，今隃陽縣也。
◎孫豹人詩
孫豹人（枝蔚）遊焦山，中流風浪大作，舟人失色，孫長嘯詠詩雲：「風起中流浪打船，秦人失色海雲邊。也知賦命元窮薄，尚欲西歸太華眠。」孫，三原人，流寓江都。
◎遼宮詞
萊州趙伯浚（士喆）嘗作遼宮詞百首，可與周憲王元宮詞頡頏。伯浚隱居登之松椒山，躬耕著書，去家五百里，終身不歸，著《皇綱錄》、《建文年譜》。
◎平陵城
《後山叢談》雲：「齊之龍山鎮，有平陸故城，高五丈四，方五里，附城有走馬臺，其高半之，闊五之三，上下如一，其西與南則在內，東、北則在外，莫曉其理。今平陵城故址尚在，在歷城、章丘界，所謂走馬臺者，不可復識矣。坡公詩「濟南春好雪初晴，行到龍山馬足輕」，即此地。孟子之平陸，則在今汶上縣。此城本東平陵，唐齊王祐反，縣人不從，太宗嘉之，詔改縣名為「全節」。後山雲平陸，亦訛也。
◎終南草堂圖
程幼洪（邑）邸中閱宣和禦府所藏摩詰《終南草堂圖》，上方橫書「王維終南□峰草堂圖」九字，（闕一）為道君禦書。倪元鎮題雲：「予讀岑參集，有歸終南草堂詩，今摩詰之寫是圖也，豈其贈別之作耶？大抵高賢達士，於謝政歸閑之際，不能無詠歌圖繪以贈之。昔盧鴻有《嵩山草堂十圖》，亦猶是也。故徽廟標書，以便後之覽者。此幅向為杜南谷先生所藏，予得之，日夕展對，不惟諸品為之減色，而吾儕之進取，深有藉於斯圖矣。」黃子久題雲：「右丞此圖與雪溪捕魚二卷，同一筆致，而秀婉過之，豈其後先之分耶！」又梅道人吳仲圭、紫芝俞和詩各一篇。
◎潞王琴
故明潞藩敬一主人，風尚高雅，嘗造琴三千張。予猶見長安市上售其一，有隸書「中和」二字。又常仿宣和博古圖式，造銅器數千枚，瘞地中。予昔在金陵，登弘濟寺，見臨江石壁上刻其畫蘭，極工。
◎焦山鼎詩
焦山海雲堂，有古鼎一，高一尺三寸二分，腹徑一尺五寸八分，口徑一尺四寸五分，耳高三寸，闊四寸二分，足六寸一分，深八寸二分。腹有銘，其詞曰：「惟九月既望，甲戌，王（及還）於周，宓（子）□於圖室，司徒疑（治征）南仲佑□惠□立中庭。王呼史受冊命，□惠曰官司（治）王□側□作錫汝元衣、束帶、戈、琱、戟、縞、□、彤矢、條□鑾旂，世惠敢對揚天子丕顯敷休，用作尊鼎，用享於□烈考，用周（簋簠）壽萬年，子孫永寶用。」此予兄弟手搨，屬新安程穆倩（邃）譯本，凡蝕二字，疑六字，闕九字。秀水朱竹垞（彜尊）雲：「其曰立中庭，按毛伯敦銘文亦有之。薛尚功釋為立，而楊南仲謂古立位同字，古文《春秋》書公即位為公即立，則是銘立字亦當讀作位也。鼎故京口某公家物，分宜枋國時，聞此鼎，欲之，某公不即獻，因嫁禍焉。鼎遂入嚴氏，嚴氏敗，鼎復歸江南，因置焦山寺中。家兄摹為圖，賦長歌紀之。予亦有五言古詩三十韻記事，汪鈍翁（琬）序之。
◎誌公碑
常白山醴泉寺誌公碑，唐開元乙卯立，文作齊梁體，可辯者十之三，書法圓勁，在歐、虞間，每行凡七十九字，其下多斷齾不存，其碑陰乃誌公像也。碑可辯者錄於此。
大唐齊州章丘縣常白山醴泉寺誌公之碑
（闕二字）京大薦福寺奉敕（闕一字）慶（闕一字）綴文沙門玄傘（闕五字）薦福寺（闕二字）翻經院校勘沙門正智寺都維（闕一字）僧道寂建此寺（闕三十字）
（闕二字）曇花未出，庸詎知寂滅之名，覺日猶（闕一字）曷嘗識苦空之相。（闕一字）夫金儀下降，舍靈（闕一字）凈月之光；寶教旁流，（闕四字）雲之潤。三車（闕一字）駕，（闕二十九字）化工（闕三字）香不息，所以化身周流於別土，神（闕三宇）於塵沙。或十大聲聞，駐形（闕二字）一方菩薩，納景涼臺觀（闕一字）背領以宣慈，清辯起（闕二十六字）未掩白足。（闕二字）佛法之（闕三字）月（闕一字）鹹（闕一字）王城之舍蓋（闕一字）生（闕一字）道（闕一字）境發（闕一字）若不人（闕一字）具（闕四字）諦幢高（闕一字）者與。今此醴泉寺者，是宋齊（闕二十八字）經文師即（闕二字）身之菩薩（闕一字）遊神境，來屆茲山，棲托巖阿，聿脩禪寂，以為此地玄武之分，青龍（闕四字）首以開疆，據天齊而劃野，卻（闕二十六字）尚父之（闕一字）居九合一匡，齊桓公之霸國。爾其常白山者，乃摩天（闕一字）地，晻映蔽虧，抱泉石以娛神，出雲霞而養性，山毛地發，名花將軟草連芳。（闕二十九字）人（闕二字）繪（闕二字）形勝（闕二字）招提。自後七級崇圖，（闕一字）起舍佉之扌，五層糸（闕一字）重標戰勝之門。海目山亭，妙相殫於變態，虹梁鳥革，大壯（闕三十字）彩畫（闕二字）塵凡（闕二字）香（闕一字）水調八解之（閥一字）風（闕一字）五音之說。息心之輩，見流註以超升；回面之徒，仰幽關而悟入。時逢（闕二字）代屬（闕三十二字）金林玉（闕一字）寥落幽巖。我國家灌頂四天，纂圖千帝，以佛乘為馬，用道品為城郭。八方起塔，（闞二字）道形九（闕一字）聚鹽情殷，（闕三十二字）佛（闕二字）此精廬（闕一字）通堯日，三齊族姓，向梵境以翹誠，四履（闕二宇）仰釋天而矯首。又屬中宗孝和皇帝龍興漢道，入天經（闕二十七字）周法界去，景龍二年，歲次□子，爰有齊州正智寺都維僧仁萬，俗姓李，字道寂，慨茲隳墜，抗表（闕一字）宗，天鑒至誠，特賜名（闕三十三字）否而還泰，山靈掩以重開。法俗歡康，人神一悅。初師之行進表也，夢乘船上山。及翌（闕一字）赴朝所刂無礙。豈非興廢（闕一字）定通（闕一字）懸期（闕二十九字）俶裝東上將（闕二字）州（闕二字）三藏義凈法師，各代高僧，天下重德，先奉敕於大薦福寺。（闞三字）律以（闕六字）勝緣（闕一字）城在東倍增（闕二十六字）四（闕一字）降靈五（闕一字）德（闕一字）人天之表，名揚宇宙之間，聖（闕一字）難（闕一字）神功叵測，及將命星發，載達京（闕十字）時有（闕三十四字）身（闕二字）輟弦歌歲（闕三字）即以二月八日，親率合境老幼，大會新寺，表慶天恩。又於（闕二字）之（闕一字）尊卑就列，雁行齊聽。（闕三十三字）忽見有醴泉（闕四字）三四尺，深淺三尺餘，色凈味甘，爰符瑞典，挹酌同飲，鹹覺蠲屙。豈不以（闕一字）福（闕一字）圓三靈允答，光揚寶（闕一字）滋液金場，故（闕二十七字）上聞（闕二字）垂感，有敕改名為醴寺，仍更抽入冊九僧住持行道。自玄波再委，王題重開，日殿赫而（闕一字）升，月宮華而桂滿。若乃（闕二十八字）海精勤以齊深戒月澄空（闕二字）密霧，禪燈焰室，巧避輕風，濯（闕二字）之龍（闕一字）洗毗（闕一字）之鳥眼，長祛五住，遠效四心。刷（闕一字）雁以飛雲，轡（闕二十七字）捨生之地續桂（闕二字）有情根軌足方（闕一字）鳴金鼓（闕一字）功不朽，流福無窮。斯並先帝之本願，莊嚴法師，幽贊威神之所致也。又師遊戲生死，示（闕二十五字）儼如親對，即平時所將黑犬，亦絫具（闕二字）厥（闕二字）無願不從。乃至有患心痛者，但取廟前少土，和水服之，應時便愈。遺形是托，神靈保持，由是（闕二十五字）梁寺史傳師木，俗姓朱氏，金城人也。少出家，（闕二字）道林寺僧，儉法師為和上業存禪（闕一字）宋太始初，漸彰異跡，居止不定，飲食無時，長發跣足。每（闕二十七字）詞同讖記，言不虛發，應驗如神。或（闕一字）視通於北（闕一字）分形遍於南國，奇怪忽恍，不可殫論。以天監十三年，歲次甲午十二月八日，（闕二十九字）相，奄然示終，時有異香，（闕二字）芬馥。特敕厚加殯送，葬於鐘山獨龍阜，仍於墓所（闕一字）開善精舍，敕陸倕制銘於冢內，王筠勒碑於寺陰，（闕二十六字）生，及其去也，以精靈度物，哀憐庶類，福祚皇王。且彼托鐘山，此依常白，彼葬龍阜，此（闕一字）龍臺。前王挹風建開善之墳，（闕一字）後帝傾（闕二字）醴（闕二十五宇）至今大唐太極元年，歲次壬子，皇帝禦天下之三載，凡一百九十九年。化化之緣，古今無盡，明明之德，日月彌新。其所變現之梗概。（闕二十七字）之（闕一字）眾所未諒，恭敬者隨時受福，疑慢者應念立征。事跡繁夥，不可備載。當嘉聲上徹，先帝令左臺監察禦史宋務先，親加檢覆。（闕二十八字）八正所以知歸，一屬（闕一字）緣，獲未曾有。（闕二字）復命，倍沃天心。刺史楊元禧，分符北極，露冕東藩，（闕一字）雨逐於行車，仁風隨於轉扇。黃金（闕二十八字）追鳥跡於上乘，想（闕六字）繩寶地（闕一字）動天宮，薦瑞香園，延光帝載。縣丞、主簿、縣尉（闕一字）舍（闕四十三字）群物，揚舲彼岸，錄事（闕二字）鄉（闕一字）等門滋蘭（闕四字）芽，忠信滿於州閭，因果（闕一字）於（闕四字）虔命（闕一字）奉（闕三十六字）九地荷於津通，貝樹披春，帝王之遺文秩矣。金（闕三字）諸佛之正道通矣，迷津（闕一字）路，菩薩運載之乘行矣。（闕八字）之（闕二十七字）況玄天大造，充溢於盡空，凈域鴻緣，牢籠於無外。昔迦（闕三字）如來垂贊嘆之（闕一字）彌勒當（闕三字）表歌揚之偈。若稽古訓，式樹（闕一字）碑仍於（闕二十七字）銘曰：「義天兆昧，優花未披，但迷五蘊，孰辯三伊？（闕二字）火宅，耀我金儀，神足繼軌。（闕二字）揚蕤。（其一。闕一字）有（闕一字）成觀方（闕二字）戴表靈（闕二字）開（闕二十七字）綱。毀我寶地，壞我金場。花殘鷺沼，煙輟龍香，霞標歇滅，石徑荒涼。（其三）萬寓乘皇，千齡纂帝，日月連（闕一字）（闕一字）契（闕一字）念新（闕五字）高（闕二十八字）精標五門，玉墀俶感，銀（闕一字）輿存。（其五）欲赴天泉，（闕一字）規國德，寄誠墳廟，傳詞翰墨。瑞醴通流，嘉祥允塞，重光佛（闕二字）題宸極。（其六）紺軒加（闕二十八字）沙。（其七）先帝聖靈，聿資神境，冥扶默贊，分形散影。既墓彼山，又墳茲嶺，寶鐸雙振，金繩共炳。化（闕三字）真身永永。（其八）功（闕一字）泉（闕五字）天（闕二十七字）宣，聞諸典故，鐫金鏤玉，道該緇素，式贊王猷，（闕二字）凈度，勒像賢劫，刊碑覺路。（其十）開元三年，歲次乙卯二月己酉朔十五日癸亥。（下闕）
◎米太僕研山
米太僕友石（萬鐘）家藏一研山，有七十二峰，洞壑奇絕。每天欲雨則水出，欲霽則先燥。太樸以五百金購之。明末流寇入京師，米氏奔進，以古器數簏寄親戚家，此物遂為一士夫所得。又寶一風字硯，太僕知六合縣時，嘗入覲北京，往返兩月餘，硯墨猶未燥也。康熙戊午夏，公孫紫來（漢雯）知長葛縣，行取入都，出硯示予，為說如此。紫來今官翰林侍講。
