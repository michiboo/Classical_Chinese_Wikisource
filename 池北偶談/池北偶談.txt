國朝王士禎撰。凡談故四卷，皆述朝廷殊典及衣冠勝事。其中如戊己校尉、裙帶官之類，亦間及古制。談獻六卷，皆明紀中葉以後及國朝名臣、碩德、畸人、列女。其中如論王縉、張商英、張采之類，間有摘斥其惡者，蓋附錄也。談藝九卷，皆論詩文，領異標新，實所獨擅，全書精粹，盡在於斯。談異七卷，皆記神怪，則文人好奇之習，謂之戲錄可矣。池北者，士禎宅西有圃，圃中有池，建屋藏書，取白居易語，以池北書庫名之，自為之記。庫旁有石帆亭，嘗與賓客聚談其中，故以名書。前有自序，康熙辛未作也。

