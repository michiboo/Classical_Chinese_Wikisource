
◎親謁孝陵
康熙甲子冬，大駕幸金陵，親謁明太祖孝陵。上由甬道旁行，諭扈從諸臣皆於門外下馬。上行三跪九叩頭禮，詣寶城前行三獻禮；出，復由甬道旁行。賞賚守陵內監及陵戶人等有差。諭禁樵採，令督撫地方官嚴加巡察。父老從者數萬人，皆感泣。總督兩江兵部侍郎王新命刻石紀事。己巳春，南巡，再謁孝陵。古今未有之盛舉也。
◎殿試改期
國朝每科殿試之期，在三月十五日。自辛丑科後，以三月十九日為萬壽節，遂改殿試於二十日，至今為例。壬戌科，駕幸盛京謁陵，改殿試於九月二十日。戊辰科，以大行太皇太後升遐，改會試於二月十九等日，殿試改三月二十六日云。
◎會試二亥
順治三年丁亥，重行會試。十六年己亥，復重行會試。
◎日講
今上親政後，選翰林官直講禁中，先在弘德殿，後移於乾清宮。講官始則熊賜履，繼為史鶴齡、孫在豐、張英、徐元文、陳廷敬、葉方藹、張玉書、湯斌、歸允肅。大抵以掌院學士一員與翰林官一員同講，止二員。惟戊午，陳、葉日講，而上幸南海子，葉偶病假旬日，以張代之。後葉疾愈入直，遂三員同直講。史以編修歸，歿於家。將賜祭葬，其恩禮非外庭所敢望也。
◎朝報
今之朝報，或曰邸報，亦有所本，見王明清《揮麈錄》。趙升《朝野類要》云：朝報日生事宜也，每日門下後省編定，請給事判報，方行下都進奏院報行天下。其有所謂內探、省探、衙探之類，皆衷私小報，率有漏泄之禁，故隱而號之曰新聞。蓋自宋時已然。又六科綸音冊子，號晚帖，以當晚即知之，次日乃登邸報，故曰晚帖。亦有小報，謂之小抄。
◎臺灣府縣
康熙二十二年，臺灣平，設府一，曰臺灣府；縣三，曰臺灣、曰鳳山、曰諸羅。又設總兵官，分巡廈門道，各一員駐焉。幅員之廣，古未有也。
◎東野氏世襲
康熙二十三年，上東巡。周公後裔七十三代孫世襲奉祀生員東野沛然上疏籲恩，奉旨交與該部，禮部覆無庸議。奉旨：「周公承接道統，繼往開來，功德昭著，其子孫應給職銜，著九卿詹事科道會同確議。會議得周公後裔應授官職，撥給祀田，修葺廟宇，行文該撫查明，以沛然世襲五經博士，如孔、顏、曾、孟、仲氏例。」先是沛然上疏行在，上召問：「周公姬姓，爾疏稱東野，何故？」沛然對曰：「昔魯公伯禽季子魚，賜東野田一成，因以為氏。」上曰：「周公廟庭何在？」對曰：「在闕里城東北二里。」上悅，隨御製祭文，遣恭親王致祭，禮部尚書介山、御前侍衛觀保、鴻臚寺卿穆成格、閻興邦、太常寺寺丞張量馨、山東提學道副使唐賡堯陪祭。其後沛然卒，子枝盛嗣為博士云。是時子貢後裔端木謙、端木直亦上疏請，部議不允。
◎階官避家諱
予嘗疑六朝以來，朝廷為臣下避家諱，至改州郡名者有之。考《愧郯錄》，乃知宋時律文，有私諱冒榮徒一年之禁。四銓之法，遇磨勘階官之稱，與其三代諱相值者，許其自陳，授以次官，謂之寄理，遂以系之官稱之首。又李文簡燾奏疏亦載雍熙二年，有詔凡除官內有家諱者，三省御史臺五品、文班四品以上，許用式奏改，餘不許。嘉祐六年，翰林學士賈黯知審宮院，奏準下太常、禮院、大理寺同議，言祖父之名，子孫所不忍道，不系官品之高下，並當迴避。乃詔凡府號官稱犯祖父名而非嫌名及二名者，並聽迴避。其後韓絳除樞密副使，自言樞字與祖名下一字同，乞避免，不許，遵嘉祐之詔也。宋敏求提舉萬壽觀，敏求父名綬，自言壽字犯父嫌名，詔改醴泉觀，則嘉祐之詔復不行矣。及吳中復提舉荊湖北路兵馬，中復父名舉，乞改稱提轄，詔以朝廷官稱，不當避守臣私諱，遂不許。然後知迴避私諱，唐宋以前，載在律文，亦孝治天下之意。明代以來始刊削耳。又燾疏引晉江統言，其叔父春為宜春令，與縣同名。故事：職與祖父名同皆得改選，而未有身與官職同名改選之例。統以為身名所加，亦施於臣子。凡佐史，朝夕必稱厥官，倘指實而語；則觸尊者諱：或詭詞迴避，則以私廢公。統以為身名與官職同者，宜與祖父名為比，武帝許之。據此又不獨迴避先諱矣。《朝野類要》云：授職任而犯三代名諱者，許避之。而開禧初，張嗣右除起居郎，以犯諱辭免，改名修註官。其餘若一名偏犯，則不避。
◎武職丁憂
武職舊無丁憂之例。康熙二十四年，四川提督何溥疏言：竊惟議禮制度，聖王御世之大權，地義天經，人子立身之大本，養生莫如送死，教孝所以作忠。據夔州副將孫斌呈詳，云云。通喪制禮，既無貴與賤之殊，沿例宅憂，乃有文與武之別。俱屬毛而離裏，忍絕裾以滅親。豺獺尚有一祭之知，介冑豈無三年之愛？臣久失怙恃，見素к而興懷，恭際休明，瀝丹心而上請，實天下萬世之公義，非孫斌一人之私情。伏懇特渙綸音，定武職三年通喪之例，垂光史冊云云。得俞旨，遂為定製。孝治之隆，敻絕千古矣。
又浙江提督陳世凱上言：武臣丁憂，特其一節，宜令讀書，識忠孝大義。得溫旨：已後武臣俱當留心典籍，責令提鎮倡率之。
◎訪遺書
康熙二十五年四月，上諭禮部翰林院：自古帝王致治隆文，典籍具備，猶必博採遺書，用充秘府，以廣見聞，而資掌故，甚盛事也。朕留心藝文，晨夕披覽，雖內府書籍篇目粗陳，而裒集未備。因思通都大邑，應有藏編，野乘名山，豈無善本。宜廣為訪輯，凡經史子集，除尋常刻本，其有藏書秘錄，作何給值採集及借本抄寫事宜，爾部院會同詳議具奏，務令搜羅罔佚，以副朕稽古崇文之至意。旋又奉旨：關系經史，方許采進。時禮侍徐乾學疏進宋朱震《漢上易傳》並圖說十五卷，宋張浚《紫巖易傳》九卷、《讀易雜說》一卷，魏了翁《大易集義》六十四卷，曾穜《大易粹言》十卷，呂祖謙《東萊書說》十卷，元金履祥《尚書表註》十二卷，宋李樗、黃櫄《毛詩集解》三十六卷，趙鵬飛《春秋經筌》十六卷，王與之《周禮訂義》八十卷，蔡節《論語集說》十卷，李燾《續資治通鑒長編》一百六十八卷，《唐開元禮》一百五十卷。共十二部。
◎御書
康熙二十三年駕幸闕里，御書「萬世師表」四字，懸大成殿。次年，以四字頒行天下學宮。又御書「白鹿書院」額廬山白鹿洞，並賜監本《五經》《四書》。其河南府二程祠、邵康節祠、鳳翔府橫渠書院、建寧府紫陽書院、徽州府文公闕里、長沙府石鼓書院，皆頒御書「學達性天」大字。古今罕覯之盛舉也。
◎毀淫祠
康熙丙寅，擢江寧巡撫都御史湯斌禮部尚書掌詹事府事。湯瀕行，疏毀吳下淫祠五通、五顯、劉猛將、五方賢聖等廟，恭請上諭，勒石上方山。得俞旨通行直省。初，湯以閣學遷巡撫，過予邸舍，予為言吳中婦女，好入寺院燒香，首當禁止，湯以為然，在吳遂力行之，風俗一變。若淫祠一節，尤於世道人心裨益不小。湯自言昔為方面時，只遵寧陵呂叔簡先生《從政錄》行之，其撫吳亦此志云。
◎戊己二官名
漢元帝初元元年，置戊己校尉，屯田車師前王庭。班書師古註：自甲至癸，皆有正位，唯戊己寄治，今所置無常居，故取戊己為名。或云：戊己居中，鎮覆四方，今所置校尉，亦處西域之中，撫諸國也。然戊己自是兩官。後漢耿恭為戊校尉，關寵為己校尉，是也。
◎荷蘭貢物
荷蘭國自康熙六年入貢，今二十五年。臺灣平，設郡縣，其王耀漢連氏甘勃氏遣陪臣賓先吧芝復奉表進貢，表詞有云：外邦之丸泥尺土，乃是中國飛埃；異域之勺水蹄涔，原屬天家滴露云云。貢物大珊瑚珠一串，照身大鏡二面，奇秀琥珀二十四塊，大哆囉絨十五疋，中哆囉絨十疋，織金大絨毯四領，烏羽緞四疋，綠倭緞一疋，新機嗶嘰緞八疋，中嗶嘰緞十二疋，織金花緞五疋，白色雜樣細軟布二百一十九疋，文采細織布一十五疋，大細布三十疋，白毛裏布三十疋，大自鳴鐘一座，大琉璃燈一圓，聚耀燭臺一懸，琉璃盞異式五百八十一塊，丁香三十擔，冰片三十二斤，甜肉豆蔻四甕，廂金小箱一隻（內丁香油、薔薇花油、檀香油、桂花油各一罐），葡萄酒二桶，大象牙五支，廂金鳥銃二十把，廂金馬銃二十把，精細馬銃十把，彩色皮帶二十佩，廂金馬銃中用繡彩皮帶十佩，精細馬銃中用精細小馬銃二十把，短小馬銃二十把，精細鳥銃十把，廂金佩刀十把，起花佩刀二十把，廂金雙利劍十把，雙利闊劍十把，起金花單利劍六把，照星月水鏡一執，江河照水鏡二執，雕制夾板三隻。
◎四詹事
本朝詹事府屢裁。康熙十五年，立皇太子，乃復設正詹兼翰林院侍讀學士、少詹兼翰林院侍講學士。至故友華亭沈文恪公（荃）始以講筵勞加禮部侍郎。二十五年，東宮出閣讀書，乃召江寧巡撫都御史湯公（斌）以禮部尚書兼詹事。時詹事為郭公（棻），少詹事為盧公（琦）、歸公（允肅），三公皆仍其舊，故同時有四詹事。未幾，郭遷閣學，即以湯為正詹，不另補。東宮初出閣，欽定講官五人：湯、郭二公外，則滿洲正詹尹（泰）、少詹舒（淑）、左春坊中允閻（世繩）、左春坊贊善黃（與堅）也。郭既遷去，以右春坊諭德徐（潮）補充之（予以少詹事予告，在乙丑九月，出閣在丙寅閏四月）。
◎起復
趙升《朝野類要》云：已解官持服，而朝廷特再推用者，名起復。起復，即奪情也。今人以禫後即吉為起復者，誤。
◎試官
今諸司官，初選即實授，唯監察御史、中書舍人，必先授試職。一年滿，內閣、都察院方題實授，沿明舊例也。按明初，范敏試吏部尚書，李冕試禮部尚書，徐恢試戶部尚書，茹常試兵部尚書，開濟試刑部尚書，楊靖、王暹試侍郎，詹徽、茹太素試都御史，又有試給事中。至正德中，陸完為試都御史。此例今人不知。
◎八旗開科
八旗鄉會試開科，始於順治辛卯、壬辰，至丁酉停止。康熙己酉、庚戌復舉行，至丙辰停止。丁卯夏五月，以亢旱肆赦，再復開科之例。
按開科之例，前後稍有不同。順治壬辰、乙未，滿洲、蒙古用滿文，另為一榜（壬辰狀元麻勒吉，兩江總督。乙未狀元圖爾宸，工部侍郎）。庚戌、癸丑，滿洲、蒙古概用漢文，即附漢人通為一榜。辛未、甲戌復開科，例仍之。
◎徵聘不至
康熙己未博學宏詞之徵，內外薦剡百八十餘人，不至者四人：浙江應撝謙嗣寅、江西魏禧冰叔、山西范高阝鼎彪西、陜西李顒中孚。范登順治辛丑進士，闡明絳州辛復元（全）先生之學，與應、李以理學著於南北。唯魏以古文擅名，其兄際瑞、弟禮，皆有詩名，時號寧都三魏。
◎祭北海
丁卯四月，副都御史徐元珙疏請釐正祀典，其略云：臣按歷代祀典，唐望祀北海於洛州，即今河南府也。宋望祀北海於孟州，即今懷慶府也。明亦望祭於懷慶府。我朝典制，東海祀於萊州，南海祀於廣州，二祀近海，誠為允當。西海則於蒲州望祭，蓋西海遙遠，循宋、明之舊而望祭之，宜也。至北海則仍祭於懷慶。夫宋都於汴，而懷慶在其北，彼時幽燕皆非宋土，即出國門而望北一祭，亦權宜之計。有明定鼎燕京，仍往南而祭北海。我朝因之，殆非宅中以蒞四海之義。伏查北鎮醫無閭山，在奉天府屬，今為北鎮。山海關迤北之海，非北海乎。況盛京發祥重地，土厚水深，源流綿邈。皇上聲教四訖，幅員之大，亙古未有。長白山水並烏龍、鴨綠諸江，亦盡朝宗於海，則北海之祭，不應仍在懷慶。此祀典之急宜釐正者。伏查順治十七年，科臣粘本盛題請改祭北嶽於渾源州，祈下部議，嗣後告祭，更定於迤北近海地界云云。得旨：下九卿詹事科道會議。上言：明臣丘浚言京師東北乃古碣石淪海之地，於此立祠，就海而祭為宜。浚所云碣石，今在永平府，但我朝幅員廣大，混同江水發源長白，流入北海，今北海之祭，應改混同江邊望祭可也。得旨允行。
◎周張後裔
康熙二十四年，僉都御史姚締虞言：宋儒周敦頤有開繼之功。下部議，得旨以敦頤二十九代孫嘉耀世襲五經博士。二十六年，戶科給事中汪晉徵言：孔孟以來，道學之統，至宋周、程、張、朱而始著，乃程、朱二氏，久置世襲博士，周敦頤子孫亦為博士，其張載子孫，應一體恤錄云云。九卿等覆議。順治十二年八月，據江南布政使司呈請朱熹裔孫煌，禮部題授世襲五經博士。康熙九年五月，禮部覆御史傅世舟疏題授二程裔孫程宗昌、程延祀世襲五經博士。二十四年四月，九卿盾事科道會議，僉都御史姚締虞疏題授周敦頤裔孫嘉耀世襲五經博士。張載關中大儒，與濂洛並重，載裔孫亦應照例授世襲五經博士。陜西巡撫副都御史布哈疏請以載裔孫張夢熊應詔，夢熊未及襲而卒，以其子從先為博士。
◎臺灣開科
康熙丁卯夏四月，福建提督張雲翼疏請臺灣鄉試，宜照甘肅、寧夏例，於閩場另編子號，額中一二名。禮部覆準：臺灣新經歸附，文教初開，應將臺灣一府三縣生員，照甘肅、寧夏之例，另編字號，額外取中舉人一名，得旨允行。是科五十一名蘇峨，鳳山縣附學生，習《易經》。
◎滿洲鄉試
丁卯夏，恩詔「八旗滿洲、蒙古、漢軍，原有定例，同漢人一體開科取士。前因用兵，暫行停止，今仍照舊舉行」。禮部題請於直隸舉人額外，滿洲、蒙古取中舉人十名，另編滿字號；漢軍取中舉人五名，另編合字號（漢軍稱烏金超哈故也）。會試亦於漢進士額外，滿洲、蒙古取中四名，漢軍取中二名，皆與漢人一體作文考試。盛京生員，附入在京八旗。本年鄉試期迫，俟庚午，辛未科舉行云。
◎漢尚書
順治初，始設漢尚書。吏部陳名夏、戶部謝啟光、禮部李若琳、兵部劉餘祐、刑部黨崇雅、工部張鳳翔、都察院掌院事左都御史房可壯。後惟陳、黨二人拜相。
◎閣臣
世祖時拜相者，自同安洪文襄（承疇）外，直隸四人：涿州馮文敏（銓）、靜海高文端（爾儼）、大名成公（克鞏）、高陽李文勤（霨）。江南四人：溧陽陳公（名夏）、武進呂公（宮）、吳江金文通（之俊）、高郵王文通（永吉）。山東四人：德州謝清義（升）、掖縣張文安（端）、安丘劉公（正宗）、聊城傅公（以漸）。山西二人：曲沃李公（建泰）、衛文清（周祚）。河南一人：商丘宋文康（權）。陜西一人：寶雞黨公（崇雅）。浙江一人：海寧陳公（之遴）。四川一人：井研胡公（世安）。康熙已來拜相者，直隸四人：柏鄉魏公（裔介）、寶坻杜文端（立德）、宛平王公（熙）、真定梁公（清標）。江南五人：長洲宋文恪（德宜）、崑山徐公（元文）、丹徒張公（玉書）、合肥李公（天馥）、桐城張公（英）。山東三人：益都孫文定（廷銓）、臨朐馮文毅（溥）、武定李文襄（之芳）。山西一人：沁州吳公（琠）。湖廣三人：孝感熊公（賜履）、漢陽吳文僖（正治）、大冶余公（國柱）。浙江一人：錢塘黃文僖（機）。熊公罷相後，再起為禮部尚書，己卯復相。
◎千秋康氏
本朝順治已來，直省民間一產三男者，歲有數十，多不勝紀。定例官給米三石、布十疋而已。按南唐時，金陵人康國輔娶司馬氏，一產三男。唐主以為瑞，皆封將軍，號千秋康氏。《柳子厚集》有為廣南鄭尚書奏百姓一產三男狀，侈為休徵，想爾時此事絕少，故以為祥瑞，而優異如此。
◎暹羅表
康熙二十三年，暹羅國進表云：啟奏大清國皇帝陛下，伏以聖明垂統，繼天立極，無為而治，德教孚施萬國，不動而化，風雅澤及諸彜，巍巍莫則，蕩蕩難名。卑國世荷皇恩，久沾德化，微臣繼襲踐祚，身屬遐方，莫能仰瞻天顏。幸遇貢期，敢效輸款，顓遣正貢使坤孛述列瓦提、二貢使臣坤巴實提瓦抒、三貢使臣坤司吝塔瓦喳、正通事坤思吝塔披彩、辯事文披述嗒新禮呼等，梯航渡海，賫捧金葉表文方物譯書，前至廣省，差官伴送京師，朝貢進獻，代伸拜舞之誠，恪盡臣子之職。恭祝皇圖鞏固，帝壽遐昌。伏冀俯垂鑒納，庶存懷遠之義，微臣瞻天仰聖，不勝屏營之至。
◎太皇太后朝儀
舊制：元旦、冬至及太皇太后、皇太后萬壽節，上詣兩宮行禮，大學士、尚書、都統已上隨駕詣宮前行禮，侍郎已下則否。二十年，御史任某條奏，部議隨駕官如故，侍郎已下，於午門前行禮，遂為定製。
◎裙帶官
宋時親王南班之婿，號曰西官，又謂之裙帶官。見《朝野類要》。
◎耏
耏水在予邑東鄙，古西安城下；又姓也。《左傳》文公十一年，宋公於是以門賞耏班。《漢書·功臣表》有芒侯耏跖；劉熙《釋名》曰：「耳，耏也。」
◎停止閏月
楊光先者，新安人，明末居京師，以劾陳啟新，妄得敢言名，實市儈之魁也。康熙六年，疏言西洋曆法之弊，遂發大難，逐欽天監監正加通政使湯若望而奪其位。然光先實於歷法毫無所解，所言皆舛謬。如謂戊申歲當閏十二月，尋覺其非，自行檢舉，時已頒行來歲歷，至下詔停止閏月。光先尋事敗，論大辟。光先刻一書，曰：「不得已，自附於亞聖之辟異端。」可謂無忌憚矣。
王蜀閏丙戌年正月，後因胡秀林向隱異同，求得唐歷，乃閏乙酉年十二月，遂改用之。宋元豐元年，歲在戊午，閏正月，知定州薛向繳進遼國歷，乃在十二月。古亦有此，見吳曾《漫錄》。
◎長白山
內大臣覺羅武等謹題為遵旨看驗長白山事。康熙十六年四月十五日，內大臣覺羅武、一等侍衛兼親隨侍衛首領臣耀色、一等侍衛臣塞護禮、三等侍衛臣索，奉上諭：「長白山系本朝祖宗發祥之地，今乃無確知之人，爾等四人，前赴鎮守兀喇地方將軍處，選取識路之人，往看明白，以便酌量行禮。」臣等欽遵上諭，於五月初四日起行，本月十四日至盛京，十六日由盛京起行，本月二十三日至兀喇地方。轉宣上諭於將軍等，隨查兀喇、寧古塔及兀喇獵戶所居村莊等處，俱無確知長白山之人，僉云：曾遠望見。惟都統尼雅漢之宗族戴穆布魯，原系采獵之人，今已老退閑，口稱我輩原在額赫訥陰地方居住，我雖不曾躋長白山之巔，曾聞我父云，如往獵於長白山腳下，獲鹿肩負以歸，途中三宿，第四日可至家。以此度之，長白山離額赫訥陰地方不甚遙遠。我不知其他等語。因訪問雖不曾至長白山，如赴額赫訥陰地方，水路幾日可至，陸路幾日可至，亦有知往額赫訥陰地方陸路之人否？據管獵戶噶喇大額黑等口稱：如乘馬由陸路前赴額赫訥陰地方，十日可至；如乘小舟由水路而往，途中全無阻滯，二十日可至；倘遇水漲阻滯，難計日期。有獵戶喀喇者，知赴額赫訥陰地方陸路等語。臣等隨議，每人攜三月糧而往，又思或三月糧盡，或馬匹倒斃，不能歸家，亦不可定。隨語鎮守寧古塔將軍巴海，可載一船米於額赫訥陰地方豫備，倘我輩米盡，以便於彼處取用。將軍巴海云：大船不能過松阿裏河大險處，當即載米十七小船，至額赫訥陰地方豫備。臣等即擬於六月初二日起行，又思由水路而往，倘遇水漲阻滯，稽遲時日，不能即至。因與噶喇大額黑約：我輩乘此馬匹肥壯，速由陸路往看，俟看過長白山回時，再由水路逆流而上，前赴額赫訥陰地方。約定，臣等帶領固山大薩布素，於六月初二日起行，經過文德痕河、阿虎山、庫勒訥林、祁爾薩河、滹沱河、沙布爾堪河、納丹佛勒地方、輝發江、法河、木敦林巴克塔河、納爾渾河、敦敦山、卓龍窩河等處。及至訥陰地方江幹，不意噶喇大額黑乘小舟而行半月程途，七日齊至。因語固山大薩布素，我輩乘小舟，由江中逆流前赴額赫訥陰地方，汝帶領官兵馬匹由瓦努湖河逆流而上，由佛多和河順流而下，前來額赫訥陰相會。約定，遣發去後，臣等於十一日至額赫訥陰地方，固山大薩布素等於初十日已至。因前進無路，一望林木，臣等與固山大薩布素商議，令薩布素閑散章京喀達與識路徑之喀喇帶領，每旗甲士二名，前行伐木開路，並諭如望見長白山，可將行幾日方得望見、有幾許路程，相度明確來報。我輩住二日，亦即起行矣。隨於十二日遣發前行去後，本日據固山大薩布素差人顧素前來報稱：我等別大人們行三十里，至一山頂上，望見長白山不甚遙遠，似止有一百七八十里等語。又續差艾喀來報稱：先差人來後，又至一高山頂上，望見長白山甚明，約有百餘里，山上見有片片白光等語。臣等趁未有雨水之時，急往看驗長白山，因留噶喇大額黑督捕珠玤，於十三日起行，十四日與固山大薩布素等會於樹林中，揣摩開路前進。十六日黎明，聞鶴鳴六七聲。十七日雲霧迷漫，不見山在何處，因向鶴鳴處尋路而行。適遇路蹊，由此前進，直至長白山腳下。見一處周圍林密，中央平坦而圓，有草無木，前面有水，其林離住劄處半里方盡。自林盡處，有白樺木宛如栽植，香木叢生，黃花燦爛。臣等隨移於彼處住劄，步出林外遠望，雲霧迷山，毫無所見。臣等近前跪誦綸音，禮拜甫畢，雲霧開散，長白山歷歷分明，臣等不勝駭異。又正值一路，可以躋攀，中間有平坦勝地，如築成臺基，遙望山形長闊，近觀地勢頗圓，所見片片白光，皆冰雪也。山高約有百里，山頂有池，有五峰圍繞，臨水而立，碧水澄清，波紋蕩漾，殊為可觀。池畔無草木，臣等所立山峰，去池水約有五十餘丈地，周圍寬闊約有三四十里。池北岸有立熊一，望之甚小，其繞池諸峰，勢若傾頹，頗駭瞻視。正南一峰，較諸峰稍低，宛然如門。池水不流。山間處處有水，由左流者，則為扣阿裏兀喇河；右流者，則為大訥陰河、小訥陰河。繞山皆平林，遠望諸山皆低。相視畢，禮拜下山之際，峰頭有鹿一群，他鹿皆奔，獨有七鹿如人推狀，自山峰陸續滾至山下閑散章京畢楊武裏等駐立之處。臣等不勝駭異，因思正在乏食，此殆山靈賜與欽差大臣者。隨望山叩謝，收其七鹿。臣等上山之時，原有七人也。自得鹿之處，退至二三十步，回首瞻望，又忽然雲霧迷山。臣等因清凈勝地，不宜久留，於十八日言旋。回見先望見長白山之處，因雲霧蒙籠，遂不得復見山光矣。二十一日回至二訥陰河合流之處，二十五日回至恰庫河，此河乃訥陰東流會合之所。二十八日正行之際，適遇頒到敕旨，臣等不勝歡忭，捧讀敕旨，感激靡盡，當經叩頭謝恩訖。二十九日因馬瘦不堪馳驅，自恰庫河水路乘小舟而歸，經過色克騰險處、圖白黑險處、噶爾漢險處、噶大渾險處、薩滿險處、薩克錫險處、法克錫險處、松阿裏大險處、多渾險處。乘一葉小舟，歷此大江九險，得以無恙而渡者，皆仰賴皇上洪福之所致也。七月初二日，回至兀喇地方，又往看寧古塔等處地方，於本月十二日至寧古塔，遍看會寧府等處地方畢，於七月十七日自寧古塔起行，八月二十一日抵京師。臣等奉命於人跡罕到之處，創辟路徑，行於不見日色深林之內，無一日阻滯，得見長白山，皆我皇上敬念祖宗、誠心感格神明之效也。緣系欽差事宜，謹疏奏聞。
奉旨：「長白山，祖宗發祥重地，奇跡甚多，山靈宜加封號，永著祀典，以昭國家茂膺神貺之意。著禮部會同內閣詳議具奏。」禮部覆疏：《金史》大定十二年，封長白山為興國靈應王；明昌四年，又加封開天弘聖帝；明洪武三年，並去嶽鎮王公封號，止稱為神。今本朝祭五嶽五鎮，俱稱嶽鎮之神，相應將長白山封為長白山之神，相擇吉地，建祠照五嶽例，每年春秋二季致祭。祭祀所行禮儀應用等物，亦照五嶽。今未建祠之前，應特遣大臣往封致祭。其封神祭文及每年春秋二次祭文，交與翰林院撰擬。工部酌量題請建造祠宇，成日，始行春秋二祭可也。奉旨：「這建祠致祭事宜，著再詳議具奏。」
◎山東解元
山東解元在明時，仕多不達。至順治戊子，吾邑伊中丞翕庵（辟）以乙未改翰林，授御史，今至節鉞；甲午，大嵩趙庶常浮山（作舟）以己未；丙午，鄆城魏侍讀子相（希征）以丙辰；壬子，濱州王檢討甲先（鼎冕）以癸丑；乙卯，德州李編修紫瀾（濤）以丙辰；丁巳，諸城王編修何思（沛思）以己未；辛酉，德州孫檢討子未（勷）以乙丑；丁卯，陽谷劉庶常（琰）以辛未：凡歷十五科，而入翰林者八人。
◎崇禎紀事
《崇禎紀事》，吳郡姚宗典所著。其中紀載多失實，而獨於宜興故相，盛稱其功。又見《弘光大記》一書，亦多出傳聞，如云某年月日，劉澤清殺其叔孔和，孔和長山故相國青嶽先生鴻訓子，部領義兵至淮，澤清忌而殺之，非其族也。又云：流賊偽制將軍某至濟南，推官鐘性樸死之。鐘字文子，順天人，癸未進士，本朝順治初為濟南府推官，後擢提學道。予即其庚寅首取士也。而謂死流賊之難，何也？
◎縣名避年號
順治中，改嘉興府崇德縣為石門縣，以避太宗年號也。明穆宗朝，亦改隆慶州為延慶州。許重熙《五陵註略》曰：宋時皆改郡邑名以就年號，如祥符、紹興之類。國初亦以洪武名其門，避年號，非古也。
◎玄狐
本朝極貴玄狐，次貂，次猞猁猻。玄狐惟王公以上始得服。康熙十一年，重定衣服等威之制，三品以上始得服貂及猞猁猻。未久，復故。日講官每歲賜貂，自滇中告變停賜。康熙十九年，乃遍賜講官九人。
◎遵化改州
康熙十六年，以孝陵故，升遵化縣為州，以豐潤縣屬之。知縣鄭僑生即升知州，後歷官湖廣提學僉事。
◎鄉飲酒禮
康熙己酉，順天府尹疏請八旗一體行鄉飲酒禮。從之。

