
予所居先人之敝廬，西為小圃，有池焉，老屋數椽在其北。余宦遊三十餘年無長物，唯書數千卷庋置其中，輒取樂天池北書庫之名名之。池上有亭，形類畫舫曰石帆者，予暇日與客坐其中，竹樹颯然，池水清澈，可見毛發，遊鯈浮沈，往來於寒鑒之中，顧而樂之，則相與論文章流別，晰經史疑義，至於國家之典故，歷代之沿革，名臣大儒之嘉言懿行，時亦及焉。或酒闌月墮，間舉神仙鬼怪之事，以資嗢噱；旁及遊藝之末，亦所不遺。兒輩從旁記錄，日月既多，遂成卷軸。因憶二十年來官京師所聞見於公卿大夫之間者，非甚不暇，未嘗不筆之簡冊，散在篋中，未遑編劃。一日，乃出鼠蠹之餘，盡付兒輩，總次第為一書，區其條目：曰談故，曰談獻，曰談藝，曰談異；其無所附麗者，稍稍以類相從，凡二十六卷。藏之家塾，示吾子孫，大之可以畜德，小亦可以多識，賢乎博奕，昔聞諸聖人之言矣。康熙辛未秋，漁洋山人王士禎序。
