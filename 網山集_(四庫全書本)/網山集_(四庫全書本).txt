　　欽定四庫全書　　　　　集部四
　　網山集　　　　　　　　別集類三〈宋〉
　　提要
　　〈臣〉等謹案網山集八卷宋林亦之撰亦之字學可號月漁福清人林光朝嘗講學莆之紅泉及卒學者請亦之繼其席趙汝愚帥閩以亦之行業上於朝未及用而卒景定間贈廸功郎學者私諡文介先生亦之得光朝之傳以闢異端明正學為己任其文章亦以峻潔簡峭為工原集刊於紹定辛卯劉克莊林希逸皆為序之其推重甚至今觀集中所載祭文多至六十餘篇祝文聘書又二三十篇以及青詞募疏之類不軌於正者亦攙入其間編次殊為猥雜葢必其歿後遺文零落門弟子掇拾叢殘不加別擇遂至瑕瑜並見未必盡出其生平得意之作然艾軒流派當時實自成一家其詩法尤為嚴謹克莊謂亦之律詩髙妙處絶類唐人希逸則謂其格制精嚴趣味幽逺具吾宗正法雖所評不無太過要其研錬遒宻亦自有能別開生面者即寥寥數章固未嘗不足以稍覩崖畧也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








　　網山集原序
　　學必有師師必有傳人揚雄之徒以侯芭為傳人受業河汾之門者衆矣以董常為傳人侯董皆窮郷匹士功業不著於世而師道之傳在焉隆興間南方學者皆師艾軒先生席下生常數百人去而貴顯者相望然自先生在時言髙第必曰網山後先生卒六十載學者論次先生嫡傳亦必曰網山夫未遇一布衣死則死矣而能亢其名與當世大儒並行非孟氏所謂豪傑之士乎余嘗評艾軒文髙處逼檀弓榖梁平處猶與韓並驅他人極力摹擬不見其峻㓗而古奧者惟見其寂寥而稀短者縱使逼真或可亂真猶虎賁之似蔡邕也優孟之似孫叔也有若之似夫子也形也至於網山論著句句字字足以眀周公之意得少陵之髓矣其律詩髙妙者絶類唐人疑老師當避其鋒他文稱是然甫五十而死子名簡子字綺伯客死其後遂絶余童子時師事綺伯又與網山之嫡孫行林侯肅翁交友肅翁既序其遺文矣克荘復識其後網山林氏名亦之字學可福清人一號月魚先生前史官劉克荘序














　　網山集原序
　　儒者之學難成矣學成而窮不售則以空言傳此不能於人能於天者也然巖谷之藏草木俱化非附青雲之士則姓氏且就湮滅其言豈盡傳哉是區區者可必乎或曰芒芒之生宇宙一律其間傑然以人物名者千百年幾見哉於人物之中卓然有見於斯道者又幾見哉雖不幸擯棄於人以死意其言語文字之遺鬼神必且珍惜之決不至委擲於他日今夫泮沍禪仍衰榮霍忽其摧敗朽落鼓萬物者何嘗少靳之至若劒埋鼎沉一混泥滓則精芒夜出妖恠見焉必使華赫震耀而後已豈非以其不輕得故亦不輕委歟見伏遲速特以時爾然以余觀之月漁氏竊惑焉據槁梧吟空山生無一事如其意年纔五十死死未五十年而子孫缾盎不守松楸且幾禿身前後之窮有不可道說者遺文僅數卷獨吾徒猶有知之至示之他人莫不掩鼻嚇去是豈能必傳者哉果傳也不應擲棄至是儻所謂鬼神是耶非耶雖然未可以耳目懸㫁也千載而下烏知不有月漁者乎人心具存太虛亡恙然而無有乎爾孰曰無有乎爾或者之說尚庶幾焉吾黨寳而竢之可也先生諱亦之字學可姓林氏吾邑龍江人受道於艾軒自號網山山人月漁氏生髙宗丙辰終孝宗乙巳請而祠於縣庠也今上辛夘後先生之生百有三年承學從事郎新平海軍節度推官林希逸謹序
　　希逸甲申客夀陽嘗集艾軒月漁二先生之詩序而名之曰吾宗詩法今十有五年躔甫以是集來求余文俾書其首故帙偶遺追憶不復得手先生之文重有所感因更敘數語雲爾若其格制精嚴趣味幽逺具吾宗正法眼者當自知之不待予言也既書遂以歸之橫塘劉氏


