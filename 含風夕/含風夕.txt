炎昏倦煩久，逮此含風夕。
夏服稍輕清，秋堂已岑寂。
載欣涼宇曠，復念佳辰擲。
絡緯驚歲功，顧我何成績。
青熒微月鉤，幽暉洞陰魄。
水鏡涵玉輪，若見淵泉璧。
參差簾牖重，次第籠虛白。
樹影滿空床，螢光綴深壁。
悵望牽牛星，復為經年隔。
露網褭風珠，輕河泛遙碧。
詎無深秋夜，感此乍流易。
亦有遲暮年，壯年良自惜。
迴圈切中腸，感念追往昔。
接瞬無停陰，何言問陳積。
馨香推蕙蘭，堅貞諭松柏。
生物固有涯，安能比金石。
況茲百齡內，擾擾紛眾役。
日月東西馳，飛車無留跡。
來者良未窮，去矣定奚適。
委順在物為，營營復何益。
