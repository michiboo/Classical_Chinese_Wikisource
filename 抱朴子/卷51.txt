抱朴子曰：余友人玄泊先生者，齒在志學，固已窮覽六略，旁綜河洛，晝競羲和之末景，夕照望舒之餘輝，道靡遠而不究，言無微而不測，以儒墨為城池，以機神為干戈，故談者莫不望塵而銜璧，文士寅目而格筆。俄而寤智者之不言，覺寸一之無咎，意得則齊荃蹄之可棄，道乖則覺唱高而和寡，於是奉老氏多敗之戒，思金人三緘之義，括鋒穎而如訥韜，修翰於彤管，含金懷玉，抑謐華辯，終日彌夕，或無一言。
門人進曰：「先生默然，小子胡述？且與庸夫無殊焉。竊謂鍾不鳴，則不異於積銅；浮磬息音，則未別乎聚石也。」玄泊先生答曰：「吾特收遠名於萬代，求知己於將來，豈能競見知於今日，標格於一時乎？陶甄以盛酒，雖美不見酣；身卑而言高，雖是不見信。徒捲舌而竭聲，將何救於流遁？古人六十笑五十九，不遠迷復，乃覺有以也。夫玉之堅也，金之剛也，冰之冷也，火之熱也，豈須自言，然後明哉！且八音九奏，不能無長短之病，養由百發不能止，將有一失之疏，玩憑河者，數溺於水；好劇談者，多漏於口。伯牙謹於操弦，故終無煩手之累；儒者敬其辭令，故終無樞機之辱。淺近之徒，則不然焉。辯虛無之不急，爭細事以費言，論廣修堅白無用之說，誦諸子非聖過正之書，損教益惑，謂之深遠，委棄正經，競治邪學。或與暗見者較唇吻之勝負，為不識者吐清商之談對，非敵力之人，旁無賞解之客，何異奏雅樂於木梗之側，陳玄黃於土偶之前哉！徒口枯氣乏，椎杭抵掌，斤斧缺壞而盤節不破，勃然戰色而乖忤愈遠，致令恚容表顏，醜言自口，偷薄之變，生乎其間，既玷之謬，不可救磨。未若希聲不全大音，約說以俟識者矣。
