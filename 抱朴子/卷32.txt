抱樸子答曰：「百家之言，雖有步起，皆出碩儒之思，成才士之手，方之古人，不必悉減也。或有汪濊玄曠，合契作者，內辟不測之深源，外播不匱之遠流，其所祖宗也高，其所紬繹也妙，變化不系滯於規矩之方圓，旁通不凝閡於一途之逼促，是以偏嗜酸鹹者，莫能知其味，用思有限者，不能得其神也。夫應龍徐舉，顧眄淩雲，汗血緩步，呼吸千里，而螻蟲豈怪其無階而高致，駑蹇患其過己之不漸也。若夫馳驟於詩論之中，周旋於傳記之間，而以常情覽巨異，以褊量測無涯，以至粗求至精，以甚淺揣甚深，雖始自髫齔，訖於振素，猶不得也。
