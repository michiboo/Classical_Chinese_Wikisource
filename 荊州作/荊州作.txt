
先達志其大，求意不約文。 
士伸在知己，已況仕於君。 
微誠夙所尚，細故不足雲。 
時來忽易失，事往良難分。 
顧念凡近姿，焉欲殊常勳。 
亦以行則是，豈必素有聞。 
千慮且猶失，萬緒何其紛。 
進士苟非黨，免相安得群。 
眾口金可鑠，孤心絲共棼。 
意忠杖朋信，語勇同敗軍。 
古劍徒有氣，幽蘭只自薰。 
高秩向所忝，於義如浮雲。
千載一遭遇，往賢所至難。 
問余奚為者，無階忽上摶。 
明聖不世出，翼亮非苟安。 
崇高自有配，孤陋何足干。 
遇恩一時來，竊位三歲寒。 
誰謂誠不盡，知窮力亦殫。 
雖至負乘寇，初無挾術鑽。 
浩蕩出江湖，翻覆如波瀾。 
心傷不材樹，自念獨飛翰。 
徇義在匹夫，報恩猶一餐。 
況乃山海澤，效無毫髮端。 
內訟已慚沮，積毀今摧殘。 
胡為復惕思，傷鳥畏虛彈。


