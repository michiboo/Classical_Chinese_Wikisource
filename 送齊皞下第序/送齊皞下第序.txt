古之所謂公無私者，其取捨進退無擇於親疏遠邇，惟其宜可焉。其下之視上也，亦惟視其舉黜之當否，不以親疏遠邇疑乎其上之人。故上之人行誌擇誼，坦乎其無憂於下也；下之人克己慎行，確乎其無惑於上也。是故為君不勞，而為臣甚易：見一善焉，可得詳而舉也；見一不善焉，可得明而去也。及道之衰，上下交疑，於是乎舉仇、舉子之事，載之傳中而稱美之，而謂之忠。見一善焉，若親與邇，不敢舉也；見一不善焉，若疏與遠，不敢去也。眾之所同好焉，矯而黜之乃公也；眾之所同惡焉，激而舉之乃忠也。於是乎有違心之行，有怫誌之言，有內愧之名。若然者，俗所謂良有司也。膚受之訴不行於君，巧言之誣不起於人矣。烏虖！今之君天下者，不亦勞乎！為有司者，不亦難乎！為人向道者，不亦勤乎！是故端居而念焉，非君人者之過也；則曰有司焉，則非有司之過也；則曰今舉天下人焉，則非今舉天下人之過也。蓋其漸有因，其本有根，生於私其親，成於私其身。以己之不直，而謂人皆然。其植之也固久，其除之也實難，非百年必世，不可得而化也，非知命不惑，不可得而改也。已矣乎，其終能復古乎！
若高陽齊生者，其起予者乎？齊生之兄，為時名相，出藩於南，朝之碩臣皆其舊交。並生舉進士，有司用是連枉齊生，齊生不以雲，乃曰：「我之未至也，有司其枉我哉？我將利吾器而俟其時耳。」抱負其業，東歸於家。吾觀於人，有不得誌則非其上者眾矣，亦莫計其身之短長也。若齊生者，既至矣，而曰「我未也」，不以閔於有司，其不亦鮮乎哉！吾用是知齊生後日誠良有司也，能復古者也，公無私者也，知命不惑者也。
