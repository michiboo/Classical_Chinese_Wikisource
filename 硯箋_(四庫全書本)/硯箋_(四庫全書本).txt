　　欽定四庫全書　　　　　子部九
　　硯箋　　　　　　　　　譜錄類一〈器物之屬〉提要
　　〈臣〉等謹案硯箋四卷宋髙似孫撰似孫有剡録諸書已別著録是書第一卷為端硯分子目十九中硯圖一類列四十二式註曰歙石亦如之然圖已不具意傳冩佚之也第二卷為歙硯分子目二十第三卷為諸品硯凡六十五種第四卷則前人詩文其詩文明題曰端硯歙硯者已附入前二卷內是卷所載皆不標名品故別附之諸品後耳宋志所録硯譜今存者尚有四五家大抵詳於材産質性而罕及其典故似孫此書獨晚出得偹採諸家之説又其學本淹博能旁徴羣籍以為之佐證故敘述有法特為可觀中間稍有滲漏者如李後主青石硯為陶榖所碎一條乃出無名氏硯譜中為曽慥類説所引今其原書収入左圭百川學海尚可檢核乃竟以為出自類説未免失於根據然其大致馴雅終與龎雜者不同如端州緑石為諸品所不載據王安石詩増入此類亦殊見賅洽固足以偹考稽而資鍳賞也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






