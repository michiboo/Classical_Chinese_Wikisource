
燭龍棲寒門，光曜猶旦開。
日月照之何不及此，唯有北風號怒天上來。
燕山雪花大如席，片片吹落軒轅臺。
幽州思婦十二月，停歌罷笑雙蛾摧。
倚門望行人，念君長城苦寒良可哀。
別時提劒救邊去，遺此虎紋金鞞靫。
中有一雙白羽箭，蜘蛛結網生塵埃。
箭空在，人今戰死不復回。
不忍見此物，焚之已成灰。
黃河捧土尚可塞，北風雨雪恨難裁。

