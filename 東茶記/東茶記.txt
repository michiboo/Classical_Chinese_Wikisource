布帛菽粟，土地之所生，而自有常數者也。不在於官，必在於民。少取則國用不足，多取則民生倒懸。金銀珠玉，山澤之所産，而孕於厥初，有減而無增者也。觀於秦漢賞賜黃金，率以百千斤爲槪，至於宋明之際，白金以兩討，古今之貧富於斯見矣。今有非布帛菽粟之爲民所天，金銀珠玉之爲國所富，得於荒園隙地，自開自落之間，草木可以禪國家，裕民生，則何可以事在財利而莫之言也。
茶者，南方之嘉木也。花於秋而芽於冬，芽之嫩者曰雀舌、鳥嘴，其老者曰茗蔎、檟荈。著於神農，例於周官，降自魏秦浸盛，歷唐至宋，人巧漸臻，天下之味莫尙焉，而天下亦無不飮。茶之國，北虜最遠於茶鄕，嗜茶者無如北虜，以其長時餧肉，背熱不堪故也。由是宋之撫遼夏，明之撫三關，皆以是而爲之餌。我東産茶之邑遍於湖嶺載，中國之茶生於越，絶島萬里之外，然猶取而富國禦戎之貨。我東則産於笆籬階，而視若土灰無用之物，幷與其名而忘之。作茶說一篇，條例茶事於左，以爲當局者建白措施之雲爾。
1. 茶有雨前、雨後之名。雨前者雀舌是已；雨後者卽茗蔎也。茶之爲物，早芽而晩茁，故穀雨時茶葉未長，須至小滿芒種方能茁大。盎自臘後至雨前，自雨後至芒種皆可採取。或以葉之大小爲眞贋至別者，豈九方相馬之偏也。
2. 茶有一槍一旗之稱，槍則枝而旗則葉也。若謂一葉之外不堪採，則荊州玉泉寺茶，以大如掌爲稀奇之物。凡草木之始生，一葉大於一葉，漸成其大，豈有一葉頓長如掌乎。且見舶茶莖有數寸長，葉有四五連綴者，蓋一槍者謂初茁，一槍一旗者謂一枝之葉也。此後枝上生枝，則始不堪用矣。
3. 茶有苦口師、晩甘候之號，又有以天下甘者無如茶，謂甘草。茶之苦，則夫人皆能言之；茶之甘，則謂嗜之者之說。近因採取徧嘗諸葉，獨茶以舌舐之有苦淡蜜水漬，遇者始信古人命物之意，非苟肬也。茶是冬靑，十月間液氣方盛，將以禦冬，故葉面之甘尤然。意欲此時採取煎膏，不拘雨前雨後，而未果。然煎膏實東人之臆料硬做者，味苦只堪藥用矣。
(倭國香茶膏當以別論，我東所造最鹵莽)
4. 古人云：墨色須黑，茶色須白。色之白者，盎謂餠茶之入香藥造成者，月兎龍鳳團之屬是也。宋之諸賢所賦餠茶，而玉川七椀則乃葉茶。葉茶之功效已大，餠茶不過以味香爲勝，且前丁後蔡以此招譏，則不必求其法而造成者也。
5. 茶之味，黃魯直詠茶詞可謂盡之矣。餠茶以香藥合成後，用渠輪硏末入湯，另是一味，似非葉茶之比。然玉川子「兩腋習習淸風生」則何嘗用香藥助味哉。唐人亦有用薑鹽者，坡公所哂。而向時一貴家宴席，用蜜和茶而進，一席讚頌不容口，眞所謂鄕態沃蜜者也，正堪撥去吳中守陸子羽祠堂。
6. 茶之效，或疑東茶不及越産。以余觀之，色香氣味少無差異。茶書云：六安茶以味勝，蒙山茶以藥勝，東茶蓋兼之矣。若有李贊皇、陸子羽其人，則必以余言爲然也。
7. 余於癸亥春過尙古堂，飮遼陽士人任某所寄茶，而葉小無槍。想是樵所謂「聞雷而採者」也。時方春三月，庭花未謝，主人設席松下相對，傍置茶爐、爐罐，皆古蕫彝器。各盡一杯，適有老傔患感者，主人命飮數杯，曰是可以療感氣去。今四十餘年其後，舶茶來人，又以泄痢之當劑，今余所採者，非但徧試寒暑、感氣、食滯、酒肉毒、胸腹痛皆效。泄痢澁欲成淋者之有效，則以其利水道故也。疾瘧者之無頭疼，有時截愈，則以其淸頭目故也。最後病癘者初一二日，熱啜數椀而病遂已。病癘日久而不得發汗者，飮輒得汗，則古今人之所未論，而余所親驗者也。
8. 余傾濁酒數杯後，見傍有冷茶，漫飮半杯入睡，痰卽盛唾出，十餘日始瘳，益信冷則反能聚痰之說。聞漂人來到，也於甁中瀉出勸客，豈非冷者耶。又聞北譯徐宗望之食兒豬炙也，一手持小壺，且啗且飮，必是冷茶也。想食熱之後，冷亦不能作祟。
9. 茶能使人小睡，或終夜不得交睫。讀書者、勤紡績者飮之可謂一助，禪定者亦不可小是。
10. 茶之生多在山中多石處，聞嶺南則家邊竹林處處有之。竹間之茶尤有效，亦可於節晩後採得，以其不見日故也。
11. 茶之採宜於雨餘，以其嫩淨故也。坡詩云「細雨足時茶戶喜」，按文獻通考，採茶之時，縣官親自入山，使民之老幼男女徧山披求採綴。蒸焙先以首採，而精者爲貢茶，其次爲官茶，餘則許民自取。蓋茶利甚大，有關國家如此。
12. 茶書又有片甲者，早春黃茶。而舶茶之來，擧國稱以黃茶。然其槍旗已長，決非早春採者。未知當時漂來人果得傳名如此否？有自黑山來者，言丁酉冬漂海人指兒茶樹謂之黃茶雲，兒茶者(俗謂兒求茶)圻內所謂黃梅也。黃梅花黃 先杜鵑發葉，有三角如山字形，有三筯莖葉，皆帶薑味。峽人之入山也，包飽而食。各邑取其嫩枝煎烹以待使客，且其枝截取二握爲主材，如藥煎服，則感氣傷寒及無名之疾彌留樹日者，無不發汗神效，豈亦一種別茶耶。
(跋文)
光緖十七年辛卯夏，余在頭崙山中得此經閱之，卽大唐諸賢家各得玄玄妙妙之所述作。至若東國，則中間草衣大師，繼振趙州之玄風，於茶自得妙理。兼述茶頌，世稱草衣茶，宰官莫不健羨此頌矣。草衣茶、趙州茶，古今雖殊法，無先後於斯可量，蓋茶之爲物，能除睡魔，能治百病，除魔治病，則禪者禪，讀者讀，種種世間事，豈不好哉。眞是究竟成就百法之妙嘉藥也。然而此經行道家之案目，於世未數數有，故流月念二日，仍命四友揮謄，越七日，巳時放兎，自記卷尾。
蓮潭後人法眞謹跋
