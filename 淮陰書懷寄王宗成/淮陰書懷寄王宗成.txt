
沙墩至梁苑，二十五長亭。
大舶夾雙艣，中流鵝鸛鳴。
雲天掃空碧，川嶽涵餘清。
飛鳧從西來，適與佳興幷。
眷言王喬舃，婉孌故人情。
復此親懿會，而增交道榮。
沿洄且不定，飄忽悵徂征。
暝投淮陰宿，欣得漂母迎。
斗酒烹黃雞，一餐感素誠。
予爲楚壯士，不是魯諸生。
有德必報之，千金恥爲輕。
緬書羇孤意，遠寄櫂歌聲。

