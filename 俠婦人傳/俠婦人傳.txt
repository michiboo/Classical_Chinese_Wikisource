　　董國度字元卿，饒州人，宣和六年進士第，調萊州膠水簿。會北兵動，留家於鄉，獨處官所。中原陷，不得歸，棄官走村落，頗與逆旅主人相得。念其貧窮，為買一妾，不知何許人也。性慧解，有姿色，見董貧，則以治生為己任。罄家所有，買磨驢七八頭，麥數十斛，每得麵，自騎入市鬻之。至晚，負錢以歸，如是三年，獲利益多，有田宅矣。
　　董與母妻隔別滋久，消息皆不通，居常思戚，意緒無聊。妾叩其故。董嬖愛已深戚，不復隱，為言：「我故南官也。一家皆在鄉里，身獨漂泊，茫無歸期。每一想念，心亂欲死。」妾曰：「如是，何不早告我？我兄善為人謀事，旦夕且至，請為君籌之。」
　　旬日，果有客，長身虯鬚，騎大馬，驅車十餘乘過門。妾曰：「吾兄至矣。」出迎拜，使董相見，敘姻戚之禮。留飲。至夜，妾始言前事，以屬客。是時虜令：「凡宋官亡命，許自陳，匿不言而被首者，死。」董業已漏泄，又疑兩人慾圖己，大悔懼，乃紿曰：「毋之。」客忿然怒，且笑曰：「以女弟托質數年，相與如骨肉，故冒禁慾致君南歸，而見疑如此，倘中道有變，且累我。當取君告身與我，以為信。不然，天明執告官矣。」董亦懼，自分必死，探囊中文書，悉與之。終夕涕泣，一聽於客。
　　客去。明日，控一馬來，曰：「行矣。」
　　董請妾與俱。妾曰：「適有故，須少留。明年當相尋。吾手製一衲袍贈君，君謹服之，唯吾兄馬首所向。若返國，兄或取數十萬錢相贈，當勿取。如不可卻，則舉袍示之。彼嘗受我恩，今送君歸，未足以報德，當復護我去，萬一受其獻，則彼責已塞，無復護我矣。善守此袍，毋失也。」董愕然，怪其語不倫，且慮鄰里知覺，輒揮淚上馬，疾馳到海上，有大舟臨解維，客麾使登。
　　遽南行，略無資糧道路之費，茫不知所為。舟中奉侍甚謹，具食，不相同詢。
　　才達南岸，客已先在水濱，邀請旗亭、相勞苦，出黃金二十兩，曰：「以是為太夫人壽。」董憶妾語，力辭之。客不可，曰：「赤手還國，欲與妻子餓死耶？」強留金而出。董追挽之，示以袍。客曰：「吾智果出彼下！吾事殊未了，明年挈君麗人來。」逕去，不返顧。
　　董至家，母、妻、二子俱無恙。取袍示家人，縫綻處金色隱然。拆視之，滿中皆箔金也。
　　逾年，客果以妾至，偕老焉。
