余頃年多愁多病，客之常在座者，熟餘生平好訪求桑梓間故事，則爭語往跡近聞以相娛，間出一二驚奇誕怪者以助笑，至可裨益地方與夫考訂載籍者，亦往往有之。余憖置於耳，不忍遽忘於心，時命侍者筆諸赫唬，然什不能一二也。既成帙，因命之曰《客座贅語》。贅之為言屬也，又會也，屬而會之，俾勿遺佚，余之於此義若有合焉。或曰：「秦漢間語人之所賤簡者曰『贅婿』，老子語物之或惡者曰『餘食贅行』，莊周氏語疾之當決去者曰『附贅縣疣』，子之為此語也，又多乎哉！」余隱几㗳然，無以應也。姑籍而存之，以供覆瓿。
萬曆丁巳夏五遁園居士書
洪武三年五月初一日，初設科舉，條格詔內開第一場，《五經》義，各試本經一道，限五百字以上。《易》，程、朱氏注；《書》，蔡氏傳，《詩》，朱氏傳，俱兼用古註疏；《春秋》、《左氏》、《公羊》、《穀梁》，張洽傳；《禮記》專用古註疏。《四書》義一道，限三百字以上。至十七年三月初一日，命禮部頒行科舉成式，始定子、午、卯、酉年鄉試，辰、戌、丑、未年會試。制第一場試《四書》義三道，二百字以上；經義四道，三百字以上。未能者許各減一道。《四書》主朱子《集注》，《易》主程、朱傳義，《書》主蔡氏傳及古註疏，《詩》主朱子集傳，《春秋》主《左氏》、《公羊》、《穀梁》、胡氏、張洽傳，《禮記》主古註疏，案此兼用古註疏及諸家傳，聖制彰明後，不知何緣，遂斥古註疏不用。《春秋》止用胡傳為主，《左氏》、《公》、《穀》，第以備考。張洽傳，經生家不復知其書與其人矣。《禮記》專用陳灝《集說》，古註疏盡斥不講。近日舉子文，師心剿說，浮蔓無根，誠舉初制一申明之，使通經博古者得以自見，亦盛事也。
永樂十二年，上在北京。應天鄉試，皇太子命洗馬楊溥、編修周述為考試官。十五年命侍講梁潛、陳全，十八年命修撰張伯穎、左讚善陳仲完，皆監國事也，時猶以宮讚列修撰之後。至七年己丑會試，取中陳遂等，以上幸北京，俱寄國子監讀書，至辛卯始廷試。而皇太子乃以副榜第一人孔諤為左中允，賜出身，尤為異典。
漕運舊例，軍民各半，互相轉運。民運淮安、徐州、臨清、德州水次四倉交收，漕運官分派官軍轉運於通州、天津二倉，往返經年，多失農月。於是侍郎周忱議，將民運糧儲俱於瓜州、淮安，補給腳價，兌與運軍，自是轉運變為兌運。至成化七年，右副都御史滕昭議，罷瓜、淮兌運，令南京各衛官與直、浙等處官，徑赴水次州縣交兌，民加過江船費，視地遠近有差，自是兌運又變為長運矣。
頃見台諫與部疏議漕運總兵，改用流官，不必沿推世爵。案此官舊制，流官世爵，原相兼並推，不待改也。嘉靖中，吾鄉劉都督璽、黃都督印，皆以衛官任至總兵，管漕運。黃與先大夫往還，余猶及見之，頗非遼遠。建議者不舉此以聞於上，第雲欲革世爵，改用流官，遂奉旨「祖宗舊制，原用勳臣」。不知兼用流官，正祖宗朝舊制也。
里中字音有相沿而呼，而與本音謬，相習而用，而與本義乖者，或亦通諸海內，而竟不知所從始，姑就南都舉一二言之。如惹之音人者切，野之音羊者切，寫之音悉姐切，且之音七也切，姐之音子野切，在二十一馬韻中，音宜與鮓葉。而南都惹作熱之上聲，野作曳之上聲，寫作屑之上聲，且作切之上聲，姐作接之上聲，未有作馬韻呼者。士之音鉏裏切，是與氏之音承紙切，視之音承豕切，在四紙韻中，上聲也，而作去聲，呼皆如肆。跪之音去委切，兄弟之弟徒禮切，上聲也，而音作貴與第，呼屬去聲。皂隸之皂，造作之造，音與早同，而讀作去聲，如躁字。大之音，不作徒蓋切，亦不作口個切，而別音打之去聲。入之音本與日同也，而作肉音。此與本音謬，而呼相沿者也。又如鈔，略取也，而寫書曰「鈔書」，官曰「鈔案」，造紙曰「鈔紙」。吊，問終也，而官府取文書曰「弔卷」，或曰「吊錢糧」。打，作都冷切，今作丁把切，本取擊為義也，而今預事曰「打疊」，探事探人曰「打聽」，先計較曰「打量」，臥曰「打睡」，買物曰「打米」、曰「打肉」，治食具曰「打餅」，張蓋曰「打傘」，屬文起草曰「打稿」。稟，賜穀也，與也，供也，給也，受也，而今以下白事於上曰「稟」。毆，以杖擊也，律有鬥毆之條，而今人故以言相謔嬲曰「毆」。帳之為言張也，一曰幬謂之帳，而呼簿冊記物事用度者曰「帳」。仰，恃也，資也，下托上曰仰，今公文自上而行下曰「仰」。票，一作慄，疾也，急疾也，今官府有所分付，勾取於下，其劄曰「票」。疋，正也，音與雅同，《詩·大疋》、《小疋》用此字，今借為段布之「疋」，音匹。者，分別事辭也，稱此個為者個是也，今以稱人之不老實者曰「者」。假，音賈，至也，又借也，今官府借為休暇之「假」，音如嫁，曰「告假」、「給假」。兌，通也，穴也，直也，卦名，象口之能言，今以天平稱金銀曰「兌」，以物交易曰「兌」，民以糧付軍曰「兌」。劄，刺著也，唐人刺身文曰「劄青」，又奏事非表非狀謂之「劄子」，今官籍沒人物曰「抄劄」。閘，水門也，字一作牐，今借為稽查之用，朝中點入班官員曰「閘朝」，凡以事查點人曰「點閘」，又民間辦治官物曰「閘辦」。插，刺而入也，極衽曰「插」，今借為安置之用，如屯兵聚民曰「安插某處某所」。折，言斷也，又拗折屈曲也，又毀棄也，今作抵當之義，官司徵糧支俸曰「折色」，民間債負曰「准折」，以金具代儀曰「折儀」、曰「折席」。侄，今音質，謂兄弟之子也，古以稱兄弟之女，又謂吾姑者吾謂之侄，似惟以女子臨女子宜名之，古自音徒結切也。轄，車軸端鍵也。《論語》，五經之官轄。官以冒轂，轄以鍵輪。今借為管轄之用。拶，子末切，逼也。韓詩：「崩騰相排拶。」今官府刑手之具曰「拶指」，音昝，而民間但呼為「拶子」。拐，拄杖也，今為誘略之用，曰「拐帶」，其略人之人，俗曰「拐老」。祠，春祭名也，品物少而多文詞，故曰祠。今凡廟之祀神者皆曰祠。自漢有生祠，始基之矣。刁斗，以銅為之，軍中用，晝炊，擊以行夜。刁刁，風微動貌。今謂人之狡獪者曰「刁頭」，律有「刁奸」之文。饒，飽也，益也，多也。漢張霸曰：「我饒為之。」今免人之罪罰曰「饒減」，所徵財賄亦曰「饒」。嫖，一作僄，輕也，蓋僄姚之義，今蕩子之宿倡者曰「嫖」。梢，木枝末也，舟之舵尾曰「梢」，舟子曰「梢工」，婦曰「梢婆」。今驢馬馱物曰「梢」，人以物附寄行李亦謂之「梢」。包，容也，裹也，今任人物足其數曰「包賠」，代人上納官貨曰「包攬」，雇覓舟車騾馬曰「包至」，庖人為主治辦酒食曰「包酒」，子弟宿句闌中，計年月，不許接待他客，亦曰「包」。駝，負荷也，橐駝負囊橐而馱物，今無錢而買人物，徐酬其直者曰「駝」。那，何也，又多也，安也，又語絕之韻也。今謂移趾者曰「那步」，設法備用物曰「騰那」，轉假曰「那借」。科，條也，本也，坎也，程也，等也。科舉、科糧意近之，以設官名科，{宀浸}遠矣。今芟樹木蔬茹者曰「科」，頭不冠者曰「科」。巴，象形字，蛇也。巴水曲折三回像之。今人之於衡望遠曰「巴」，不足而營營曰「巴」，日曬肉曰「巴」，凡物之幹如臘者皆曰「巴」。凡此皆習而用之，與本義乖者也。
閭巷之俚語，駔儈之流言，一二可紀者，戲解剝之，以資嗢噱。阿承顯富曰「趨」，曰「嗬」。慣依人而得財，若飲食曰「吹」。徐吞而取其訾曰「吸」。以言誑人而沁入之曰「鹵」。彼此相妒娼曰「醋」。示若不置人於意中者曰「淡」。持人之陰事，使不敢肆焉，曰「拿」，或曰「捏」。以言呴煦人曰「暖」。風而使其從我曰「嗅」。以語漸漬之，俾其從，曰「熏」。姑置其事而待之曰「冷」。若置之若不置之，似有係焉者，又或與而不必與，不盡與也，曰「吊」。以事急脅持人而出其賄曰「{紮係}」。尾人之後，偵其所之與所為，曰「躧」。群口而嬲其人曰「嘈」。以事迫而熁之，或得其物，曰「灸」，又曰「燒」。以言呴沫人，令其意靡靡焉耎也，曰「水」。以言兩挑之，使動或鬥鬩焉，曰「<黍黍>」〈（如<黍黍>燈之<黍黍>）〉。故以言與事招人，使我應，曰「撩」。置一言若一物於人，令猝不我釋也，曰「鉤」。自我而料人與料事曰「劃」。設法範圍於人曰「箍」。故陷人於過，或令其處負也，曰「耍」，曰「弄」。乘間而入之曰「鑽」。以漸而刮劘其所有曰「鏇」。大言嚇人，曰「烹」，又曰「潑」。限人之所至曰「量」。造是非佐使人怒曰「嗾」。四走而追人，或捕人，曰「撲」。咀唼人之飲食曰「嚼」，又曰「噍」。其猛取人之財物曰「齦」〈（音懇）〉。專以事務委人曰「栽」。泥人不已曰「纏」。抽取人之財物曰「秋」。從臾人使為之，或奮而往，曰「撮」，或曰「鼓」，或又曰「獎」。言語籠罩人，使不覺，曰「蒙」。詈人之傲而難製，曰「牛」，曰「驢」。嘲事之失度、人之失意也，曰「狗」。長軀而癡者曰「鵝」。解兩家之忿，或調劑成其事曰「挱」，或反言曰「攪」。刺人之隱失曰「針」。有所比合而不能解，曰「黏」。又強附而必不可得去也，曰「釘」。突然從中而攙入者，曰「剗」。內無實而外飾可觀曰「晃」。善迎人之意而助長之，曰「挱」。計去同事者而已得容焉，曰「撐」。陷人於不可居之地曰「坑」。徒餔啜以膏其口曰「油」。言之鑿空而杜撰也曰「䂎」。其最無倫脊者，曰「謅」，曰「胡」。以言謔人曰「喉」，又或㓨而曰「觜」。與人期必而背之，使失望焉，曰「閃」。有所避而倏遁曰「溜」。不告其人而私取其有，若盜焉，亦曰「溜」。不遇而貧，若不幸而禍也，曰「否」。空乏而不可支曰「燋」。作事之已甚曰「孔」。矜而自高曰「喬」。面勃然怒而不解也，曰「唪」。其不色懌也，曰「喪」。衣服什器時之所兢者曰「興」。目料人之上下曰「估」。共事而偏得利焉，曰「采」。一無所得者曰「毛」。強割人之有，曰「斫」。逐人而驅之，曰「輾」。人之奘而不慧者曰「笨」，或曰「騃」，或曰「敳」，或曰「傻」。性耎而滯曰「餳」。其跳宕不馴謹，曰「浪」。小兒之嘻戲，曰「頑」，曰「憨」。淫泆曰「嫪」〈（音澇）〉。貌寢而不揚曰「矬」。羸小可憎曰「倯」。長無度者曰「倰亻棠」。事非耳目之常曰「詫」，一人而眾人者樷而奉焉若螘，曰「宗」，或曰「扛」。家敗而姑安之，事壞而姑待之，病亟而姑守之，凡皆曰「膿」。𢬵己所有以與人角勝負曰「背」〈（音卑）〉。不當與而焉，附人以入之，曰「雌」。彌縫其事之闕失，曰「糊」。人之被震恐而不能自立也，曰「散」，或曰「酥」，或曰「壚」，或曰「矮」。不知其人之隱曲也，以言探出之，曰「透」。謾人與為人所謾也，曰「迷」。知事與物可求之所而捷得之，曰「鍬」，又曰「挖」。初非有所要質也，猝而與之遇，曰「撞」。馮怒而以語詬詈之也，曰「攫」。其盡所欲言也，曰「卷」。兩心相憐曰「疼」，反是而交相背曰「彼」。無事而遨翔焉，曰「蹌」〈（創音）〉，或曰「幌」〈（黃去聲）〉。老而拘滯不與時偶也，曰「簡」。其回曲不可方物，曰「鬼」。又身之或見或隱也，曰「影」。在數中幸而逃者，曰「卯」。卯，冒也。覓人而抓梳求之曰「爪」。證人之辭也，堅不可移，曰「齩」。與人有桑中之期曰「偷」，相挑曰「刮」，相調曰「撣」，私合曰「有」，乍相近曰「湯」，久而益昵也曰「熱」。摧折之，使興敗而反曰「掃」。物寬緩不帖帖者，曰「儾」〈（音囊去聲）〉。若事之敗而不可收拾也，曰「崩」，又或曰「裂」。
南都方言，言人物之長曰「媌條」，美曰「標致」。蠲曰「乾淨」，其不蠲曰「齷齪」〈（惡綽）〉，曰「邋遢」，曰「腤𦠛」，曰「鏖糟」。言事之軒昂曰「𨰵𨐃」〈（上歇平下遮）〉。有圭角曰「支查」。老成曰「穩重」，其輕薄曰「姑姼」，不雅馴曰「䖃苴」〈（臘上聲、查上聲）〉，曰「朗伉」〈（平聲）〉，曰「磊砢」，曰「孟浪」，曰「䨻」〈（蒲併反）〉，「銳」，曰「莽撞」，曰「粗奘」，曰「倔強」，曰「粗糙」。其俊快可喜曰「爽俐」，曰「伶俐」，曰「乖角」，曰「踢跳」，曰「秀溜」〈（秀溜）〉，曰「活絡」。其不聰敏者曰「鶻突」，曰「糊塗」〈（與上一音稍異也）〉，曰「懵懂」，曰「勺鐸」〈（音韶道，似當為少度，以無思量也，以中原音少為韶，度為道字改為此）〉。曰「溫暾」〈（似當為「混沌」，北為此音耳）〉。曰「沒汨」，曰「𠎒渾」，曰「禿儂」。修容止曰「打扮」。形惡者曰「𣍿膗」。人之亡賴曰「備賴」。言之多而躁曰「喳哇」，曰「激聒」，曰「瑣碎」，曰「嘈𠾱」〈（下音匝，一作𠱥）〉。曰「囔咄」，曰「哰叨」，曰「的達」，曰「絮聒」。其小語而可厭曰「呱噥」，曰「唧噥」，曰「唧嘈」，顰而呻者曰「哼唧」。作事之不果決曰「摸𢱢」，曰「䐈膩」，曰「乜斜」，曰「落索」，曰「塌𠎷」。其捧物不敬曰「�𡔣」〈（烈挈）〉，曰「蹀躞」。其敗事曰「郎當」。人之谿刻者曰「趷落」〈（音各拉）〉，曰「疙答」，曰「嶢奚」，曰「㨮撘」，曰「刁蹬」，曰「雕鐫」，曰「窶數」。其果而窒者曰「裂決」。用財之吝曰「拈掏」，曰「寡辣」，曰「尷尬」。能不彰著曰「隱宿」，其反是曰「招搖」，曰「倡揚」〈（或「徜徉」也）〉。人之貧乏曰「褊短」。勉強營為曰「掤拽」，曰「巴結」，曰「扯拽」。曲處以應之曰「騰那」。展轉造端曰「拐揣」。恰相當者曰「促恰」。不合事宜曰「差池」。與世乖舛曰「蹭蹬」，曰「蹭蹬」，曰「落魄」〈（下音薄）〉。其少精彩曰「虺頹」〈（灰頹）〉，或曰「萎雖」〈（威雖）〉。敗壞之甚曰「壘堆」。性堅執曰「直紂」。好搬弄曰「翻騰」，曰「估倒」。自矜尚曰「支楞」，曰「崚嶒」。不分辨是非曰「舍胡」。面羞澀曰「靦腆」〈（一作「眠廷」）〉。行不端徐曰「踉蹌」〈（俱去聲）〉。交關人物曰「瓜葛」，或曰「首尾」。男女之私相通者亦曰「首尾」。以事難人曰「揉挱」。人之發跡曰「升騰」。談笑不誠恪曰「欷㰤」〈（希哈）〉，或曰「哈哄」。闌入人中、事中曰「夾插」。擾人曰「聒躁」。籌處事曰「度量」〈（上音刀，北韻也）〉。檢物用曰「拾掇」。以言從臾曰「攛掇」。㧙抑人曰「拄擦」，曰「敦摔」。曠大不拘束曰「浪蕩」〈（音朗倘）〉。物之細小者曰「些娘」〈（娘，女之小者）〉。事之有隙可指曰「窟窿」，其有歸著曰「撻煞」，曰「合煞」，曰「與結」。無破敗者曰「囫圇」，曰「團圞」。不分別曰「儱侗」。物事就理曰「條直」。不了結曰「拖拉」。欲了不了曰「丟搭」。身之孤獨曰「彾㣔」。可憎曰「臭厭」。其不爽潔煩汙曰「漬淖」〈（刺鬧）〉。眼之視不定曰「的歷都盧」。手之捉物曰「捫搎摸𢱢」。身之失跌曰「撲騰」。入水聲曰「汩洞」，或曰「骨都」。心之不快曰「懊憹」〈（熬撓）〉。笑之態曰「嚜尿」〈（上音迷，下音兮）〉。氣勃鬱曰「籧篨」〈（渠除不能俯也，上訛氣）〉。凡物之聲急疾曰「急剌」，又大曰「砰磅」，〈（上音井，下音行）〉，曰「𩗛䬄」〈（急律）〉。曰「䬎飂」〈（或六）〉。
南都閭巷中常諺，往往有粗俚而可味者，漫記數則。如曰「閑時不燒香，忙時抱佛腳」。曰「熱灶一把，冷灶一把」。曰「辦酒容易請客難，請客容易款客難」。曰「饒人不是癡，過後得便宜」。曰「人算不如天算」。曰「捉賊不如放賊」。曰「好男不吃分時飯，好女不穿嫁時衣」。曰「有麝自然香，何必當風立」。曰「日食三飧，夜眠一覺，無量壽佛」。曰「不看僧面看佛面」。曰「柴米夫妻，酒肉朋友，盒兒親戚」。曰「強龍不壓地頭蛇」。曰「燈臺照人不照己」。曰「酒在口頭，事在心頭」。曰「與人方便，自己方便」。曰「若要好，大做小」。曰「吃得虧，做一堆」。曰「惱一惱，老一老；笑一笑，少一少」。曰「牡丹雖好，綠葉扶持」。曰「鍋頭飯好吃，過頭話難說」。曰「家雞打的團團轉，野雞打的貼天飛」。曰「爛泥搖樁，越搖越深」。此言雖俚，然於人情世事有至理存焉，邇言所以當察也。
留都呼父曰「爹」〈（迭平聲，俗呼打平聲）〉，或曰「爺」。吳人呼父曰「爸」〈（音霸，訛而為拜之平聲）〉。爹字又作「㸙」，唐小說「皇后阿㸙」，或又為「爸」〈（音播）〉。《北史》稱父曰「兄兄」，或又曰「哥哥」。閩人曰「郎罷」。留都呼母曰「𡣥𡣥」，字或作「𡡉」〈（音麼）〉，又作「𡢜」〈（音同）〉。俗又呼曰「媽」，或曰「娘」，吳人呼母曰「㜆」〈（音寐，訛如埋）〉。齊人曰「阿㜷」〈（音迷）〉，字又作「㜷」，又曰「嬭」〈（音膩）〉，字又作「㛋」。六朝人稱母曰「姊姊」，或曰「家家」。宋人曰「姐姐」，字或作「媎」，又羌人呼母曰「毑」，音與「姐」同，字又或作「她」。閩人曰「郎奶」。
南唐故宮在今內橋北，上元縣中兵馬司盧妃巷是其地。相傳內橋為宮之正門所直，南宋行宮亦在此地，改內橋為天津橋。而橋北大街，東西相距數百步，有東虹、西虹二橋，東虹自上元縣左，北達娃娃橋，有石嵌古河遺跡；西虹在盧妃巷大西，穿人家屋而北達園地，亦有石嵌河跡。土人言：此南唐護龍河者是也。自盧妃巷北，直走里許，又有一橋，亦名虹橋，而東虹、西虹兩橋北達之水，環絡交帶，俱綰轂於此。想當日宮內小河四周相通，形跡顯明，第近多堙塞，不復流貫耳。
南唐都城，南止於長干橋，北止於北門橋。蓋其形局，前倚雨花臺，後枕雞籠山，東望鍾山，而西帶冶城、石頭。四顧山巒，無不攢簇，中間最為方幅。而內橋以南大衢直達鎮淮橋與南門，諸司庶府，拱夾左右，垣局翼然。當時建國規摹，其經畫亦不苟矣。因思陳同甫言：臺城東環平岡以為安，西城石頭以為重，帶玄武湖以為險，擁秦淮、青溪以為阻。而地當南唐宮之東北，在今上元縣東北府軍倉、花牌樓等地。陳魯南《金陵圖》考證六朝大司馬門在中正街。案六朝都城東阻於白下橋，即今之大中橋也，中正街距大中橋甚近，臺城偏倚一隅，恐難立止。《記》又言：六朝都城，北據雞籠、覆舟等山。亦恐誤。晉元帝、明帝、成帝、哀帝四陵並在雞籠山下，若城帶諸山，恐無倚城起陵之理。余臆斷六朝都城亦當如南唐，北止於北門橋之南岸，玄圃、華林、樂遊諸苑，或是城外離宮，未必盡括城內也。
果之美者：姚坊門棗，長可二寸許，膚赤如血，或青黃與朱錯，駁犖可愛，瓤白逾珂雪，味甘於蜜，實脆而鬆，墮地輒碎。惟呂家山方幅十餘畝為然，它地即不爾，移本它地種亦不爾。湖池藕，巨如壯夫之臂而甘脆亡查滓，即江南所出，形味盡居其下。大板紅菱，入口如冰雪，不待咀唼而化。靈谷寺所產櫻桃獨大，色爛若紅靺鞨，味甘美，小核，其形如勾鼻桃。園客曰：「此乃真櫻桃也。」又鴨腳子亦巨於它產，實糯而甘，以火煨之，色青碧如留璃，香味冠絕。秋深都人黠茶，以此為勝。魚之美者：鰣魚，四月出，時郭公鳥鳴，捕魚者以此候之。魚游江底，最惜其鱗，財掛網，即隨水而上，甫出水死矣。鱗如銀，纖明可愛，女工以為花靨。其次為河㹠，形醜而性易怒，顧獨愛五色彩縷。漁者擊彩縷以鉤沉數十丈之下，㹠見彩縷，群趨之，鉤財著皮，輒勃然怒，腹膀脝反白，上浮水面矣。捕者手拾而擲舷中。燕尾者，獨眼者，靦而不熟，與其子未經鹽淹者，若血滌除未淨，屋上麈墮者，食之皆能殺人。解之用蘆筍或橄欖、甘蔗，或曰鴨卵生啖之良。刀鰶魚，出水而死，類鰣魚，頭有長鬛二。漁者言：鰶最愛鬛，捕用絲網最柔，稍罥其鬛，魚輒伏不動，隨網舉矣。其次則玄武湖之鯽魚，其脊黑而厚，鱗之在腹下者尤堅，大者可二三斤。顧以禁地，人間不恆有也。蔬茹之美者：舊稱「板橋蘿蔔善橋蔥」，然人頗不貴之。惟水芹之出春初，甕菜之出夏半，茭白之出秋中，白菜之出冬初，為尤美。白菜鹽菹之可度歲，周顒所謂秋末晚菘者，即此物也。若昔人稱秣陵哀家梨與千里蓴，今絕無此種。《南畿志》又紀聚寶山之石子，今亦絕少，其足堪東坡怪石，供者競尋於六合靈岩山矣。
牡丹、芍藥與蘜，此土多有之，顧多產自它郡邑。聞嘉靖以前，牡丹與蘜之種僅五六品，近來品類始多。牡丹從江陰或亳州或陝中致之。芍藥自揚州載而至。若蘜，自盧苑、馬東《離品彙錄》成，搜求異種，不憚遐遠，故所紀逾百餘種，而蘜之事為最侈矣。
宋人遊九言，字允默，著《麗春花譜》，極言此花顏色之奇豔。案此即今之罌粟與虞美人二花耳。罌粟花大而色少，虞美人花小而色繁，且妖麗變化。中秋插種於地，次年出，其花色多非曩所有者。造物之巧，於此一花，尤其特幻者也。
鄭太守宣化官邵武，太守卒於郡，其家人攜一榧子樹至，植於獅子山之居，活而繁茂。後太守子上舍、元煒移居南門，復並此樹移而植於庭中。今此樹高出於簷牙數尺矣，葉青翠可愛，冬日不凋，搯之作榧子香，可供瓶史，但未見結實耳。
三十年前，有人自閩中攜佛桑花至者，餘外舅王公吒以為奇，作詩詠之，頃年乃多有此。其花色絕豔美，紅者瓣如襞紅縐紗，又有淡紅者、有赭黃者、有鵝黃者，開之日，首尾夏秋間，可三月，第不能過冬。齊王孫國華曾為余言：「冬日護持甚謹，而竟萎苶不得活。」
蘭花，自建蘭而外有樹蘭，樹可高三四尺許，枝葉類冬青而柔碧過之。花如粟，綴於弱幹上，始作青蕊，已放則色黃，香撲鼻如建蘭。又有魚子蘭，似樹蘭而幹柔可架，其花亦類之。又有朱蘭，色紅。道州蘭，葉大，以初冬開。吊蘭無土而縣之。賀正蘭，以正月開，尤奇異。而建蘭有二種，閩產則葉闊而稍短；江右產者葉長而狹，花之色香不逮閩，而俗皆名曰「建蘭」。至土產蘭，一幹止一花，長止可三四寸，香色俱類建蘭。又蕙草花繁，具白紫二種，香不逮蘭，二者宜興所產尤勝。
椰子自廣東至者多，顧未有見其生葉者。乙卯夏，姚臬副允初自瓊管歸，詒余椰子二枚。其一發芽如藕䂎，露半寸。余示客，咸詫所未見。沈五陵謂餘以缻土擁之，芽遂長二尺許，葉大類棕櫚，初吐時，向冬猶挺然，春後遂萎。
芭蕉，本盛者冬日草苫，不使霜雪推折，二三年間可花矣。花自中心抽一莖，長者至二三尺許，而鉤曲下垂，其瓣自下倒卷，以漸而開，日止一瓣。瓣初微青碧，一二日稍黃，已則純白矣。瓣中夾小蕊，白如水晶，含汁甜如蜜，可采而食之，名「甘露」。然蕉之開花者，次年即萎死，蓋其氣泄露太盡故爾。
雞籠山五顯廟中有金蓮寶相花，在殿臺下，花數十年一開，余兩見之矣。其莖上下相等，粗如巨竹，葉短如筍殼，包於外，花吐莖端，色大類芭蕉花，青、黃、白以漸而變，瓣中亦有甘露。第此花開在莖端，初不抽葉，與芭蕉異耳。始不知從何地來，余見其開時，一為甲戌，一為癸未，人間無二本也。
大內西華門裏，內監傳舊丞相府中有五穀樹，實生五穀，每生一種，則其年此種必大熟，雲自海外移至。報恩寺亦有一株，今不知在何處。
紅豆樹。牛首山東北有鄭太監墳，墳有紅豆樹一株，幹葉俱碧綠，結實如紅豆，故以為名。
樹之大而久者，留都所有，無逾於銀杏。鴨腳子者是也。祈澤寺二株，雲是六朝人植；牛首山一株，雲是唐懶融時植；棲霞寺二株，雲亦是六朝人植，皆大可數人合抱。而棲霞一株，結乳如石筍下垂，相傳樹千年始生，為尤奇。自此數株外，他木未有大而久者矣。乃知此木最壽，宜名為「萬年枝」。俗傳銀杏開花以夜，人自未有見者。數年前，大報恩寺鐘樓傍一株，開花滿樹如柳絮，人皆見之。
大紅繡球花，中國無此本。沈生予令晉江時，海舶自暹羅國攜至以遺生予。生予載還育之，數年遂萎。生予言：海舶所攜多外國奇卉，而此花為尤。
靜海寺海棠，雲永樂中太監鄭和等自西洋攜至，建寺植於此，至今猶繁茂，乃西府海棠耳。
龍爪槐，蟠曲如虯龍挐攫之形，樹不甚高，僅可丈許，花開類槐花微紅，作桂花香。
俗多言大樹有神，其影照人宅輒興旺。顧所照者不在近而在遠。如丹丘先生宅後一銀杏，影在上新河某家，其家推步尋而至此，知其然也。又椿樹之大者多奇異，先恭人曾於北門橋舊宅中，夏夜見鄰人陳氏園大椿樹，樹杪五色光如瓔珞綏垂下，不可勝數，久之方滅，其家訖無他事。
山茶，此中二種：一單瓣，中有黃心；一寶珠，單瓣中碎小紅瓣簇起如珠，故名。近又有一種白者，花亦如寶珠，色微帶鵝黃，香酷烈，勝於紅者遠甚。
杜鵑花，殷紅而繁麗，謂血淚染成，良有以也。吳中移至，此花開時盛夏矣，過秋冬則萎，育之多不復活。
園圃中以樹木多而且長大為勝。其最貴者曰天目松，曰栝子松，曰娑羅樹，曰玉蘭，曰西府海棠，曰垂絲海棠，曰楸桐，曰銀杏，曰龍爪槐，曰頻婆，曰木瓜，曰香櫞，曰梨花，曰繡球花，曰羅漢松，曰觀音松，曰綠萼梅，曰玉蝶梅，曰碧桃，曰海桐，曰鳳尾蕉。今南都諸名園故多名花珍木，然備此者或罕矣。
南都人家園亭，花木之品多者，如桃則有緋桃、淺緋桃、白桃；又揚州桃，花如碧桃而葉多；又有盒兒桃，以其結實核匾如盒也；又有十月桃，油桃，麝香桃，皆可種。李惟白花一色，而紫李與黃李異。梅白玉蝶、綠萼外，有深紅、淺紅梅、白梅；又臘梅以花大而香為第一，磬口者是。其次則紫檀心而瓣團厚者；又一種小花，瓣尖、色澹、香殊劣，名為狗蠅，品最下矣。碧桃有深紅者、粉紅者、白者，而粉紅之嬌豔，尤為敻絕。海棠六種，第一為西府，第二為垂絲，第三為鐵梗，第四為毛葉，第五為木瓜，第六為秋海棠。西府則天姿國色，絕世無雙；垂絲則縹緲輕颺，風流自賞；鐵梗有深紅、淺紅、密合、純白四色，挺拔韶秀；毛葉果稱富豔；木瓜獨吐奇芬；至秋海棠，翠蓋紅妝，吟風泣露，階傍簷下，尤倍生憐。總之海棠無凡格也。他如牡丹、芍藥、菊花，名品最多，不可勝載。
己酉而後，竹皆開花結米，旋即枯萎。先斑竹，後牙竹，後筀竹，至今則凡竹皆然。大園如西華門之郭府園，魏公之萬竹園，皆一望成空矣。戴凱之《竹譜》言：竹六十年而枯，曰「䈙」；又三年而復榮，曰「𥳇」。今三年往矣，竹地之荒蕪如故也。聞自江上下郡邑亡不然，意竹之氣運當爾邪，可謂竹疫矣！
几案所供盆景，舊惟虎刺一二品而已。近來花園子自吳中運至，品目益多，虎刺外有天目松、瓔珞松、海棠、碧桃、黃楊、石竹、瀟湘竹、水冬青、水仙、小芭蕉、枸杞、銀杏、梅華之屬，務取其根幹老而枝葉有畫意者，更以古瓷盆、佳石安置之，其價高者一盆可數千錢。
凡庭畔階砌雜卉之屬，擇其尤雅靚者：虞美人、罌粟、石竹、剪紅羅、秋牡丹、玉芙蓉、蜨蝶花、鴛鴦菊、秋海棠、矮腳雞冠、金鳳花、雁來紅、雁來黃、十樣錦、鳳尾草、翠雲草、金線柳、金絲荷葉、玉簪花、虎須草為佳。至籬落藩援之上，則黃薔薇、粉團花、紫心、白末香、酴糜、玉堂春、十姊妹、黃末香、月月紅、素馨、牽牛、蒲桃、枸杞、西番蓮之類，芬菲婀娜，搖風漏月，最為綿麗矣。
穿花鳳，萬曆初，觀音門鰣魚廠前朱家，見樹上一鳥，身大如燕，尾長尺，首有纓，身文五色，粲然奪目，飛繞樹中，不停集，不懼人，凡四五日始去。人不識為何鳥，或曰：「此穿花鳳也」。
紅鸚鵡，沈生予自晉安於暹羅海舶攜歸，形如常畜綠鸚鵡而差大，金目，觜距皆淡紅色，羽毛殷赤如腥血，警惠動人。案宋謝莊希逸為《赤鸚鵡賦》，袁淑見而歎曰：「江東無我，卿當獨秀；我若無卿，亦一時之傑也。」知此鳥昔人貴之。
錦雞，萬曆三年，王藩幕元耀家畜於籠中，買之值五兩。余從家中憲在襄陽，彼中此物甚多而賤，節時人以相餉，若今江南之野雉矣。
了歌，數年前人自粵東籠至，求售於餘，余恐其性不宜水土，且不慣調養，未畜也。毛色玄如鸜鵒，微瘦而長，觜距皆作澹紅色，兩目上有黃皮一道，如眉，性殊慧，鳴似自呼其名。
青鸞，大如鶴，形體亦似之，但色灰青耳，頂紅而觜爪皆綠。下關稅課司前曾一見之。
孔雀，舊罕有至者，近董方伯裏蒙、張都僉蘭池自粵中攜歸畜之，頗馴。而張家在虹橋北，孔雀構巢其屋上，亦曾生卵。
翠雞，番人自粵東入貢，舶中有此雞，形大略如常雞，而毛羽如翡翠欲滴，此中爭往看之。
黃鸚哥，亦前番人舶中物，色政如鵝黃，而妖膩過之，頂上毛一叢，有時奮發，則毛開敷如花，作澹粉紅色，尤豔異。
白鷳，大於野雞，其形正相似，觜距紅色，毛羽內黑外白，白中間以石青，紋如筆畫者，於翁工部湛原宅見之，性警健甚。
大晨雞，萬曆壬子，小人國入貢，舟泊石城。其人長可二尺許，紺髮綠睛，作反手字，有衣綠衣，多摺縫，方巾，與中國類者。所貢錦雞凡四，青鸞一，白鸚鵡四。兩大晨雞，其一重五十斤，狀類中國之雄，而身肥，冠聳高四尺許。
花魚，舊止金魚一色耳，近年有朱色如腥血者，有白如銀者，有翠而碧者，有斑駁如玳瑁者，有透徹如水晶者，有雙尾者，有三尾者，有四尾者，有尾上帶金銀管者，有解舞躍遊泳而戲者，有鬥者，故是盆盎間奇物。
自段柯古有《肉攫部》，載養鷹𠰲潄之法，今白下富豪之家，俠少之士，往往籠畜禽蟲以供耳目，代博奕。畋獵則有黃鷹，有鴉鶻，有鷂子，有䲲，或作𪀚，二皆音松，似鷹而小，工捕雀者也。鬪勝負則有雄雞、鵪鶉、促織、黃豆。言語則有鸚哥、鸜鵒，或曰八哥，皆能效人言。八哥又能作諸禽語，第一效烏鴉聲死矣，亦異事。畫眉鳥鳴最峭巧可聽。又小鳥黃黧色者曰「必利」，亦能效諸鳥啁啾有致。又有阿鷃，白翎，自北而至，不恆有。玩弄則黃鸝、鴛鴦與鴿。鴿之最貴者曰「袍袖」，曰「點子」，其形體雄異，毛羽整刷，翱翔矯捷，嬉舞空中，宜稱曰「決雲兒」，不止為半天嬌矣。
留都呼馬裸驢曰「咄咄」，呼犬曰「啊啊」，呼豕曰「𠿛𠿛」，呼羊曰「哶哶」，呼貓曰「𠺗𠺗」，呼鵝鴨曰「咿咿」，呼雞曰「喌喌」，呼鴿曰「嘟嘟」。
白下山川之美，亡過於鍾山與後湖，今為皇陵冊庫，遊趾不得一錯其間，但有延頸送目而已。其它在城中則有六，曰清涼寺，曰雞鳴寺，曰永慶寺之謝公墩，曰冶城，曰金陵寺之馬鞍山，曰盧龍觀之獅子山。在城外近郊則有十四，曰大報恩寺之浮屠，曰天界寺，曰高座寺之雨花臺，曰方正學祠之木末亭，曰牛首之天闕，曰獻花岩，曰祖堂，曰棲露寺之攝山，曰弘濟寺，曰燕子磯，曰嘉善寺之一線天，曰崇化寺之梅華水，曰幕府寺之幕府山，曰太子凹之夾蘿峰。此二十處或控引江湖，或映帶城郭。二陵佳氣，常見鬱鬱蔥蔥；六代清華，何減朝朝暮暮。宜晴宜雨，可雪可風，舒曠攬以無垠，恣幽探而罔極。嘗謂士生其間，情鍾懷土，道感逝川，政可蠟屐而登，巾車而往，又何煩頓千里之駕，期五嶽之遊者哉！
陶秀實學士《清異錄》載金陵七妙：齏可照面，飯可打擦臺，餛飩湯可注研，濕麵可穿結帶，餅可映字，醋可作勸盞，寒具嚼著驚動十里人。今猶有此數物，起麵餅以城南高座諸寺僧所供為勝，餛飩湯與寒具市上鬻者頗多，寒具即饊子，醋絕有佳者，但作勸盞恐齒齼，不禁一引耳。秀實又言，金陵士大夫頗工口腹，至今猶然，而餔啜家又競稱吳越間，世言天下諸福，惟吳越口福，亦其地產然也。
南都大市為人貨所集者，亦不過數處，而最夥為行口，自三山街西至斗門橋而已。其名曰果子行。它若大中橋、北門橋、三牌樓等處亦稱大市集，然不過魚肉蔬菜之類。如銅鐵器則在鐵作坊；皮市則在笪橋南；鼓鋪則在三山街口，舊內西門之南；履鞋則在轎夫營；簾箔則在武定橋之東；傘則在應天府街之西；弓箭則在弓箭坊；木器南則鈔庫街，北則木匠營。蓋國初建立街巷，百工貨物買賣各有區肆，今沿舊名而居者，僅此數處。其它名在而實亡，如織錦坊、顏料坊、氈匠坊等，皆空名無復有居肆與留易者矣。城外惟上新河、龍江關二處為商帆賈舶所鱗輳，上河尤號繁衍。近年以稅重，客多止於鳩茲，上河遂頗雕動，人有不聊生者。其人家產女，舊多美麗，士大夫、士人之求妾者趣焉，近亦寥寥。時之盛衰，亦可歎也。
南都服飾，在慶、曆前猶為樸謹，官戴忠靜冠，士戴方巾而已。近年以來，殊形詭製，日異月新。於是士大夫所戴其名甚夥，有漢巾、晉巾、唐巾、諸葛巾、純陽巾、東坡巾、陽明巾、九華巾、玉臺巾、逍遙巾、紗帽巾、華陽巾、四開巾、勇巾。巾之上或綴以玉結子、玉花瓶，側綴以二大玉環。而純陽、九華、逍遙、華陽等巾，前後益兩版，風至則飛揚。齊縫皆緣以皮金，其質或以帽羅、緯羅、漆紗，紗之外又有馬尾紗、龍鱗紗，其色間有用天青、天藍者。至以馬尾織為巾，又有瓦楞、單絲、雙絲之異。於是首服之侈汰，至今日極矣。足之所履，昔惟雲履、素履，無它異式。今則又有方頭、短臉、球鞋、羅漢靸、僧鞋，其跟益務為淺薄，至拖曳而後成步，其色則紅、紫、黃、綠，亡所不有。即婦女之飾，不加麗焉。嗟乎！使志《五行》者，而有徵於服妖也。折上之巾，露卯之屐，動關體咎，今之巾履，將何如哉！
嘉靖三十九年庚申大水，江東門至三山門行舟。萬曆十四年丙戌五月初三日大雨，至十七日，城中水高數尺，儒學前石欄皆沒，江東門至三山門亦行舟。三十六年戊申五月，江濤大溢，城中水泛濫，儒學欞星門亦淹沒。余所居最高，門前水亦幾至尺許。視前庚申、丙戌更甚，父老言聞見自所未有也。余有《金陵大水歌》絕句十首在集中。又傳嘉靖十八年七月，大風卷水灌真州，漂失鹽場數十處，人民死者亡算。其日，揚子江水涸數十丈，金山至露其趾，尤為奇事。考前史，吳太元元年八月大風，江海泛溢，平地水數丈。東晉時，濤水入石頭者再，四壞大航。至義熙十一年，大水毀太廟。梁天監六年，大水濤入御道七尺，則六代時水患之烈，又有甚者矣！
嘉靖二年癸未，南都旱疫，死亡相枕藉，倉米價翔貴，至一兩三四錢。時三年無麥，插秧後復旱，處暑前乃得雨，禾驟起，收獲三倍，人始蘇焉。萬曆十六年戊子夏，荒疫亦如嘉靖之癸未，死者亡算，南門司閽者以豆記棺，日以升計，哭聲夜徹天。粳米價二兩，倉米至一兩五六錢。父老言，二百年來南都穀貴自未有至此者。憶《南史》侯景圍臺城，因食於石頭倉，既盡，兵民無穀，米升值七八萬錢，金陵米價之貴，至此極矣。因附記之。
有一長者言曰：正、嘉以前，南都風尚最為醇厚。薦紳以文章政事、行誼氣節為常，求田問舍之事少，而營聲利、畜伎樂者，百不一二見之。逢掖以呫嗶帖括、授徒下帷為常，投贄干名之事少，而挾倡優、耽博奕、交關士大夫陳說是非者，百不一二見之。軍民以營生務本、畏官長、守樸陋為常，後飾帝服之事少，而買官鬻爵、服舍亡等、幾與士大夫抗衡者，百不一二見之。婦女以深居不露面、治酒漿、工織紝為常，珠翠綺羅之事少，而擬飾倡妓、交結甘媼、出入施施無異男子者，百不一二見之。
南都一城之內，民生其間，風尚頓異。自大中橋而東，歷正陽、朝陽二門，迤北至太平門，復折而南至玄津、百川二橋，大內百司庶府之所蟠亙也。其人文，客豐而主嗇，達官健吏，日夜馳騖於其間，廣奓其氣，故其小人多尷尬而傲僻。自大中橋而西，繇淮清橋達於三山街、斗門橋以西，至三山門，又北自倉巷至冶城，轉而東至內橋、中正街而止，京兆赤縣之所彈壓也，百貨聚焉。其物力，客多而主少，市魁駔儈，千百嘈𠱥其中，故其小人多攫攘而浮競。自東水關西達武定橋，轉南門而西至飲虹、上浮二橋，復東折而江寧縣、至三坊巷貢院，世胄宦族之所都居也。其人文之在主者多，其物力之在外者侈，遊士豪客，競千金裘馬之風。而六院之油檀裙屐，浸淫染於閶閻，膏唇耀首，仿而效之，至武定橋之東西。嘻，甚矣！故其小人多嬉靡而淫惰。由笪橋而北，自冶城轉北門橋、鼓樓以東，包成賢街而南，至西華門而止，是武弁中涓之所群萃，太學生徒之所州處也。其人文，主客頗相埒，而物力嗇，可以娛樂耳目，膻慕之者，必徙而圖南，非是則株守其處，故其小人多拘狃而劬瘠。北出鼓樓達三牌樓，絡金川、儀鳳、定淮三門而南，至石城，其地多曠土，其人文，主與客並少，物力之在外者嗇，民什三而軍什七，服食之供糲與疏者，倍蓰於梁肉紈綺，言貌樸僿，城南人常舉以相啁哳，故其小人多悴﨨而蹇陋。
上元在鄉地，在城之北與東南，北濱江，東接句容、溧水。其田地多近江與山，墝瘠居其半，其民俗多苦瘁，健訟而負氣。江寧在鄉地，在城之南與西，南濱江，西南鄰太平，田地多膏腴，近郊之民，醇謹易使。其在山南橫山、銅井而外，稍不如，而殷實者在在有之。
歲壬辰有倭警，遠在朝鮮。時參贊大司馬衷公議召募浙江義烏兵數千人，屯於南京龍江關地方，備倭也。倭事息，此兵遂不可撤。其人多趫悍，間有事故死亡，若歸故土者，雇倩本地惡少年冒充之，而享其糈。地方毫無所益，而歲費錢穀幾十萬。才議撤，已飛語鼓譟不可聽聞矣。尤可恨者，群聚剽市人之物，或公然為劫盜，奸亂無所不至。有被其害鳴於官，官畏眾囂不敢問，甚且反笞被害者。又或三四人共取一婦，嬲而淫之，同人道於牛馬。地方人談之，皺眉切齒。余嘗私計，江防既有舊營，此營真可無設。禦之之法，或以漸分佈江上要害地方，如新江營、浦口等處，四散其黨，庶在此猶資其防守扞禦之力，不至若今之屯聚而肆螫。如不能，然則惟有逃亡不補，久而需其盡耳。大校不過一二十年，其人可盡。昔張蒙溪司馬，因倭患立振武營，後卒兆庚申之變。深心為桑土計者，於此可毋慮哉？
國朝壬午之事，建文皇帝遜位，自鄭海鹽、薛武進皆以為實。然至正統復出，移入京師大內云云，亦載於紀傳。然余考之，西山不封不樹之說，毫無彷彿，使當時果有之，於時禁網業已漸弛，於洪熙之後何所諱，而人遂不一誌其處也？且以帝之遜為真邪？龍而魚服矣，鳳而鴻冥矣，何天不可摩而飛，何地不可鍤而葬。孝康之祀忽諸，又何所戀戀於京師一抔土也？弇州謂正統復出之說妄，直據史斷之，其言良為有見。余又疑靖難師至日，搜宮捕奸，爬梳亡遺，當時誰敢指後屍誑以為帝者？紀又載葬帝以天子禮，夫禮以天子，陵寢今在何地？既不為置陵守塚，又何雲以天子葬乎？此兩說者姑以意逆之，存疑焉可也。頃有議者曰：「使帝當日端拱臨朝，引周公弼成王以待成祖，不知成祖何以處之？」嗚呼！此書生輕信之談也。靖難起兵者何事而為若言？夫騎虎之勢，可中下邪？且成祖即肯退而北面，而僧道衍、東平、河間之倫亦必以「天與不取，反受其咎」之說進矣。若成祖因而聽之，與後漢、後周之事何異？故余嘗謂建文於靖難師起，手詔軍中，「毋使萬世而下，朕有殺叔父名」。及靖難師至，潛身遠避，又毋使萬世而下，成祖有放逐名，真可謂三以天下讓矣。是以成祖即大位之後，人言紛紜，不復詔天下大索者，或亦有以動其心也。如前所言，彼不見允熥等之貶死，建庶人等之禁錮乎？是其意果何為也，而為此迂遠之論哉！
父老嘗言：建文四年之中，值太祖朝紀法修明之後，朝廷又一切以惇大行之，治化幾等於三代。一時士大夫崇尚禮義，百姓樂利而重犯法，家給人足，外戶不闔，有得遺鈔於地，置屋簷而去者。及燕師至日，哭聲震天，而諸臣或死或遯，幾空朝署。蓋自古不幸失國之君，未有得臣民之心若此者矣。
金陵昔稱三絕者，瓦官寺宋戴安道手製佛像五軀，晉顧長康畫維摩詰像一軀，晉義熙中師子國獻玉佛，高四尺二寸，玉色潔潤，形製殊特，殆非人工，稱為三絕。清涼寺董羽畫龍，李後主八分書，董霄遠草書，稱為三絕。靈谷寺晉張僧繇畫大士像，李太白讚，顏魯公《清臣書》，稱為三絕。又考瓦官寺陸龜蒙《古錦記言》，寺有陳後主羊車一輪，唐則天皇后錦裙一幅；又南唐時修講堂，鴟吻竹筒中得王右軍《告誓文》，如是則瓦官又當有三絕也。若別論奇豔，吳趙夫人之機絕、針絕、絲絕，一人而兼之，尤為最勝。金陵有五三絕矣。
南京留守中衛指揮、舉武進士第一人解元家，有其先祖解道像，年二十許，烏紗矮冠，服高皇帝所賜袞龍袍，二軍士持刀劍侍立，又有高皇帝御書「解道」二字，字用朱書，大不及一寸，紙高四寸許，長六七寸許。元父曉常言：道之祖與高皇帝微時有舊，即大位後，召其人，問有五子，悉令從軍，三子歿於陣，後二子亦死。高皇帝心憐之，命抱其孫至，為賜今名，手書予之。既書，問左右：「字佳否？」中涓或對曰：「道字差小。」高皇帝怒曰：「道何得言小邪？」命斬之。授道為今官，長而職隸青州衛。高皇帝一日召問解老：「而孫安在？」具言官山東。高皇帝立命兵部調京衛，時年甫弱冠耳。一日，道入朝，與張真人遇，真人於班中與道拱手。時禁百官入朝者不許行拱揖禮，糾儀者劾真人不敬。高皇帝召詰所以，真人對曰：「臣不敢言，言則道死矣。」固問之，真人曰：「道乃天上黑煞神，故臣為加禮耳。」高皇帝乃命道上殿，解大紅團領袞龍袍賜之。道頓首謝，歸至其家，未入室而死。此出王丹丘先生所記，且雲其字，家人以朱紅盒子貯之，與像皆萬曆戊子仲夏十七日親於解元家見者，言當不妄。真人云雲，恐涉傅會，但衣之畫以龍文，必有以也。
今城之西北有寶船廠。永樂三年三月，命太監鄭和等行賞賜古裏、滿剌諸國，通計官校、旗軍、勇士、士民、買辦、書手共二萬七千八百七十餘員名。寶船共六十三號，大船長四十四丈四尺，闊一十八丈；中船長三十七丈，闊一十五丈。所經國曰占城，曰瓜哇，曰舊港，曰暹羅，曰滿剌伽，曰阿枝，曰古俚，曰黎伐，曰南渤里，曰錫蘭，曰裸形，曰溜山，曰忽魯謨斯，曰啞魯，曰蘇門答剌，曰那孤兒，曰小葛蘭，曰祖法兒，曰吸葛剌，曰天方，曰阿丹。和等歸建二寺，一曰靜海，一曰寧海。案此一役，視漢之張騫、常惠等鑿空西域尤為險遠。後此員外陳誠出使西域，亦足以方駕博望，然未有如和等之泛滄溟數萬里，而遍曆二十餘國者也。當時不知所至夷俗與土產諸物何似，舊傳冊在兵部職方。成化中，中旨諮訪下西洋故事，劉忠宣公大夏為郎中，取而焚之，意所載必多恢詭譎怪，遼絕耳目之表者。所徵方物，亦必不止於蒟醬、邛杖、蒲桃、塗林、大鳥卵之奇，而《星槎勝覽》紀纂寂寥，莫可考驗，使後世有愛奇如司馬子長者，無復可紀。惜哉，其以取寶為名，而不審於《周官王會》之義哉。或曰寶船之役，時有謂建文帝入海上諸國者，假此蹤跡之。若然，則聖意愈淵遠矣。
洪武十九年六月二十日，詔賜耆老粟帛。京師、應天府、鳳陽府民年七十以上，天下民年八十以上，賜爵里士。應天、鳳陽民八十以上，天下民九十以上，賜爵鄉士，與縣官平禮，並免雜役，冠帶服色，別議頒行，正官歲一存問。此爵似即今之壽官，而人多不知其名，即漢之三老、公乘爵級也。
國初曆，民間有藏者，其式與今不同，有襲爵受封、祭祀祈福、求醫治病、乘船渡水、登高履險、收斂貨財等件。通者曰「宜」，不通者曰「忌」，有甲子而無年號。案此恐是洪武未建元以前，太祖為吳王時所刊行者，以後既建元，遵用《授時曆》，則未有不紀年號者矣。
萬曆十九年，三山民家產一黃牝牛七足，腹下四足，脊上三足，皆軟。前後竅各二。姚敘卿太守田在其地，親見之。
萬曆三十九年八月二十四日，有人手持一物過余門，豬形也，頂上生一目，鼻長二寸許，雲是磨房牝豬所生。
弇州《奇事述》紀姓之奇僻者，在留京則有縻，上元人，訓導煗。邰，江寧人，御史清。相，上元人，知府迪。漆，江寧人，參議汝翼。乞，南京人，沁水令賢。八，江寧人，禮部主事通。《南畿志》又有達，江寧人，進士旺。遲，上元人，舉人讓。師，江寧人，舉人政。簡，上元人，舉人澄。強，上元人，舉人英，子推官毅。具，上元人，知縣春。又邰，上元人，知縣傑。密，太醫院人，舉人璉。井，江寧人，舉人康。宇，龍虎衛人，長史賓。藍，江寧人，推官英。柴，驍騎衛人，知縣虞。伊，上元人，知州伯。熊向，京衛人，舉人鎬。《京學志》又有乙，應天人，禮部郎中瑄。陽，上元人，主事清。卡，江寧人，舉人安。雍，豹鞱衛人，知州熙。浦，上元人，知府鏞。芮，應天人，府同知鑒。桑，應天人，學正義。景，上元人，中允暘。鄔，南京人，歲貢經。伊，上元人，御史敏。生，甘府軍衛人，通判節，又平事觀。符，京縣人，訓導嵩。蒲，京縣人，歲貢璧。繆，京衛人，教諭仲選。叢，錦衣衛人，進士文蔚。闕，驍騎衛人，教諭近臣。而今考軍官選冊，有指揮歹九經、解生麟，千戶都相、辛蔭，指揮哈勳，千戶朵汝翼、左尚忠，指揮牟天祐，百戶姬文舉、幹汝霖、敦應舉，指揮修身，百戶尚應和、承音戢、汝坤、南有賢，指揮闞承澤，百戶回承蔭、冀可久，指揮完應舉，百戶琴應龍、印汝遂，千戶練承蔭，百戶朿應龍、伏元吉，指揮滿廷芝，百戶昌名譽，千戶蔚文科、伯彪、越光遠，百戶汝延齡，千戶封德懋、言必中，百戶麥時秀、時應高、磨繼輔，千戶浩義之，千戶花正先、佴貞之，百戶藥仕龍、水鑒，千戶席武、莫仕強，百戶艾承祖，指揮逯應科，千戶索名世，百戶佟應秋，千戶燕拱北、鈕夢吉，指揮社弘世，千戶曲文禮，百戶屈應武，千戶平胡表，百戶楚應魁、雙應科、西京、甄國祥、單應科，千戶戈演文，指揮谷惟高，千戶酆永年、指揮蘭應兆，千戶倫暹、宮志道，百戶潛國蔭、於國忠，千戶冷仲仁、戰必克，百戶別承蔭，指揮塗禹會，百戶刁夢吉、門椿、母炆，千戶花從善，指揮鎖以忠、眾心悅、鐵柱，千戶居承祖、藕應登、火既濟、吉逢時、仝應爵。而閭里中，又以為種、為危、為胥、為須、為巫、為殳、為呼、為奴、為銀、為雲、為端、為欒、為宣、為匡、為剛、為杭、為欽、為談、為古、為邸、為米、為苑、為左、為黨、為紫、為壽、為苟、為後、為昝、為冉、為鳳、為待〈（疑是侍其，乃宋進士，侍其禹之後）〉、為頓、為假、為寇、為沐、為鞠、為笪、為剌、為撒、為柏、為翟、為黑。它為余所未睹聞者，尚未之紀也。
戶部郎龍溪謝彬誌其部事，論曰「商遷五都，不別置員。周營雒邑，惟命保釐。漢、唐舊邦，止設京尹。宋於西京，僅命留守。保釐、京兆，即今府尹是已。未聞兩都並建六卿如今日也。說者以為京師者大眾之謂，物無兩大，權以一尊。故謂南吏部不與銓選，禮部不知貢舉，戶部無斂散之實，兵部無調遣之行，視古若為冗員。嗚呼，是豈知國家之深計長慮哉！夫宮闕陵寢所在，六軍城守之事，府庫圖籍之所儲偫，東南財賦之所輻輳，雖設六卿以分理之，猶懼不給也，可以為冗員而輕議之！善乎，丘文莊公有言：「天下財賦，出於東南，而金陵為其會；戎馬盛於西北，而金臺為其樞。並建兩京，所以宅中圖治，足食足兵，據形勢之要，而為四方之極者也。」嗚呼，得之矣！考永樂十九年，始稱南京，洪熙元年去之，正統六年復稱南京，一時印信皆新鑄給，然龜鼎雖奠於北，神居終表於南。且水殿之舟楫猶供，陪京之省寺不改，所以維萬世之安，意固遠也。豈前代舊邦可得而並論哉！即丘公亦特舉其一端而言之耳。
宋景濂學士記蔣山廣薦佛會有云：洪武五年正月辛酉昧爽，上服皮弁服，臨奉天前殿，群臣朝衣左右侍。尚寶卿啟御撰章疏，識以「皇帝之寶」。上再拜，燎香，復再拜，躬示疏已，授禮部尚書陶凱，凱捧從黃道出午門，置龍輿中，備法仗鼓吹，導駕至蔣山，癸亥日，時加申，諸浮屠行祠畢。上服皮弁服，搢玉圭，上殿，面大雄氏北向立，群臣法服以從，舉行佛事。樂凡七奏，初《善世曲》，再《昭信曲》，三《延慈曲》，四《法喜曲》，五《禪悅曲》，六《遍應曲》，七《善成曲》。間以悅佛之舞，舞二十人，手各有所執，或香，或燈，或珠玉、明水，或青蓮花、冰桃、名荈、衣食之物。事畢，上還大次，解嚴。先是，詔徵江南有道名僧來復等十人詣京師，舉行茲會。永樂中，上徵尚師哈立麻於西番，尋命同灌頂大國師哈思巴囉等於靈谷寺建大齋，為高皇帝後資福，又命於山西五臺寺資度仁孝皇后。哈立麻頗善法事，工咒術，其兩會俱有佛光、慶雲、金蓮華、獅子瑞像之異。而上所自著《靈谷寺塔影記》，二日之內凡現七影，其色或黃、或青，流丹炫紫，紺綠間施，錦繡錯綜。若琉璃映徹，水晶洞明；若琥珀光，若珊瑚色；若瑪瑙車氵渠，文彩晃耀。若洲澄而珠朗，若山輝而玉潤。若丹砂聚鼎，若空青出穴。若鳳羽之陸離，若龍章之焱灼。若旌孔蓋之飄搖，金支翠旗之掩映；若景星慶雲之炳煥，紫芝瑤草之斕斑。若陽燧之迎太陽，方諸之透明水。若日出而霞彩麗也，雨霽而虹光吐也，岩空而電掣也，閃爍蕩漾，神動光溢。雖極丹青之巧，莫能圖其萬一；言語形容，莫能狀其萬一。至於鈴索撞搖，寶輪層疊，霤瓦之鱗比，闌檻之縱橫，玲瓏疏透，一一可數。人之行走舞蹈，所服衣色，各隨見於光中，若鳥雀衝過，樹動花飛，悉皆可見。而天花雨虛，悠揚交舞，大者如杯，小者如錢。夫以二祖之神武戡亂，而獨於善世法門，第一禪林。大報恩寺表章構造，務極工力，其必有獨契聖心，不可思議者矣。
《紀聞》言：太祖嘗遊雞鳴寺，見剎宇高瞰大內，欲毀而更置之。鐵冠道人令眾僧迎訴。上問何以知之，曰：「鐵冠道人語。」上異之，遂止。因召道人問曰：「今日我有何事？」對曰：「太子某時進餅。」時中秋日也，上命鎖於房以驗。及時，太子果進餅。上方食，思道人，遂以口所食餅賜之。比啟鐍，道人已失所在矣。留《蒸餅歌》於案以獻，歌辭於靖難、土木之事，一一明驗。案道人姓張，名中，臨川人也。史載上初起兵之日，道人見上，備陳天表之異，應在一千日內，而不言此。且雞鳴寺乃上即位二十年，命崇山侯就晉永康遺址重創，改名雞鳴寺。其三門曰秘密關、觀由所、出塵徑，皆上命名。遷靈谷寺寶公法函瘞於山峑，建塔五級，每歲遣官諭祭。然則此寺之創，固聖心所經營者，何以又欲毀而更之，不可知也。
雞鳴寺有施食臺，石表高揭，前臨大道，可以下瞰太學。俗傳太學成，高皇帝於宮中喜其宏麗，孝慈欲一觀之，以翟車不便幸學，乃建此臺以備臨眺。案此地自六代為戰場，而太學之左右又為萬人坑，前代刑人者投其屍於此，故地多鬼祟。既建寺，僧徒出入，晦冥風雨，黑氣彌漫，往往有為所魘者。敕迎西番僧惺吉堅藏等七人，建此臺，結壇施食以度之，幽靈遂爾解散。嘉靖中，寺僧道果著《臺記》甚詳。夫祖訓聖祖內政甚嚴，寧有中宮得幸佛剎之理？齊東野人之言不足信也。
《海水雪景》畫壁在靈谷寺。胡文穆公廣以永樂三年至陽山觀孝陵碑石歸，至寺，同解學士大紳、金侍講幼孜閱此，記稱當時善畫者所圖，不知出何人筆。今殿與畫廊俱圮。余於萬曆甲申曾閱之，其廊之壁上，荒葛斷藤中猶有遺跡，第寺僧謂是小仙吳偉筆，不知何所據也。至呂涇《野柟記》言，西廊觀吳道子畫《折蘆渡江》及《鳥巢佛印》畫壁，則又為無據矣。文穆公又言，寺僧出東坡詩翰，有元諸名公品題，又宋遂書《金剛經》，今亦不復聞，不知存否。畫壁應是初建寺所有，不應至正、嘉間吳偉始為之畫，云云者相沿誤傳耳。
劉禹錫詩：「朱雀橋邊野草花，烏衣巷口夕陽斜。」案朱雀橋即朱雀桁也，地在今聚寶門內鎮淮橋稍東，烏衣巷當剪子巷至武定橋一帶是。蓋桃葉渡在武定橋之東，而大令有渡江迎接之歌，知其家於此也。今周子隱讀書臺下，舊為光宅寺，乃梁武帝故居。六朝士大夫故多家此，其地又名南岡。武帝評書語曰：「南岡士夫徒尚風軌，不免寒乞。」正指是耳。偶聞友人論古事，以烏衣巷在今報恩寺右，西天寺前，傍重譯橋者是，不知西天寺門所臨之河，乃楊吳所鑿之城壕，六代時未有此也。晉人多阻淮水南北而居，故郭璞為始興公占宅，有「淮水竭，王氏滅」之讖。陳末，淮涸而王氏之衣冠文物始盡。據此諸書，王、謝故巷故不應遠淮而向長干也。
貞白先生，史記為秣陵人，今秣陵鎮西有陶吳鎮，雲先生所生之地。又有吳姓與陶氏世居於此，故友名其鄉。葛仙公亦生於此，今鎮之東北，鄉名葛仙，塘名葛塘，是其證也。葛仙公與陶先生俱棲真句曲，而方山又別有葛公煉丹池。自晉、宋而後，仙跡彰顯，惟二公為最，乃俱產自秣陵。金陵地肺，仙靈窟宅，豈獨茅山而已。
稚川與貞白誌趣既同，博洽復伍，考其生平，多所符合。《晉書·稚川傳》云：「洪少好學，家貧，躬自伐薪以貿紙筆，夜輒寫書誦習。尋書問義，不遠數千里，尤好神仙導養之法。既傳玄業，兼綜醫術，凡所著撰，皆精核是非。有《抱樸子》百六十篇。所著碑、誄、詩、賦百卷，移檄、章表三十卷，神仙、良吏、隱逸、集異等傳各十卷，又鈔《五經史漢》百家之言、方伎雜事三百一十卷，《金匱藥方》一百卷，《肘後要急方》四卷。」《別傳》又言洪貧無童僕，籬落不修，常披榛出門，排草入室。屢遭火，典籍盡，乃負笈徒步，借書鈔寫，賣薪買紙，然火披覽，所寫皆反覆，人少能讀之。《傳》又言洪博聞深洽，江左絕倫，著述篇章，富於班、馬，精辨玄頤，析理入微。又雲稚川束髮從師，老而忘倦。奇冊府，總百代之遺編；紀化仙都，窮九丹之秘術。遊德棲真，超然事外，全生之道，其最憂乎。《南史·貞白傳》云：「生三四歲，恆以荻為筆，灰上學書。讀書萬餘卷，一事不知，以為深恥。雖在朱門，閉影不交外物，惟以披閱為務。朝儀故事，多所取焉。」又上樑武帝書云：「昔患無書可看，乃願作主書史；晚愛隸法，又羨典掌之人。」嘗言：「人生數紀之內，識解不能周流天壤，惟充恣五欲，實為可恥。」每以為「得作才鬼，亦當勝於頑仙」。又《梁史》載弘景所著《學苑》百卷，《孝經》《論語集注》，《帝代年曆》，《本草集注》，《效驗方》，《肘後百一方》，《古今州郡記》，《圖像集要》，《玉匱記》，《七曜新舊》，《術疏占候》，《合丹法式》。又記有文集三十卷，內集十五卷。今有《華陽真誥》、《冥通記》、《登真隱訣》、《古今刀劍錄》見行於世。梁邵陵王蕭綸碑銘雲先生寶惜光景，愛好墳籍。若乃淮南《鴻寶》之訣，隴西地動之儀，《太乙遁甲》之書，《九章》曆象之術，幼安銀鉤之敏，允南風角之妙，太倉《素問》之方，中散琴操之法，咸悉搜求，靡不精詣。爰乃羿射、荀棋、蘇卜、管筮一見便曉，皆不用心。張華之博物，馬均之巧思，劉向之知微，葛洪之養性，兼此數賢，一人而已。陳江總《文集序》云：「德行博敏，孔室四科，經術深長，鄭門六藝，先生備斯眾美。至如紫臺青簡、綠帙丹經、玉版秘文、瑤壇怪牒，靡不貫彼精微，殫其旨趣。」又司馬子微《碑陰記》云：「心若明鏡，洞鑒無遺；器猶洪鍾，虛受必應。是以天經真傳，備集於昭臺；奧義微言，咸訣於靈府。纂類篇簡，悉成部帙。廣金書之鳳篆，益琅函之龍章。闡幽前秘，擊蒙後學。若諸真之下教，為百代之名師焉。」與稚川博涉，大都相似。而史載稚川化時，年八十有一，視其顏色如生，體亦柔軟，舉屍入棺，輕如空衣，世以為屍解得仙。而昭明太子為貞白墓銘碑言：貞白以大同二年三月十二日蟬蛻於茅山朱陽館，春秋八十有一，屈伸如恆，顏色不變。始終與稚川殆無一不同者。獨稚川晚求句漏，貞白早辭神武，稍為有間耳。《尚書故實》載：司馬子微形狀類陶弘景，唐玄宗謂人曰：「承禎，弘景後身也。」
《弇州先生集》《吳中往哲像讚》，於太保襄敏王公曰：「王徙金陵，而始吾吳。積慶百年，始鍾夫夫。厥才有餘，而識亦如。寬然長者，不疾不徐。孝養既終，端公服除。朊仕華階，懸席若虛。玄圭告成，遂參廟謨。控製萬里，為國儲胥。師中三錫，圍玉紆朱。高塚祁連，返魂故都。既以全歸，復永令譽。」於司寇顧公曰：「弘、正之間，天昌厥辭。李、何倡之，邊、王翼之。䟤跋中原，江左其誰。昌谷後勁，公乃先馳。綿麗才情。紆徐矩規。六季風流，鮑、庾庶幾。」二公之家皆吳產，國初以富戶閭右徙實京師者也。
清涼廣慧寺德慶堂榜，南唐後主撮襟書。
攝山妙因寺額，南唐徐鉉書。
金陵幕山樓臺榜，關蔚宗書。米芾云：「想六朝宮殿榜皆如是。」
王荊公定林昭文齋，米芾書。
鍾山第一山亭額，米芾行書。
棲霞寺扁，宋人書，或雲仁宗賜額。
雨花臺總秀堂匾，宋王埜書。
府學「泮宮」二字，朱文公行書。
鳳皇臺攬輝亭榜，朱希真隸書。
景定、清化諸橋榜，皆馬光祖書。
博雅堂匾，宋張即之書。在今何參嶽湛之所。
多福寺額，元翰林學士趙孟頫書。
寧壽堂匾，前二字趙松雪書，「堂」字金元玉補，在姚元白家。
佘村玉皇觀壁間「松庵」二隸字，大德間狀元王龍澤書。
國初宮殿諸榜，詹希源正書。
府部列寺寺觀及諸牌坊，皆詹希源書。
太學門堂榜，詹希源正書。
大報恩寺榜，朱孔暘正書。
碧峰禪寺榜，乃紫芝黃謙正書。
燕子磯水雲亭、大觀亭匾，中允景暘篆書。
天界寺萬松庵匾，仲山王問行書。
許奉常家會元坊二字，徐霖書。
許奉常家詒穀堂匾，金綜書。
孫茂林家壺隱堂匾，邢一鳳篆書。
報恩寺三藏殿、娑羅館匾，濟寧於若瀛書。
永慶寺招隱堂匾，李登鐘鼎篆書。
嘉靖乙卯夏，倭三十六人抵南郭外之櫻桃園。部遣官兵數百人，帥以指揮蔣欽、朱湘禦之。時天暑，士皆解衣甲避暍廬中，若大樹下，官袒靫呼盧飲，不虞倭之猝至也。倭徐以數人衣丐者服，若荷擔者來，官兵問：「倭至乎？」應曰：「遠未至。」益弛而不為備。已數十人突持刃大呼而前，其便旋如風，土袒跽而受殲。先是二官掘大坎，深丈闊數尺者於營後，防卒之奔。至是，奔者皆墮坎中，累累積幾滿。倭不及刃，取所貯火藥傾其上爇之，須臾皆糜爛死，倭徐徐引去。二兵官以陣亡聞。承平久，人不知兵，執殳而出，聲嘶股戰，勢固然也。矧將又不知兵，何惑其以卒予敵。何元朗《四友齋叢說》備紀其事。雖然，兵豈有不戰而自精者哉！
舊制京營兵十萬有奇，今大教場營見存兵止六千有奇，小教場營兵止九千一百有奇，神機營兵止二千五百有奇，巡邏遊巡營兵止三千六百有奇，新江口營兵止五千八百有奇，皆舊所立營也。倭變朝鮮，添設陸兵營兵一千三八百，水兵營一千七百。又因妖人劉天緒變，兵部添設標營，顓屬參贊，營兵一千三百有奇，此近年所立營也。大都舊營徒手寄操居什之二，老稚疲癃居什之九。新營近亦強弱居半，概不足恃。若江北浦口營兵二千名，池河營兵三千名，皆名存實亡。以國家根本重地，營衛如此，是可不為深慮哉？
南都各衛軍在伍者，余嘗於送表日見之，尫羸饑疲色可憐，與老稚不勝衣甲者，居其大半。平居以壯儀衛，備國容猶不足，脫有事而責其效一臂力，何可得哉！其原繇尺籍皆係祖軍，死則必其子孫或族人充之，非盲瞽廢疾，未有不編於伍者。又戶絕必清勾，勾軍多不樂輕去其鄉，中道輒逃匿。比至，又往往不耐水土而病且死。以故勾軍無虛歲，而什伍日虧。且勾軍之害最大，勾軍之文至邑，一戶而株累數十戶不止。比勾者至衛所，官識又以需索困苦之，故不病且死，亦多以苦需索而竄。少冶先生嘗議：「法窮必變，弊久當更。諸軍在國初以什伍隸籍京衛者毋論，即當年為法僉充。今曆二百四十餘年，法已不啻盡矣，何必株累其故土之族屬，與無辜之親戚為也！執親戚僉補之議，遂使錢荷趙枷，李戴張帽，轉攀郡邑，苦累不堪，是豈可不為長計哉？」餘私謂今日生齒最繁，軍民之家膂力強壯者盡眾，除祖軍有人充當外，一遇缺伍，出榜招募，不問軍餘民丁，但有能投石超距，弮弩蹶張者，即以所缺軍糧廩之。分別名色，祖軍為老軍，召募為新軍，相間而成伍。五年一小閱，十年一大閱，有老病者汰之，作奸犯科者汰之，重為召補。有不願充而告退者聽，而又密隊伍教練之法，嚴衛所剝削之禁，久之當什伍不患於減炊，而壁壘必為之變色矣。
年力強壯者人選，老弱疲癃毋得濫竽其中，便一。遇有缺伍，朝募而夕補，不若清勾之曠日持久，便二。地與人相習，無懷故土逃亡之患，便三。人必能一技與善一事者，方得掛名什伍，無無用而苟食者，便四。汰減之法自上為政，老病不任役者棄之，不若祖軍替頂，有賄官識而隱瞞年歲者，便五。部科遴揀，一朝而得數什百人，貪弁不得緣以掯勒需索，便六。有事而強壯者人可荷戈，不煩更為挑選，便七。家有有力者數人，人皆得為縣官出力，不願者勿強也，便八。壯而不能治生產者，得受糈於官，無饑寒之患，便九。猛健豪鷙之材，籠而馭之，毋使流而為奸宄盜賊，便十。
金陵綰轂兩畿，輻輳四海。繇京師而至者，其路三：陸從滁陽、浦口截江而抵上河，一也。水從邗溝、瓜洲溯江而抵龍潭，二也。從鑾江、瓜埠溯江而抵龍江關，三也。繇中原而至者，其路三：從壽陽、濡須截江而抵採石，一也。從靈壁、盱眙而抵烏江，二也。從皖之黃口截江而抵李陽河，三也。繇上江而至者其路三：陸從採石江寧鎮而抵板橋，一也。從姑孰、小丹陽而抵金陵鎮，二也。水從荻港、三山順流而抵大勝港，或徑抵上新河，三也。繇下江而至者其路五：陸從雲陽走句曲而抵淳化鎮，一也。京口起陸過龍潭而抵朝陽關，二也。舟至棲霞浦，走花林而抵姚方門，三也。水從京口溯江而抵龍江關，四也。又陸從湖州、廣德、溧水而抵秣陵鎮，五也。
嘉靖乙酉，許石城先生舉於鄉，往竭鄉紳御史何公鉞，公待茶不命坐，立飲而退，不以為倨也。辛卯，殷秋溟先生舉於鄉，謁衛之掌印指揮朱某，朱待之禮幾如何公，不以為侮也。王少冶先生為錦衣衛人，居林下，衛有鎮撫王某向先生貸銀數十金，先生如數應之，不以為貪也。今日財通句讀，甫列黌校，前輩長者固已傴僂下之。至武弁之管衛所篆者，在衿裾視之，直以供唾涕而備踐踏矣。嗚呼，古今之不相同，一至此哉！
南都舊無巡邏馬步軍。相傳正德以前，閭里間竊盜頗少，至強盜尤稀聞。嘉靖末年而剽刦縱橫，見任士大夫有被其害者，乃始奏置巡邏官軍。自此各街巷要處皆有隊伍，一有警跡，傳哨四路，飛馬赴之，盜多畏避。自後法久漸弛，官軍俞惰，浸不如前。邇年復議撤馬軍營操，地方防禦益單，盜賊益肆矣。余謂營操不過霸上、棘門之兒戲耳，有何實用！正宜使其哨守地方，堤防盜賊，猶不至虛豢此馬也。頃稍議買馬撥補其半，而巡捕官又創為海巡之議，撤各隊馬隨班於所駐之衙門，或有徑行賣放者，馬軍竟不能復。一遇大盜，區區三四步軍，望風奔進，安能扞禦？可為深慮。
南宋建都，首建康，次臨安。然嘗據當時事勢衡之，欲恢復中原，進取淮、穎，固宜坐建康以便經略。故李綱請高宗去越而幸建康以此，至欲建立宗廟社稷，稍圖安居，則在高宗時，建康不如臨安之為鞏固矣。蓋建康既無淮、泗，與虜僅隔一江而居，烽煙之警，無日無之，六宮百官，何以安處？臨安則北有宣、歙為之屏蔽，東南有閩、廣為之苑囿，西有平江、金陵為之扞衛，東有大海為之嶮岨，而地號膏腴，財賦所輳，以建康校之，不及多矣。此南宋所以不終都建康也。說者必謂其偏安之非，恐為目論。或謂孫吳、東晉何以都此而安？余曰：「吳、晉都建康，其守在壽陽與徐、楚，與宋勢異。」
齊山謙之《丹陽記》，陶季直《京都記》，元廣之《金陵地記》，唐許嵩《建康實錄》、《六朝宮苑記》，宋沈立《金陵記》，史正誌《乾道建康志》，吳琚慶《元建康志》，溪園先生周應合《景定志》，元戚光《集慶續志》，奉元路學古書院山長張鉉《金陵新志》。又宋張敦頤《六朝事跡》，吳彥夔《六朝事類別集》，王夔《六朝進取事類》，張參《江左記》，葉石林《上元古跡》，洪遵《金陵圖》，朱舜庸《建康事》十卷。又不知作者姓名《江乘記》，《丹陽尹錄》，《苑城記》，《金陵六朝記》，《秣陵記》，《建康宮闕簿》，《金陵故事》。又宋《江寧府圖經》。
江默曰：自淮而東，以楚、泗、廣陵為之表，則京口、秣陵得以蔽遮；自淮而西，以壽、廬、曆陽為之表，則建康、姑孰得以襟帶表裏之形，合則東南之守不孤，此形勢攻守之大規局也。
宋元嘉二十七年，魏人聲欲渡江，文帝大具水軍為防禦之備，所遣戍守將領軍將軍劉遵考等數十人，所守地曰橫江，曰白下，曰新洲，曰貴洲，曰蒜山，曰北固，曰西津，曰練壁，曰譙山，曰薄落，曰採石。皇太子出戍於石頭，徐湛之守石頭倉城。齊建元元年，魏主宏聞太祖受禪，發眾入寇。明年，眾軍北討。初寇至。緣淮驅略，江北居民猶懲狒狸時事，驚走不可禁止。乃於梁山置二軍，南置三軍，慈姥山置一軍，烈洲置二軍，三山置二軍，白沙置一軍，蔡洲置五軍，長蘆置三軍，徐浦置一軍以備之，魏不能攻。魏文帝嘗至廣陵，魏狒狸軍嘗至瓜步，石季龍嘗至曆陽，石勒寇豫州至江而還，皆限於江而不得騁者也。黃巢以奇兵八百泛舟即渡，吳人有「北來諸軍乃飛過」之語。韓擒虎以五百人宵渡採石，守者皆醉，遂襲取之。曹彬師下江南，以樊若水言采石磯引巨纜，浮梁濟師，如履平地。此則人不能守險，與敵共之，而孫忌稱長江當十萬之師，無所用矣。曹操初得荊州，說者謂：「東南之勢可以拒操者，長江也。操既得荊州，則長江之險已與我共之。」獨周瑜謂：「舍鞍馬而仗舟楫，非彼所長。」赤壁之役果有成功。晉人伐吳，王濬樓船自益州而下，直抵建康。初羊祜之言曰：「南人所長，惟在水戰，一入其境，長江非復所用。」它日成功，略如祜言。苻堅自項城來曆陽，侯景自壽陽移曆陽，孫恩自廣陵趨石頭，王敦自姑孰渡竹格，蘇峻自橫江取小丹陽，侯景自採石向慈湖，韓禽虎自採石屯新林，賀若弼自廣陵斷曲阿，曹彬自採石取新林，兀朮自烏江度馬家渡。
考前世盜賊與南北用兵，由壽陽、曆陽來者什之七，由橫江、採石渡者三之二，至於據上遊之勢以窺江左者，夫論也。自建康至姑孰一百八十里，其險可守者有六：曰江寧鎮，曰碙沙夾，曰採石，曰大信口，曰蕪湖，曰繁昌。又曰：採石渡江闊而險，馬家渡江狹而平，相去六十里，皆與和州對岸。又曰：和州烏江縣界，可自江北車家渡徑衝建康府之馬家渡；滁州全椒縣可自江北宣化渡徑衝建康府之靖安鎮。又泗州盱眙有徑小路，由張店上下瓦梁、盤城，亦自徑至宣化渡，不滿三百里。兀朮曾於此路來，至六合下寨，又自上瓦梁下船，直至滁河口可以入江。元人萬戶府鎮守地界，自東而西起溧陽州，曰急水港，曰老鸛嘴，曰觀山，曰撅河口，曰韓橋，曰新開河，曰大城港，曰三山磯，曰碙沙夾。觀以上所記，而古今金陵控製之略，思過半矣。
快船之害各衛軍，至萬曆初年極矣。修船則有賠帔之苦，編審則有需索之苦，出差在各干涉衙門，則有使用之苦，中途則有領幫內官索打幫錢之苦，卒遇風水不測，則有追賠罪罰之苦，役之輕重，總於衛官，則又有非時勒脅誅求之苦。以故衛人語及快船，無不疾首蹙額。蓋有千金之家財，出一差而家徒四壁者矣。
萬曆十四年駕部倪君博採公議，將快船改同馬船事例，額減為五百隻，官募江、濟二衛人駕之，而總計每船每年出差物力應費之數，均攤派算，每船計一年約用銀三十兩。而於舊日各衛領船之丁，裒多益寡，每船定派一百丁，每丁出銀三錢，以供一船一年之費。而認丁之法，止計物力，不計人口，富者或一人而認二三十丁，貧者或二人而共一丁，大約如田土條編之法而製加詳，計每年輸銀兵部一萬五千餘兩。疏奏，得旨允行，於是百年之積困，一朝頓蘇。衛之應快船役者，家家如脫湯火，願子孫世世禱祠倪君，不敢忘矣。
第此法行後，衛弁於正編之外不敢擅役一人，不能別需一錢，往往憤恨倡言，思有以亂其成法。及計不得行，又設為運軍逋竄，掣丁幫運之論，以動當事者。不知即使果有竄者，亦千百中之一二耳，何補於運！且衛之四役，自操備外，屯田、修倉、快船、糧運各有司存，原不相涉，何得牽此合彼，藉以伸其魚肉之計哉！矧所編之丁一掣，且所認之銀隨減，掣一富者而所認數十丁之銀於誰處補！是掣丁之利，未及於運，而其害快船，已先受之也。且以二役校之，快丁乃出銀僱人，為朝廷供役者也，運軍則朝廷自出銀米，雇其應役者也。故快丁以出水為苦，而運軍以改折不出水為苦，一權度而明如指掌矣。
自兌運變而為長運，計每米一石兌軍，除正數外，既有加耗之米矣，又有過江盤費之米矣。而運船則官造也，且蓬桅錨纜等項官給之，搬壩起淺諸費官給之，況每軍有行糧之賞，每船又有許帶土宜若干石之利。國家為挽漕計，所以優恤運軍者厚矣，何至憂不給哉！而亡柰夫軍之自為奸也。蓋有刁頑亡賴之人，一到水次，則妻子衣食之需，酒肉之費，一一取給於米，甚而逋負之物、嫖賭之具皆懸指所兌之米以充之。兌米未收，隨數分散。又甚則利糧裏之金。虛收實數者有之；又甚則私受其金，聽糧裏自以水土攙和，計百石不滿六七十石者有之。未離水次，糧數固已虧矣，比至中途，如前諸費，又盡以米或捐、或賣以充之。彼自計所虧之糧可補，則徼幸牽扯那湊以抵。灣不可補，則盡貿餘米，鑿船沈之，託言漂流，與脫身而竄者，亦有之矣。比入倉掛欠，則賠補鞫訊，曾未有舍官而問軍旗者。常見運官係獄擬罪，扣俸賣產，累歲不歸，累世不結，而旗軍方且再領新運，揚揚無事。後運官方以新運為急，明知其然，莫敢嗬問。嗚呼，可恨哉！
在京掛欠之法，既嚴於官而寬於軍；且在途鈐轄之法，或又密於官而疏於軍。以官訐軍，什不得一，以軍訐官，什得八九，以是運官日困，而運軍日刁。至應領運之官，有涕泗禱祀求免於行而不可得者。嗚呼，可憐哉！準實使運官之飲血吞聲，苦於無告，至此極也。而其中之蒙不省悟者，不求其本，乃徒欲掣修倉、屯田、快丁之殷實者以幫之，不知三役之丁，豈盡殷實？即使掣其殷實，所補幾何？杯水車薪，詎弭烈焰，割人肥己，誰則能甘！然則運事終不可為邪？餘謂今日誠能如萬曆初年，十月兌糧，二月過洪，以避河水之泛漲，則漂流之害可免。誠洞燭刁軍之弊，水次中途，加意堤防，則侵牟私鬻之害可免。誠分別掛欠，在官在軍之罪，使各有所歸，則偏累運軍之害可免。而又擇領運之官，務求其才之足以統眾，與守之足以自持者，而不拘近日更番一定之例，則貧軍不苦於誅求，刁軍有所畏而不敢肆，即肆而猶不至於決裂而不可收拾。此又根本之要圖，匪是，吾未見漕事之可利而無害也。
運官之甫受委也，有辦行李、執事、轎傘之費；至水次有交際之費；領幫大總有贄見下程之費；每該漕運，衙門吏書有常例之費；此皆取資於運軍，扣除行糧銀兩以充者也。而一切常規決不可少，武弁多貧，何所措辦？故官銀未領，則借貸以應需，既領，則加利以償貸，無船不然，無官不然。如是即使官不用一錢，所去已不訾矣，用安得不絀？此一端也。遇有州縣官偏護本處百姓，米色水濕者，土攙者，強運官收之，不收則懼有刁掯生事之謗，收之則每石一經簸曬，折去不啻什之三四矣，起納時安得不欠！此又一端也，若夫不肖之官，以官銀入手為己物，間有身未出門，即用行糧大半者，有與旗軍共作弊，受糧裏銀收米濫惡者，有共盜賣正米者，官既如此，安問旗軍！此又一端也。兌糧既遲，五六月河、淮水發，儹運者或求欲速，間令漫幫，爭先角逐，因而失事者有之，此又一端也。若大風水之變異，卒然遇之江河，間有人與船同委於洪濤巨浪者，此又天時適然，非人力矣。
金陵百年來穀價雖翔貴，至二兩或一兩五六錢，然不逾數時，米價輒漸平。從未有若西北之斗米數百錢，而饑饉連歲，至齧木皮、草根、砂石以為長者。則以倉庾之積貯猶富，而舟楫之搬運猶易也。惟倉庾不發，而湖廣、江西亦荒，米客不時至，則穀價驟踴，而人情嗸々矣。
頃歲田畝收薄，人以為憂，當事者有出庫金糴米，平價零賣之舉，人甚稱便。余謂所糴有限，所賣亦有盡，且召買之人，富家以恐賠累不敢承當，而願出身領銀買米者，多空乏之人，銀一入其手，不免有花銷與遷延、拖欠、及攙和之弊。若將倉糧酌量放一二月，則城中頓有十餘萬米流布地上，米價自平，而待哺者必眾。以此為當事言之，值歲二月，例當放銀，大司農易之以米，而穀價遂大減。前此亦嘗以此法行之，故二十年來雖水旱薦臻，小民猶恃以無餓莩，不可不知所自矣。
五敬所中丞海運之議，謂：「京師有海為大利，海運通，能如元之用朱瑄等，則咽喉之梗與河之利害可無患。且以京師據天下之首，俯而乎中原，窺左足而資糧於海，所謂從肘腋間取物者也。」又曰：「唐都長安，有險可依，而無水通利。有險則天寶、貞元乘其便，無水則會昌、大中者受其貧。宋都汴梁，有水通利而無險可依。有水，故景德、元祐享其全，無險，故宣和、靖康當其害。」可為篤論。然要而論之，唐不如宋，宋不如今之京師，而京師又不若南都。何也？京師惟有潞河與海可以挽漕耳，且河勢逆而海勢險。南都則長江上下，皆可以方舟而至。且北有鑾江、瓜洲，東有京口，而五堰之利，或繇東壩以通蘇、常，或繇西壩以通宣、歙，所謂取之左右逢其源者也。自古都會之得水利者，宜亡如金陵，惟思所以固守其險，則可與京師並鞏固於萬年，而唐、宋真不及萬萬矣。
留都力徵之法，有大不均者，軍家自營操屯操外，糧船、馬船、駕運、編丁、修倉、巡邏，蓋亡人不受役也，非僅僅以田地課稅而已。民家則惟有田地者計糧編丁，非是，即鉅萬之家，曾無一丁之役，比於支離之攘臂不受功矣。雖有坊廂之役，然惟在版籍者應之，而流寓之在籍外者，固不勝數也。且田糧之丁有限，或家有仕宦，即編審時，數十年曾不得加一丁。故粟米之徵平，而力役之徵則民與軍異，民之無田者與有田異，有田之流寓者與土著異。嘗謂晉渡江後，中原士民，類多僑寄，後詔實縣戶，毋許立白籍。恐亦宜稍仿而行之，且許有墳墓房屋，久居都邑者得比實籍。如先年司馬侍御題奏，比照宛、大二縣事例，查出流移人戶年久者，編入兩縣坊甲，附籍當差。其暫來開典等戶，比照湖廣、荊州排門夫例，富客每季出役銀或二兩、一兩五錢不等，庶不至使版籍之民與有田土者，長被偏累之苦也。
國初徙浙、直人戶，填實京師，凡置之都城之內曰「坊」，附城郭之外者曰「廂」。而原額圖籍，編戶於郊外者曰「鄉」。坊廂分有圖，鄉轄有裏。上元之坊曰十八坊，十三坊，十二坊，織錦坊，九坊，技藝坊，貧民坊，六坊，木匠坊。東南隅、西南隅廂曰太平門廂，三山門廂，金川門廂，江東門廂，石城關廂。其鄉曰泉水鄉，道德鄉，盡節鄉，興賢鄉，金陵鄉，慈仁鄉，鍾山鄉，北城鄉，清風鄉，長寧鄉，惟信鄉，開寧鄉，宣義鄉，鳳城鄉，清化鄉，神泉鄉，丹陽鄉，崇禮鄉。江寧之坊曰人匠一坊，人匠二坊，人匠三坊，人匠四坊，人匠五坊，正西舊一坊，正西舊二坊，貧民一坊，貧民二坊，正南舊二坊，正東新坊，鐵貓局坊〈（鳳皇臺下）〉，正南舊一坊，正西新坊，正西技藝坊。廂曰城南技藝一廂，城南技藝二廂，儀鳳門一廂，儀鳳門二廂，城南人匠廂，瓦屑壩廂，江東舊廂，城南腳夫廂〈（東城下）〉，江東新廂，清涼門廂，安德門廂，三山舊一廂，三山舊二廂，三山技藝廂，三山富戶廂，石城關廂，劉公廟廂，神策門廂，毛公渡廂。其鄉曰鳳東鄉，鳳西鄉，安德鄉，菜園務鄉，新亭鄉，建業鄉，光宅鄉，惠化鄉，處真鄉，歸善鄉，銅山鄉，朱門鄉，山南鄉，山北鄉，泰南鄉，泰北鄉，隨車鄉，萬善鄉，馴翬鄉，永豐鄉，葛仙鄉。
上元洪武初，戶三萬八千九百有奇，口二十五萬三千二百有奇。正德八年，戶二萬九千一百六十有奇，口一十三萬五千八百有奇。萬曆二十年，坊廂戶六千一百二十九丁，船居戶五百九十八丁，裏甲戶二萬九百九十丁，總計口二萬七千七百有奇。江寧洪武二十四年冊，戶二萬七千有奇，口二十二萬有奇。成、弘以來冊，戶五千一百一十二，口一萬一千二百有奇。正德十年冊，戶四千二百一十，口九千五百一十。畸零客戶九百二，口一千七百三。萬曆二十年，戶三千二百三十九，回回、達人戶九，口九千二百三十。裏甲戶一萬四千三百四十二，口一萬四千四百五十四。總計二縣人戶丁口，視國初十不逮一，所以者何？《志》謂自洪武中，已撥沙洲鄉民北隸江浦。永樂北建，大半隨行。是後徭役滋繁，逃亡漸夥。且自嘉靖中年，田賦日增，田價日減，細戶不支，悉鬻於城中，而寄莊戶滋多。寄莊田縱甚多，不過戶名一丁，後或加一二丁，人且以為重役。其細戶田既去，則人逃，即不逃而丁口不復隸於圖冊，其日削勢，固然也。總之今日賦稅之法，密於田土而疏於戶口，故土無不科之稅，而冊多不占之丁。是以租稅不虧而庸調不足，生齒日繁，遊手日眾，欲一一清之，固有未易言者矣。
上、江兩縣賦役，計田徵米，曰稅糧。以田地、山場派徵，每畝本色平米若干，折色裏甲均徭銀若干，荒白銀若干，坐派兌軍改兌正米耗米，與夫各衙門正供，各倉庫本折色等用，以運之餘，存留供本府、本縣官吏鹽糧俸給等用。編丁徵銀曰丁銀，每丁徵銀若干，以九之四入裏甲，以九之五入均徭、驛傳。而裏甲之用，為國祀、國慶供應諸司內府工部坐派，又本府各衙門祭祀、科貢、恤政及本府本縣各項公用。其剩餘者曰備用，以待不時之需。均徭一曰銀差，一曰力差，自條編法行，不分銀力名目矣，以其銀為本縣各衙門皂隸、馬夫、膳夫、門子、公館、轎夫、庫子、鬥級、巡攔、弓兵、鋪司、倉腳夫、灑掃夫、壇夫、燈籠夫、進貢扛夫、內府薅修、車水冰夫、內府表背匠、國子監刷印匠、太僕寺醫獸、獄卒工食之費。而驛傳則解本府為遞運所船夫、水夫、所夫、加添等夫之工食，各驛上中下馬匹、驢頭支應等項之用。近年又有學俸等項名目加派。計所納之數，比歐陽撫院所定，其增者亦已多矣。而坊廂應付，則各上司祠祭香燭祭物，各上司本縣到任、下程酒席、紙劄飯食、刑具供送，出路中火，及各衙門應取雜支，與考試供給，致賀舉人、進士、貢士等項之費，此其大略也。詳具《坊廂始末》中。
一曰蘆課銀，歲徵若干，解南京工部。一曰酒醋課程鈔，有折鈔銀若干，本色銅錢若干，解南京戶部。一曰官地塘房租，係坊廂居住者納銀，分解戶部本府。一曰流移夫銀，該五城地方外郡來京府居人戶出辦，該光祿寺發三處飯堂賑濟貧民，運米腳價，本寺廚役逐月支領。
初，洪武十八年，恩詔應天五府州為興王之地，民產免租，官產減租之半。官產者，逃絕人戶暨抄沒等項入籍於官者也。初半租多寡不一，嘉靖中均為一斗五升，而雜徭不與焉。其更佃實同鬻田，第契券則書承佃而已。大約官產什二三，民產什七八，雜徭惟並於民產。而國初雜徭亦稀，厥後大吏創勸借之說，民田畝科二升，名曰「勸米」。後以供應稍繁，加徵二升，名曰「勸耗」。延及正德則升科至七八升矣。十甲輪年，照宇內通行事例，未始不安於法制之內。而正、嘉以來，事日增，役日繁。在小民利於官產，而官則少；在優免人戶，利於民田，以省雜徭。而買者賣者，或以官作民，或以民作官，以各就其所利。於是民田減價出鬻者日益多，而差役之並於細戶者日益甚，猾胥乘之，恣詭寄花分之弊，而惟時不急之徵，無名之費，一切取責於現年。現年竭產不足支一歲之役，而所索於花戶者，每糧一石至銀四五兩，蓋宇內盡然，而南都為甚，維時一條編法已行於數省矣。
隆慶中，中丞海公計以官田承佃於民者日久，各自認為己業，實與民田無異，而糧則多寡懸殊，差則有無互異，於是奏請清丈，而官民悉用扒平，糧差悉取一則，革現年之法為條編。考成料價一應供辦，俱概縣十甲人戶通融均派，而向來叢弊，為之一清。優免之家，不失本等恩例，而細民偏累之病，一旦用瘳。於是田價日增，民始有樂業之漸矣。至於四差，分合輕重之數，尤有可述者。往周文襄公巡撫時，以丁銀不足支用，復倡勸借之說，以糧補丁，於是稅糧之外，每石加徵若干以支供辦，名「裏甲銀」。若秋糧之外，則有夏麥、農桑、絲絹、馬草等項，色目繁雜，氓易混而奸易托。嘉靖十六年，巡撫石江歐陽公悉舉裏甲諸項並入秋糧，名曰「均攤」，事則簡便矣。以其總總帶徵，會計不得不寬，支銷不盡，謂之「派剩」。初製派剩存積，以待不時之徵，久則那移支用，不可詰問，諉曰作正支銷，淪胥乾沒。萬曆三年，京兆少泉汪公繼之，奏請扣編正數，無復剩派，又請裁革諸濫差，條列正辦，刻諸縣賦役冊，以通曉所部，又載諸府誌。蓋每歲省派五千餘金。自後雖微有出入，而概不越，更化以來，法制之舊，回視疇昔，不啻霄壤矣。
賦稅中有荒白米，蓋以拋荒田地無可辦納之糧，又或田地濱江坍塌，而會計原額之數必不可少，故計荒地所宜納者，攤派於實徵田地之中，減半以徵，如每米一石加荒白米若干是也。古者任土作賦，履畝而稅，《春秋》譏之。今既已荒矣，徵之何名？且田地既各有正賦，又帶徵拋荒，名實俱舛。至坍江田地，尤非人力所致，地已去而稅猶存，科及於遍邑之田土，豈仁人所忍為哉！然此猶曰本地方代本地方辦荒田之糧，誼難諉也。
查兩縣賦冊中，又有一項代廬州府嘉靖二十六年荒年糧，上元該一千二十二石，江寧該八百八十二石。至四十五年，前項又代安慶改運淮安，今又有改運安慶府倉，上元米四十八石八斗四升，江寧米五十四石八升，此尤莫揆厥由者。一時權宜，無可奈何之計，不意遂為永額也。至今相沿科派，曾無有人清查而言於當事者。總計徵米二項，數該二千六石九斗二升，計田當得三萬餘畝。夫兩縣既有荒白之徵矣，又代鄰郡納飛寄之徵，可乎？不可乎？廬州、安慶界在江北，各食其土之毛，風馬牛不相及也。上、江兩縣地稱都輦，而代其辦納稅糧，此何理哉？餘故詳著其故，俟郡邑有留心民事者舉而蠲除之，亦恤畿民、厚邦本之一端也。荒白米陳以代有議，具邑乘中，其說尤詳備可考。
高皇帝定鼎金陵，驅舊民置雲南，乃於洪武十三等年，起取蘇、浙等處上戶四萬五千餘家，填實京師，壯丁發各監局充匠，餘為編戶，置都城之內外，名曰「坊廂」。有人丁而無田賦，止供勾攝而無徵派。成祖北遷，取民匠戶二萬七千以行，減戶口過半，而差役實稀。獨裏甲聽役於縣，役且立鄉頭色目，供應實繁。正統二年，府尹鄺公埜奏革鄉頭，並上、江坊廂。坊有十甲，甲有十戶，視其饒乏，審編櫃銀，每季約三百兩，析坊廂之應辦者任之，以均裏甲之不足。季輪一甲，率三十月而一周。然其時人戶充實，應辦簡省，庫貯櫃銀，該吏支銷，坊民聽役，民不見勞而事不廢，立法未始不善也。
自後法漸以敝，正額常什三，而外繇常什七，於是人戶流亡，更謀脫籍，櫃銀滋少。官憚其難，吏辭其責，改令坊民自收自用，而陰責其賠帔。每一上季，則僉收頭派差者一人，曰總坊，僉殷實之家囊金聽用，不問多寡者數人，曰當頭，名「活差」；其次減定銀數，貼賠當頭者，名「死差」；其下戶，則僉撥接票、催夫迎送等用，名「力差」；又撥供應器物等用者，名「借辦」，並聽總坊指麾，而總坊以是恐喝、營私者又什八九。且自弘治以來又添撥九庫、八關、五城夫役，又代工部買運光祿柴薪四十餘萬斤，又太常九種進鮮重取什物銀兩，又各衙門行取書手工食、並修理衙門。嘉靖十八年以來，又驟添應付衙門八處，至於燕席、節物、花燈諸供饋，抑又不貲。而大小使客，時行火牌，徵腳力口糧，迎送鼓吹，靡不應付。加之百司吏胥，恐嚇需索，而大柴宴席為尤甚。至是傾敗相繼，自經自溺者日聞，而民不堪命矣。
維時父老間陳民瘼，而狐鼠實繁，旋行旋沮。庠生趙善繼者，不忍家難離披，邦國困弊，疇諮同類，從者如水。適撫院方公、按院黃山稍因父老條陳，下府勘覆，而沃洲呂公新任京兆，諸生稍為陳說。公諭以公議出於學校，俾以文言代之，於是盡疏其辭，刊梓分遞，而諸司各為之動，次第見施行矣。會給事麓池郭公抗章奏革，於是額外之繇，不經之費，如前所陳者什去八九，民若更生。然諸色目尚在，病源未塞也。隆慶改元，撫院陽山宋公加意剔蠹，委通府望沙陶公集議，以為坊長聽役在縣，人目以為奇貨，於是更名坊夫，悉還正統初法。其買辦、借辦、祗行顧役，而當頭以下諸色目悉行剗革，上下稱便。然猶歲徵銀千四十八兩，外每季流夫、庫夫六十二名，歲徵銀二百八十五兩有奇。陶遷，吏胥以雇役不便，乃令坊夫聽役於縣，抑令私賠，舊弊復作。維時趙生物故，張生崇嗣輩言之京兆東泉鄔公，議照裏甲扒平，改櫃銀為丁銀，定為三等九則，納之庫。不僉頭，不輪甲，止令排年十人催徵，以聽該吏雇役支銷，夫還於坊，嗣是復有翻覆，賴撫台岣崍張公復之。
萬曆三年，少泉汪公為京兆，吊查二縣支銷冊，不過供應各司下程、刑具、辦酒、饋禮之費，而二縣一切私費且取辦焉，此官樂於申請科派而他不恤也。因查順天府事，皆奏請取自宸斷，兩京事體相同，乃酌其應需因革之宜；定徵坊夫丁銀歲五百四十兩，具奏下部，覆奉欽依。此外錙銖不得私行科派，陰令坊夫賠貼。凡修理紙劄，刑具動支、自行贓罰，其裏甲已編者不得重派坊夫，每歲終，巡視科道造冊奏繳。時東瀛林公為縣令。協心節省為能，不誤公事，而猶有徵羨。林遷去，春季未滿，而該吏與雇役已支過五分之四，復倡告民還役，坊民為嘩，奔告所司，除將本縣他項銀酌補支應外，該吏擬罪，法始復初。後又減徵百金，爭革九庫流失，裁定夫役二十三人，第照徭銀徵解，令自雇役，而事遂定，無復向來踐更抑索之苦矣。
鋪行之役，不論軍民，但買物則當行。大者如科舉之供應與接王選妃之大禮，而各衙門所須之物，如光祿之供辦，國學之祭祀，戶部之草料，無不供役焉。初令各行自以物輪於官，而官給其直，末遽為厲也。第一入衙門，則胥徒便視為奇貨，掯抑需索，無所不有，又或價不時給，或給不償本，既有虧折之苦，又有奔迸之勞，於是人始以市物於官為厲，而其黨遞相扳告當行者紛紛矣。兩縣思以應上司之急，乃籍其人於官以備呼喚，於是有審行之舉，每行列名以次輪流承應，而其害終不可弭。蓋曾有一上司買果餡數觔，各鋪家被皂隸騙銀十二兩，而猶未得交。一上官取松江大綾數十疋，每疋止給銀一兩二錢，而禁不許訴者。於是疾痛愁歡之聲徹於市井間。自忠介海公始嚴為議革，其後諸名公繼行憂恤。若前者司成郭公之刊榜，丁祭革鋪戶不用，近日京兆黃公之理科場，止給價皂隸平買，不役一人。自是宿弊一劃，貿易者始得安枕臥，而不至於罷市焉。
留都地在輦轂，有昔人龍袖驕民之風，浮惰者多，劬勩者少，懷土者多，出疆者少。邇來則又衣絲躡縞者多，布服菲屨者少，以是薪粲而下，百物皆仰給於貿居，而諸凡出利之孔，拱手以授外土之客居者。如典當鋪，在正德前皆本京人開，今與納緞鋪、鹽店皆為外郡外省富民所據矣。以是生計日蹙，生殖日枯，而又俗尚日奢，婦女尤甚。家才儋石，已貿綺羅；積未錙銖，先營珠翠。每見貿易之家，發跡未幾，傾覆隨之，指房屋以償逋，挈妻孥而遠遁者，比比是也。余嘗作《送王大京兆入覲文》，引「國奢示民以儉」之論。嗟乎，可易言哉！
嘉靖間，霍文敏公為南大宗伯，檄毀城內外諸淫祠，一時尼庵之折毀者亡算。顧當時祗行汰除，而不計尼之亡所歸者，是以久而漸復營建，至今日而私創者，閭閈間且比比矣。尼之富者，衣服綺羅，且盛飾香纓麝帶之屬，淫穢之聲，尤腥人耳，而祠祭之法獨亡以及之。余謂宜令地方報其居址名數，部置冊籍，申飭厲禁，毋使滋蔓。至於講經說法，男女混殽，晝夜叢遝，尤當禁戢。而邇年以來，僧道無端創為迎接觀音等會，傾街動市，奔走如狂，亦非京邑所宜有也。表立清規，楷正流俗，是在有識者深計之而已。
萬曆丙午冬至，百官當上陵行禮。先數日，有人詣大司馬孫公齋居上變，告妖人李王、劉天緒等謀不軌，將乘百官上陵日起事。孫公乃密發兵卒四捕之，得劉天緒等若干人，審實奏聞，而疏語欲專壹事權，稍與時忤。會又有榜揭妖言，逆狀尤著，公屬職方郎中劉宇發營兵捕之，而所株連有干礙緊要人役者，公峻持之。於是人情始變，而參駁之疏紛紛矣。旨下，天緒等僅得稍正法，而公卒解綬去，劉左其官。妖人黨與實繁，皆私授封號，以獻金錢衣服得之，甚且有以妻女薦寢者。事發私逃，拋妻子屋產不敢顧者頗眾。先是江北妖黨，扶挈而來，累累載路，及是始奔竄肆散。當時使非其黨自首告事，殆不可知，今吾鄉猶有憾不窮究之論，而當事者乃以三四捕役之不戢，蒙喜事之疑，可歎也。
正旦祭孝陵，行香果酒。清明日祭，忌辰〈（一閏五月初十日，無閏用五月；一、八月初十日）〉，行香。中元日祭，萬壽聖節日行香。十月初一日行香，冬至日祭。凡三大祭用祝版。已上祭祀俱百官陪祭，遣守備武臣行禮，今例遣司香勳臣行禮。懿文陵，正旦祭果酒。孟春，清明，孟夏，忌辰〈（四月二十五日）〉，孟秋，中元，孟冬，冬至，歲暮，凡九大祭，用祝文。已上百官不陪祭，惟奉祀行禮，祝文稱皇帝御名，謹遣某官致祭於皇伯祖考懿文太子云。懿文陵，人稱東陵。孝陵，大祭一歲止三舉，餘惟行香。而東陵大祭者九。清卿劉公常言：「隆殺相懸，不知何故？」或是洪武中舊禮沿而行之耳。
牛首山東有觀音山，為貞靜順妃張氏墳。妃，荊憲王之母也；吉山東有南山為悼熙麗妃李氏墳，俱仁宗妃，每年遣祭六次。順妃墳荊王遣祭如之，祝文稱皇帝御名，謹遣內官某。因里中無知者，著之。二墳山林皆幽勝，而悼熙享堂前有大桂樹，翠碧如垂天之雲，尤為怪偉。
弘治十八年，禮部題准，今後凡遣大臣於南京祭告天地、太廟、社稷、山川等壇，前期致齋三日，不用擺列金鼓隊伍，惟用太常寺廚役，鋪排扛抬品物。或入大內，由承天等中門而入；或出郊外，由正陽中門而出。欽遣大臣不可後隨，亦不可用儀仗，祭品止用脯醢酒果，百官亦不陪祀，並無飲福受胙之儀。
上丁祀先師孔子，禮部奏准南京國子監祭酒主祭。如有事故，則南京禮部堂上官主祭。昔年祭酒員缺，南京禮部侍郎張綸省祭，至使署部侍郎中主祭，輕重失倫，誠為非禮。後議祭酒及禮部堂上官或有事故，於南京各部大臣內請一員主祭。右《太常寺志》所載，近例俱署印官行禮。
洪武三年，應天鄉試，知貢舉官則特進、右丞相汪廣洋，左丞相胡惟庸也。考試官則御史中丞劉基，治書侍御史秦裕伯也。同考則侍讀學士詹同，弘文館學士雎稼，起居注樂韶鳳，尚寶丞吳潛，國史編修宋濂也。四年又鄉試，主試則兵部尚書吳琳，國子監司業宋濂。時考試之法猶未定，且未專屬翰林官，故其制如此。
洪武中，上以公侯子弟在太學者，多驕慢不習訓，詔曹國公李文忠提督國子監，是以國公而理太學事也。二十九年，因學正吳啟言，上命魏國公徐輝祖率禮部翰林院官，詣監考試諸生等第，吏部以次錄用，是以國公而試太學士也。洪武中，起致仕刑部尚書李敬為國子祭酒，致仕試吏部尚書劉崧為司業，是以尚書而起太學官也。國初太學之重如此。
國家諡法，非三品以上兩京大臣不得與。留都大臣之有諡者，惟倪文僖謙、文毅嶽、周襄敏金、劉清惠麟、梁端肅材、王襄敏以旂，六公皆尚書也。張學士益五品而得諡文僖，以扈從土木死難之故。若太醫院判蔣用文，六品官也，以技藝小臣侍上起居，乃得諡恭靖，則尤為異曲矣。
弇州紀南都入內閣者三人：一為新都楊公廷和，以戶部尚書；一為梁公儲，一為茶陵張公治，皆以吏部尚書。當時以為盛事。然梁公、楊公先在內閣知誥敕，出為南部尚書，此時敕取入閣，至京方改兼文淵閣大學士耳。又張公已正位尚書，未有若萬曆丁未葉公向高以南吏部侍郎徑授禮部尚書、東閣大學士者也。且公年方四十九，又入朝未久，即為首揆，尤為盛事。
主應天試者，自正、嘉以來，必用宮僚及講讀，近則講讀亦少，惟萬曆壬午副考以修撰沈公懋孝耳。考前此永樂癸未則編修王達，戊子則檢討王洪，甲午則編修周述，正統丁卯則檢討錢溥，成化乙酉則編修彭華，皆主應天試。編檢得主鄉試兩京，先朝之制固然。爾時若宮坊史官主會試，亦恆有之，自成化後則製乃大異矣。
南京大臣以三孤兼者，獨少保參贊機務、南京戶部尚書黃福一人而已。若太子太保則有四人焉：兵部喬宇、秦金，吏部王用賓，戶部周經。大都尚書九年考滿則加一品，而滿九年者希，以故隆、萬來，南部尤少一品者。
弇州紀建文中，特崇加六部尚書皆正一品，於是吏部尚書張紞，戶部尚書正鈍，禮部尚書陳迪、鄭賜，兵部尚書齊泰、茹常、鐵鉉，刑部尚書侯泰、暴昭，工部尚書嚴震直，皆階特進榮祿大夫。然洪武三年始設吏部，尚書正三品，侍郎正四品，屬中書省。十三年罷中書省，升尚書正二品，侍郎正三品。是一尚書也，在國朝正二品，而或為正三或為正一，亦已三變矣。
弇州《六卿表》紀師公逵，永樂二十二年以南戶部尚書兼掌吏部，宣德二年卒，猶止稱戶部。考《吏部志》，公以永樂十九年復任南吏部侍郎。《戶部志》，公二十二年為戶書。吏部傳言，公宣宗即位晉戶書兼掌吏部，與《志》所紀不同，而吏部《歷官表》，洪熙元年，許思溫以左侍升尚書。師公兼掌在何時，知必有一誤矣。
弇州《異典述》稱，吏部自建文而後益重矣，其改南吏部者，崔莊敏公恭；改南禮部者，耿文恪公裕；改南兵部者，劉公機。案崔、劉二公，皆以丁憂復除，止可雲起，不可雲改。惟耿公則以北而南，且禮部，斯可謂之改。蓋時有執左道登顯仕者，庇其鄉人，而耿公居吏部不能遂，故出公於南耳。未久轉南兵部，弘治中召還禮部，尋仍為吏部尚書。
俞公綱，上元人，以生員善書，由中書舍人、天順中官南禮部左侍郎，成化三年致政。
正德初，王公軾以南大司徒兼北院副都，總師征蜀。嘉靖中，王公守仁以南大司馬兼北院左都，討岑猛。張公經以南大司馬兼北院右都，平倭。至王公用賓以南太宰仍兼翰林院學士，蓋優禮儒臣之典也。又弇州《卿貳表》載隆慶中林公濂以南少宰兼翰林學士。
成化中，程襄毅公信為南京兵部尚書。先是，以兵書提督軍務，平川、貴蠻，功加兼大理寺卿，至是猶兼之。
南翰林掌篆者皆用北銜，其它如嘉靖中李默、王材、瞿景淳、陸樹聲，俱以太常寺卿掌南京國子監事，此以北銜理南務也。弇州所述，又有屠羲英以常卿掌南監。考屠實以南常卿。又雲萬士和以禮左侍管南禮右侍。案萬公自以禮左起南禮右，非管事。又雲翁大立以兵侍管南吏、刑二部，翁公亦是起官，雲管亦誤。
宣德四年，華蓋殿大學士張瑛以原官掌南京禮部，其官稱禮部尚書。時北京為行在，故不稱南京也。大學士不理閣事而出理部事，且又在南京，國朝獨瑛一人耳。時蹇、夏、三楊輩自管機務，瑛本以東宮官僚，驟進入閣典制誥，非上所倚重，故理部事如此也。
守備，永樂二年，駙馬都尉沐昕與襄城李隆一同鎮守。又宣德五年，駙馬都尉西寧侯宋琥任守備。南京守備之久者：成國公朱儀，天順八年任，弘治九年卒，在任三十三年。魏國公徐鵬舉，正德十六年任，嘉靖十七年復任，前後共三十二年。
都督僉事趙倫，景泰元年任。都督同知馬良，成化二年任。自後皆公侯伯為之，而都督官不得與矣。
別集言參贊機務非南兵部銜，為戶部尚書黃福、張鳳，吏部尚書崔恭，都察院右都御史張純、王恕。其南兵部而非尚書者，右侍郎徐琦，琦未幾即陞尚書，仍參贊。案張鳳，鹽山人，李文達賢為碑銘，言公以景泰癸酉由戶書轉兵書參贊，又二年召為戶書，天順元年調南戶部。言鳳以戶部參贊，未的也。張純，史傳純以右副都御史奉敕監督南京軍務，又一年景泰辛未陞右都御史，明年奉敕陞兵部尚書，參贊守備機務。雲以右都御史參贊，亦小不合。王公恕以右都參贊，亦未久即遷兵部尚書。
南都大臣眉壽者，止劉清惠公麟一人，年八十有六。
童公軒年七十四而卒，無子，遺腹生一子，公預命名曰紫芝。見倪文僖公謙墓誌銘。
趙輝，在永樂十一年癸巳，以千戶守金川門，成祖奇其貌，以長公主配之。凡事六朝，掌都督府，奉孝陵祀，至成化十二年丙申卒，凡六十四年。尚主時年已二十餘，計年當九十矣。府第在南京宮城後載門北，諸公主第皆圮廢，獨趙府巋然尚存。
徐魏公俌諡莊靖，自襲爵至卒，再提督守備五十四年。其孫鵬舉襲公爵至卒，三提督守備五十六年。
嘉靖甲寅秋，總督糧儲公署中有蜂房懸於簷下，不數日大如斗，群蜂聚焉。同日，中堂忽聚蟻數升，有頃四散。時衡水楊公宜為總督，甚怪之，然竟無恙。厥後庚申春，總督黃公懋官以軍餉不時，軍士歡呼圍之，遲明忿擊督署，毀拆一空，遂執黃公拉死之，懸大中橋坊上，自下以箭射之。軍四行搶掠，當事者曲貸撫之乃定。蜂屯蟻聚，妖孽先見之萌也。然歷七年而始應，又不中禍於楊公而中於黃公，豈人事亦有以致之然歟！黃公持法太苛，裁革冗食，又吝於出納，遂罹斯禍。楊太學希淳有文紀其事。
湛甘泉先生為南大司馬，命民毋得餐大魚酒肆中，沽市無論舉火當爐，致眾叢飲者禁。除歲，庶民毋得焚楮祀天，糜財犯禮。姜鳳阿先生為南大宗伯，申明宿娼之禁，凡宿娼者，夜與銀七分訪拿幫嫖之人，責而枷示。二公之事，皆以立禮之坊，制淫之流也。然姜之事行，僅遊冶之子以為不便。湛之事行，而稱不便者怨聲遂載道。未幾法竟不行，所以者何？都輦之地，羣情久甘酣醟，萬口易至𩰾羹，故當事者往往持「治大國若烹小鮮」之說，勢固然也。故治貴因民。
廣文劉時卿，名仕義，官桐城，著《新知錄》二十四卷，上下古今，掎摭臧否，具有依據。偶記其二則：一曰「躁心濯舊」，曰二人同舟有所適，一人性急晝夜計程，稍阻輒憤懣，形為枯瘁。一人性緩，任之，增食甘寢，顏色日澤。既而抵其處，二人同時登岸。此可以為躁心者省矣。一曰「察政」，文子曰：「察見淵魚不祥。」班超曰：「水清無大魚，察政不得下和。」司馬溫公《潛虛》曰：「察窮秋毫，物駭而逃。」長民者宜三復焉。
諡以尊名，節以一惠，古今之大典也。故臣不得私其君，子不得私其父。夫以官秩之朊顯，子孫之強盛，遂可以奪天下萬世之公，而殽太常博士之議，則幾無諡矣。吾鄉自王襄敏後，與此典者，殆不乏人，而竟成闕事，余深悵焉，因間臆之。如陳靜誠遇高不仕之義於攀龍附鳳之時，其蹈高且嘉謨入告，覺巢、由之為固矣。何尚寶遵矢不諱之音於批鱗捋須之日，其義勇至視死如飴，覺逢、千之為易矣。童尚書軒學攬天人之奧，其立身範俗也端而毅。顧尚書璘文並徐、劉之駕，其撫民弼教也惠而明。陳中丞鎬督學振鄒、魯之遺風，而撫綏尤多渥澤。殷宗伯邁歷仕挺松筠之素節，而恬澹足鎮囂浮。此誠朝寧之珪璋，人倫之弁冕，亟宜易名以示旌異者也，責在後死，曷能諉旃。
《金陵瑣事》謂張文僖公與曹文忠公同死土木之難，不知何以死同而諡異。案曹公初諡曰文襄，後乃改今諡。頃亦因議諡與當事言，文僖諡當改，引曹為例也。
鄉賢之舉，典重一時，祀垂千載，必當之者無愧色，祝之者亡愧辭，而後為之非濫。吾鄉此典，正、嘉以前最為嚴核，後稍寬矣。以余所知，往哲如姚太守隆之潔慎，王給事徽之清直，李憲副重之豐棱，廬苑馬璧之貞恬，沈侍御越之耿介，阮憲僉垕之廉靜，在當時並許琤營，在今日尤堪楷式。而俎豆尚虛，蘋藻未薦，豈子孫之無力，抑采訪之未周？聞王公臨圽，遺誡厥子太僕曰：「吾恥入鄉賢，慎毋溷我。」噫，爾時猶有此言，後當何若！念之慨然。
劉勰家貧不娶，依沙門居，博通經論，區別部分而為之敘，定林寺藏經，其所詮次也。所撰《文心雕龍》，中書令沈約絕重其文。凡都下寺塔名僧碑碣，皆出其手。
大士傅弘，東陽郡烏傷人。體權應道，躡嗣維摩，時或分身，濟度為任。或金色表胸，異香流掌；或見身長丈餘，臂過於膝，腳長二尺，指長六寸，兩目重瞳，色貌端峙。梁武聞之，延於鍾山定林寺，天花甘露，恆流於地。常以經目繁多，人不能遍閱，乃建大層龕，一柱八面，實以諸經，運行不礙，謂之輪藏。
棲霞寺眾保恭等和南：竊以瞻慕明德，灰琯屢遷。覲展以來，炎涼甫隔。伏餐至法，用稟教門。定水澹而無涯，詢峰高而不極。至如止觀方等之義，龍樹馬鳴之文，莫不殫其理窟，究其衝妙。恭雖不敏，少遊講席，窺玩南北經論三十餘年，求其奧旨，□□不悟，觀諸法海，寄在餘生，所冀傾蠡，猶欣飽腹。然道安之遇澄上人，便稱北面；惠永之逢遠上首，即創東林。是知得奉勝人，須安勝地者也。恭雖疏薄，竊欣往彥，所居棲霞寺，乃宋代明徵君宅，僧紹之所建立也。鐫山現像，疏岩敞殿，似若飛來，無慚踴出。若其林泉爽麗，房宇縈紆，桂嶺春芳，雲窗晝歇。自昔高行，是用遊寫，故寺眾齊誠，請延威德，惟願傍觀曩哲，爰降彼居，依經受用，必垂納處。所有園田基業，具在別條，謹共開府士柳顧言證成斯誓。庶金剛之域，與鷲嶺而長存；法寶斯傳，等雞山而不滅。謹疏。開皇十五年八月六日保恭等疏。此文麗則高古，自非唐以後人手筆。金陵芻中，乃有如此人、如此文，世無傳者，特為載之。顧言官兼秘書監，直內史省，開府儀同三司，嘗奉敕撰《智者大師碑》，此文或顧言代草，未可知也。
碧峰寶金和尚，俗姓石氏，乾州永壽縣人也。母張氏，有桑門持缽乞食，以觀音像授之，且囑曰：「汝謹事之，當生智慧之男。」未幾果生和尚。年六歲依雲寂溫法師為弟子，既落，受具戒，遍詣講肆，窮性相之學。已而拊髀歎曰：「三藏之文，皆標月之指爾。」即更衣入禪林。時如海真公樹正法幢於西蜀晉雲山中，亟往見之。公示以道要，和尚大起疑情，三年間寢食為廢。偶攜筐隨公擷蔬，忽凝坐不動，歷三時方寤。公曰：「爾入定耶？」和尚曰「然」。曰：「汝何所見？」和尚曰：「有所寤爾。」曰：「汝第言之。」和尚舉筐示公，公非之。和尚揕筐於地，拱手而立，公又非之。和尚厲聲一喝，公奮前揕其胸，使速言，和尚築公胸仆之，公猶未之許，和尚愈精進不懈，遂出參諸方。憩蛾眉山，日采松柏啖之，脅不沾席者又三年，自是入定或累日不起。嘗跌坐大樹下，溪水橫逸，人意和尚已溺死，越七日水退，競往視之，和尚燕坐如平時，唯衣濕耳。一日聽伐木聲，通身汗下如雨，歎曰：「妙喜大悟十有八，小悟無算，豈欺我哉？未生前之事，今日乃知之。」急往證於公，反覆辨詰甚力，至於拽傾禪榻而出，公曰：「是則是矣，翌日重勘之。」至期，公於地畫一圓相，和尚以袖拂去之。公復畫一圓相，和尚於中增一畫，又拂去之。公再畫如前，和尚又增一畫成十字，又拂去之。公視之不語，復畫如前，和尚於十字加四隅，成卐文，又拂去之。公乃總畫三十圓相，和尚一一具答，公曰：「汝今方知佛法宏勝若此也。吾師無用和上有云：坐下當出三虎一彪。一彪者豈非爾邪！」
先是，和尚在定中見一山甚秀麗，重樓傑閣，金碧絢爛，諸佛五十三，菩薩行道其中。有招禪師謂曰：「此五臺山秘魔岩也，爾前身修道於此，靈骨猶在，何乃忘之！」既悟，遂遊五臺山，道逢蓬首女子，身披五彩弊衣，赤足徐行，一黑獒隨其後。和尚問曰：「子何之」？曰：「入山中爾。」曰：「將何為？」曰：「一切不為。」良久乃沒。叩之同行者，皆弗見。或為文殊化身雲。和尚乃就山建靈鷲庵，四方聞之，不遠千里，負糧來獻。至正戊子冬，順帝遣使者召至燕都，詔主海印禪寺，力辭之。洪武戊申，大明皇帝即位於建業。又明年庚戌，詔和尚至南京，夏五月見上於奉天殿，遂留居大天界寺。時召入問佛法及鬼神情狀，奏對稱旨。後上設普濟佛會於鍾山，和尚於圜悟關施摩陀伽斛法食，竣事，寵賚優渥。夏五月，悉粥衣盂之資作佛事七日，乃示微疾，上知之，親禦翰墨賜詩十二韻。至六月四日沐浴更衣，與四眾言別，正襟危坐，目將瞑，弟子請留一言，和尚曰：「三藏法寶尚為故紙，吾言欲何為！」夷然而逝。後三日，奉龕茶毗於聚寶山，火滅，獲五色舍利，齒舌數珠，皆不壞。
余性好山寺，每一遊曆，意輒欣然，尤於荒涼岑寂之區，倍為延佇。自謂宿世有空門緣，所交緇流頗眾。若楚黃櫱深有之禪冉阝，蜀高原明昱、越天台傳燈之講義，越雙井惟傳之詩句，固錚錚佼佼，法中之龍象也。吾鄉雪浪之洪恩，慧解通脫，不為法縛，廢跡遺心，別有真契。洪濟之守心，精持木義，皈依淨土，慈悲接物，誠感十方。余皆得參承而接席焉。至今思其風義，每深歎企，嘗謂使余結宇中林，棲心俗外，得如三四公者，與偕淨侶，晨鐘夕梵，晏坐經行，便可敝屣浮名，樂而忘老矣。
永樂三年秋，於陽山採石為孝陵碑。石長十四丈，闊三之二，厚一丈二尺，黝澤如漆。學士胡公廣有《遊陽山本業寺記》。而詹事鄒公濟有記乃云：二年冬，於幕府山陽訪碑石，高廣中度，尋於龍潭山麓，鑿石求趺。既而神龜呈露，昂首曳尾，介文玄蒼，乃於龜下遂得趺材，適與碑稱。與胡公《記》異，不知前碑材後竟用否？石龜今藏孝陵殿中，有木平臺，上安二御座，乃朱紅圈椅，前一朱紅案，案左一紅匣，貯龜於中，長可尺餘，首昂，身形略似而已，右以一空匣配之。鄒記言「宜藏於太廟」，今人遂謂太廟中有神龜，誤矣。
秦會之丞相第中窗，上下及中一二眼作方眼，餘作疏欞，謂之「太師窗」。此即今之柳葉槅子也，俗又名為「不了格」。
今以麵作桃乳形，名之曰：「龜桃」，俗沿呼，不解所謂。考太常《祭物志》，有麵龜，有面桃，乃知龜自龜，桃自桃，俗一概呼之，失其意矣。
太常供奉祭品如羹醢之類，其捧獻人口鼻，用物作長袋係於頸後，俗名「抿鬚」，非也，《志》名曰「屏息」。太廟以黃羅，它祀以紅紵絹為之。
王介甫投老金陵，依鍾山卜居，後復舍宅為寺。所題絕句關金陵山水者，往往多遠情幽景，因摘而書之。如曰：「南蕩東陂水漸多，陌頭車馬斷經過。鍾山未放朝雲散，柰此黃梅細雨何。」曰：「誰將石黛染春潮，復撚黃金作柳條。西崦東溝從此好，筍輿追我莫辭遙。」曰：「雪乾雲淨見遙岑，南北芳菲復可尋。換得千顰為一笑，春風吹柳萬黃金。」曰：「南浦東岡二月時，物華撩我未參差。含風鴨綠粼粼碧，弄日鵝黃嫋嫋垂。」曰：「竹裏編茅倚石根，竹莖疏處見前村。閑眠盡日無人到，自有春風為掃門。」曰：「春風過柳綠如繰，晴日蒸紅出小桃。池暖水香魚出處，一環清浪湧亭皋。」曰：「木末北山雲冉冉，草根南澗水泠泠。繰成白雪桑重綠，割盡黃雲稻正青。」曰：「石樑茅屋有彎碕，流水濺濺度雨陂。晴日暖風生麥氣，綠陰幽草勝花時。」曰：「寄公無國寄鍾山，垣屋青松晻藹間。長以聲音為佛事，野風蕭颯水潺湲。」曰：「庵雲作頂峭無鄰，衣月為衿靜稱身。木落岡巒因自獻，水歸洲渚得橫陳。」曰：「稻畦藏水綠秧齊，鬆鬛初乾尚有泥。縱蹇尋岡歸獨臥。東庵殘夢午時雞。」曰：「荷葉初開筍漸抽，東陂南蕩正堪遊。無端隴上翛翛麥。橫起寒風占作秋。」曰：「北山輸綠漲橫陂，直塹回塘灩灩時。細數落花因坐久，緩尋芳草得歸遲。」曰：「與客東來欲試茶，倦投松石坐欹斜。暗香一陣陣風起，知有薔薇澗底花。」曰：「野水從橫漱屋除，午窗殘夢鳥相呼。春風日日吹香草，山北山南路欲無。」曰：「小雨輕風落楝花，細紅如雪點平沙。槿籬竹屋江村路，時見宜城賣酒家。」曰：「茆簷長掃靜無苔，花木成畦手自栽。一水護田將綠繞，兩山排闥送青來。」曰：「桑條索莫楝花繁，風斂餘香暗度垣。黃鳥數聲殘午夢，尚疑身屬半山園。」曰：「青青千里亂春袍，宿雨催紅出小桃。回首北山無限思，日酣川淨野雲高。」曰：「午枕花前簟欲流，日催紅影上簾鉤。窺人鳥喚悠颺夢，隔水山供宛轉愁。」曰：「隱隱西南月一鉤，春風落日澹如秋。房櫳半掩無人語，鼓角聲中始欲愁。」曰：「斜徑偶通南埭路，數家遙對北山岑。草頭蛺蝶黃花晚，菱角蜻蜓翠蔓深。」曰：「江北秋陰一半開，晚雲含雨卻低回。青山繚繞疑無路，忽見千帆隱映來。」曰：「定林青木老參天，橫貫東南一道泉。六月杖藜尋石路，午陰多處弄潺湲。」曰：「茅屋滄洲一酒旗，午煙孤起隔林炊。江清日暖蘆花轉，祗似春風柳絮時。」曰：「蕭蕭出屋千竿玉，靄靄當窗一炷雲。心力長年人事外，種花移石尚殷勤。」曰：「冥冥江雨濕黃昏，天入滄洲漫不分。北澗欲通南澗水，南山正繞北山雲。」曰：「兩山松櫟暗朱藤，一水中間勝武陵。午梵隔雲知有寺，夕陽歸去不逢僧。」
《天台志》有陳宣帝《留智者住瓦官敕》云：「京師三藏雖弘，皆一途偏顯，兼之者寡。朕聞瓦官濟濟，深用慰懷，宜停訓物，豈遑獨善，一二曹義達口，具得朕意也。四月一日，臣景曆少主請於光宅寺講《仁王經》，敕今欲於寺捨身，僧得大施，敬屈講《仁王經》日，自欲聽聞。今遣後閣舍人李善慶往，遲知一二。」又《治光宅寺敕》：「光宅是梁武龍潛之地，不整處多。今敕繕量，隨由就功，一二羅宣取來意。」
《國清百錄》云：陳左僕射徐陵與大師書最多，門人兢將去，追尋止得三紙。其一曰：「陵和南；昨預沈儀同法席餐，奉甘露無畏之吼，眾咸歸伏。然正法炬，朗諸未悟，自慶餘年，得逢妙說。尋事諮展，此不申心。謹和南。」
其二曰：「陵和南：注仰之心，難可敷具。拔公至蒙三月二十日旨，用慰積歲傾心。麥冷體中何如，願一日康勝，山中春夏無餘惱耳，遲復存旨。弟子二三年來溘然老至，眼耳聾暗，心氣昏塞，故非復在人。兼去歲第六兒夭喪，痛苦成疾，由未除愈。適今月中又有哀故，頻歲如此，窮慮轉深。自念餘生，無復能幾，無由禮接，係仰何言敬重。璪公今還，白書不次。弟子徐陵和南。」
其三曰：「陵和南：放生星聞公家極相隨喜事，是拔公口具，謹不多諮。惟遲拔公迕出，數百里水，全其命根，如此功德，算數無盡，隨喜無量，此不悉諮。」又其一曰：「弟子徐陵和南：弟子思出樊籠，無由羽化，既善根微弱，願力莊嚴。一願臨終正念成就，二願不更地獄三塗，三願即還人中不高不下處托生，四願童真出家如法奉戒，五願不墮流俗之僧。憑此誓心以策西暮，今書丹款，仰乞證明。陵和南。」
其一曰：「累年仰係，不易可言。承今夏在石像行道，欣羨天極。又聞欲於天台營道場，當在夏竟耳。學徒遠近，歸依者理應轉多。安心林野，法喜自娛，禪講不輟耳。四十二字門令附，雖留多時，讀竟不解，無因諮訪，為恨轉積。南嶽亦時有信，照禪師在嶽嶺徒眾，不異大師在時。善公於山講釋論，彼亦邑遲望還，綱維大法，不者歸鍾嶺攝山，亦是棲心之處，何必適遠方詣道場，希勿忘京師。邊地之人，豈知回向，傾心無時不積，未因接顏色，東望欷滿，敬德信人今返。書不具。弟子毛喜和南。弟子諸弟及兒，悉蒙平安，第三任鄱陽郡，第二為豫章王司馬，第四大延卿，第五入閣度支郎，大兒由在東宮為中書舍人。仰蒙垂顧，大善知識大同學輒復遠諮。」
其二曰：「秋色尚熱，道體何如？禪禮無乃損德，弟子老病相仍，湯藥無效，兼不得自閑，轉有困耳。仰承移住佛隴，永恐不復接顏色，悲慨具深。仰惟本以曠濟為業，獨守空岩，恐違菩薩普被之旨。近與徐丹陽諸善知識共詶量，等是一山，鍾嶺、天台亦何分別，必希善加三思，不滯於彼我。京師彌可一二，因拔師口具其間，願敬道德。弟子毛喜和南。」
其三曰：「適奉南嶽信，山眾平安。弟子有答，具述甲乙。後信來當有音外也。今奉寄箋香二片，熏陸香二斤，檳榔三百子，不能得多，示表心弗責也。弟子毛喜和南。」
其四曰：「今仰餐敷說，訓往綽然，道俗嗟味，般若照明，豈是拙辭所能稱述。弟子毛喜和南。」按喜，榮陽人，仕陳，官五兵尚書，為光祿大夫、領軍驍騎將軍。瓦官法會，獲預聽眾，懇求禪要，躬執弟子禮，受六妙門及四十二字法門，旦夜研尋，不因事廢。徐、毛二公皆在金陵與智者往還，是此中一故事。且南朝文筆。世如晨星，偶搜他誌得之，鈔附於此。陵《書》：在沈儀同席聽法。沈名君理，吳興人，尚陳武帝女會稽長公主，疏請師住瓦官開《法華經》題。宣帝敕停朝一日，令群臣往聽。陵後身為法華第六祖嗣，章安之法，所願真不虛矣。
瓦官智者禪師在建業靈曜寺，後主遣主書羅闌宣口敕，送金像一軀〈（光趺五寸）〉，《釋論》一部，闞寶樓�案一面，山羊𩮂麈尾一柄並匣，虎面香爐一面並匣，東田口二。又宣口敕，不許讓口，且留山中使役，勿勞輸送。又送扶月供夏服一通，細蕉五端，絹布各十匹，綿十斤，黃屑二斗，扶月米五石，錢三千文，果菜付隨由扶月送。後住光宅寺。沈後致書云：「妙覺和南：今遣內師許大梵往稽首，乞傳香火，願賜菩薩名，庶藉薰菩提眷屬。謹和南。」送扶月供薰陸、沈檀各十斤，黃屑一斗，細紙五百張，燭十挺，赤松澗米五石，錢一千文。右件月月供光宅寺。大師答啟云：今名海慧菩薩。又後主扶月供薰陸香一合，檀香三十斤，中藤紙一墮，乳酥一斗，錢二千文。右件月月供光宅寺。〈（黃屑，《開元十道志》：州貢黃屑。沈香，香之類也。）〉
隋煬帝為晉王，嚫戒師衣物，有聖種納袈裟一緣，黃紋舍勒一腰，綿三十屯，鬱泥南布袈裟一緣，黃絲布襪一具，絹四十疋，鬱泥南絲布褊袒一領，黃綢臥褥一領，布三十禪，鬱泥絲布坐褥一具，烏紗蚊幬一張，紙一百張，鬱泥絲布方裙一腰，紫綖靴一量，錢五十貫，鬱泥雲龍綾被一緣，龍須席一領，蠟燭十挺，鬱泥羅頭帽一領，須彌氈一領，銅硯一面，高麗青坐布一具，烏皮履一量，墨二挺，黃絲布被襠一領，南榴枕一枚，和香一盒，鐵錫杖一柄，象牙管一管，麈尾一柄，烏油鐵缽一口並袋，斑竹筆二管，銅匕箸一具，犀角如意一柄並匣，白檀曲幾一枚，銅重盌三口，石青爐奩一具，山水繩牀一張，銅搔勞一口，銅香火匕箸一具，白檀支頰一枚，銅澡鑵一口，南榴夾膝桃一枚，竹蠅拂一柄，鐵剪刀一口，蒲移文木案一具並褥，犀莊瓜刀一口，鐵剃刀一口，黃絲布隱囊一枚，紫檀巾箱一具，鐵鑷子一具，白瓦唾壺一口並籠巾，柹心筆格一枚，銅燭擎一具，鍮石莊柹心經格一具，犀裝書刀一口，白團扇一柄，爪篆、龍篆、縣針、垂露、飛白、倒薤、魚篆、科斗、小篆、大篆字穀皮屏風一具。淨人善心，年十一，右楪開皇十一年十一月二十三日。又施物至玉泉寺五彩四十九尺幡二張，五色斑羅經巾二枚，絹五十疋，錦香爐襢十張，熏陸香二觔，剃刀十口，裟納袈裟一領，油鐵缽十口，雄黃七觔，須彌氈五領。又施天台山：納袈裟十領，龍須席二領，須彌氈二領，貓牛酥三瓶，熏陸香一盒。及為太子，仁壽元年十二月十七日，施天台山白石香爐一具，大銅鐘一口，鵄納袈裟一領，鵄納褊衫二領，四十九尺幡七口，黃綾裙一腰，氈二百領，絲布祗支二領，幡一百口，和香二盒，胡桃一籠，衣物三百段，麥麨一盒，石鹽一盒，酥六瓶。二年，又施天台山飛龍綾法衣一百六十領，幡一百五十張，光明鹽一石，酥五瓶。又別賜灌頂法師金縷成彌勒像，並夾侍菩薩、聖僧、周匝五十三佛，織成經襢七張，織成經袋二口，熏陸香一百觔，酥合和香一觔。
陳、隋二主皈依智者，恣行五欲，自斷善根，所賜嚫施本無足紀，第以其中名相多六朝方物、方言，文人考據間有所遺，因附載之，為淹通者資一二異聞奇字耳。又智者答上晉王萬春樹皮袈裟一緣，乃梁武帝時外國所獻者。晉王謝啟云：「菩薩戒稱所著袈裟，皆染使壞色，況復自然嘉樹，妙彩天成，相應之言，無勞外假。萬春表長生之稱，二翼合善譬之辭，永服周旋，恆充布薩。常事半月，豈惟六日，著如來衣，深荷慈獎。謹和南。」衣名甚新奇，啟文亦妙。
何工部遵，正德中疏諫南巡，廷杖死。世廟初，贈公尚寶卿，官其子一人。《南畿志》言：公贈光祿少卿，誤也。公葬南郊且百年矣，其孫諸生應鼎，常夢一金甲人，謂之曰：「亟改扡而祖，吾為而祖所壓且百年。」柰何形家亦言地非吉壤，應鼎乃改葬。既開壙，則棺木已腐，而形故不壞，面如生，目開而睛甚黃，衣紅袍，色猶未變也。掘其下果有磚甃，為古塚，不知何人之墓。且當何公葬時，豈不知是前人塚而扦之！皆異事也。
萬曆己卯秋，先祖贈中憲，公夢一人語之曰：「今科報中式者三，一者之北門橋，一者之剪子巷，一者之上新河。」覺而臆其說，是科無驗。庚辰冬，先祖謝賓客矣。逾三年為壬午，應天中式者三人。第六名沈天啟，住剪子巷；第十二名黃夢麒，住上新河；第十四名張文暉住北門橋。夢之奇中如此，且逾一科始驗，夢之人已逝而兆始符，造化之巧，真不可測也。
王君履泰言：秣陵鎮人曾掘地得塚，朱其棺，以銅為凳庋之，羨中多金銀器。報於巡檢司，官勘誌石，秦檜第三女也，官亟令人掩之。《金陵瑣事》載：嘉靖末，江寧鎮人有掘得檜墓者，所獲不貲，官因惡檜而緩其獄。案元《金陵志》，檜墓在牛首山。在江寧鎮南木牛亭者，其祖塋耳。未知孰是。
張韞甫言：嘉、隆間，一部郎之妻，偶出南門梅廟燒香，為物所祟，每至輒迷眩，百計遣之不去。後部中一辦事吏諳道籙符水，郎命劾治之。吏設壇行法，別以中壇攝怪，久之小壇內嘖嘖有聲，吏復以法咒米，每用一粒投壇中，其怪即畏苦號叫，似不可堪忍者。問其何所來，怪答曰：「本老猿也，自湖廣將之江以北，道過金陵，偶憩於高座寺樹杪，而此夫人經行其下，適有淫心，遂憑而弄之耳。」吏以符封壇口，火焚之，怪遂絕。案《宋高僧傳》載，會稽釋全清，工密藏禁咒法，劾治鬼神。所治市儈王家之婦，草為芻靈，立壇咒之，良久婦言乞命，乃取一䍌驅芻靈入其中，呦呦有聲，緘器口，以六乙泥朱書符印而瘞之，即此術也。
友人翟德孚名文炳，以庠生援入監。第四子聰敏能文而病瘵，其家多妖祟，日夜拋擲瓦礫不休。德孚請劾鬼者治之，設壇於所居樓之庭中，而置壇以俟。久之，一婦人啼哭嗚咽自樓而下，趨入壇上壇中，悲淒不可聞，雲是德孚亡婦，不忍舍吾子來相顧耳。今何意煎迫至此，亡已，請勿薶我，薶則永無生路矣。德孚不聽，竟於園地掘坎瘞之。所擲瓦礫遂絕，而子竟不起。此上二事與《瑣事》所載方崦杏花村事正同。
魯南陳先生著《語怪錄》中四則。一曰：秦雲字士龍，金陵人也。號南堂居士，有詩名，為定西侯記室，不得志，卒於彭城。金元玉家嘗召箕，書案上雲「吾南堂居士也」。請賦一章，即降箕云：「十年塵足走京華，桃李春風幾度花。地下尚懷天子殿，世間依舊故人家。鐵城野哭存青眼，玉壘蠻戈蕩白沙。怨恨征西元帥使，不如江海泛仙槎。」一曰：方伯吳公彥華為參政時，出按部，宿公署中。夜入廁，自置燭地上，見一人為執燭起，黃裳綠衣女子也，公不敢仰視。久之，遣執燭前導，過牖下，門子皆熟睡，撼之不醒。遣入室取衣冠，危坐曰：「置燭案上。」揮之出，乃去。一曰：劉司空麟初為刑部郎，出理刑於澶淵。夜方寐，有物如木棉團壓於被，遂不能醒。強振起，去若飄風。少寐又復壓被上，如是者三。乃呼門役，皆入室不能醒，公自起逐之，若煙從牖隙中去。一曰：周公約庵巡撫延、綏，時榆林一婦方產，渴思飲水，飲輒至滿桶，自是不食，亦不復與人間事矣，終日求掩埋。其夫苦其亂，從之，穿冗使入，上留一竅，越數日啟視猶生。城中人以為神，強出之，將以布裹其軀，漆而為供奉。公聞而怪之，罪其眾，召婦至臺訊之。婦曰：「吾不粒食久矣，非人間所宜存者，但掩埋可，何治為？」竟遣之，不知所終。余又記王公少冶官刑部，差竣歸京，未攜家，往寓中臥室，以蓆布地。夜忽覺有物壓其胸，而身遂如在磨盤上，旋轉如風，眩運甚，然心了了。強力簸頓之，其物墮床下，走蓆上，窣窣有聲。急呼僮起逐之，僮倉卒開門，遂逸去。此與劉公所遇正同，皆狐妖也。
司馬王公敞身短，紗帽作高頂，靴著高底，輿用高扛，人呼為「三高先生」。
顧太僕居憂，鬚髮盡白，至服闋北上，乃皆烏之。人曰：「鬚髮亦起復矣。」
陳鐸為指揮，善詞曲，又善謔。常居京師，戲作月令。惟記其二月下云：是月也，壁虱出溝中，臭氣上騰，妓靴化為鞋。最善形容，「化為鞋」更可笑也。
夏學正病，有傳方焚漆頭巾作灰，酒服之，其子取服，頃之，煩燥而卒。學正少與南太宰張公澯同舍，因為誌其墓，其銘曰：「少學於學宮，既官於學宮，今也卒於學宮。嗚呼，夏公！」黃撝之主事，為改數字：「少學於頭巾，既官於頭巾，今也卒於頭巾，嗚呼，夏君！」太宰聞之，歎曰：「真油嘴也。」
南部考察，刑部黜一郎中。時陳留劉公忠為太宰，人問劉何以得其情而黜之？撝之曰：「王顧左右而言他。」時王考功韋、顧驗封璘為劉所信任，故云。
蔡承之見碑龜跌，問周子庚曰：「此亦龍種，有別名，非龜也，偶忘之。」周答曰：「名老蔡。」承之笑曰：「問誤也，大龜曰『蔡』。」
東坡先生黃州江岸細石，第有溫瑩如玉，或深淺紅黃之色，或細紋如人手指螺文。又有一枚如虎豹者，有口鼻眼處而已。余鄉王藩幕家有一大石子，中具兜塵觀音像，面目跏趺，儼然如生，衣裓亦復分曉。又程別駕家南門外，有石子累數百，有白質五彩文，或黑質素文，中或現北斗七星，或具山水草木狀，或具鸜鵒眼，或如桃絲竹根，圓點數十，斑駁如畫，或赤如丹砂，或碧如翡翠，種種奇特，不但如《東坡誌林》所書矣。石多出六合山中，今盡為人掘取，如前所記，一枚直可錢數千。
余向偶病齒痛，有人教以常漱且叩，曰：「目病宜靜，齒病宜動。」因讀《誌林》記張文潛語曰：「目有病當存之，齒有病當勞之，不可同也。」又記黃魯直語曰：「治目當如治民，治齒當如治軍；治目當如曹參之治齊，治齒當如商鞅之治秦。」知此說其來久矣。
余嘗評牡丹花、虞美人花、菊花似紙花，扶桑花似縐紗花，芍藥花似絹花，玉蘭花、梔子花、秋海棠花、百合花、玉簪花、西番蓮花似通草花，桂花、蠟梅花似蠟花，蘭花似角花，梅花似鰣魚鱗花。而東坡先生《誌林》與王文甫評花，言荼蘼花似通草花，桃花似蠟花，杏花似絹花，罌粟花似紙花，則既已先之矣。
《澠水燕談》記李後主留意筆劄，所用澄心堂紙、李廷珪墨、龍尾研，三物為天下之冠。又言墨不直廷珪。廷珪父超，易水人，與廷珪度江至歙州，以其地多美松，因留居，以墨名。本姓奚，江南賜姓李氏，珪或為邽。珪弟廷寬，子承宴，孫乂用，皆有聞。江南善墨者，又有朱君德、柴詢、柴承務、李文遠、張遇、陳贇，著名當時。其制有劍脊、圓餅、拙墨、進貢墨、供堂墨，其面多作蛟龍，其幕有「宣府」字，或雲「宣」，或著姓氏，或別州府。宋仁廟嘗於宴賜近臣墨，其文曰：「新安香墨。」其後翰林承賜者，皆廷珪雙脊龍樣，尤為佳品。又《墨莊漫錄》載：宣、政間佳墨如關珪、關瑱、梅鼎、張滋、田守元、曾知唯，不知何許人。又唐州桐柏山張浩製作清妙，遂壓京都。又河東解子誠，又韓偉升所制，久藏膠力皆不乏，精采與新制敵，可與李氏父子甲乙者。又李格非《破墨癖說》言：用薛安、潘穀墨三十餘年，皆如吾意，不覺少有不足。《避暑錄話》言：潘衡墨佳，以墨得名，尤用功，可與九華朱僅上下也。又言墨工高慶和，大觀中令取煤製墨，不計其直。又言潘谷親造者黑，它如張谷、陳瞻與潘使其徒造者，皆不黑。
周吉甫摹《瘞鶴銘》僅得十七字，其後王瓚詩字遂無載矣。案《墨莊漫錄》云：瓚刻詩一篇於銘之右方，字畫差小於銘，而筆勢八法乃極相類，或此銘是瓚書亦未可知。顧氏《銘考》獨不及此，蓋李石《續博物志》謂書板帖與此銘，皆定為陶隱居書耳。瓚詩在宋已漫泐，其全篇云：「冬日與群公泛舟此山。江水初不凍，今年寒復遲。眾芳且未歇，近臘仍裌衣。載酒適我情，興來趣漸微。方舟大川上，環酌對落暉。兩片青石棱，波際無因依。三山安可到，欲到風引歸。滄溟壯觀多，心目豁暫時。況得窮日夕，乘槎何所之。謫丹陽功曹掾王瓚。」銘字焦弱侯先生據《茅山志》定以為顧況書。
江南李後主嘗於黃羅扇上書，以賜宮人慶奴，云：「風情漸老見春羞，到處銷魂感舊遊。多謝長條似相識，強垂煙態指人頭。」扇宋時猶傳諸貴人家。「見春羞」三字新而警。
梁簡文延香園，大同十年，竹林吐一芝，長八寸，頭蓋似雞頭實，黑色，其柄似藕，內通榦空，皮質皆純白，下微紅。雞頭實處似竹節，脫之又得脫也。自節處別生一重，如結網羅，四面周可五六寸，圍繞周幣，以罩柄上，相遠不相著也。其結網眾目，輕巧可愛，其柄又得脫也。驗仙書，與威喜芝相類耳。
今南中有娑羅樹，幹直而多葉，葉必七數，一名曰七葉樹。初夏作花，花挺出於枝上，長數寸，莖紫青色，一莖數十花，花色白，結實如栗。《酉陽雜俎》：巴陵有寺，僧房床下忽生一木，隨伐隨長，外國僧見之曰：「此娑羅也。」元嘉初，出一花如蓮，此與今木不類。天寶中，安西道狀言：「臣所管四鎮，有拔汗郍密，有娑羅樹，特為奇絕。不芘凡草，不止惡禽。聳幹無慚於松栝，成陰不愧於桃李。近差官採得前件樹枝二百莖，如得托根長樂，擢穎建章，布葉垂陰，鄰月中之丹桂；連枝接影，對天上之白榆。」
魏使李同軌、陸操聘梁，入樂遊苑西門內青油幕下。梁主備三仗乘輿從南門入，操等東面再拜。梁主北入林光殿，未幾引臺使人。梁主坐皂帳南面，諸賓及群官俱坐定，遣書舍人殷靈宣旨慰勞，具有辭答。其中庭設鍾懸及百戲，殿上流杯，池中行酒，具進梁主者題曰「御杯」，自餘各題官姓之杯，至前者即飲。又圖象舊事隨流而轉，始至訖於坐罷，首尾不絕也。嘗讀六朝人《曲水序詩》，觀此當日流杯故事，宛然如見。今之為此宴者少矣。
《侯鯖錄》載天下生齒之數，止據《宋會要》戶數言耳。今以《後湖志》載古今人口數，參諸史冊。禹九州口千三百五十五萬三千九百二十三。周成王時口千三百七十萬四千九百二十三。漢自高祖訖於孝平，口五千九百五十九萬四千九百七十八。東漢光武中元二年，口二千一百萬七千八百二十。桓帝永壽三年，口五千六百四十八萬六千八百五十六。晉平吳之後，口千六百一十六萬三千八百六十三。隋大業二年，口四千六百一萬九千九百五十六。唐天寶十四載，口五千二百九十一萬九千三百九。宋治平三年，口二千五十萬六千九百八十。熙寧十年，口三千八十萬七千二百十一。紹聖元年，口四千二百五十六萬六千一百四十三。元符三年，口四千四百九十一萬四千九百九十一。大觀四年，口四千六百七十三萬四千七百八十四。國朝洪武中，戶一千六十五萬二千七百八十九，口六千五十四萬五千八百一十三。弘治十五年，戶九百六十九萬一千五百四十八，口六千一百四十一萬六千三百七十五。嘉靖二十一年，戶九百九十七萬二千二百二，口六千二百五十三萬一百九十五。萬曆六年，戶一千六十三萬一千四百三十六，口六千六十九萬二千八百五十六。我朝數較前代獨多，然今之隱漏者實夥。總之冊籍雖具，漫難憑據。《會典》稱休養既久，生齒漸繁，戶籍分合及流移附屬，並脫漏不報者多，其數乃減於舊。此探本之論也。
《隋書·蕭皇后傳》：後梁明帝巋之女也。江南風俗，二月生子者不舉，後以二月生，由是季父岌收而養之。未幾，岌夫妻俱死，轉養舅氏張軻家。後隋文帝為晉王訪姻蕭氏，巋乃迎後歸，受聘為晉王妃焉。當時俗忌如此。〈（《後漢·張奐傳》：涼州俗，子生於二月、五月、與父同生日，俱不舉。此俗久矣，至是相沿於江南也。）〉
十步之內，必有惡草；百家之中，必有莠民。其人或心志凶虣，或膂力剛強，既不肯勤生力穡以養身家，又不能槁項黃馘而老牖下。於是恣其跳踉之性，逞其狙詐之謀，糾黨淩人。犯科扞罔，橫行市井，狎視官司。如向來有以所結之眾為綽號，曰十三太保、三十六天罡、七十二地煞者，又或以所執之器為綽號，曰棒椎、曰劈柴、曰槁子者。賭博酣醟，告訐打搶，閭左言之，六月寒心，城中有之，日幕塵起。即有尹賞之窖，奚度之拍，恬焉而不知畏者眾矣。
又有一等既饒氣力，又具機謀，實報睚眥，名施信義。或殢財役貧以奔走乎匈貸，或陽施陰設以籠絡乎奸貪。遇婚葬則工為營辦以釣奇，有詞訟則代為打點以罔利。甚則官府之健胥猾吏，為之奧援；閭巷之刺客奸人，助之羽翼。土豪市儈，甘作使令，花鴇梨甘，願供娛樂。報仇借客而終不露身，設局騙財而若非動手，有求必遂，無事不幹。徒黨至數十百人，姓名聞數千百里，如曩之崔二、龔三概可睹矣。此尤良民之螟蜷，而善政之蟊賊也，可亡禁與！
梅岡晉太傅謝安石墓碑，有石而無其辭，人呼為「無字碑」。前記言：「以安功德，難為稱述，故立白碑。」《桯史》言：「牧牛亭，秦氏之丘隴在焉，有移忠、旌忠二寺，相去五里。檜墓前隧碑，宸奎在焉，有其額而無其辭，臥一石草間。曰：當時將以求文，而莫之肯為，今已矣。」按此則金陵有二無字碑。
《桯史》言：六朝建國江左，臺城為天闕，復築石頭城於右，宿師以守，蓋如古人連營之制。然古今議攻守者，多疑以為分兵力而無用。東陽陳同甫嘗上書乞移都建康，謂古臺城當在今鍾山，而大司馬門在馬軍新營之側，今城乃江南李氏所築耳。使六朝因今城以守，則不費侯景數日力，何以歷年如彼，其久乎？因言曹武惠登長干，兀朮上雨花臺，城中秋毫不能遁，其說良是。第指古臺城所在，未有明據，亦出臆度。自清涼寺而上，皆古石城，穨墉猶可識，其址皆依山而高，然則六朝非不知備也。
府學中三段石碑。案《實錄》吳天冊元年，吳郡臨平湖開，又於湖邊得石函，函中有小石，青白色，長四寸，廣二寸，刻上作皇帝字。於是改元天璽，立石刻於巖山，紀吳功德，其文乃東觀令華覈作，黃睿《東觀餘論》曰：「皇象書，人間殊少，惟建康有吳時《天發神讖碑》，若篆若隸，字勢雄偉，相傳乃象書也。」戚光《續志》云：「象書獨步漢末，況體兼篆籀，誠宜居周鼓秦刻之次，魏鍾繇諸碑勿論也。其石四方，面背闊，書各八行，兩傍狹書□行。其文書滿三方而虛其一，辭雖不可讀，其可識者百八十餘字。首曰『上天帝言』，次曰『天發神讖』，曰『□讖廣多』，曰『將軍裨將軍關內侯』，曰『詔遣中書郎』，曰『章咸、李楷、賀□、吳寵、建業丞許□等十二人』，曰『永歸大吳，上天宣命』，曰『文字炳啷，曰『在諸石上』。其後又別書曰：『蘭臺東觀令』，曰『巧工九江』，曰『吳郡』，曰『東海夏侯』。此蓋列與事之臣於正文之後。東觀令時為華覈，碑辭雖未易讀，大抵猶秦碑刻製爾。《泰山碑》似方非方，四面廣狹皆不等，正與此石類。」
南都自開國至嘉靖中，開局鑄錢，獨洪武、宣德、弘治、嘉靖四種耳。正、嘉中，民間用古錢，其後慳濫之極，至剪鐵葉、錫片偽為之，後乃稍稍厭棄，而更用「開元通寶」錢。至今上十年前，始用「萬曆通寶」錢，而與嘉靖、隆慶制錢相兼行使，自後工部遂議就局鑄造矣。庚子、辛丑間，又別造大廠，與寶源局並行鼓鑄，增多至百二十餘爐。於是戶部與操院亦議並鑄，久之京府亦別起爐韝鑄錢於常平倉矣。
所鑄之錢既多，而行錢止於都城之內，久則錢益多而其直反賤，諸軍役、匠作應受錢者，咸不樂三七搭支。又銅商以抽稅多，故昂其直，而部所給之銅價不可增，則銅不時至。於是乃減所增鑄爐，斥停鑄者各歸其家，而私鑄之犯者眾矣。向也未行廣鑄，局中供役者不過世業舊工，自廣鑄而召募多人，於是撥砂、看火、醒眼、錯邊之法人人具曉之。身既不隸於官而無所牟利，則往往私鑄以市，而其錢頗與官鑄者埒，且又減其直以讎於市之貿錢者，而私錢乃盈地。至官以法禁之，小民以死抵突，不可止也。故曰：「魚不可脫於淵，國之利器，不可假人。」又曰：「利出於一孔者，國無敵。」噫，誠然哉！
建業、丹陽分野屬揚州，於天文入斗十六度。蓋十二次度數，班固取《三統曆》十二次配十二野，其文最詳。又有費直說《周易》、蔡邕《月令章句》，所言頗有先後。如自南斗十二度至須女七度，固言為星紀。而費直言起斗十度，蔡邕言起斗六度。又范蠡、鬼谷先生、張良、京房、張衡、譙周、諸葛亮、陳卓並雲斗、牽牛、須女為吳、越、揚州，與固所言，微有不同，而必以丹陽入斗十六度，亦或有無定者矣。南斗六星，其狀似北斗，二十五度，天廟也，亦曰天機。五星貫中，日月正道，為丞相、太宰之位，宜褒進賢良，稟授爵祿。又主兵。南二星魁，天梁也；中央二星，天相也；北二星，天府庭也，亦為壽命之期。將有天子之事占於南斗，星盛明，君臣一心，天下和平，爵祿行。
丙申秋初，家僮捉得一蝴蝶，大如掌，翅作淺綠色，嬌膩豔發，睛如點漆，兩眉純紫，腹下白，微帶淡紅，前翅頭兩畫，後翅末三圈，俱燕支色。又兩帶如燕尾拖於後，疑為橘蠹所化。段公路《北戶錄》紀盧肇員外說，一蚡蝶如兩手大，上有散綠點，丁香眼，前翅頭兩畫，燕支色，後翅為燕尾分。與予所見者，大半相似。
潘庚生《亙史》載宋文獻公雲，余客建業，見有畜波斯魚者，俗訛為「師婆魚」，其大如指，鬐具五采，兩腮有小點如黛，性矯悍善鬥。人以二缶畜之，折藕葉覆水面，飼以蚓、若蠅、及蚊。伺魚吐泡葉畔，知其勇可用，乃貯水大缶，合之，各揚鬐鬛相鼓視，怒氣所乘，體拳曲如弓，鱗甲變黑，久之忽作秋隼擊，水聲泙然鳴，濺珠上人衣，連數合復分。當合如矢激弦絕，不可遏，已而相糾纏，盤旋弗解。其或負，則勝者奮威逐之，負者懼，自擲缶外，視其身純白雲。今閩中有此魚，以夏而鬥，秋則否。
今留都婦女之飾，在首者翟冠七品命婦服之，古謂之副，又曰「步搖」。其常服戴於髮者，或以金銀絲，或馬尾，或以紗帽之。有冠，有丫髻，有雲髻，俗或曰「假髻」。制始於漢晉之大手髻，鄭玄之所謂「假髻」，唐人之所謂「義髻」也。以鐵絲織為圜，外編以髮，高視髻之半，罩於髻，而以簪綰之，名曰「鼓」，在漢曰「翦氂蔮」，疑類於《周禮》之所謂「編」也。摘遺髮之美者縷束之，雜髮中助綰為髻，名曰「頭髮」，《詩》之所謂「髢」也。長摘而首圜式方，雜爵華為飾，金銀、玉、玳瑁、瑪瑙、琥珀皆可為之，曰「簪」。其端垂珠若華者，曰「結子」，皆古之所謂「笄」也。掩鬢或作雲形，或作團花形，插於兩鬢，古之所謂「兩博鬢」也。花鈿戴於髮鼓之下，古之所謂「䥖蔽髻」也。耳飾在婦人，大曰「環」，小曰「耳塞」，在女曰「墜」，古之所謂「耳璫」也。塞即古之所謂「瑱」也。以小花貼於兩眉間曰「眉間俏」，古謂之「花子，一曰其制自古之玄的、龍䵠為之昉也。飾於臂曰「手鐲」。鐲，鉦也，《周禮》：「鼓人以金鐲節鼓」，形如小鍾，而今相沿用於此，即古之所謂「釧」。又曰「臂釵」，曰「臂環」，曰「條脫」，曰「條達」，曰「跳脫」者是也。金玉追煉約於指間曰「戒指」，又以金絲繞而箍之曰「纏子」，即繁欽詩之所謂「約指一雙銀」也。以金珠玉雜治為百物形，上有山雲題、若花題，下長索貫諸器物，係而垂之，或在胸曰「墜領」，或係於裾之要曰「七事」。又以玉作佩，係之行步聲謬然，曰「禁步」。皆古之所謂「雜佩」也。古取其用，今取其飾也。金玉珠石為華爵，長而列於鬢傍曰「釵」，古一謂之「笄」。齊、梁間始有花釵、金釵之名，而實始於漢，前此未之有也。其差小於釵者曰「掠子」，或謂即古「搔頭」，義取掠發，疑有類於古之所謂「導」也。親迎婦將登車，以彩巴或錦幅冪其首，至夫家行合巹禮，始揭去之，曰「蓋頭」，古名曰「景」。北齊納後禮有所謂「加景」、「去景」者，此也。
陳武帝令尚書刪定郎範果參定律令，又令徐陵等知其事。惟重清議禁錮之制，若搢紳之族，犯虧名教不孝及內亂者，終身不齒。其當刑於市者，夜須明，雨須晴，朔日、八節、六齋，日月在張、心日並不得行刑。廷尉寺為北獄，建康縣為南獄。
吳大帝赤烏元年，鑄一當千錢，一當五百錢。宋文帝元嘉七年，鑄四銖錢。宋孝武帝孝建元年，鑄孝建錢，一邊文為四銖。
宋廢帝景和二年[1]，鑄二銖錢〈（時私鑄錢多，無輪廓，不剪鑿者謂之「耒子」，尤薄輕者謂之「荇葉」，一千錢長不盈三寸，大小稱此，謂之「鵝眼錢」，劣於此者謂之「綖環錢」，入水不沈，隨手破碎）〉。
梁武帝鑄五銖錢，又別鑄除其肉郭，謂之「女錢」。普通中，議盡罷銅錢，更鑄五銖鐵錢。梁末又有兩柱錢。陳文帝天嘉五年，鑄五銖錢。
宣帝大建十一年，鑄六銖錢。隋文帝於開皇十年詔晉王廣，聽於揚州立五爐鑄錢。唐高宗乾封二年，詔天下鑄「開元通寶」錢。唐玄宗天寶□年，詔揚州置十爐鑄「開元通寶」錢。
南唐元宗保大元年，鑄「唐國通寶」錢，「大唐通寶」錢，「保大元寶」錢。
皇明洪武初，置寶源局於應天府，鑄「大中通寶」錢，凡五等：一兩、五錢、三錢、二錢、一錢，重各如之。令戶部及各行省鑄「洪武通寶」錢。宣德九年，令南京工部鑄「宣德通寶」錢。
弘治十八年，鑄「弘治通寶」錢。
嘉靖八年、二十一等年，鑄「嘉靖通寶」錢。〈（國朝皆紀在南京鑄者。）〉
南大司成江夏郭公奏欲羅異材，復具列於教條，如詩賦、天文、律算、兵法各為一科，其論甚偉。因考唐西京立國子監，一曰「國子學」，生徒三百人，分有五經，一經六十人，以文武官三品以上及國公子孫從二品以上之曾孫為之。二曰「太學」，生徒五百人，每一經百人，以四品、五品及郡縣公子孫及從三品之曾孫為之。三曰「四門學」，生徒千三百人，分經與太學同，其五百人以六品、七品及侯、伯、子、男之子為之；其八百人以庶人之俊造者為之。四曰「律學」，生徒五十人，取年十八以上、二十五以下，以八品、九品子孫及庶人之習法令者為之。五曰「書學」，生徒三十人，以習文字者為之。六曰「算學」，生徒三十人，以習計數者為之。其州縣學，生徒門蔭與律、書、算學同，諸生皆限年十四以上、十九以下，皆郡縣自補。郭公之意蓋本於此。我朝國初，太學之制猶有漢、宋遺風，自景泰以後，納粟之例開而古法蕩然盡矣。以考德、講藝、釋奠、視學之地，一變而為西園、鴻都賣官鬻爵之區。誰秉國成，為斯作俑？可歎，亦可恨也！
留都人家以臘月二十四日夜祀灶，餳餅果酒，自士大夫至庶人家皆然，此古五祀之一也。商製五祀，一曰戶，二曰灶，三曰中霤，四曰門，五曰行，天子與諸侯大夫同。門、戶主出入，灶主飲食，中霤主堂室、居處，行主道路也。周制，王為群姓立七祀，曰司命，曰中霤，曰國門，曰國行，曰泰厲，曰戶，曰灶。諸侯立五祀，曰司命，曰中霤，曰國門，曰國行，曰公厲。大夫立三祀，曰族厲，曰門，曰行。嫡士立二祀，曰門，曰行。庶人立一祀，或立霤、灶，或立戶。漢立五祀，《白虎通》云：戶以春祭，灶以夏祭，門以秋祭，井以冬祭，中霤以六月祭。其後人家祀山神、門戶，山即厲也。然則今以士大夫止祀灶一，不及其他，與祭以冬盡，皆與禮異。
宋文帝元嘉二十一年，司空、大司農、京尹、令尉度宮之辰地，八里之外，整製千畝，中開阡陌，立先農壇於中，阡西陌南，設禦耕壇於中，阡東陌北。梁武帝普通二年又移籍田於建康北岸，築兆域如南北郊，別有望耕臺在壇東。宋孝武帝大明四年，始於臺城西白石裏為蠶所，設兆域，置大殿。又立蠶觀。今地皆不復可考。
唐景龍二年，皇太子將親釋奠於國學，有司草儀注，令從臣皆乘馬衣冠。左庶子劉知幾進議非之，內云：江左官至尚書郎而輒輕乘馬，則馬御史所彈。又顏延年罷官後，好騎馬出入閭里，當時稱其放誕。此則專車憑軾，可擐朝衣，單馬禦鞍，宜從褻服。求之近古，灼然之明驗也。褒衣博帶，大履高冠，本非馬上所施，自是車中之服。且長裾廣袖，襜如翼如，鳴佩紆組，鏘鏘奕奕，儻馬有驚逸，人從顛隊，遂使遺履不收，絓驂相續，因以受嗤行路，有損威儀。乘馬衣冠，宜從廢改，皇太子付外施行，且著為式。今留都百官送表，朝服乘馬，陰雨時甚慄慄，有諮及舊典者，檢此答之。
歲除歲旦，秣陵人家門上插松柏枝、芝麻楷、冬青樹葉，大門換新桃符，貴家房門左右貼畫雄雞。此亦有所自起。案魏、晉製，每歲朝設葦茭、桃梗、磔雞於宮及白寺之門，以辟惡氣。自夏後氏以葦茭，商人以螺首，周人以桃為梗。漢兼用三代之儀，以葦茭、桃梗，五月五日，朱索五色印為門戶飾，以儺止惡氣。後漢又以朱索、連葷、菜彌、牟樸、蟲鍾，以桃印長六寸方三寸，五色書文如法，以施門戶。魏、晉乃雜用於歲旦。今人家五月五日，庭懸道士朱符，人戴佩五色絨線符牌，門戶以縷係獨蒜，及以彩帛、通草制五毒蟲，虎、蛇、蠍、鼅、鼄、蜈蚣蟠綴於大艾葉上，懸於門，又以桃核刻作人物佩之。蓋用漢五月五日之遺法也。
梁武帝制：南郊、明堂用沈香，取天之質，陽所宜也。北郊用上和香，以地於人親，宜加雜馥。又祈雨之祀，朱異議止從坎瘞，停用柴燎，曰以火祈水，於事非宜。
都中祈雨，小兒扛香亭，沿街市籲呼龍王，見路人持傘者，擊而碎之。或曰：「此何始也？」予曰：「魏孝成定雩祭儀，自斷屠諸舊典外，有百官斷傘扇一條。《開元禮》因著斷扇之文，此其繇也。」又道人登壇，祈禱用婦人。或曰：「毋乃為瀆與？」予曰：「以陰求陰，董廣川有是言矣。羅泌《路史》論雩祭宜用女巫，意蓋本此。漢武帝祈雨儀用女子、女巫，丈夫遂至不許入市。道士之用婦人。亦自有義，未可盡非之也。」
偶友人言北斗第四星不明，主天下官無權。此與古占異。北斗七星，一至四為魁，五至七為杓。第一星曰天樞，二曰璿，三曰機，四曰權，五曰玉衡，六曰闓陽，七曰搖光。樞為天，璿為地，璣為人，權為時，玉衡為音，闓陽為律，搖光為星。石氏之第一曰正星，主陽德，天子之象；二曰法星，主陰刑，女主之位；三曰公星，主禍害；四曰伐星，主天理，伐無道；五曰殺星，主中央，助四旁，殺有罪；六曰危星，主天倉五穀；七曰部星，亦曰應星，主兵。又云：一主天，二主地，三主火，四主水，五主土，六主木，七主金。又曰：一主秦，二主楚，三主梁，四主吳，五主趙，六主燕，七主齊。張衡云：若天子不恭宗廟，不敬鬼神，則第一星不明或變色。若廣營宮室，妄鑿山陵，則第二星不明或變色。若不愛百姓，驟興徵役，則第三星不明或變色。若發號施令，不順四時，不明天道，則第四星不明或變色。若廢正樂，務淫聲，則第五星不明或變色。若不勸農桑，不務稼穡，峻法濫刑，退賢傷政，則第六星不明或變色，若不撫四方，不安夷夏，則第七星不明或變色。又弼星附乎闓陽，所以助鬥成功也。七政星明，則國昌，不明，國殃。鬥旁欲多星則安，鬥中少星則人恐。弼星明而鬥不明，臣強主弱；鬥明弼不明，主強臣弱也。天下官奉上行令，安得有權，主強臣弱，其占自明。友人之言，未足據也。
唐貢賦，金陵曰潤州，調火麻，貢方棋水波綾。今吳綾以松江為上，杭次之。而考唐貢綾，多州亦多品。如仙、滑二州方紋綾，豫州鸂鶒綾、雙絲綾，兗州鏡花綾，青州仙紋綾，定州兩窠綾，幽州范陽綾，定州綾，荊州方縠紋綾，隨州綾，澧州龜子綾，閬州重蓮綾，越州吳綾，梓州、遂州樗蒲綾，或以地或以花樣，多要西北。而其綢貢，則汝、陝、潁、徐、定、洺、博、魏、恆、璧、巴、蓬、通、忠、渠、簡等十六州。紗則相州。羅則益、蜀二州單絲羅，恆州春羅、孔雀等羅。其紵布之類，則勝、銀等州女稽布，齊州絲葛，泗水貲布，海州楚布，隰、石二州胡女布，邢州絲布，荊州交梭縠子，鄧、利、果等州絲布，郢、復、開等州白紵，歸州紵麻布，洋州白交梭，涪州連頭□布，渝、峽、隨等州葛，襄州白縠、白綸巾，巴州蘭幹布，房州紵，涼州毼布，揚州細紵，廬州交梭熟絲布，申、光二州絺綌，楚州孔雀布，和州紵綀，滁、沔二州麻貲布，蘄、舒二州白紵布，黃州紵貲布，安州青紵布，壽州葛布，常州紫綸巾，蘇州紅綸布，杭、越二州白編，睦、越二州交梭，建州花綀，洪、撫、江、潭、永五州葛，郎州紵綀，常、湖、歙、宣、虔、吉、袁、嶽、道等州白紵布，宣州綺，南州班布，彭州交梭，漢州紵布、彌牟布，綿州雙紃，戎、普、瀘等州葛，卬、建、雋等州絲布，連州細布，振州班布，端州蕉布，福州、安南及潮州蕉，韶州竹布。絹則唐在所有之，不具載。今海內土產比唐相懸，第葛之所出不甚遠，以地所生就，而織纖故耳。〈（綾帛之細者，紋帛也，或謂之綺羅，帛之美者，意取罟鳥之意。紗，縛屬。輕曰紗，綀音疏。綌，屬紵，霖屬白而細疏者。紵，俗作薴，今謂緞曰紵，或劣言之也。綺，細綾也。綸，青絲綬，它無解。有白綸巾，似布之輕細者。交梭亦布類以其功名之。）〉
里中有喪出母者，或疑其亡服，引子思之言曰：「為伋也妻，則為白也母，不為伋也妻，則不為白也母。」孔氏之不喪出母，自子思始也。然孔鯉之妻，鯉卒而嫁於衛，《檀弓》曰：「子思之母死，柳若謂子思曰：『子，聖人之後也，四方於子乎觀禮，子盍慎諸！』子思曰：『吾何慎哉！』喪之禮如子。雲『子聖人之後』，即父後也。」石苞問淳於睿：「為父後者不為出母服，嫁母猶出母也。或者以為嫁與出不異，不達禮意，雖執從重之義，而以廢祭見譏，君為詳正」。睿引子思之義為答，且言：「聖人之後服嫁母，明矣。」宋景祐二年，禮官宋祁言：「前祠部員外郎、集賢校理郭楨幼孤，母邊更嫁，有子楨，無伯叔兄弟，獨承郭氏之祭。今邊不幸而楨禎解官行喪。案《五服制度敕》齊衰杖期降服之條曰：『父卒母嫁及出妻之子為母』。其左方注謂不為父後者，若為父後者則無服。」詔議之。御史劉夔曰：「案《天聖六年敕》、《開元五服制度》、《開寶正禮》並載齊衰降服條例，雖與祁言不異，然假寧令諸喪斬衰三年並解官，齊衰杖期及為人後者，為其父母，若庶子為後為其母，亦解官申心喪，母出及嫁，為父後者雖不服，亦申心喪。注云：『皆為生己者。』《律疏》云：『心喪者為妾子及出妻之子，合降其服二十五月內為心喪，載詳格令。』子為嫁母，雖為父後者不服，亦當申心喪。又稱居心喪者，釋服從吉，及忘哀作樂，冒哀求仕者，並同父母正服。今龍圖學士王傅文、御史中丞杜衍，嘗為出嫁母解官行喪者。使生為母子，沒同路人，則必虧損名教，上玷孝治。且杖期降服之制，本出《開元禮》文，逮乎天寶降敕，俾終三年，然則當時已悟失禮。晉袁{淮十}謂：『禮為人後，猶服嫁母。據外祖異族，猶廢祭行服。』知父後應服嫁母。劉智《釋》云：『雖為父後，猶為嫁母齊衰。』譙周曰：『非父所絕，為之服周可也。』楨之行服，是不為過。」詔兩制御史臺禮院再議，曰：「案《儀禮》，父卒，繼母嫁，為之服期，謂非生己者。故父卒改嫁，降不為己母。唐《上元元年敕》，父在為母尚許服三年。今母嫁是父終，得申本服。唐紹議曰：『為父後者，為嫁母杖周，不為父後者，請不降服。』至《天寶六載敕》，五服之紀，所宜企及，三年之數，以報免懷。其嫁母亡，宜終三年。又唐八坐議吉凶加減禮云：『凡父卒，親母嫁，齊衰杖期，為父後者不服，不以私親廢祭祀，惟素服居堊室，心喪三年，免役解官。』毋亦心服報之，母子無絕道也。案《通禮》五服制度，父卒，母嫁及出妻之子為母，及為祖後，祖在，為祖母，雖周除，仍心喪三年。」侍講學士馮元言：「《儀禮》、《禮記正義》古之正禮，《開寶通禮》、《五服年月敕》，國朝見行典制，為父後者，為出母無服。惟《通禮義纂》引唐《天寶六年製》：出母嫁母並終服三年。又引劉智《釋義》，雖為父後，猶為出母、嫁母齊衰，卒哭乃除。蓋天寶之制，言諸子為出母、嫁母，故云並終服三年。劉智言為父後者，為出母、嫁母，故云猶為齊衰，卒哭乃除。各有所謂，固無疑也。況《天聖五服年月敕》，父卒母嫁及出妻之子為母降杖期，則天寶之制已不可行及，但言母出及嫁，為父後者雖不服，亦申心喪，即不言解官，若專用禮經，則是全無服式。若俯同諸子杖期，又於條製相戾，請凡子為父後，無人可奉祭祀者，依《通禮義纂》。劉智《釋義》，服齊衰，卒哭乃除。逾月乃祭，仍申心喪，則與《儀禮》、《禮記正義》、《通典》、《通禮》、《五服年月敕》為父後為出母、嫁母無服之言不遠。如諸子非為父後者，為出母、嫁母，依《五服年月敕》降服齊衰杖期，亦解官申心喪，則與《通禮》五服制度言雖周除，仍心喪三年；及《刑統》言，出妻之子合降其服，皆二十五月內為心喪，其義一也。郭楨應得子為父後之條，緣其解役行服，已過期年，難於追改，後當依此施行。」詔：「自今並聽解官，以申心喪。」
子為生母，大中祥符八年，樞密使王欽若言：「編修《冊府元龜》、官太常博士、秘閣校理聶震，丁所生母憂，嫡母尚在，望免持服。」禮官言：「案周制，庶子在母之室，則為其母不禫。晉解遂問蔡謨曰：『庶子喪所生，嫡母尚存，不知製服輕重。』答云：『士之妾子服其母，與凡人喪母同。鍾陵胡澹所生母喪，自有嫡兄承統，而嫡母存，疑不得三年。」問範宣，答曰：『為慈母且猶三年，況親所生乎！嫡母雖尊，然厭之制父所不及。婦人無專製之事，豈得引父為比而降支子也。」褚齊淵遭庶母郭氏喪，葬畢，起為中軍將軍。後嫡母吳郡公主薨，葬畢令攝職，則震當解官行服心喪三年。若特有奪情之命，望不以追出為名，自今有類此者，亦請不稱起復。」
前代服制，未有定式，我聖祖謂其君牽制文義，優遊不斷，於是作《孝慈錄》，立為定製。子為父母，庶子為其母，皆斬衰三年。嫡子、眾子為庶母，皆齊衰杖期。大哉王言，自是人子得申其罔極之情，而從來短喪之謬論，與拘儒之曲說，可廢而不談矣。《服制圖》，子為繼母、為慈母、為養母，皆斬衰三年。為嫁母，出母，為父卒、繼母改嫁而已從之者，皆齊衰杖期。為繼父同居，兩無大功之親者，服齊衰不杖期。為繼父先曾同居今不同居者，為繼父雖同居而兩有大功以上親者，皆齊衰三月。於是以恩服，以義服，以名服，三者曲到周盡，無毫髮遺憾於人心，此所以明天倫，正人紀，順人情，為萬世不易之經也。
出母、嫁母，雖均稱義絕，而實固不同。有出當其罪者，有出不當其罪者，有出而改適它人者，有出而終不他適者，嫁母有父卒而自願改適者，有為父母舅姑所迫而不得自由者，又有為五服無依，饑寒困𧮭，不得已而適人者。程子雖雲「餓死事極小，失節事極大」，然製律者不立服滿改嫁之條，蓋聖人曲體人情，固難盡以共姜《柏舟》之事望之人人也。人子不幸而處此，其不敢忘父而惟母是徇，固禮之止，若忘其懷抱乳哺之恩，遽等於路人掉臂不顧，視生身之人，曾乳母養母之不若。且也同爨尚服緦麻，朋友尚加麻，鄰喪裏殯尚無相杵巷歌，乃於出母、嫁母之死，而不為解官持喪，是又視母在朋友、鄰里下矣，此豈復有人心者哉！生則致愛，死則致哀，不敢違父命，亦不敢傷母情，如是而已矣。如齊之章子坐視其母葬馬棧之下，臨以君命而不肯改，余終不忍以其行為得中。趙苞之守城，嵇紹之絕裾，終不若徐庶「方寸亂矣」之言，可以亡愧於人子也。如以此言為不明大義，則或有為嫡母所子而遂不肯認其生母者，有為異姓人後而不為本生行服者，亦可以其知大義而稱為孝子乎哉！
或又問余曰：「出母而真犯七出之條，於父為有罪矣，大義滅親，其理自正。乃子公然奉其出母，知母而不知父，所謂禽獸者也，何居？」曰：「出母之有罪不待言矣。然母出矣，子晏然忘其母之被出，而擁妻子、甘豢養，忍乎哉！《凱風》之母之不安其室也，七子以我無令人自怨自懟，若無所容者。何況於出有人於此，其兄關弓而射之，則已垂涕泣而道之、戚之也。於兄且然，何況母也」。曰：「假令出母死而父在，父不聽子之服，即解官申心喪，且跡於重傷父之志也，則奈何？」曰：「凡吾所為甚出母之子者，謂夫莫之禁而不為者也。然使孝子處此，即父之命不可違，母之罪無可逭，而委曲周旋，必有不忍忿然遂等於塗人者矣。」曰：「如子之言，於母得矣，父則如何？」曰：「各盡其道，並行而不相悖而已矣。子之事母也，猶事其父也。其事父，猶父之事其祖也。不幸而母之得罪於其父，猶不幸而父之得罪於其祖也。蒯瞶得罪於靈公，廢而逐之也則可，輒以父之得罪於祖，遂禰祖而拒其父則不可。然則父固可以夫而絕其妻，子安可遂以子而絕其母乎哉！妃匹之際，義絕則離，是子之所不能得於父者也。母子之愛，死而後已，是父之所不能得於子者也。極而言之，文姜預弒桓之惡，《春秋》書肆大眚，然後葬文姜。元《經傳》曰：仲尼謂子道不可略母葬，故特書肆大眚，然後葬文姜。子道掩親之惡也。孝子仁人，不幸而處人倫之變，所以權於禮與情之中者，其當必有道矣。」
余兩典南雍，三奉丁祭，見所奏樂舞頗詳。諸器實無有不奏者，俗言琴瑟之類皆徒設，殊不然也。第所奏音律多弗克諧，疇人子弟，庸妄羽流，實不曉鍾呂為何物。因憶宋姜夔大樂議，言大樂之弊，考擊失宜，消息未盡。至於歌詩，則一句而鍾四擊，一字而竿一吹，未協古人槁木貫珠之意。況樂工苟焉占籍，擊鍾磬者不知聲，吹匏竹者不知冗，操琴瑟者知弦，同奏則動手不均，迭奏則發聲不屬，校之今日，如持左券。國朝樂學最為失傳，端冕而聽，恐臥宜矣。
人問官曆中，每日下注有「伐」字、「制」字、「義」字、「專」字、「寶」字，何說也？余曰：京房《易傳》有之。孔子《易》雲有四易，一世二世為地易，三世四世為人易，五世六世為天易，遊魂歸魂為鬼易。八卦：鬼為擊爻〈（擊即伐也）〉，財為制爻，天地為義爻天地即父母也，福德為寶爻〈（福德即子孫也）〉，同氣為專爻〈（同氣即兄弟也）〉。曆之取用，其源在此。
梁沈慶之使魏，楊元慎嘲之曰：「吳人之鬼，佳居建康。小作冠帽，短製衣裳。自呼阿儂，語則阿傍。菰稗為飯，茗飲作漿，呷啜鱒羹，唼嗍蟹黃。手把豆蔻，口嚼檳榔。」又曰：「網魚灑鱉，在河之洲。咀嚼菱藕，捃拾雞頭。蛙羹蚌臛，以為膳羞。布袍芒履，倒騎水牛。沅、湘、江、漢，鼓棹遨遊。隨波溯浪，噞喁沈浮。白紵起舞，揚波發謳。」當時南北分疆，互相詆諆，南謂北為「索虜」，北謂南為「島夷」。自隋世混一之後，南之絲帛米粟，服食天下，中土且隨風而靡，古今之異宜如此。
《潛夫·論浮侈篇》云：「今京師貴戚，衣服、飲食、車輿、文飾、廬舍皆過王制，僭上甚矣。從奴僕妾，皆服葛子升越、筒中女布、細紋綺穀、冰紈錦繡、犀象珠玉、琥珀玳瑁，石山隱題，金銀錯鏤，麝麂履舄，文組彩褋。驕奢僭主，轉相誇詫，箕子所唏，今在僕妾。」近日留都風尚往往如此，奢僭之俗，在閭左富戶甚於搢紳。誦此論之言，可為太息。
吳皓鑄一鼎於蔣山，紀吳之曆數，八分書。晉懷帝永嘉六年，鑄一鼎，沈於瓜步江中，無文字，鼎似龜形。宋文帝得蝦魚，遂作一鼎，其文曰「蝦魚」，四足。齊高祖諱道成，於齋中池內見龍鬪簫鼓音，遂埋一鼎，其文曰「龍鼎」，真書，四足。梁武帝大通元年，於蔣山埋一鼎，文曰「大通」，真書；又鑄一鼎，書《老子》五千言，沈之九江中，並蕭子雲書。陳宣帝於太極殿中鑄一鼎，文曰「忠烈」，常侍丁初正書，見梁虞荔《鼎錄》。宋後廢帝昱以元徽二年於蔣山頂造一劍，銘曰「永昌」，篆書，見陶弘景《刀劍錄》。
宋山陰雲林杜綰《石譜》有品石，建康府有石三塊，頗雄偉，有岩洞僉怪，色稍蒼翠，遍產竹木，茂鬱可觀。石罅中有六朝、唐、宋諸公刻字，謂之品石。又有螺子石，江寧府江水中有碎石，謂之螺子，凡有五色，大抵全如六合縣靈居岩及他處所產瑪瑙無異，紋理縈繞，石面望之透明可喜。
李後主常寶一研山，徑長尺餘，前聳三十六峰，皆大猶手指，左右別引兩坡陀，而中鑿為研。及國破，研流在士人家，為米元章所得。後米歸丹陽，與蘇氏易甘露寺並江地，地多古木，蓋晉、唐人故居，米起庵名曰「海嶽」。研歸蘇氏，不幾月索入禁中，後又在台州戴家。
海嶽《畫史》云：鍾峰白蓮居士，又稱鍾峰隱居，又稱鍾峰隱者，皆李重光畫自題號，意是鍾山隱居耳。每自畫必題曰：「鍾隱筆」，上著內殿圖書之印，及押用內合同集賢院黑印。有此印者，是與於文房物也。元章直以鍾隱為李後主如此。按劉道醇《五代名畫補遺花竹翎毛門》，神品二人，一曰鍾隱，字晦叔，天台人，少清悟，不嬰俗事，好肥遁自處。嘗卜居閑曠，結茅屋以養恬和之氣，好畫花竹禽鳥以自娛。凡舉筆寫像，必致精絕，尤喜畫鷂子、白頭翁、鶡鳥、班鳩，皆有生態，尤長草棘樹木。其畫在江南者悉為南唐李煜所有，煜親筆題署，及以偽璽印之，鍾隱之事明白如此，元章何遂沒其人耶！
鄧椿《畫繼》載：陶縝，不知何郡人。荊公有題所畫菜示德逢詩。所作花果，精緻可玩。周公謹《煙雲過眼錄》言，鎮江張萬戶所藏陶縝菜，諸色凡二十種，上題「金陵陶縝筆」。縝乃金陵人也。
豨薟草治風濕如神，里中人所習知也。至其能補元氣、強筋骨、長眉發、烏髭須、聰明耳目，則醫亦有未知者。得酒良，九月九日采者佳。張忠定公詠《進禦表》云：金棱銀線，素根紫荄，誰知至賤之中乃伏殊常之品。臣服百劑，耳目聰明，漸服滿千，須髭再黑。羅守一墜馬中風不語，十服即痊。僧知嚴七十，口眼斜，十服亦愈，其功效如此。
楊文公《談苑》記：江南後主患清暑閣前草生，徐鍇令以桂屑布磚縫，宿草盡死。謂《呂氏春秋》雲，桂枝之下無雜木。蓋桂枝味辛螫故也。
萬曆丁未冬，秦淮河儒學貢院之前，冰成花卉，其枝葉瓣朵無一不具，時以為創見之異，然前記已多有之。《酉陽雜俎》言：開成末，河陽黃魚池冰作花如纈。《夢溪筆談》言慶曆中，京師集禧觀渠中，冰紋皆成花果林木。又元豐末，秀州人家屋瓦上冰亦成花，每瓦一枝，正如畫家所為折枝，有大花似牡丹、芍藥者，細花如海棠、萱草者，皆有枝葉，氣象生動，雖巧筆不能為之。以紙拓之，無異石刻。又宋次道《春明退朝錄》：天聖中，青州盛冬濃霜，屋瓦皆成百花之狀。
沈存中在金陵，有饔人以一方石鎮肉，視之若有鐫刻，試取石洗濯，乃宋海陵王墓銘，謝朓撰並書。其字如鍾繇，極可愛。銘曰：「中樞誕聖，膺曆受命。於穆二祖，天臨海鏡。顯允世宗，溫文著性。三善有聲，四國無競。嗣德方衰，時唯介弟。景祚雲及，多難攸啟。載驟載獵，高辟代邸。庶辟欣欣，威儀濟濟。亦既負扆，言觀帝則。正位恭已，臨朝淵嘿。虔思寶締，負荷非克。敬順天人，高遜時德。西光已謝，東旭又良。龍纛夕儼，保挽晨鏘。風搖草色，日照松光。春秋非我，晚夜何長。」
胡恢，金陵人，博物強記，善篆隸，臧否人物。坐法失官十餘年，潦倒貧困，赴選集於京師。是時韓魏公當國，恢獻詩自達，有聯云：「建業關山千里遠，長安風雪一人寒。」魏公深憐之，令篆《太學石經》，因得復官，任華州推官而卒。篆石經是一大典故，而前記多不書。
宋愛愛，錢塘倡家女，姿體纖素豔發，不類人間人。泛舟西湖采荷香，為金陵少年張逞所調，遂相攜潛遁於京師。後逞為父捕歸，愛愛即閉戶蔬素三年，念逞之勤，感疾而死。蘇子美為作《愛愛集》，紀其事。
唐杜秋娘，金陵女子也，為浙西觀察使李錡妾。嘗為錡辭云：「勸君莫惜金縷衣，勸君須惜少年時。有花堪折君須折，莫待花殘空折枝。」錡反，被籍入宮。後隨皇子漳王。王有罪廢，秋娘放歸故里。杜牧之《樊川集》云：過金陵，感其窮且老，為之賦詩，五言長篇五十六韻。語多奇麗。
建康小史曹著見廬山夫人，夫人命女婉出，與著相見，女欣然，命婢瓊枝，令取琴出。婉撫琴而歌曰：「登廬山兮鬱嵯峨，晞陽風兮排紫霞。欣良運兮暢雲柯，升雲龍兮樂太和。」琴歌既畢，婉便回去。見《祖台誌怪》。
李後主手書金字《心經》一卷，賜其宮人喬氏。喬氏後入禁中，聞後主薨，自內庭出經舍相國寺西塔，以資薦。且自書於後雲「故李氏國主宮人喬氏」云云，字整潔而詞甚淒惋。其後江南僧持歸故國，置之天禧寺塔相輪中，寺後大火，相輪自火中墮落，而經不損，為金陵守王君玉所得。王卒，子孫不能保之，以歸寧鳳子儀家。
小說，伐江南，大將獲李後主寵姬，夜見燈輒閉目，雲「煙氣」，易以蠟炬，亦閉目，雲「煙氣愈甚」。曰：「然則宮中未嘗點燭邪？」曰：「宮中本閣每至夜則懸大寶珠，光照一室如日中。」右俱見王銍《默記》。
徐常侍鉉無子，其弟鍇有後，居金陵攝山前開茶肆，號徐十郎。有鉉、鍇誥敕甚多，有自江南入朝初授官誥，雲「歸明人偽銀青光祿大夫，守太子率更令」云云。如內史乃江南宰相也，銀青存其階官也。人第知金陵近日始有茶坊，不知宋時已有之矣。
靖難兵渡江後，吏部尚書張公紞自經於部之後堂，一妻、二妾、二子、六奴隸，相繼投池中死。此《革除錄》載而未備者，今第言侍中黃公觀夫人二女與臧獲俱投通濟橋死，而無有言張公者。大都靖難死事之家，不獨妻妾子女，即奴僕以義死其主者，不可勝數。昔人有言自歸附勸進外，人人皆荀息、豫讓矣。嗚呼，國初作人之化如此哉！
梁武帝三捨身於同泰，謝吳撰有《皇帝菩薩大捨記》。又嚴暠亦有《梁皇大捨記》。
祠部郎葛公所著《金陵梵剎志》四十餘卷，一時大小寺院亡不詳載，大都據見在者，詳其建置之始末。元、宋以前，微不能舉，文獻無徵，固宜爾也。因考唐僧清澈著《金陵寺塔記》三十六卷。又唐僧靈偳著《攝山棲霞寺記》一卷。二書皆亡，第名載於史志耳。此書若存，六帝之都，四百八十寺之盛，必更有可考據者。山川不改，遺跡莫稽，余嘗過太岡寺，睹其雕落，為詩弔之，落句：「可憐佛土還成壞，況復人間羅綺場。」寺在昭代猶爾，又何論千百年而上者哉！
嘗謂地方文獻，士大夫宜留意搜訪，至前代圖籍，尤當甄錄，即斷編缺簡，亦當以殘珪碎璧視之。金陵古稱都輦，乃自國朝以上，紀載何寥寥也。僅有《金陵新志》一書，南雍舊板尚在，然訛闕過半，亦復無他本可備校補者。景定《建康志》，聞禮部舊有藏本，近亦不知存亡。余念此，但見往記有關金陵者，輒紀載其名，為搜訪之地，二卷中曾紀古誌，近又考得數種，具疏如左：周處《風土記》三卷，梁元帝《丹陽尹傳》十卷，應詹《江南故事》三卷，徐鉉等《吳錄》二十卷，不知名《南唐書》十五卷，不知名《江南志》二十卷〈（十五卷者，疑是陸務觀書）〉，王顯《南唐烈祖開基志》十卷，徐鉉、湯悅《江南錄》十卷，陳彭年《江南別錄》四卷，龍袞《江南野史》二十卷，不知名《江南餘載》二卷，錢惟演《金陵遺事》三卷，不知名《金陵叛盟記》十卷，王豹《金陵樞要》一卷，曾洵《句曲山記》七卷，張情《茅山記》一卷，不知名《茅山新記》一卷，張隱龍《三茅山記》一卷〈（恐即張情）〉，朱存《金陵覽古詩》二卷，袁陟《金陵訪古詩》一卷，吳操《蔣子文傳》一卷，不知名《南朝宮苑記》一卷。其鄭文寶《南唐近事》、《江表志》，近已有板行者，二書所載，大概多同。
宋嘉定五年，黃度作晉元帝新廟於石頭東，兩廡設禮樂群英三十六人像，葉適為之記。按三十六人為：王公導，字茂弘；謝公安，字安石；劉公琨，字越石；祖公逖，字士雅；顧公榮，字彥先；賀公循，字彥先；紀公瞻，字思遠；鄧公攸，字伯道；周公訪，字士達；應公詹，字思遠；戴公淵，字若思；周公顗，字伯仁；司馬公承，字敬才；卞公壼，字望之；郗公鑒，字道徽；陶公侃，字士行；溫公嶠，字太真；庾公亮，字元規；劉公超，字世瑜；鍾公雅，字彥胄；桓公彝，字茂倫；陸公曄，字士光；孔公瑜，字敬康；孔公坦，字君平；何公充，字次道；蔡公謨，字道明；顏公含，字弘都；孫公綽，字興公；王公羲之，字逸少；王公述，字懷祖；王公彪之，字叔虎；王公坦之，字文度；桓公衝，字幼子；謝公石，字石奴；謝公玄，字幼度；陶公潛，字元亮。
教坊頓仁，曾於正德中隨駕至北京，工於音律，於《中原音韻》、《瓊林雅韻》，終年不去手，於開口閉口，與四聲陰陽字皆不誤。常云：南曲中如「雨歇梅花」，《呂蒙正》內「紅妝豔質」，《王祥》內「夏日炎炎」，《殺狗》內「千紅百翠」，此等謂之慢詞，教坊不隸。琵琶箏色，乃歌章色所肄習者。南京教坊歌章色久無人，此曲都不傳矣。何柘湖嘗令仁以《伯喈》一二曲教弦索，仁云：《伯喈》曲，某都唱得，但此等皆是後人依腔按字打將出來，正如善吹笛管者，聽人唱曲，依腔吹出，謂之唱調。然不按譜終不入律，況弦索九宮之曲，或用滾弦、花和、大和、釤弦，皆有定則，故新曲要度入亦易。若南九宮原不入調，間有之，祇是小令。苟大套數，既無定則可依，而以意彈出，如何得是？且笛管稍長短，其聲便可就板；弦索若多一彈或少一彈，則行板矣。其可率意為之哉！
王亮卿，徽州人，能詩。入試留都，聞查八十在上河，往訪之，相期於伎館，欲聽其琵琶。查曰：「妓人琵琶，吾一掃即四弦俱絕，須攜我串用者以往。」亮卿設酒於舊院楊家，楊家世以琵琶鳴。酒半，查取琵琶彈之，有一妓女占板，甫一二段，其家有瞽嫗最知音，連使人來言：「此官人琵琶，與尋常不同，汝占板俱不是。」半曲，使女子扶掖而出，問查來曆，查云：「我正陽鍾秀之弟子也。」嫗舊與秀之相與，與查相持而泣，留連不忍別。
友人張玄度，名振英，雋才也。為諸生有聲，神鮮標令，飄然人外。家四壁而書室內左圖右史，焚香掃地秩如也，研床筆格，楚楚皆有致。窗下雜植花卉杞菊，倚而嘯詠，自謂不減古人。興發輒復豪舉高歌，一引數十觴不惓。詩多谿刻，好林和靖、孫太初之為人，每摹而效之。字法李北海《雲麾將軍碑》，得其遒佚。後以酒成疾而卒。間於隙地種竹數十竿，因號苦竹君，蓋以張廌自況也。嘗與余唱和，見余《修褉閣稿》，標其佳句賞詠之，至今猶感其意。余嘗箴君韶年而詩好作苦語，乃未四十而沒，豈其兆邪？遺墨猶存，而清音靡嗣，悲夫！
吳桓王時，金陵雨五穀於貧民家，富者則不雨。
吳孫皓天紀中，建康有鬼目菜生黃狗家，又有蕒菜生吳平家，按圖以為瑞，封狗侍芝郎，平為平慮郎，皆銀印青綬。晉泰始後，中國相尚用胡床、貊盤，及為羌煮貊灸。
王曇首家世居馬糞里，世號「馬糞諸王」。
晉時有徐景於宣陽門外得一錦䙞，至家開視，有蟲如蟬，五色，後兩足各綴一五銖錢。王僧辨嘗為荊南，得橘一蒂三十子，以獻梁元帝。宋大明五年，廣郡獻白孔雀，以為中瑞。
宋世納後，納采、問名、納吉、請期迎，皆用白雁、白羊各一頭，酒米各十二斛。納徵諸物外有虎皮二枚。泰始中，又議加豹、熊羆皮各二枚。
宋、齊間，扶南等國獻赤白鸚鵡者凡四五。又有青蟲，不知何物。泰始二年、六年，獻四眼龜、六眼龜、八眼龜。宋孝武大明三年，廣州獻三角水牛。七年，永平郡獻三角羊。
宋元嘉中有嘉禾，一莖九穗。宋元嘉中，華林園中荷花二花一蒂者，凡六七見。王獻之嘗寫晉元帝廟祝文版，墨入木八分。
王濬伐吳，戰艦長二百四十步，上起走馬樓。舟船之盛，自古莫比。
晉元帝大興初，有女人陰在腹上，當齊下，性淫而不產。
義熙中，豫章人有兩陽道，重累而生。
卞壼死蘇峻之難，後盜發其墓，見壺鬢髮蒼白，面色如生，兩手皆拳，甲穿於手背。
謝靈運有逸才，每出入，自扶接者常數人。民間謠曰：「四人挈衣裾，三人捉坐席。」
張僧繇於金陵安樂寺畫四龍不點睛。人問之，答曰：「點則飛去。」人以為虛誕，固請點之，頃刻震霆，二龍乘雲騰上，其二不點者猶在。
宋元嘉中，民間婦人結髮者，三分髮，抽其鬟直向上，謂之「飛天紒」。
梁武帝酷好佛法，性多含恕，敕天下貢獻綾羅錦綺不令織鳥獸之形，恐裁剪之時，有傷生物之意也。
宋明帝借張永南苑三百年，敕雲期畢便申。
齊永明九年，秣陵安明寺有古樹，伐以為薪，木自然有「法大德」三字。
齊王奐二子融、琛，同時殷夫人四月二日孿生，又以四月二日同刑於都市。
宋明帝嗜鱁鮧，以蜜漬之，一頓食數盂。鱁鮧乃烏賊魚腸也。又啖肥豬肉至二百臠。
宋元嘉中，吳興東遷孟慧度婢蠻與狗通好，如夫妻彌年。又明帝初，有狗與女人交，三日不分離。
沈約家藏書十二萬卷，然心僻惡，聞人一善，如萬箭攢心。
沈約謝始安王賜茯苓一枚，重十二斤八兩，有啟。
梁武帝於鍾山造一佛像，長一丈長尺，每量輒餘二尺，遞量之至二丈七尺，而望之高大如初。
姚泓將妻子降於劉裕，裕斬之於建康市，百里之內，草皆焦而死。
唐小說載泓遁去得仙，與衡山僧語。
顏含兄畿，服藥過多遂死，已而復生，終歲偃臥。有須以夢托之，含棄官侍兄疾十三年。
郗超有曠世之度，每有寒素後進，力引拔之。超死日，為作誄者四千餘人。
周興嗣為梁散騎常侍，聰明多才思。武帝出千言無章句，令嗣次之，因成千字文。歸而兩目俱喪，及死，開視之，心如掬燥泥〈（此出《獨異志》，與劉賓客《嘉語》不同）〉。
宋前廢帝母太后病危篤，呼之不肯往，曰：「病人間多鬼，可畏，那可往！」
東昏為潘妃造殿，未施梁桷，便於地畫之，但求宏麗，不知精密。工匠自夜迨曉，猶不副速，剔取諸寺佛殿藻井、仙人、騎獸以充足之，山石皆塗以采色。當暑種樹，朝種夕死，死而復種，卒無一生。
梁元帝徐妃無寵，帝眇一目。帝間至妃所，妃預作半面妝待之。
東昏因潘妃所生女百日而亡，身服斬衰，蔬膳積旬。左右直長奄豎王寶孫諸人共營餚羞，云為天子解菜。
東昏於閱武堂置市賣酒，潘妃為市令，東昏小有過失，妃輒笞決之。因敕虎賁威儀，不得進大荊子實中荻。
齊鬱林王侍祖武帝疾，比危篤，私與妃何氏書，中央作一大「喜」字，又作三十六小「喜」字繞之。宋明帝多忌諱，以「騧」字似「禍」字，敕改為馬邊「𩢍」。
宋前廢帝為山陰公主立面首，左右三十人。
齊鬱林王即位。每見錢曰：「我昔思汝，一個不得，今日得用汝未！」鬱林與諸不逞群小諸寶器，以相擊剖，破碎之以為笑樂。齊武帝時有小史姓皇名太子，帝易名為犬子。
東昏永元元年七月，淮水變赤如血。永元三年七月，龍鬥於建康，淮水激五里。
齊明帝崩，太中大夫羊闡入臨，無發，號慟俯仰，幘遂脫地，帝輟哭大笑。東昏置射雉場二百十六處。
東昏有筋力，牽弓至三斛五斗，白虎幢七丈五尺齒上擔之，折齒不倦。
東昏每出，不欲人見之，驅斥百姓，唯置空宅，縣幔為高障，置人防守，謂之「屏除」。
魏興太守王敬賓新死未斂，家人被驅不得留視，及家人還，鼠食兩眼都盡。
東昏侯潘妃琥珀釧，直一百七十萬。梁臨川王寵姬江無畏寶屟，直千萬。
東昏於諸樓閣壁上畫男女私褻之像。按前此有漢廣川王海陽，坐畫屋為男女裸交接，置酒請諸父姊妹飲，令仰視畫，及它罪廢。
中大通元年，太清元年，帝兩幸同泰寺，捨身為奴。群臣以錢一億萬，奉贖皇帝菩薩，僧眾默許。
陳高祖永定二年五月辛酉，幸大莊嚴寺捨身，群臣表請還宮。
梁武末年，都下用錢，每陌皆除其九。元帝江陵每陌又除六文。時以為陽九百六之占。太建十四年陳後主即位，江水色赤如血。
隋文帝問監者陳叔寶所嗜，對曰：「嗜驢肉。」問飲酒多少，對曰：「與其子弟日飲一石。」
宋吳郡婦人韓蘭英有文辭，孝武時獻《中興賦》，被賞入宮。明帝用為宮中職僚，齊武帝以為博士，教六宮書學，呼為韓公。沈約《宋書·樂志》，凡「歌」字皆作「哥」字。
晉納後六禮之文，皆稱皇帝諮，後家稱糞土臣某頓首稽首再拜以答。又宋時刺史二千石，拜詔書除辭關板，文雲某官糞土臣某甲。
梁武帝丁貴人，生有赤痣，在左臂，又體多疣子。及帝鎮樊城納之，並失所在。
元帝徐妃時有賀徽者美色，妃要之於普賢尼寺，書白角枕為詩相贈答。
陳宣武章後美容儀，手爪長五寸，色並紅白，每有期功之服，則一爪先折。
宣帝柳後身長七尺二寸，手垂過膝。
後主張貴妃髮長七尺，鬒黑如漆，其光可鑒。
宋文帝即位後，皇后生元兇劭。自前代惟殷帝乙踐祚，正妃生紂，至劭，二人而已。
宋前廢帝號明帝為「豬王」，建安王休仁為「殺王」，山陽王休祐為「賊王」，東海王禕為「驢王」。
宣陽門，民間謂之「白門」。宋明帝甚諱之，江謐常誤犯，帝變色曰：「白汝家門！」
宋明帝奢費過度，每所造製，必為正御三十，副御、次副又各三十，須一物輒造九十枚。
宋孝武至殷貴妃墓，謂劉德願曰：「卿哭貴妃若悲，當加厚賞。」德願應聲便號慟，撫膺擗踴，涕泗交流。上甚悅，以為豫州刺史。侯景篡位，令飾朱雀門。有白頭烏萬計集於門樓。
徐聿之為元兇所害，子孝嗣在孕，母年少欲更行，不願有子。自床投地者亡算，又以搗衣杵舂其腰，並服墮胎藥，胎更堅。及生，故小字遺奴。
晉納後六禮，版長尺二寸，以應十二月；博四寸，以象四時；厚八分，以應八節，皆真書。後家答蟁腳書之。
魏太武攻盱眙，臧質為將軍北救。太武就質求酒，質封溲便與之。王融自撰其文章，以一官為一集。
王偃尚宋武帝女吳興公主，常裸偃縛諸庭樹，時天夜雪，噤凍久之，偃兄恢排閣詬主，乃免。
何澗為文惠太子作《楊畔歌》，辭甚側麗。歌曲即《楊叛兒》，一作《楊婆兒》。齊高帝好水引餅，何偃嘗供上焉。
東昏潘玉兒有國色。齊亡，軍主田安啟梁武帝求為婦。玉兒泣曰：「昔者見遇時主，今豈下匹非類！死而後已，義不受辱。」既見縊，絜美如生，輿出，尉吏俱行非禮。
陳後主宮娃七寶束帶，至宋猶在潤州蘇氏家。
沈約腰有紫痣。
徐陵目有青精。
江泌衣敝虱多，綿裹置壁上，恐虱饑死，乃復置衣中。數日間，終身無復虱。
張嘉貞嘗於貴人家見梁昭明太子脛骨，微紅而潤澤。〈（此出《尚書故實》。又賓客《嘉話》作劉夢得。）〉
江寧縣寺有晉長明燈，歲久，火色變青而不熱。隋文帝平陳，已訝其古，至唐猶在。
南唐烈祖稅嚴。嘗旱，伶人申漸高侍側，祖曰：「聞四郊乃多雨。」漸高遽曰：「雨懼抽稅，不敢入城。」
元宗母宋太后一日失去，不知所在。數日後訪得之，在方山寶華宮。
後主佞佛禮拜，額生疣贅，行坐手常結印。為僧寺手削廁籌，於面上試之。
韓熙載家多妓樂，後主密令顧閎中就其會客時寫之，為《韓熙載夜宴圖》，圖中有賓客調其姬人者。《煙雲過眼錄》又有周文矩圖此事。
南唐一詩僧賦中秋月，雲「此夜一輪滿」，至來秋方得下句，雲「清光何處無」。喜躍，半夜起，撞寺鍾，城人盡驚。後主擒而訊之，具道其事，得釋。
南唐元溧文桑樹中生一木人，長六寸，如僧狀，右袒左跪，衣裓皆備，其色如純漆可鑒，謂之須菩提。
漢成帝永始元年，河南街郵樗樹生枝如人。哀帝建平三年，汝南有樹生枝如人。靈帝熹平中亦兩見。
烈祖受禪，舊唐有某禦廚者來金陵。於是宴設有中朝承平遺風，長食有鷺鷥餅、天喜餅、駞蹄餤、春分餤、蜜雲餅、鐺糟炙、瓏璁餤、紅頭簽、五色餛飩、子母饅䬦。馮權給使元宗於太子官，元宗常曰：「我富貴之日，為爾置銀靴焉。」保大中賜權銀三十斤，以代銀靴。權遂命工鍛靴穿焉。
南唐陳繼善自江寧尹拜少傅致仕。自荷鋤理小國成畦，以真珠百千餘顆，若種蔬狀，布土壤間，記顆俯拾，周而復始，以此為樂。
盧郢姊為徐鉉婦，鉉嘗受後主命撰文，累日未就。郢曰：「當試為君抒思。」適庭下有石，千夫不得舉，郢戲取弄之，有頃，索酒頓飲數升，復弄如初。忽顧筆吏，口占使書，不易一字，鉉服其工。
後主大周后創為高髻纖裳，及首翹鬢朵之妝，人皆效之。
孫忌，一名晟，口吃，初與人接，不能道寒暄。坐定，辭辯鋒起。
後主大周后，元宗嘗因其上壽，賜以燒槽琵琶，後將卒，以此並玉臂釧留別後主。後主以後生平所愛金屑檀槽琵琶附葬。
後主為小周后於花間作亭，窮極雕鏤，而狹迫僅容二人，與後同處其中。
後主時，僧尼犯淫者，有司請追還俗。後主曰：「僧尼犯淫，使其冠笄，乃是遂其所欲，姑令禮佛自阡。」
沈存中曾於建康見發六朝墓，得玉臂釵，兩頭施宛轉，可以屈伸令圓，僅於元縫為九龍繞之，功侔鬼神。
王荊公乘驢入鍾山，時與路傍村媼語。一日，媼以麻線數縷詒荊公曰：「煩相公歸與相婆。」
秦檜當國，有執政出守建康，為諂媚，每發書必寫百幅，擇而用之。
余嘗至大報恩寺，登三藏殿後階，有小塔，雲是唐玄奘葬處。私臆謂三藏自在長安慈恩，以何因緣，復過江表？乃考晉隆安中，延致鳩摩羅什施寺賜額法王，尊為三藏國師，寺名白塔，後並入報恩。疑此是三藏舊塔院，誤認為唐之玄奘耳。頃檢《金陵新志》云：白塔在寺東，即葬唐三藏大遍覺玄奘大法師頂骨之所，金陵僧可政宋端拱元年得於長安終南山紫閣寺，俗名白塔。於是始灼然知為唐之三藏。惜所謂塔記，無從可考，《梵剎志》亦兩存其說而未詳。且既雲石塔唐時建，又雲宋天禧寺僧可政云云，恐誤。
長干寺舊有阿育王塔。梁大同三年，高祖改造，出舊塔下舍利及爪髮，發青紺色，眾僧以手伸之，隨手長短，放之則屈為蠡形。始吳時有尼居此地，為小精舍，孫綝尋毀除之，塔亦同泯。吳平後，諸道人復於舊處建立焉。中宗渡江，更修飾之。至簡文咸安中，使沙門安法師程造小塔，未及成而亡。弟子僧顯繼而修之，至孝武太元九年上金相輪及承露。其後西河離石縣有胡人劉薩何遇疾暴亡，而心下猶暖，不敢便殯，經七日更蘇，說云：有兩吏見錄至十八地獄，隨報重輕，受諸苦毒。見觀世音語云：「汝緣未盡，若得活，可作沙門。洛下、齊城、丹陽、會稽並有阿育王塔，可往禮拜，則不復地獄。」因此出家遊行禮塔，至丹陽，未知塔處，乃登越城，望見長干裏有異氣色，因就禮拜，果見阿育王塔所放光明。由是定知有舍利，乃集眾掘之，入一丈，得三石碑，中一碑有鐵函，函中有銀函，銀函中有金函，盛三舍利及爪發各一枚，長數尺。即遷舍利近北，對簡文所造塔，建一層塔。十六年，沙門僧尚加為三層，即梁高祖所開者也。至南唐時，廢寺為營廬。久之，舍利數表見感應。祥符中僧可政狀其跡，並感應舍利投進，有詔復為寺，即其表見之地建塔，賜號聖感舍利塔。天禧元年，改名天禧寺。元至順初，賜金修塔，塔完之日，天花如雨，祥光如練滿空者數日。國朝永樂中，即其地重建大報恩寺，塔高九層，純用琉璃為之，其工麗，甲古今佛剎矣。第不知塔中舍利仍是阿育王塔中所函否？舊曾以問寺僧，無能詳者。
《實錄》：晉咸和中，丹陽尹高悝行至張侯稿，見浦中五色光長數尺，令人於光處掊視之，得金像，未有光趺，乃下車載像還。至長干巷首，牛不肯進，乃令御人任牛所之，牛徑牽車至寺，因留像付寺僧。每至中夜，常放光明，又聞空中有金石響。經一載，捕魚人張係世於海口，忽見銅花趺浮出水上，取送縣，縣以送台，乃施像足，宛然合會。簡文咸安元年，交州合浦人董宗之採珠投水，於底得佛光豔，交州押送台，以施像，又合會焉。曆三十年，光趺始具。隋文帝徙入長安。
《金陵新志》：長干是秣陵縣東里巷名。江東謂山壟之間曰「干」。建康南五里有山岡，其間平地，庶民雜居，有大長干、小長干、東長干，竝是地名。小長干在瓦官寺南，巷西頭出大江，梁初起長干寺。按是時瓦官寺在淮水南城外，不與長干隔。而今日賽工橋西即是江水流處。其後洲渚漸生，江去長干遂遠，而楊吳築城圍淮水於內，瓦官遂在城中，城之外別開今壕，而長干隔遠不相屬矣。
外舅少冶公嘗手批《李乾鱗集》唯七言律耳。言其詩律細而調高，然似吳中新起富翁，局體止是華俊精緻，若杜工部便如累世老財主，家中百物具足，即陳朽間錯，愈見其為富有也。又曰：弇州好用古之奇字、奇句，湊合一處，詩文皆然，終不似古之大家，滔滔莾々，無意為奇而卒亦未嘗不奇者。平日論文章之達者，獨首推王文成公，曰：能道其胸中所欲言，婉折暢快，是國朝第一人。
曩侍吾師蛟門先生，問餘五城云何？倉猝對以東晉所築，今有五城渡是。後讀前志，知唐韓滉又築石頭五城。自京口至土山，修塢壁，起建業抵京峴，是有二五城矣。因悉考金陵前代城郭，一古越城，一名范蠡城，蠡所築，在長干裏，俗呼為越臺。一楚金陵邑城，楚威王置，在石頭清涼寺，西南開二門，東一門。吳石頭城，大帝因舊城修理，一名石首城。吳丹陽郡城，晉加築，在長樂橋東一里，今桐樹灣處。吳至六朝古都城，吳大帝所築，周回二十里一十九步，在淮水北五里，晉過江不改其舊，宋、齊、梁、陳因之。臺城，一句苑城，本吳後苑城，晉成帝咸和中新宮成，名建康宮，即世所謂臺城也，在青溪西東府城。晉安帝義熙十年冬，城東府，在青溪東，南臨淮水。西州城即古揚州城，晉永嘉中置，西則冶城，東則運瀆，俱在今下街口西等處。冶城即在今之朝天宮也。琅邪城在江乘南岸。金陵鄉金城，吳築，後主寶鼎元年置，亦在上元金陵鄉。秣陵城在小長干巷內。建鄴城，淮水北，吳冶城東。蔣州城，隋置於石城。檀城，在清風鄉謝玄別墅，宋屬檀道濟，故名。白下城，在江乘之白石壘靖安鎮，唐罷金陵縣築此城，因名。貞觀七年，廢東宮城，宋元嘉中，修永安宮為東宮城，在臺城東門外。金陵府城，隋大業六年置。湖熟城，古縣名，宋元嘉中，徙越城流人於此，在今湖熟鎮。白馬城在江寧縣三十里。梁同夏縣城，在上元縣長樂鄉。臨沂城，晉僑置，在今上元之白常村。懷德縣城，晉置，後改曰費縣，在古宮城西北耆闍寺西，今鼓樓之西是其地。
歐邏巴國人利瑪竇者，言畫有凹凸之法，今世無解此者。《建康實錄》言：一乘寺寺門遍畫凹凸花，代稱張僧繇手跡，其花乃天竺遺法，朱及青綠所成，遠望眼暈如凹凸，就視即平，世咸異之，名凹凸寺。乃知古來西域自有此畫法，而僧繇已先得之，故知讀書不可不博也。
金陵艾宣，工畫花竹翎毛，孤標雅致，別是風規，敗草荒榛，尤長野趣。東坡跋其畫云：「宣畫花竹翎毛為近歲之冠，既老，筆尤奇。今尚在，然眼昏不能復運筆矣。」昇州曆昭慶工佛像，尤長於觀音。句容郝澄，以丹青自樂。周文矩能畫鬼神、冕服、車器、人物，昇元中命圖南莊，最為精絕。江寧沙門巨然畫煙嵐晚景，當時稱絕。建康蔡潤善畫舟船及江湖水勢。曹仲元工畫佛道鬼神。竺夢松工畫人物女子、宮殿樓閣。顧德謙工畫人物。劉道士工畫佛道鬼神。此圖畫《見聞志》所紀，在《金陵新誌摭遺卷》中。南唐又有王齊翰工畫羅漢，而《志》不之載。
宋趙定母，金陵人，多通詩書，常聚生徒數十人，張帷講說。儒碩登門質疑，必引與之坐，開發奧義，咸出意表。景德二年，子定登第，授海陵從事，訓曰：「無飾虛以沽名，無事佞以奉上。處內在盡禮，居外則活民。」見石徂徠《賢惠錄》。按此母亦曹大家、宋宣文之流亞也，而乃堙滅不甚著稱，豈非詞采不彰，不獲與李易安、朱淑真輩揚芬藝苑，惜哉！
金陵六代文獻之淵藪，自唐曆五季、宋、元，名人魁士，代不乏賢。金石之章，固當不可勝記。乃今余所目見，僅吳《天璽碑》，《重刻嶧山碑》，攝山《江總持碑》，唐《高正臣書碑》，祈澤寺宋《紹興碑》耳。改革之際，為人焚毀。橋基柱礎，何但魏經。礪角磨刀，寧唯漢寢。以不刊之遐貫，與寒煙野草共銷滅於三山二水之間。固有識者之深悲，而無名公所竊笑也。臧晉叔恆言：「六朝碑版，街心巨石皆是。」雖係謔言，實有斯理。暇日尋檢舊誌，擇其文字之尤宜存者誌之，為慕古者動遐想焉。
《南嶽碑》，七十七字〈（湛尚書門人重勒，在臨淮侯園中）〉。《秦始皇帝東遊頌德碑》。秦《泰山碑》。秦《嶧山碑》〈（二碑在府學）〉。
吳後主紀功三段石碑，一曰《天發神讖碑》，一曰《天璽碑》〈（華覈作。《皇象書瑣事》又定為蘇建。今在府學尊經閣下）〉。攝山《棲霞寺碑》〈（梁元帝作）〉。
鍾山《飛流寺碑銘》〈（梁元帝作）〉。《晉元帝廟碑》〈（宋葉適撰）〉。《開善寺碑銘》〈（梁王筠作）〉。《卞公忠烈廟碑》〈（宋胡銓撰）〉。
《長干寺眾食碑》〈（陳徐陵撰）〉。
《維摩居士像碑》〈（晉顧長康畫，重刻在元戒壇寺。蘇魏公有像記，見《金陵新志》）〉。瓦官寺《維摩詰畫像碑》〈（唐元黃之文）〉。
王羲之《蘭亭記》〈（留守晁謙之以家本刻於綢書閣三段石後壁間）〉。齊《海陵王墓誌》〈（宋謝朓撰並書）〉。《棲霞寺新路記》〈（徐陵作）〉。梁《開善寺法師碑》〈（蕭挹書）〉。
梁《忠武王碑》〈（徐勉造，貝義淵書，在上元縣黃城村）〉。梁《康王碑》〈（劉孝綽文，貝義淵書，上元清風鄉甘家巷）〉。
陳《景陽宮井闌刻銘》〈（一隋開皇中分書，或雲煬帝所作。一唐開元中江寧丞王震分書。一太和中篆書）〉。
攝山《棲霞寺碑文》並《銘》〈（江總持撰，京兆韋霈書。今重刻存）〉。《大莊嚴寺碑》〈（梁江總撰）〉。
《顏氏大宗碑》〈（二碑顏真卿書，在上元金陵鄉。乾道中，移入府學，其碑座尚存，故地猶名顏碑衝）〉。顏魯公《放生池碑》。
唐《明徵君碑》〈（高宗御製，侍相王書，高正臣書，王知敬篆，額今存）〉。《莊嚴寺僧旻法師碑》〈（梁元帝作）〉。《草堂寺約法師碑》〈（梁王筠作）〉。
《佛窟寺碑》〈（孫忌撰，在牛首）〉。蔣莊《武帝廟碑》〈（徐鉉文）〉。方山《上定林寺碑》〈（元虞集文）〉。
《李太白讚寶公畫像》〈（吳道子畫，李太白讚，顏真卿書，趙子昂又書《十二時歌》）〉。《福興寺碑》〈（尚書許謀文，張從申書）〉。南唐《玉龍堂玄元像記》〈（徐鍇文，在石城）〉。
《李順公碑》〈（高越書，在西門外石子岡下）〉。南唐《追封慶王碑》〈（在城南婁湖橋，韓熙載作，徐鉉篆額）〉。《德慶堂題榜》〈（李後主書，宋僧曇月刻石，在清涼寺）〉。
《寶華宮碑》〈（南唐行書，八品方山）〉。宋仁宗《飛白書》〈（乾道八年，留守洪遵刻之華藏寺）〉。高宗《孝經》〈（晁謙之刻石郡學）〉。祈澤寺宋紹興《祈雨碑》。
高座寺《雨花臺記》〈（宋馬光祖文並書）〉。南唐宋齊丘《鳳凰臺詩》〈（石在臺上）〉。
《明道先生祠記》三〈（宋朱熹、遊九言、真德秀文，馬光祖跋）〉。《忠襄楊公祠堂記》〈（宋魏了翁作）〉。《八功德水記》〈（宋梅摯作）〉。《本業寺記》〈（南唐僧契撫作，東山任德筠書）〉。
《定林寺記》〈（朱舜庸文，秦鑄書）〉。《道光泉記》〈（王安國作）〉。王介甫、平甫《此君亭竹詩》〈（在今府學中，石已斷碎）〉。張文潛書太白《鳳皇臺詩》〈（馬光祖書跋，倪垕刻石臺上）〉。
蘇子瞻書《漁家傲詞》〈（送王勝之，在白鷺亭）〉。《江寧府涼館記》〈（宋呂升卿建，元時敏記，米芾書）〉。《金陵雜詠》〈（黃履詩，溧水尉周沔書，刻江寧府治）〉。
《子隱堂記》〈（梅摯作）〉。《東冶亭記》〈（梅摯作）〉。《高齋記》〈（胡宿作）〉。《二水亭記》〈（史正誌作）〉。
新亭記〈（史正誌作）〉。開善寺《修誌公堂石柱記》〈（唐李顧行作）〉。《義井記》〈（李迪作）〉。《太平興國寺碑》〈（元虞集作）〉。
《崇禧萬壽寺碑》〈（元趙世延作）〉。
《龍翔集慶寺碑》〈（虞集文）〉。
李後主在圍中猶作長短句，未就而城破。其詞云：「櫻桃落盡春歸去，蝶翻金粉雙飛。子規啼月小樓西，曲闌珠箔，惆悵卷金泥。門巷寂寥人去後，望殘煙，柳低迷。」嘗見殘稿，點染晦昧，心方危窘，意不在書耳。此出《西清詩話》。當時江南被圍，自開寶七年十一月至八年十一月二十七日城破。宋祖令呂龜祥詣金陵，籍煜圖書赴闕下，得六萬餘卷，其為後主與黃保儀聚焚者，又不知幾許也。後主之好文如此，故非庸主。其詞是《臨江仙》調，淒婉有致。
弇州《遊金陵諸園序》謂：李方叔記洛陽名園十有九。若金陵中山王諸邸所見，大小凡十。若最大而雄爽者，有六錦衣之東園，清遠者有四錦衣之西園。次大而奇瑰者，則四錦衣之麗宅東園，華整者魏公之麗宅西園。次小而靚者，魏公之南園，與三錦衣之北園，度必遠勝洛中。蓋洛中有水、有竹、有花、有檜柏，而無石。方叔《記》中不稱有壘石為峰嶺者可推。已所記諸園凡有十六：一曰東園，《記》稱近聚寶門，稍遠，園在武定橋東城下，西與教坊司鄰，今廢圮。二曰西園，在城南新橋西，驍騎倉南，《記》稱鳳臺園，誤，其隔弄者乃鳳臺園也。今再易主，屬桐城吳中丞。三曰鳳臺園，《記》止稱鳳皇臺，此中舊有一巨石，為陳廷尉載去，今廢為上瓦官寺。四曰魏公南園，本徐八公子所創，後轉入魏公，在府第對門。五曰魏公西園，在賜第之右，多石而偉麗，為諸園之冠。六曰四錦衣東園，在東大功坊下。七曰萬竹園，在城西隅，地大，皆種竹，今為王計部、張太守、許鴻臚分有之。八曰三錦衣北園，在府第東弄之東。九曰金盤李園，在卞忠貞廟西，今廢圮。十曰九公子家園，在府第對門。十一曰莫愁湖園，在三山門外莫愁湖南，今圮。以上皆中山王諸邸所有也。十二曰同春園，齊王孫所創，在南門內沙窩小巷，今為它人分據。十三曰武定侯竹園，在竹橋西，漢府之後。十四曰市隱園，在武定橋油坊巷，即姚元白所創者。今南半為元白孫憲副允初拓而大之，北半為故侍御何仲雅，改名足園矣。十五曰武氏園，在南門內小巷內，《記》稱武憲副之第，非，乃憲副之叔名易者。今數更主。十六曰王貢土杞園，在聚寶門外小市西之弄中，其門北俯城壕，貢士官縣令。當弇州官南都時，諸園如顧司寇之息園，武憲副之宅傍園，齊王孫似碧之烏龍潭園皆可遊可紀，而未之及也。
古園苑之在誌者：華林園，本吳宮苑，晉及陳皆名華林，在臺城。樂遊苑，在覆舟山南，宋元嘉中，以其地為北苑，後改今名。顏延之有《三月禊飲詩序》。上林苑，在雞籠山東歸善寺後，宋初，築於玄武湖北，孝武立名西苑，梁改名上林。博望苑，在城東七里，齊文惠太子所立。沈約《郊居賦》云：「睇東巘以流目，心淒愴而不怡。昔儲皇之舊苑，實博望之餘基。」謝玄暉詩：「魚戲新荷動，鳥散餘花落。」即此。婁湖苑，齊武帝築青溪後宮，作婁湖苑。青林苑，在籬門亭北。靈丘苑，齊武帝立，在新林界。方山苑，在方山側，齊武帝立。江潭苑，在新林路西，梁大同初立。西園，晉安帝元興三年，桓玄築於冶城。芳林苑，一名桃花園，一名芳林園，齊高帝舊宅，在古湘宮寺前。芳樂苑，齊東昏即臺城閱武堂為芳樂苑，在今覆舟山前小教場地。建興苑，梁立於秣陵裏，在秦淮南岸。玄圃，齊文惠太子立，在臺城北。南苑，宋有之，在瓦官寺東北。桂林苑，《南朝宮苑記》在落星山之陽。東籬門園，梁何點所寓，內有卞忠貞塚，即今冶城西地，一雲即烏榜村。南唐北苑，徐鉉有《北苑侍宴賦序》，云：「望蔣嶠之嶔，祝為聖壽；泛潮溝之清淺，流作恩波。」在城北。金波園，南唐，未詳其處。烏衣園，在烏衣巷之東，王、謝故居，一堂扁曰「來燕」。馬光祖新之，堂後植桂，亭曰「萬玉香中，梅花彌望」，堂曰「百花頭上」。其餘亭館皆佳。東園在東冶亭側。沈約郊園，在鍾山下，約《憩郊園和約法師堂詩》云：「郭外三十畝，欲以貿朝饘。繁蔬既綺布，密果亦星懸。」謝朓有《和沈祭酒行園詩》。沈慶之園，在婁湖。柳元景菜園，在秦淮南。陸靜修茱萸園，在鍾山。半山園，在報寧寺，王半山詩：「今年鍾山南，隨分作園囿。」又云：「孫陵曲街，去吾園數百尺。」繡春園，宋高定子記舊社壇東。行宮養種園，在宋江寧府東城外，馬光祖修。按古園苑多屬官家遊幸之所，士大夫所居，自二沈、柳、王而外，未甚有灼然可紀者也。然亦豈能如洛陽之諸園，與夫金谷、午橋、平泉爭盛哉？國初以稽古定製，約飭文武官員家不得多占隙地，妨民居住。又不得於宅內穿池養魚，傷泄地氣。故其時大家鮮有為園囿者，即弇州所紀諸園，大抵皆正、嘉以來所創也。
南都徭役繁重，所以困吾百姓者多矣。近年當事者加意鏟除，始稍有甦息之望。向有議裁寄莊戶之兼並，禁質鋪之罔利，與搜富戶之非法者，其說固亦有見第。余嘗聞姚太守敘卿之言曰：「均賦者，不宜苛摘寄莊戶，寄莊戶乃無田者之父母也。令寄莊戶冒役太重，勢必不肯多置田，彼小民之無立錐者，安所倚命乎？寄莊戶以田一畝予佃戶種，必以牛與車予之，又以房居之。計一歲所入，畝之中上者可收穀二石，以其半輸之田主，而佃戶已得一畝之入矣。是寄莊戶不惟無害於民，且有利於民，即田連阡陌，其仰給者不啻眾也，何以尤其兼並也。」方司徒采山之言曰：「質鋪未可議逐也，小民旦夕有緩急，上既不能賚之，其鄰里鄉黨能助一臂力者，幾何人哉！當僒迫之中，隨其家之所有，抱而趣質焉，可以立辦，可以亡求人。則質鋪者窮民之筦庫也，可無議逐矣。」王太守元簡之言曰：「往日海中丞在吳中，貧民有告富家者，必嚴法處之。一時刁訐四起，富戶之破亡者甚眾，此大非。是邑有富民，小戶依以衣食者必夥，時值水旱，勸借賑貸，須此輩以濟緩急。雖一村有一富者，近村田房不免多為所有，然必是貧者方賣，賣於他人與賣於富家一也。且富家自非豪惡閔不畏法者，豈必盡謀占而計取之。假令摧剝富民，富者必貧，闔百千萬室而皆赤貧，豈能長保。」三先生之言，皆深思遠慮，與浮見者不同，因表而出之，以諗於當事者。
嘉靖庚子科第八十三名舉人顏芳，其硃卷已為房考抹擲案下矣，倏而又在案上，再擲去，已又復雜於所取卷中。房考心訝之，因再擲於地，假寐榻上俟之，則群鼠共抱，自地而置諸案也，因取以中式。出棘後，詢芳曰：「爾家必有陰德，不然何以鼠為拖卷若此？」芳對曰：「不省有何陰德，第三世以來戒不畜貓耳。」余嘗舉此似客，客因笑曰：「物莫小於蟻，宋公序一為橋，而領取狀元宰相。又莫賤於鼠，顏嗣桂三世不畜貓，而芥拾舉人。勿以善小而不為，豈不信哉！」又進而求之，狀元、宰相，人世之極榮也，若何僅為南柯郡中報功之典。保穿墉之牙，而受報於場屋，天之於鼠子何若是重也。萬物並育而不相害也，其亦可恍然而悟也夫。
前輩酒德之美，使人慾傾家釀者，無過石城先生。先生飲可二斗許，年至八十，與客飲，終日笑語，獻酬交錯，玉山乍頹，金波猶寫，真盛德士也。其次莫如方伯王與竹公，公名橋，舉萬曆甲戌進士，飲差逾石城先生。對客以大尊置坐側，計壺命侍者溫而進之，盡其所有而罷，而飲啖猶不輟，竟日陶然。嘗至一中貴所，以十大碗一百小杯進，公徐飲畢，毛醄策馬而歸。公七十時，余有詩祝之曰：「遺風自許從先進，古道真堪式後生。胸次幾曾忘坦蕩，口端終不掛譏評。」皆實錄也。
少冶先生嘗批點《杜律虞注》，今止記其二條：「三分割據紆籌策，萬里雲霄一羽毛。」法云：「鼎足之功，不可謂不大，自孔明視之，直一羽毛耳。霍光知此，安能赤宗。」又「蜀主窺吳幸三峽」，注云：「『窺』字不妥，『征』字事體又太大」，後見《澹園筆乘》解前二語，正與此同。
工部尚書丁敬宇公為余言：估修奉先殿，入殿中瞻望，殿所祀者六室：一為德祖，二為懿祖，三為熙祖，四為仁祖，五為太祖高皇帝、孝慈高皇后，六為仁孝皇后。顓祀仁孝，蓋以成祖在御日，未定都北京，故祀於南太廟。後長陵肇建，太廟立於京師，南京大內，崇奉如故，而升祔之禮不行，故所祀唯後一位也。
上陵之禮，南京文武官凡八次，其在京師止清明與霜降耳。京師之禮，是嘉靖時所定，舊亦與南京同。當時更制，不知何以不並行南京，不可解也。萬壽聖節，百官於禮部拜賀後，吉服詣孝陵行香，京師各陵乃無此舉。庚戌，余隨諸公後行禮，光祿吳公達可、太常劉公曰梧每講求於此，以為世廟以八月初十日生，而是日適為高皇后忌辰，故拜賀後遂詣陵行禮。隆慶中，踵而行之，以至今日，果如所言。賀壽與祀陵禮並行，似亦不可不一為釐正也。
前通山令路公九同，舉隆慶丁卯鄉試。萬曆中夏夜，露坐大中橋宅之中庭，忽體倦，趣臥入室，有二皂衣人尾其後，呼之同往。久而至一官府，殿宇嵬麗甚，有冕黻貴人坐於上，公庭謁之。貴人曰：「呼若至無它，此中缺一注籙司官，須汝銓補耳。」公駭汗，伏地泣而請曰：「舉人年幸未老，家赤貧而子幼，若拜此命，則一家之生路斷矣，希別簡賢良，活此螻蟻。」言訖，淚雨下。貴人曰：「此官職殊不庳。」命左右試引至其所令觀之。人遂引公至一官府，其制差小於前所見，而嵬麗相埒。穿堂後至密室，中置朱棺，扃鐍甚固，左右指而告公曰：「此即而所饗用也。」復引至貴人所，貴人問曰：「地佳否？若竟願居此否？」公復泣辭如前，貴人愀然，久之曰：「若既堅不欲，不汝強也。」令左右縱使歸。既歸而颯然如夢覺。公後數年始謁選為通山令，家頗饒，年至七十餘而卒，卒時亦無它異。
葛雲蒸名如龍，為應天諸生。屢試不利，謝去之，隱於鳳皇臺畔。初治居曰竹護齋，有竹數百竿。又建閣竹中，甚窈窕。後徙於上瓦官寺之北山麓，甫構架，掘地得一巨石，數人畀起之，而泉泓然出其下。為詩極力法唐人，時有佳語。沈大令生予亟稱其「鶯聲懶出村」之句，予嘗為之序。字法歐陽率更，年七十餘而卒，亡子。
應天國子生中式，有謂以三十五名為額者，有謂以三十名為額，而其五名乃雜流者。曆考前科試錄，殊不然。兩畿一百三十五名之額，定於景泰之四年鄉試後，是年應天所取至二百五人，而以國子生中式者，僅十八人而已。天順三年，應天中者一百三十五名，以監生中式者九人而已。至嘉靖之戊子僅十人，辛卯僅四人，而甲午驟增至三十二人，丁酉至三十五人。顧第未深考，豈時有因事為之建白者耶？自後或遞增遞減無恆數。至己酉僅十五人，壬子僅二十一人，乙卯僅二十人，戊午至二十六人，辛酉至二十七人，甲子至二十五人，而諸所稱雜流者，已盡禁不與登賢書矣。時諸曹六館士亦安其常，或贏或絀，未有嘩者。至丁卯以議去皿字號，明示裁抑國學之意，於是中式者僅八人，考試官謁廟之時，諸士群聚而嘩之矣。疏聞諸生頗入嚴譴，而額數乃定為三十五名，自是庚午以恩貢加額足五十名。癸酉足三十名，其後多至三十，少至二十六，而大略以二十八名為常。則丁卯後沿而相因，不敢為之議減也。乃知天下事，因其舊則人情相忘於無言，即少虧於額而不敢議。惟明示以裁抑，而更舊制，則一激而哄，亟救其弊，反為常額以徇之，迄今奉加額三名之思詔，而人人猶上書以爭，不肯靜矣。嗚呼，議天下事，真不易哉！
妻大父王西冶公為諸生，最有聲。大京兆某公奇之。延以教其子。正德丁卯鄉試填榜將終，不見公名，某公大言於主考曰：「我應天學中如王鑾者，國士無雙，何以不入彀？若無此子名，榜不可出也！」乃令遍搜諸卷字號，得應天者三十人，一一拆之皆非公。某公怏怏甚，至二十九卷，主考與監試曰：「天明矣，不容更待。」某公不得已以二十九卷人名填榜。既發，其第三十卷猶在案上，試拆之，乃西冶公也。因共歎以為定命，不可強乃爾。後公貢入京部試，以其才必登第，趣赴南監，比至八月初矣，科試已畢，司成石公試公《彝倫堂記》，大加稱賞，躬送公入場，遂以是年登第，明年成進士。嗟夫，某公之愛才而薦引如此，其在今日議論多而嫌疑重，即無一人登榜者，亦噤不敢開一言矣，古今之異如此哉！
李祺為駙馬都尉，韓國公善長之長子也，尚臨安公主。其九世孫君錫家，尚存其誥命與像。君錫但據史言：祺於永樂初死於江浦而已。或言以不歸順賜死，然無明證，亦初不言其以父罪被囚也。惟朱鷺《建文書法擬附錄》載之曰：「祺以父罪囚於家，建文初赦出，守江浦，北兵入，投水死之。」且注曰：「獨見史翼，未及入譜，不知鷺從何得之。」按史言韓公暴卒，不記其詳。君錫言：延臣劾奏，上命公歸第，次日早命百官往吊其門，公遽投繯而死。死後臨安公主即徙宅於聚寶門外碧峰寺之南。夫與其母成穆貴妃孫氏生前之寵，高皇帝豈不少念之，而忍聽其女出於郊埛？意徙宅必出於上意無疑，而棋之被囚當必不謬。君錫又言：其城外府製，與趙、梅二都尉府同。此則高皇以愛女之故，終不使祺之與父駢死也。嗚呼！可謂義盡而仁至也已。公主薨於永樂十九年，二子當蔭指揮鎮撫，未赴官。弇州《宗戚表》言：韓公賜死，公主尋薨，祺以憂卒。似未詳確。
王丹丘先生著有《建業風俗記》一卷。其事自冠婚喪祭，以迨飲食衣服；其人自鄉士大夫秀才，以至於市井之猥賤，亡不有紀。大較慕正、嘉以前之廠尨厚，而傷後之漸以澆溥也。姑舉其數則：如雲嘉靖初年，文人墨士，雖不逮先輩，亦少涉獵，聚會之間，言辭彬彬可聽。今或衣巾輩徒誦詩文，而言談之際，無異村巷。又雲嘉靖中年以前，猶循禮法，見尊長多執年幼禮。近來蕩然，或與先輩抗衡，甚至有遇尊長乘騎不下者。又雲嘉靖初年，市井極僻陋處，多有豐厚俊偉老者，不惟忠厚樸實，且禮貌言動可觀。三四十年來雖通衢亦少見矣。又雲嘉靖初，腳夫市口或十字路口數十群聚，闊邊深網，青布衫褲，青布長手巾，靸鞋，人皆肥壯。人家有大事，一呼而至，至於行禮娶親，俱有青布摺，其人皆有行止。今雖極繁富市口，不過三五黧瘦之人，衣衫藍縷，無舊時景象。又雲正德中，士大夫有號者十有四五，雖有號，然多呼字。嘉靖年來，束發時即有號。末年，奴僕、輿隸、俳優，無不有之。又雲嘉靖十年以前，富厚之家，多謹禮法，居室不敢淫，飲食不敢過。後遂肆然無忌，服飾器用，宮室車馬，僭擬不可言。又雲正德已前，房屋矮小，廳堂多在後面，或有好事者，畫以羅木，皆樸素渾堅不淫。嘉靖末年，士大夫家不必言，至於百姓有三間客廳費千金者，金碧輝煌，高聳過倍，往往重簷獸脊如官衙然，園囿僭擬公侯。下至勾闌之中，亦多畫屋矣。它多感刺之言，不能具載。噫嘻，先生所見，猶四十年前事也，今則又日異而月不同矣！石城許先生嘗有述懷詩：「若使賈生當此日，不知流涕又如何。」嗟乎，難言哉！
南都三四十年前絕無蠍，人多白首未見之，頃年處處生此蟲。余家自乙巳歸自京師，每歲夏秋間必見之，形差小於京師，被螫者痛楚無異，蓋疑為廂笥中攜其種至，因遂孳育如此。南鄰趙光祿家亦有之。按《酉陽雜俎》，江南舊無蠍，開元中，一主簿以竹管盛渡江，江南因此有蠍，俗呼「主簿蟲」。又曰：蝸牛食蠍，以跡規之，蠍不復去蠆之螫，而為蝸牛所食。物之相制，固不在形體間也。又蠍前謂之「螫」，後謂之「蠆」。
嚴文靖公訥為翰編時，使楚藩歸，舟行過燕子磯。維而登焉，雷大作，遂入舟解維。已而江波大湧，噴沫蔽空，一龍曳尾自江而下，舟如箕蕩，人皆股弁，公神色不變，與客縱目之，曰：「真奇觀也。」龍徐徐而逝。公生平悛悛小心，今段乃爾恬穆，人皆異之。
南都冊庫在後湖中，每月之一六日，戶科給事中與戶部主事督理者過湖查勘，其門之鎖鑰，以一監生往請於內守備太監所，既開即繳還。其鑰匙，以一舊黃絨索係之，傳為高皇后手所製也。曾一監生偶捧過寓，其妻不知，謂繩舊，為易一新者。比繳而太監大駭懼，詰知其故，亟命索舊者係之，監生幸得亡罪。
欽天山有觀象臺，上庋銅渾儀，四隅柱各一龍蟠繞拱之，而龍各以一銅鋃鐺縶之。相傳前幾年風雨中，一龍曾飛去，人伺而見之，遂加鎖，自是不復飛矣。
晉梅將軍廟在聚寶門外，雨華臺東，祀晉豫章內史梅公賾也。賾嘗屯營於此地，舊名東石子岡，後因公名梅嶺岡，或名梅賾營。賾在豫章，以《書經》古文孔安國《傳》奏上於元帝，古文出孔子壁中，皆古字也。安國，孔子十一世孫，悉得其書，《序》云：「凡五十九篇，為四十六卷，承詔作《傳》，定為五十八篇。」後又亡其一篇。獻之，遭巫蠱事，未列於學官。晉王肅注《書》，似竊見孔《傳》者。晉皇甫謐得其書，載於《世紀》。鄭衝得以授蘇愉，愉授梁柳，柳授臧曹，曹授賾，賾奏上。其書亡《舜典》一篇，範寧為解，時已不得焉。至齊建武四年，姚方興於大航頭得而獻之，事亦隨寢。至隋開皇中募遺典，始得其篇，自是夏侯勝、夏侯建、歐陽和伯所傳皆廢矣。按賾之有功於《書》如此，今世人第知為梅將軍，不知有傳《古文尚書》事。
金白嶼山人鸞嘗渡江，同舟一人無渡錢，且有饑色，金憐而為代給，且飲食之。後數年往真州，過驛門，一人呼金，乃前同舟者也，以事問徒，鋃鐺係驛中。金問所以，其人泣而曰：「得銀十二銖，即脫械矣。」金如數與之。後二年，金於湖廣江中遇盜登其舟，已胠篋矣，忽一人從後遽呼曰：「此非金先生也邪？」金應曰：「是也。」其人亟從舟躍而過，執金手痛哭，告其侶曰：「此吾大恩人，何以劫之？」亟裒己囊，得銀十三兩，臘肉數十斤贈金。金臨別語其人曰：「汝良家子也，不宜久為綠林玷，今曷且休矣。」其人復垂涕而別。嗟呼，世有生平受人恩，臨事而反面，且下石焉者，比比然也。使此盜聞之，其不以為非人也與哉！
東橋先生常云：同鄉吳公大有官參政。以弘治五年舉鄉試第三名，九年舉會試，其兩場中五策，第一、第三、第五道策冒俱雲「三問而三不知，君子以為深知；三問而三不答，君子以為深答。」不知何故，主司皆列高等。丹丘王先生曰：「弘治中風氣淳龐，若此者，人不以為誹，使在嘉靖中，必以是為關節矣。」
梅損齋名純，字一之，駙馬殷之曾孫也。舉成化辛丑進士，官定遠知縣。方於事上，罷歸，復襲其祖職為孝陵衛指揮，官至中都副留守。私印有「賜進士中都留守之章」，所著有《續百川學海》、《性理彝訓》、《損齋備忘錄》。
黃紫芝先生名謙，字撝之，舉成化壬辰科進士，授工部主事。初會試時，過書肆，有《菊坡叢話》四冊，持閱之。傍一人從公借閱，視其人貌寢甚，調之曰「老鼠拖生薑」，譏其無用也。其人微笑，私從公從者問其姓名去，心深銜之，公初不知也。後與公同第官刑部，會公以鄉人上錢糧夤緣事發，參送過法司，其人當訊鞫，遂坐公受賕，削其籍。過司日，其人大聲曰：「老鼠拖生薑。」公始悟結怨之繇也。時梁公厚齋憐公，夙知公精岐黃之業，因以《玉機微義》授之，俾熟玩。無何皇太后病，諸醫束手。梁公薦公於朝，一藥而愈，遂授太醫院院判。告歸，道大行，延治者常闐門。公工詩，善書法，以性好詼諧，遂罹此禍。陳太史《善謔錄》常記之，往往令人絕倒。
嚴賓字子寅，號鶴丘，正、嘉中為府學博士弟子，以群哄點齋台史，褫革之。字法米帖，粗能詩及畫蘭竹，所畜古法書名畫頗多。有藤床、藤椅，皆藤所成，不加寸木。又有棗根香幾，天然為之，不煩鑿削，最稱奇品。精於煮茶，茶具皆佳妙。文人墨客多與之遊，往來東橋、衡山諸公之門。身長，面大口闊，語多排調，人以「嚴呆」名。嘗為文彭、文嘉等以四六文謔之，大怒，欲訴於學使者，友人勸歸，而所謔之文，竟不與易，至今為笑柄也。
府尹劉公自強，中州人也，操持嚴峻，人不敢幹以私。嘉靖甲子試士，南太宰尹公嘗遣隸持書為童生道地。公距之，隸立堂下呫囁不肯去，公怒，下階拳之，落其齒。是年公所取童生首，乃頂名替考者，公覺發置於理。它冒籍若詐偽者，聞風斂跡遁去，送院者僅八十八人，督學耿恭簡公定向不得已汰其八人，曰：「例不可廢也。」
徐子仁嘗作《警世曲》，調對《玉環帶清江引》，曰：「極品隨朝，誰似倪官保，萬貫纏腰，誰似姚三老。富貴不堅牢，達人須自曉。蘭蕙蓬蒿，到頭終是草，鸞鳳鴟鴞，到頭終是鳥。北邙道兒人怎逃，及早尋歡樂。縱飲十萬場，大唱三千套，無常到來還是少。」〈（其一）〉「暮鼓晨鐘，聒得咱耳聾。春燕秋鴻，看得咱眼朦。猶記做頑童，俄然成老翁。休逞姿容，難逃青鏡中。休逞英雄，都歸黃土中。算來不如閑打哄，枉把機關弄。跳出麵糊盆，打破酸齏甕，誰是惺惺誰懞懂？」〈（其二）〉「春去春來，朱顏容易改。花落花開，白頭空白哀。世事等浮埃，光陰如過客。休慕雲臺，功名安在哉？休訪蓬萊，神仙安在哉？清閑兩字錢難買，何苦深拘礙。只恁過百年，便是超三界。此外別無間計策。」〈（其三）〉「禮拜彌陀，也難憑信他。懼怕閻羅，也難迴避他。世事枉奔波，回頭方是可。口若懸河，不如牢閉著。手慣揮戈，不如牢袖著。越不聰明越快活，省了些閑災禍。家私那用多，官職何須大，我笑別人人笑我。」〈（其四）〉
馮海浮贈許石城先生曲。《一枝花》：「跡雖羈天壤間，心只在羲皇上。客常來談藝圃，塵不到草玄堂。二十年衣錦還鄉，居帝裏，山河壯，荷皇圖，氣運昌。且休提，仰泰山北斗齊名，單只看，震春雷南宮放榜。」《梁州》：「想當時，冠群英，賢科第一；到如今，抱孤貞，國士無雙。老山濤到底留清望，空祇有松筠節操，更不樹桃李門牆。玩一會蜉蝣世界，笑一會傀儡排場。起甲第，休看做許、史、金、張；論詞華，並不數盧、駱、王、楊。有時節，千仞岡，高整雲衣；有時節，七里灘，輕移雪舫；有時節，百花潭，滿引霞觴。再休提，你長我長；閑刁搔，不把在心頭放。聖明君，賢良相，四海昇平振紀綱，醉也何妨。」《尾》：「望長江萬頃掀銀浪，對鍾山一帶排青幛，滿金陵勝跡供遊賞。任烏兔且忙，喜豐神且康，看春草庭前歲應長。」此詞高華佚蕩，誦之使人有天際真人想，故與先生之生平稱也。
黃琳美之元宵宴集富文堂，大呼角伎，集樂人賞之，徐子仁、陳大聲二公稱上客。美之曰：「今日佳會，舊詞非所用也，請二公聯句，即命工度諸弦索，何如？」於是子仁與大聲揮翰聯句，甫畢一調，即令工肄習，既成合而奏之，至今傳為勝事。子仁七十時於快園麗藻堂開宴，妓女百人，稱觴上壽，纏頭皆美之詒者。大聲為武弁，嘗以運事至都門，客召宴，命教坊子弟度曲侑之，大聲隨處雌黃，其人距不服，蓋初未知大聲之精於音律也。大聲乃手攬其琵琶，從座上快彈唱一曲，諸子弟不覺駭伏，跪地叩頭曰：「吾儕未嘗聞且見也。」稱之曰「樂王」。自後教坊子弟，無人不願請見者，歸來問饋不絕於歲時。嗟呼，二公以小伎為當時所慕如此，豈所謂折楊黃荂，則聽然而笑者耶！頃友人陳藎卿所聞，亦工度曲，頗與二公相上下，而窮愁不稱其意氣，所著多冒它人姓氏，甘為床頭捉刀人以死，可歎也。嗟呼，彼武夫、伶人猶知好其知音者，今安在乎哉！
陳秋碧與徐髯仙《詠四景聯句》，調曰《金索掛梧桐》。其一：「東風轉歲華，院院燒燈罷。陌上清明，細雨紛紛下。天涯蕩子心盡思家，只見人歸不見他。合歡未久輕拋舍，追悔從前一念差。無聊處，懨懨獨坐小窗紗，見了些片片桃花，陣陣楊花，飛過鞦韆架。」其二：「楊花亂滾綿，蕉葉初學扇。翠蓋紅衣，出水蓮新現。金爐一縷微嫋沉煙，睡起紗廚雲髻偏。巫山好夢誰驚破？花外流鶯柳外蟬。無聊處，千思萬想對誰言，添了些舊恨眉邊，新淚腮邊，界破殘妝面。」其三：「間階細雨收，翠幕新涼透。疏柳殘荷，又早中秋後。新來減盡了舊風流，無奈新愁壓舊愁，碧雲望斷天涯路，人在天涯欲盡頭。無聊處，懨懨鬼病幾時休，聽了些雁過南樓，人倚西樓，正是我愁時候。」其四：「銀臺絳蠟籠，繡幕金鉤控。暖閣紅爐，少個人兒共。月明才轉過小房櫳，不放清光照病容。無端畫角聲三弄，吹落梅花一夜風。無聊處，天寒水冷信難通，孤眠人正怕窮冬，又到殘冬，做不就鴛鴦夢。」此詞綿麗宛折，曲盡個中情景。如二公者，故詞場之伯仲也。
邢太史雉山先生填詞多不傳，曾見其《詠牡丹》一調云：《一枝花》：「雕闌百寶妝，良夜千金價。芳菲三月景，富貴五侯家。春色偏佳，賽巧筆丹青畫，勝蓬萊頃刻花。護輕寒，擺列著孔雀銀屏，對芳叢，掩映著鴛鴦繡榻。」《梁州》：「紅爛熳瓊枝低簇，碧玲瓏玉葉交加，更有那妖嬈萬種天生下，恰便似藍橋仙侶、金屋嬌娃。湘裠拖翠，蜀錦翻霞，試新妝脂粉輕搽，吐餘芬蘭麝爭誇。喜孜孜相逢著群玉山頭，顫巍巍款步著瑤臺月下，嬌滴滴半籠著翡翠窗紗。仙葩煥發，端的是天香國色非虛假。你看那玉樓人金勒馬，一日笙歌十萬家，江左繁華。」《尾》：「從今後，刪抹了芭蕉夜雨燈前話，迴避了桃李春風牆外花。早不覺春歸又初夏，我這裏高高的燒著絳蠟，滿滿的斟著玉斝，一般兒倚翠偎紅受用煞。」此詞音節諧暢，詞意豔美，真作家也。
孫炎，句容人也，身六尺，面鐵色，一足偏跛。於書無所不通，與金陵夏煜皆有詩名。時與煜飲酒賦詩角勝，得一雋語，輒捶案大嘩，聲撼四鄰。每下筆，累紙可盡，由此驚動江東。炎後官總製，處州苗將之叛死之。煜字允中，嘗與楊憲等言於太祖曰：「李善長無宰相材。」煜後為僉事，犯法，太祖取到湖廣投於江。二公負詩名，挾意氣，而皆以不良死，可悼也。
倪文毅公草於公《神道碑》，末云：「惟公諱與先考同，未敢以私故闕而不書，蓋公之所關者大也，臨文悚然。」按公弟阜，於公之孫婿也，故碑雲「嶽在裏姻之末。」倪亦仁和人，與於公同鄉。按此可為作文避諱者增一事例。
慈谿夏公名時正，弘治中為南大理卿。刑部獄囚有欲亂其子婦而未成者，坐死，不服。公擬流罪以聞，報可。時議有謂事干倫理十惡，不可以未成貸死。復引經據律，奏辯數千言。大要謂《春秋》無將，將則必誅。今律劫囚者斬，不須得囚，此則不分成未成也。若謂事干倫理，無甚於謀殺祖父母、父母，今律猶已行已殺為差。內亂固十惡之一，其已成者，婦行已為所汙，倫理已為所瀆，故不得已而刑之。其未成者，婦行尚未虧，倫理猶未壞，故罪止於流，不忍加之死。此聖祖好生之德，製律之微意。永樂宣德間，其未成者猶多謫戍，今安得一切論死乎？章下刑部，尚書陸公瑜覆奏，謂當擬以死罪，開其未成，取自上裁。自是未成者多謫戍邊，公所建明也。公前官南太常少卿，修《太常寺志》十卷。
國初康公汝楫，文皇帝時為刑部侍郎。侍郎三子，長曰爵，侍郎既死，昭皇帝以舊輔導功，贈工部尚書，爵累官南京太常寺少卿，卒葬江寧縣新亭南，乃滸西太史之曾祖也。公子健，官通政知事。健子鏞，官平陽府知事，實從公生長南中雲，墳今鄰永泰寺。後滸西《贈沈侍御越西巡北還詩》曰：「新亭有先壟，瞻省愧予生。每遇江東客，曷勝渭北情。」
伍餘福《三吳水利論》論五堰云：古者宣、歙、金陵、九陽江之水，皆入蕪湖，以五堰為之障也，其地在今溧陽縣界。自唐昭宗景福二年，有楊行密者作此，以為拖舸饋糧之計。而蘇軾奏議稱：五堰所以節前項諸水，其後販賣簰木以入東西二浙者，又以五堰為阻，遂廢去，而東西二壩列焉。於是前項諸水多入荊溪，間有入蕪湖者，亦西北之源，而非東南之勢也。其故道尚在，去溧陽八十里。宋進士單鍔亦嘗言之，九陽江正溧陽之所謂穎陽江者，其源出自曹姥山，流為瀨渚。昔子胥避楚，乞食於女，後投金以報。有《李太白碑》在焉。
嘉靖間進貢船隻，一則司禮監，曰神帛、筆料。二則守備尚膳監，曰鮮梅、枇杷、楊梅、鮮筍、鰣魚。三則守備不用冰者，曰橄欖、鮮茶、木犀、榴、柿、橘。四則尚膳監不用冰者，曰天鵝、醃菜、筍、蜜櫻、蘚糕、鶿老。五則司苑局，曰荸薺、芋、薑、藕、果。六則內府供用庫，曰香稻、苗薑。七則御馬監，曰苜蓿，後加以龍衣板方等項，而例外者亦多。夫物數以三十，而船以百艘，此固舊規也。今則濫駕者不減千計矣。此在當時已然，今日又當何如哉？
嘉靖間，天下十總，每年過淮船一萬二千一百四十三隻。其一則南京總，曰旗手衛、羽林左衛、金吾前衛、府軍左衛、沈陽衛、應天衛以及興武衛共十三衛。其二則中都留守總，曰鳳陽衛、懷遠衛、留守中衛、長淮衛以及潁上所，共十二衛。其三則南京總，曰留守左衛、虎賁右衛、錦衣衛、鷹揚衛以及虎賁左衛，共十九衛。其四則浙江總，曰杭州前衛、紹興衛、寧波衛、處州衛、台州衛以及海寧所，共十三衛。其五則江北直隸總，曰淮安衛、大河衛、徐州衛、以及歸德衛，共八衛。其六則江南直隸總，曰鎮江、蘇州、太倉、鎮海等十一衛。其七則江北直隸總，曰揚州、通州、泰州、鹽城、高郵等十衛。其八則江西總，曰南昌、袁州、贛州、安福等十二衛。其九則湖廣總，曰武昌、岳州、黃州、蘄州、荊州等十二衛。其十則遮洋總，曰水軍、龍江、廣洋等十三衛。迄今則有十三總，事體亦多所更置矣。
李莊字敬中，父以功臣子尚太祖第七女大名大長公主，為駙馬都尉，拜欒城侯，北征沒於王事。敬中年七歲襲父爵。成祖朝公主納其誥券，敬中年已長，尚未知書，或有勸之學者，乃從劉原博遊。襟度灑落，刻意辭翰，有所作，人爭傳之。年七十九，發不白，齒不搖，步履如四五十許人，一日無疾而逝。
徐居雲名京，字禹量，中山王七世孫也。嘉靖中與顧公璘，璘弟栗，陳公沂，王公廷相，蔡公子羽，王公寵，黃公省曾，蔡公子楠，王公廷幹，施公峻，皇甫公汸，汸弟涍，為詞翰友，賦詩唱和。所著有《居靈集吳行》、《浙行》二稿，又著隱若干卷。皇甫司勳參定蔡中丞、謝司直所芟定者，為之序。既卒，又為之墓銘，詞甚淒折。
謝小娥，豫章估客女也，嫁曆陽段居貞。父畜巨產，隱商賈間，與居貞同舟貿遷江湖間。小娥年十四，寓舟中。亡何，湖盜掠舟貨，殺父及夫，兩家兄弟、童僕數十人，悉葬魚腹。小娥亦傷胸折足漂波中，它船傍人救之，經夕活。因流轉乞食，至上元依妙果寺尼淨悟。初，父之死也，小娥夢父謂曰：「殺我者，車中猴，門東草。」復夢其夫謂曰：「殺我者，禾中走，一日夫。」小娥不解，問之人，人亦不解。元和八年春，隴西李公佐罷江西從事，扁舟東下，泊建業，登瓦官寺閣。僧齊物者與公佐善，語曰：「有躄婦名小娥者，頻至寺中，示我隱語十二字，某不能辨。」書示公佐，公佐憑檻凝思，倏然了悟。趣小娥至，小娥嗚咽良久，告之故。公佐曰：「若然者，吾審詳矣。殺汝父申蘭，殺汝夫申春。何也？車中猴，車字去上下畫，申字也；申屬猴，故曰車中猴。草下有門，門中有東，乃蘭字也。又禾中走，是穿田過，亦申字也。一日夫者，春字也，足可明矣。」小娥慟哭，書申蘭、申春四字綰衣中，誓將訪賊復仇。因問公佐姓氏官族，垂涕去。
改男子服，傭江湖間。歲餘轉至潯陽，見戶上書召傭者，小娥乃應召詣門，問其主，乃申蘭也。蘭引歸，娥心憤䫉，陽順之，給侍蘭左右甚勤，蘭大信愛之，凡金帛出入，亡不委小娥者。居二歲餘，莫知其女人也。而小娥嘗入其室，睹父之遺貲盡在，輒時時私抆血泣。而申春與蘭，族昆季也，住大江北獨樹浦，與蘭往還密。每出門剽，留小娥居守，衣食小娥甚厚。一夕，蘭與春會群盜酣飲，尋盜去，春醉臥內室，蘭露寢於庭。小娥乃潛鏁春於內，抽佩刀先斷蘭首，號鄰人並至。春擒於內，獲贓貨直千萬。賊黨數十人，小娥默識其姓名，悉擒之。潯陽太守張善表之，小娥得免死。時元和十二年夏也。
小娥復仇畢，歸本裏，里中豪族爭求聘。小娥誓不二夫，祝髮披褐，訪道牛頭山，師主大士尼將律師。十三年四月受具戒於泗州開元寺，竟以小娥為法號。其年夏，公佐歸長安，道泗溪，過善義寺，謁大德尼，小娥侍尼左右，目公佐曰：「官非洪州李判官二十三郎者乎？」公佐曰：「然。」曰：「使我獲報仇雪冤，公也。」悲泣頓首。公佐初不之識，小娥因泣訴殺二申狀，公佐歎息，為之傳其事。金陵尼中乃有如此人。
金陵張允懷，以寫梅遊於蘇、杭。其為人好修飾，雖行裝必器物皆具。一夕泛江而下，月明風靜，艤舟金山之滸，出金銀器飲酒，將醉，吹洞簫自娛。為盜所窺，夜深被殲，盡取其酒器以去，視之則皆銅而塗金銀者也。此可為好誇之戒。王錡《寓圃雜言》誌其事如此。
景泰中，選內侍之秀異者四五人，進學於文華殿之側室。倪文僖公謙與呂文懿公原實教之。上時自臨視，命二人講，倪講《國風》，呂講《堯典》。講罷，問二人何官。倪時以左中允兼侍讀，呂以右中允兼侍講。又問幾品，皆曰「正六品。」上曰：「二官品同，安得相兼？」命取官制視之，乃命二人以侍講學士兼中允。上既臨幸，二人因改坐於旁。他日上至，訝之。二人對：「君父所坐，臣子不敢當。」上曰：「如是乎！」其後至館中惟立談，或東西行不復坐去。後天順三年，倪公以光學主順天試，有門生不中式，為所訐陷，謫戍。後復起官禮部尚書。
建昌偽平章王溥全城來降，自備軍食，不支官糧。太祖於聚寶門外造屋，令溥居住，置立牌樓，號其街曰「宰相街」。後溥為事，毀之。
太祖立富樂院於乾道橋。男子令戴綠巾，腰係紅搭膊，足穿帶毛豬皮靴，不許街道中走，止於道邊左右行。或令作匠穿甲，妓婦戴皂冠，身穿皂褙子，出入不許穿華麗衣服，專令禮房吏王迪管領。此人熟知音律，又能作樂府。禁文武官及舍人不許入院，止容商賈出入院內。夜半忽遺火，延燒脫歡大夫衙，係寄收一應贓物在內。太祖大怒，庫官入院內，男子婦人處以重罪，復移於武定橋等處。太祖又為各處將官妓飲生事，盡起赴京入院。彼時良賤之分如此，今瀾倒盡矣。
太祖於國初立君子、舍人二衛為心腹。選文官子侄居君子衛，武官子侄居舍人衛，以宣使李謙安子中領之。晝則侍從，夜則直宿更番。按即此勳衛之所由始也，後不復用文官子侄矣。
太祖令樂人張良才說平話，良才因做場，擅寫省委教坊司招子，貼市門柱上。有近詩人言太祖曰：「賤人小輩，不宜寵用。」令小先鋒張煥縛投於水。又嘗使人察聽將官家，有女僧引華高、胡大海妻敬奉西僧行金天教法。太祖怒，將二家婦人及僧投於水。以上二事皆劉辰《國初事跡》所記。
葉文莊《水東日記》云：南都數年前人物，勳舊之賢，如襄城伯李公；通材重望，如少保黃公；學行老成，如都御史吳公；得大臣體，如侍郎徐公；端厚有文，如侍郎金公、通政陳公、尚書黃公；詞澡豔發，如少卿楊公；誌勤修纂，如學士周公，皆有足稱。他如祭酒陳公之教條規矩，終始不渝；尚書魏公之清修雅尚，可以廉貪敦薄，要皆無愧士論。噫！如諸公者，今何可多得。文莊之言如此，可以想見成、弘間南都宦籍之盛。
獻皇帝之國也，舟泊龍江關，烏鴉以萬數集江柳，向舟鳴噪。李空同以為世宗中興之兆。又曰，弘治初侍朝，鍾鼓鳴，則烏鴉以萬數集於龍樓，正德間不復見矣。自先大夫登朝，與餘忝竊班行中，見每日黎明時群鴉盤旋飛繞五鳳樓，久之方散去。有人曰：此之謂「鴉朝」也。堪輿家又有所謂「鳥朝」、「牛朝」、「魚朝」之說。
杜環字叔循，廬陵人，家金陵。父一元之友兵部主事常允恭死於九江，家破，其母張年六十餘，哭九江城下，無所歸。安慶守譚敬先，允恭友也，母附舟詣譚，謝不納。母大困，因念允恭嘗仕金陵，親戚交友或有存者，復從人至金陵，問一二人亡存者。因訪一元家所在，問一元亡恙否？道上人以死對，惟子環存，其家直鷺洲坊，中門內有雙橘可辨識。母服破衣，雨行至環家。環方對客坐，見母大驚，頗若嘗見其面者。因問曰：「母非常夫人邪？何為而至於此？」母泣告以故，環亦泣，扶就坐拜之。復呼妻子出拜，妻馬氏解衣更母濕衣，奉糜食母，抱衾寢母。母問其平生所親厚故人，及幼子伯章。環知故人無在者，又不知伯章存亡，姑慰之曰：「天方雨，雨止為母訪之。即無人事母，環雖貧，獨不能奉母乎？」時兵後歲饑，母見環家貧，雨止，堅欲出，問它故人。環令媵女從其行，至暮果無所遇而返。環市布帛，令妻為製衣衾。自環以下皆母事之。母性卞，少不愜意輒詬怒，環私誡其家人順其所為。毋以困故輕之。母有疾，環躬為煮藥，進匕箸，不敢大聲語。
越十年，環為太常讚禮郎，奉詔祠會稽還，道嘉興，逢其子伯章，泣謂之曰：「太夫人在環家，日夜念少子成疾，不可不往見。」伯章無所問，第曰：「吾亦知之，第道遠不能至耳。」環歸半年，伯章來。是日，環初度，母見少子，相持大哭，環家人以為不祥，止之，環曰：「此人情也，何不祥之有！」既而伯章見母老，恐不能行，紿以它事辭去，不復顧。環奉母彌謹，然母愈念伯章，疾頓加，後三年遂卒。將死，舉手向環曰：「吾累杜君，吾累杜君！願杜君生子孫咸如杜君。」言終而瞑。環具棺槨斂殯之，買地城南鍾家山葬之，歲時常祭其墓。環後為晉王府錄事，至工部主事。宋太史濂為之傳。萬曆中，焦太史請祠於學宮之鄉賢祠。
國初南都有尤六十者，父以六十歲日生之，因名六十。力負萬斤，途人或不識，誤與兢，六十不怒，更好謂：「若且來，吾與若語。」遂持其襟袖，捽至廊簷下，以一手援柱起，引其人之裾壓柱下，人始知而懇之，乃舉柱出衣。其力有時發不可忍，急走山中，遇大樹拔之，連仆數株，力稍稍殺矣。長日不出，則取徑寸大麻繩十許丈，以指掐之寸寸斷，以是為嬉嫉。以勇名遠近，而卒不出，無所為。然如此力用而性不好兢，悛悛眾人中，頫首徐步，若無擔石力者，有勇而善藏之，亦一奇人也。
《野記》言：太祖初渡江，御舟瀕危，得一檣以免。令樹此檣於一舟而祭之，遂為常制。今在京城清涼門外，已逾百四十年矣。有司歲祀，給一兵世守之。萬曆乙亥秋，余從先大夫登舟北上，猶見此竿，高僅可丈五六尺，一木柵圍之，植地上，後不復見矣。
前代藏書之富，無逾本朝。永樂辛丑，北京大內新成，敕翰林院，凡南內文淵閣所貯古今一切書籍，自一部至有百部，各取一部送至北京，余悉封識收貯如故。時修撰陳循如數取進，得一百櫃，督舟一艘，載以入京。至正統己巳，南內大災，文淵閣所藏之書，悉為灰燼矣。
《青溪暇筆》言：近日一番僧自西域來，貌若四十餘，通中國語，自言六十歲矣，不御飲食，日啖棗果數枚而已。所坐一龕，僅容其身，如欲入定，則命人鏁其龕門，加紙密糊封之，或經月餘，謦欬之聲亦絕，人以為化去矣，潛聽之，但聞掐念珠歷歷。有叩其術者，則勸人少思、少睡、少食耳。一切布施皆不受，曰：「吾無用也。」在雨花臺南回回寺中。
利瑪竇西洋歐邏巴國人也。面皙，虯鬚，深目而睛黃如貓，通中國語，來南京居正陽門西營中。自言其國以崇奉天主為道，天主者，製匠天地萬物者也。所畫天主，乃一小兒，一婦人抱之，曰「天母」。畫以銅板為登，而塗五采於上，其貌如生，身與臂手儼然隱起登上，臉之凹凸處，正視與生人不殊。人問畫何以致此，答曰：「中國畫但畫陽，不畫陰，故看之人面軀正平，無凹凸相。吾國畫兼陰與陽寫之，故面有高下，而手臂皆輪圓耳。凡人之面，正迎陽，則皆明而白，若側立，則向明一邊者白，其不向明一邊者，眼耳鼻口凹處皆有暗相。吾國之寫像者解此法，用之故能使畫像與生人亡異也。」攜其國所印書冊甚多，皆以白紙一面反復印之，字皆旁行，紙如今雲南綿紙，厚而堅韌，板墨精甚。間有圖畫人物屋宇，細若絲髮，其書裝釘如中國宋摺式，外以漆革周護之，而其際相函，用金銀或銅為屈戍鉤絡之，書上下塗以泥金，開之則葉葉如新，合之儼然一金塗版耳。
所製器有自鳴鐘，以鐵為之，絲繩交絡，懸於簴，輪轉上下，戛戛不停，應時擊鐘有聲。器亦工甚，它具多此類。利瑪竇後入京，進所製鐘及摩尼寶石於朝。上命官給館舍而祿之。其人所著有《天主實義》及《十論》，多新警，而獨於天文、算法為尤精。鄭夾漈《藝文略》載有婆羅門算法者，疑是此術。士大夫頗有傳而習之者。後其徒羅儒望者來南都，其人慧黠不如利瑪竇，而所挾器畫之類亦相埒，常留客飯，出蜜食數種，所供飯類沙穀米，潔白逾珂雪，中國之粳糯所不如也。
正統時，南奉天殿災而後北都定。嘉靖時，南太廟災而後九廟成。
載酒亭，顧東橋先生息園中亭子名也。三字篆書，乃趙松雪門人桐江俞和號紫芝樵者筆。解學士大紳嘗推俞有能書名。此篆端勁古樸無俗態。東橋先生既以匾其亭矣，且索圖於姑蘇謝時臣成卷，畫亭中人，長者面幾坐，聳身若談，前坐者磬恭若請益狀，幾列觴缶，路下艤虛舟，筆意祖吳興公。見吳鼎《記載酒亭卷》。
景伯時太史遊驛山，在正德甲戌之秋，其記文不數百言，而宛然如覯。曰：「未至鄒二十里，山甚高，望之石磊磊，然不見土木。玲瓏嵌空，紫翠湧鬱。維茲山之石，不相連屬，方圓平欹，各各異象。其高大者數十丈，小者亦數丈。如屋覆，如偃蓋，如走丸，如斧劈，如抵璧，如累棋，如馬首，如巾敷几筵，如砌，如累，如戲，如擲。其大可訝者，絕頂一丸高數十丈，欹置平石，下臨不測，有可轉而不轉之勢，或曰：『神戲為之』，理或然也。」此一段文，可謂文中有畫矣。
南大理卿陳玉叔先生性癖好石，不啻米襄陽之下拜也。嘗過北門橋訪上舍嘉定李生，見其几上英石鬱然森秀，先生數目屬之。李生曰：「公得毋愛此石乎？當畀以送公。」公欣然曰：「果見詒，何待送！」即命皂隸以手巾絡之，係於轎槓，乘而歸。又愛徐公子鳳臺園大石，善價購之，欲歸而置於沔陽之玉沙園。數百人絏而登舟，歡嘩動閭巷，比舟至大江馬當山下，風濤洶湧，竟簸入江，百計取之，迄不能出。未幾先生以省臣論歸，將行，余送於舟次，先生意頗鞅鞅。余解之曰：「據所云云，古人以為佳話，即不然亦風流罪過耳，且升沉常事，何足芥蒂邪？」先生大笑，抗手而別。
陸伸記謔語文云：優季，南京教坊弟子也，慧而滑稽。予每從席上令季為謔語，多不能悉記，錄其四事。一曰：昔有病傴者，自以為醜也，日購醫於市，曰：「誰能直我者，予千金。」或紿之曰：「我實能直汝。」傴喜，問其方。曰：「蠡爾背，斷爾斤，束版而夾之，三日直之。」右左曰：「害於生。」曰：「吾與其直爾，不保其生也。」二曰：丐兒與其妻冬夜裸而臥，區而不能燠也。起突富人之虩宇，得敝籧篨覆而甘寢焉。頃之風作，警而寤，出一指探籧篨外，遽縮而入，蹴謂其妻曰：「吾與爾饗福，惡知外寒猶爾邪。」三曰：有富翁山行而攫於虎，其子操刃而逐之，翁在虎口，見其子呼謂之曰：「刺則刺，毋刺傷其皮。」既而虎死，翁得生，其子問之，翁曰：「得虎而售，利存乎皮，皮壞斯減賈，汝蔑所獲矣。吾為是懼，而亟汝語也。」四曰：南人有學琴十年而極其趣者，自以天下無愈已。挾琴而上都邑，次舍於教坊之旁。教坊之人所肄皆箜篌、琵琶、箏、𥱧屬也。見南人至喜，群聚而求聽焉。南人乃出琴而鼓之，曲未成，皆哄然而散，惟一人留而泣。南人喜，起作禮而問之，對曰：「昔者吾父病介攣而死，今見先生之布指似之也，故泣。」南人乃抵琴於地而歎曰：「嗟哉，知音之寡也！」蓋自是不復鼓琴。
弇州《明詩評》，於孫左司炎，曰：「左司俠氣鷙發，辨辭虹矯，疆圉之寄，援分以沒。今作歌詩，十不一二存者，然頗跌宕雄逸。青鳳吉光之裘，片語千金；藏龍如意之珠，一照累乘。奚啻多哉！」湯參將胤勣，曰：「胤勣雄才蓋世，與劉生〈（御醫溥，字原濟）〉雁行，氣所壓政，猶小巫見大巫耳。」王太僕韋，云：「太僕宛曲穠鮮，頗類溫、李，風人之致，可挹而言。若乃妙舞霓裳，逸主猶憎其肉；靚妝妖婢，見人更羞舉止。斯為所短，頗號難藥。」劉司空麟，曰：「司空朗爽登朝，榮躋八座，急流勇退，用諧素心。煙霞之癖更多，泉石之身難老。其詩如癡女兒能織鴛鴦，謂未藝絕，更繡鳳凰，並無此鳥，可發一笑。」顧尚書璘，曰：「尚書器並瑚璉，材懸綺繡，束髮班行，遂屈群公之左。珥管江表，首馳三傑之目。如春園盡花，蘼邁錯雜。又如過雨殘荷，雖復衰落，尚有微情。」此弇州初評也，其後評又曰：「湯公讓，如淮陽少年鬥健作啖人狀。王欽珮如小女兒帶花學作軟麗。顧華玉如春原盡花，𦭥靡不少。劉元瑞如閩人強作齊語，多不辨。陳羽伯如東市倡慕青樓價，微傅粉澤，強工顰笑。」語涉太苛。噫！千載而下，其當自有定論。
內兄王孝廉肖徵嘗言：嘉靖乙卯春往朝天宮，行至九曲街，見一丐者臥地上，飯籮中盛一大蝦蟆三足者。當時惘惘，行數十步始憶三足蝦蟆乃蟾也。大驚詫，亟回覓之，則丐者不可得矣。是年孝廉登鄉書。
余幼峰先生以生平所遊覽金陵諸名勝二十處，各著詩紀之，曰鍾山，曰牛首山，曰梅花水，曰燕子磯，曰靈谷寺，曰鳳凰臺，曰桃葉渡，曰雨花臺，曰方山，曰落星岡，曰獻花岩，曰莫愁湖，曰清涼寺，曰虎洞，曰長干裏，曰東山，曰冶城，曰棲霞寺，曰青溪，曰達磨洞。因約焦澹園、朱蘭嵎二太史與餘起元同賦，都為一集，曰《雅遊篇》，刊而行之，屬余師葉閣學為之序，一時以為勝事。
盛仲交貢士家有陳中丞《人物誌》抄本，余從其子敏耕伯年文學得之。仲交手題其首簡云：「陳中丞為此書，歷有歲時脫稿，沒後歸羅太守。余妻姑丈司馬憲副屢借之不得，最後於陳中丞子求得草本錄之。余又借司馬家本錄二冊，寄玉泉師於豫章。昨玉泉師以母夫人製家居，余又復借錄本抄之，以藏於家。於以見里中故物，恐倉卒中難得爾。何時有力正其訛誤，並金陵世紀刊之，以傳布四方邪！嘉靖壬子仲冬十六日題於鷦息館中。時寒雨彌旬，落葉堆階上，自以研承簷溜書之。雲浦居士盛時泰仲交甫。」據此，去今萬曆乙卯六十四年矣。伯年示餘此書在乙未丙申間，亦二十餘年。伯年下世，又復屢易歲華矣。此誌恐世鮮傳本。偶檢笥得之，於伯年有人琴之感，因掇而筆之。
金元玉嘗遊浙之赤松山，愛其佳，徘徊不能去，因以赤松山農自號。居常遐視清嘯，人莫能窺。至其處已接物，高簡粹白，王公貴人，雅相傾慕，非先施未嘗一登其門。太宰青谿倪公參贊南京時，嘗擬薦於朝，未果。以弘治辛酉卒。山農之標韻如此，蓋亦高士。王子新作詩嘲之，有「內橋寫銘旌」之語，何也？
梁端肅公雖立身清峻，而弘人之度，未嘗不優。為浙江方伯，執法不撓。時巡按御史某公，某某處人也。公以伉直不為加禮，某公疑公易己，積不能平，乃摭公十惡奏之。銓曹廉其非實，量移公雲南而已。公居之恬然，不以為介，曰：「御史言是邪，譴死無恨；無然自有公論在矣。」居恆嘗曰：「犯而不校，某敢當之。」即某公事，知其言不虛也。餘外舅王公又言：公為都御史，裏居嘗用鄉夫肩小輿行道中。一御史前騶嗬之，峻不避，御史遣問之，公答曰：「鄉官」。又問「何官」？答曰「梁某也」。御史悚然，亟尾公輿造其庭請罪。公曰：「何罪之有？第驄馬行，人人斂手避，小輿而敢突之，必有以，可勿問耳。」揖之而也。
薛九，江南富家子，得侍李後主宮中，善歌《稽康》。《稽康》，江南曲名，後主所製也。江南平，零落江北，逢人歌此曲，嘗一歌，坐人皆泣。錢易為《稽康曲舞詞》，曰：「薛九三十侍中郎，蘭香花態生春堂。龍蟠王氣變秋霧，淮聲與水浮秋霜。宜城酒煙濕霧腹，與君試舞當時曲。《玉樹》遺詞莫重聽，黃塵染鬢無前綠。」
涵虛子《太和正音譜》載知音善歌之士。蔣康之，金陵人，其音屬宮，如玉磬之擊明堂，溫潤可愛。癸未春，度南康，夜泊彭蠡之南。其夜將半，江風吞波，山月銜岫，四無人語，水聲淙淙。康之扣舷而歌「江水澄澄江月明」之詞，湖上之民莫不擁衾而聽，推窗出戶，見聽者雜䢔於岸。少焉，滿江如有長歎之聲，自此聲譽愈遠矣。
六朝舊城近北，去秦淮五里，至楊吳時改築，跨秦淮南北周回二十里，近南聚寶山。皇明定都，大建城闕，城之域惟南門、大西、水西三門，因舊更名聚寶、石城、三山。自舊東門處截濠為城，開拓八里，增建南門二，曰通濟，曰正陽。自正陽而北，建東門，一曰朝陽。自鍾山之麓圍繞而西，抵覆舟山，建北門，曰太平。又西據覆舟、雞鳴山，緣湖水以北，至直瀆山而西八里，建北門二，曰神策、金川。西北括師子山於內，雉堞東西相向，建門二，曰鍾阜、儀鳳。自儀鳳迤邐而南，建定淮、清涼二門。以接舊西門，而周九十六里。
西北據山帶江，東南阻山控野，辟十有六門。東南北六，曰姚坊、仙鶴、麒麟、滄波、高橋、上方。西南六，曰夾岡、雙橋、鳳臺、馴象、大安德、小安德。西一，曰江東。北三，曰佛寧、上元、觀音，周一百八十里。此《京城圖志》所載也。今俗雲「裏十三，外十八」。西又有柵欄門二，一在儀鳳門西，一在江東門北，共十八門。
國初，市之樓有十六，蓋所以處官妓也。而《南畿志》止十四，曰南市〈（斗門橋東北）〉，北市〈（乾道橋東北）〉，鳴鶴〈（西關中街北）〉，醉仙〈（西關中街南）〉，輕煙〈（西關南街）〉，澹粉〈（與輕煙樓封）〉，翠柳〈（西關北街）〉，梅妍〈（與翠柳樓對）〉，謳歌，鼓腹〈（石城門外，二樓相對）〉，來賓〈（聚寶門外之西）〉，重譯〈（聚寶門外之東）〉，集賢〈（瓦屑埧西）〉，樂民〈（集賢樓北）〉。按李泰，字叔通，鹿邑人，洪武時進士，博學知天文，曾掌欽天監。有集句詠十六樓，中有清江、石城二樓。晏振之永樂中《金陵春夕詩》又曰，「花月春江十四樓」，則知相沿已久。今獨南市樓存，而北市在乾道橋東北，似今之豬市，疑劉辰《國初事跡》所記富樂院，即此地也。
城內橋之跨秦淮者，曰武定、鎮淮〈（南門內）〉，曰飲虹〈（俗名新橋）〉，曰上浮，曰下浮。跨國朝之御河者，曰青龍〈（在東長安門外）〉，曰白虎〈（在西長安門外）〉，曰會同〈（會同館前）〉，曰烏蠻，曰柏川〈（此水自朝陽門外鍾山南流，穿城為銅竇而出）〉。跨古城壕者，曰大中〈（即古白下）〉，曰復成，曰玄津，曰北門。跨運瀆者，曰斗門，曰乾道，曰笪橋，曰武衛〈（笪橋西）〉，曰景定〈（笪橋東今名羊市橋）〉。跨古宮城河者，南曰內橋，曰東虹〈（上元縣東）〉，曰西虹；北曰珍珠，曰蓮花。跨青溪者，曰淮清，曰昇平，曰竹橋。跨今城壕者，曰正陽，曰通濟，曰聚寶，曰三山，曰石城。跨城外諸水者，曰賽工〈（在馴象門外）〉，曰江東〈（在江東門外）〉，曰上方〈（在上方門裏）〉，曰中和〈（在通濟門外）〉，曰下方〈（三俱跨淮水）〉，曰來賓〈（在小市口東）〉，曰善世〈（在小市南，二俱跨澗，即蘼蕪澗）〉，曰重譯〈（在西天寺東古烏衣巷）〉。
府治，洪武初，自集慶路徙治古錦繡坊大軍庫地，即今治也。
上元縣，唐始置於永壽宮東，徒鳳臺山西。宋徙白下橋。國朝在府治東北，昇平橋西。
江寧縣，古去城七十里，即今江寧鎮。南唐遷北門清化坊。元徙城外之越臺側。國初徙集慶路治，即今治也。縣無大門，前臨街，有二亭子，俗謂其地勢為牛形。萬曆中，膚施楊令來，謂二門前通衢不便，於街側建一屏牆。甫畢役，病頭痛不可忍，人以俗記語之，亟撤而瘳。
金潤十二能賦詩，以鄉貢授兵部司務，擢南安知府。政暇彈琴，寫畫，賦詩。以子侍郎紳貴，乞休家居。手製床幾十事，號洞天十友，風神如仙，尋九十，賦詩一章而逝。
沈公鍾，字仲律，上元人也。舉天順庚辰進士，官副憲致仕。日賦詩，平生萬首，文字之外，世事無所聞。公後以子寶迎養江夏，年八十餘而卒。有《休齋稿》若干卷。
丁公鏞，舉成化己丑進士，官興化守，致仕。性嗜文學，眈詩，尤愛佳山水，多宿山寺，蓋清逸之士也。公有《石崖集》，今亦不甚傳。
祝支山作《觀雲賦》，手書以贈東橋先生。先生甚重之，每遇文士在坐，即出而展玩，甚相誇詡。支山又嘗為黃琳美之作《煙花洞天賦》傾動一時。而何柘湖皆不以為佳。要之，煙花洞天，自是風流佳話，不必繩以禮法也。東橋先生又稱唐六如《廣誌賦》，口常誦之。柘湖言：唐賦托意既高，遣辭甚古，而唐《集》不之載。唐才情絕勝，失意後所作，多淒咽感歎之旨，往往使人歔欷欲絕，真一代之異才也。詩賦勝於支山，而畫高出沈石田、文衡山之上，與祝之字並雄，可以上掩前古。
東橋先生喜談詩，嘗曰：李空同言：「作詩必須學杜，詩至杜子美，如至圓不能加規，至方不能加矩矣。」此空同之過言也。夫規矩方圓之至，故匠者皆用之，杜亦在規矩中耳，若必要學杜，祇是學某匠，何得就以子美為規矩邪？何大復所謂「舍筏登岸」，亦是欺人。又嘗語人曰：何大復之詩雖則稍俊，終是空同多一臂力。
何柘湖云：徐髯仙豪爽逸宕人也，數遊狹邪，其所填南北詞皆入律。衡山題一畫寄之，後曰：「樂府新傳桃葉句，彩毫遍寫薛濤箋。老我別來忘不得，令人常想秣陵煙。」蓋其人誠足重也。公家多藏書，海內誌書尤夥。晚遇武宗皇帝幸其家，在快園池中捕魚，挾以北行，至與上同臥起。賜飛魚服，然雜在佞幸中，公非所誌，竟謝歸。又二十餘年，八十餘而卒。
徐髯仙家有杜堇古狂所畫天神一幅，人長一尺許，七八人攢在一處，有持巨斧者，有持火把者，有持霹靂砧者，狀貌皆奇古，略無所謂秀媚之態，蓋奇作也。髯仙每遇端午或七月十五曰，則懸之中堂，每詫客曰：「此杜檉居《輞川圖也》也。」
王子新作《松塢高士圖》以贈東橋先生，大設色，規摹趙集賢，大山頭下有長松數株，一人趺坐其下，神檢出塵表。何柘湖言：「其無畫家溪徑，疏秀可愛，蓋其風韻骨力，出於天成也。」餘藏有一扇面，乃子新所畫墨梅一枝，花瓣用淡墨為之，精雅明秀，姿態橫生。後小楷書一絕句：「西園春風暖復回，妖桃濃杏一時開。山禽對我關關語，野叟看花故故來。」字法智永，而遒勁過之。今其畫不可多得矣。
海忠介公為南右都御史，風猷肅然。與李敏肅公管察事，秉公持正，即權貴關白，略不少徇，留都清義，因之愈重。一日因送表，向三山門內一孝廉家借坐，孝廉家屋極壯麗，憚公清嚴，聞其來，盡撤廳事所陳什物，索舊敝椅數張待之。人謂有楊綰令人減騶徹樂之風。公每出行，所至人必擁輿左右聚觀之，婦人童孺咸歡呼鼓舞，即司馬溫公之入汴，不是過也。其初來蒞任，止攜二竹笭箵，舟泊上河，人猶不知。嘗病延醫入視，室中所禦衾幬皆白布，蕭然不啻如寒生。後薨於位。以如是人品，乃一給事中從臾，一督學御史以柱後惠文彈之。嗟乎，坐烏臺中嗬佛罵祖者，豈獨一張商英哉！
王逢元子新父南原公韋，與東橋先生友，視子新猶子也。南原公逝，子新一日笞莊戶，邂逅致死。子新懼，夜攜其妻叩先生之門，告曰：「吾遘人命事，將遠遁，以吾妻累叔父。」先生曰：「毋遽爾，我為若解之。」秉燭作書數函，亟遣人投於當事者，比天明已得從輕發落矣。公愛子新之才，廳事書室中屏幛，必子新之詩與字，或問公何偏愛子新乃爾，先生曰：「不然，子新詩才實高，其書真度越流輩耳，蓋欲為之延譽也。」又人有丐先生文者，先生輒命以其潤筆物送子新。而子新多狹邪遊，得即費諸倡家，赤貧如故。先生雖知之，終弗倦也。余內舅少冶王公為先生門下士，親為余言如此。
東橋先生寄子新《過秦樓詞》云：「虎臥天門，龍騰鳳閣，書法王家原妙。畫爛衣襟，磨乾池水，透得舊來關竅。更狂僧醉聖，探奇掇雋，從橫顛倒。愛青年方盛，高名起，萬人稱好。歎拙手勉強挑戈，依稀撥鐙，那識就中天巧。欲取金丹，並攜《洛賦》，予細從君論討。只恐揮毫遲留迅疾，肘腕不禁哀老。判千金買紙如山，倩渠長掃。」又跋其所書《蘭亭卷》云：「吾國王子新英年遹起，遂擅海內書名。或者議其真書稍肥，余謂莊重沉著，脫去佻巧，獨得鍾、王遺法。」賞愛為極，其為之標譽如此。
曾大父方竹府君，嘗冬月夜起庭中便旋，仰面見樹上棲一人，嗬問之，其人懼而墜地，匍匐不敢起。府君頫視之，鄰家子也，慰撫之曰：「爾雖貧，柰何為此。爾第歸，質明來，當有以濟爾。」翌日密與其人錢粟去，終不為人言。後病易簀時，呼先大父與伯祖戒之曰：「人不勤苦自立，一旦饑寒迫身，斯為所不可為者有矣，如我所遇鄰家子是也。」因具言其事。徵其姓名，卒不答。曰：「爾輩第臆為戒可耳，何用知若人。」此與王辟之《澠水燕談》曹州於令儀事正同。
沈頤貞先生，名九思，舉嘉靖癸卯鄉試。上公車日，其父早起送之，行至北門橋唱經樓口，見空中有龍，天矯而行，頭角鱗鬛，分明畢見。懼而潛於道傍屋簷下，須其過乃出，時以為瑞。已而頤貞卒於京邸，龍乃咎徵。曾見占候書，李衛公望江南云：「凡出行遇水族蛇虺之屬，多不吉。」此非其類耶？
楊廉夫《西湖竹枝詞》一卷，所載名士甚多，中載馬琬，字文璧，秦淮人。自少有誌節，詩工古歌行，尤工諸畫，皆其天姿之所出也。其《竹枝詞》曰：「湖頭女兒二十多，春山兩點明秋波。自從湖上送郎去，至今不唱江南歌。」頗見婉麗，此亦金陵詞人之一也，惜它作不多得耳。
姚敘卿先生年二十餘，舉嘉靖丙辰進士，官太守。再出，以事忤江陵意罷歸。優遊里中，垂三十年，以詩文書法自娛。所著有《錦石山房稿》，其文不事谿刻，而清真恬淡，類其為人。詩亦與文埒，字結構師歐陽詢，勁媚遒雋。家富而工賞鑒，所儲古畫、鼎彝之類甚夥，屋室花石，雅致獨絕，一代之偉人也。嘉靖乙卯，先大夫與先生同補博士弟子，余以通家子侍先生，最蒙賞譽，嘗為詩贈餘，以貢赴試闕下，今猶藏之笥中。
《金陵鎖事》載國朝金陵畫品備矣，然尚有數人焉。宋臣，字子忠，號二水，善畫山水人物，遠宗馬遠、李唐，近效戴進、吳偉，極妙臨摹，元、宋名筆，皆能亂真，載《圖繪寶鑒》。又有朱希文者，善畫梅花，與林旭同時，見陳中丞鎬《金陵人物誌》。陳別駕鋼，號遲宜子，善畫蒲桃。其配金夫人善水墨畫，所作蕃馬，峭勁如生。萬曆中，王元燿者以貲郎官四川藩幕，善畫，從文氏父子入門，後學郭熙、巨然、倪迂等，皆有其家法，鑒畫亦有獨見。舊院妓馬守真，號湘蘭，工畫蘭，清逸有致，名聞海外，暹羅國使者亦知購其畫扇藏之。
先大夫萬曆甲戌赴試，正月初一日抵徐州，旅舍夢一人手持數錢禱於神，曰：「六個錢作狀元。」覺而意之，必已中二甲前，其六人前，乃狀元也。已中會試第四十名，而孫公繼皋第三十三名，為鼎元，相去恰六人，其巧合如此。
萬曆戊申夏，大雨駢作，江水泛濫，從來所未有也。張韞甫為余言：鼓樓旁有園丁，以篛篷苫靛缸，一日偶揭視之，見靛上有一龍蟠曲之跡，鱗甲爪鬛；纖悉畢具。又江上有漁人遙望水面，一葦席浮至。近視之，上有小兒坐木車中，生可數月耳，葦席下群蛇蜿蜒，蟠結負之。漁人遂收此兒，育為己子。
嘉、隆中，老學究崔自均者，焦太史先生之親也。善起觀梅數，多奇中。焦鏡川大尹當歲考時問以名次，崔占之曰：「某日出案，則第二人。如出某日，則第一矣。」已而果第一。詢之，則某日前原是第二，是日後方置諸首也。先大夫庚午秋闈後往扣之，甫入門，值崔送客出，已入，向先大夫曰：「得毋為科第事來乎？不必占，吾已得公數矣。必中無疑，第名次在榜後耳。」先大夫中一百三十名。不知崔所挾何術也。
鐵塔寺，劉宋名延祚寺，宋之正覺寺也。王荊公嘗於寺西作書，院有軒，名籜龍。法堂西小室為宋高宗元懿太子旉攢宮。《金陵志》稱建炎三年三月，苗、劉兵變，四月，高宗復位，幸江寧府，駐神霄宮，改江寧為建康府。六月，立旉為太子。偶宮人持金爐誤墜於地，太子得驚疾，遂不起。高宗立斬宮人，權厝於寺。按此所紀甚詳明，太子固以疾薨也。劉後村詩：「細認苔間字，方知鑄塔時。不因兵廢壞，似有物扶持。古殿人開少，深窗日上遲。僧言明受事，相對各攢眉。」蓋野史載張魏公因苗、劉偽立太子事，並其乳母生瘞之。高宗晚年無子，深以為憾，有「寧死不用張浚」之語。夫史明載高宗反正一月後，方冊明受為太子矣，立而又何為殺之？且兵變在臨安，非建康也。乘輿反正，冊立東朝，太子稚幼無知，魏公何忍為此？羅景綸《鶴林玉露》載之甚具。信乎，其為齊東野人之語矣！
永慶寺有磚塔五級，相傳為梁永慶公主所造。考前誌俱不載，元人《金陵新志》第載永慶禪院耳。而於紀烏龍潭下注云：「在永慶寺前，其專名之為寺，不知自何時。」《梵剎志》云：「國初徐都督增壽重建請賜額，此寺所由名也。人言寺基舊廣甚，西至今京都旗手大倉，東至北門橋。」又云：「倉中有石碑，今不知所在。寺南有謝公墩，正在冶城北，為李太白所詠處。」
《瑣事》載金陵前輩書法，亦有遺者。國初劉中翰理、子素、孫良，三世能書，皆官中書舍人。羅參議麟，明敏善書。劉千戶蒼，能為趙松雪書。沈休齋鍾書遒勁，盈尺竟璧無傾斜。朱參議貞，幼工楷法，晚變為行，益妙。陳自庵欽字工，人多珍愛之。黃珍書學徐九峰，能亂真。陳別駕鋼，號遲宜子，書法褚河南，所摹《蘭亭》奕奕有致，又嘗書小詩於牡丹花、玉簪花瓣，子太史沂手背而為冊，至今猶存。王太守可大，行書法趙松雪，大數寸者尤佳，余有所書陶詩一幅，風神遒勁，上逼古人，今世不多見也。朱太守音，行書師鐵門限，圓媚流麗，翩翩動人。李明府登，行書學《聖教序》，結構不失，小篆學《嶧山碑》，於鍾鼎文尤妙，說者以為豐南禺之後一人。
自草墓誌，示不求於人。自盧苑馬璧、黃吏部甲、楊太學希淳外，如王僉憲麟，年八十三，王太守可大，年七十九，皆自草誌，而太守之銘文尤為奇偉。許奉常穀亦自草行述。至劉清惠公又預求王公廷相作墓銘，此公慣作此出塵外事也。
周約庵尚書，父衛軍也，家於交石吳尚書之側，開小酒肆。尚書十許歲時赴塾師，常過吳交石尚書門。吳公目而器之，因許妻以女。一日召其飲，坐上果有藕、杏，吳公出對句云：「緣荷方得藕。」周公應聲云：「有杏不須梅。」坐客盡驚。吳公常語其夫人曰：「此子名位後當勝我。」已而果然。
丁仲衡璿有長厚名，舉永樂甲申進士，官至都御史。為主事時，御史張政過其門，適邏者來報，聞公失彘，今獲盜者，需公認。公曰：「吾家未嘗失也。」辭不往。政問故，公曰：「時禁，盜彘者死。寧亡吾彘，不忍其死也。」張歎曰：「公仁人也。」因薦起為御史。
仲衡為御史巡陝右，時有行人被酒，入察院侮罵，臬司皆不平，謂公宜劾奏之。公曰：「是醉耳，不足校也。」明日，行人果詣公謝罪，人悠然服其量。
陶希文舉正統丙辰進士，以親老耳疾，遂辭歸不仕。然嘗應天順己卯、成化辛卯浙江、河南聘，典鄉試。於時，士大夫不拘見任家居者，皆得為考試官。皇甫錄《皇明紀略》云：楊少卿以服闋主浙江鄉試。陽明先生為刑部主事，以病痊入京，為山東聘主鄉試。當時事例，固與今敻異矣。後言官有論劾楊與王者，遂廢。
金陵前輩多有著述，今類堙滅，不恆遘見矣。暇常摘其尤著者記之，其嘉靖以來，後裔尚有存稿，不悉贅也。湯參將胤勣有《東谷集》。蔣樵林主孝有《務本齋詩》、《樵林摘稿》。蔣慎齋主忠有《慎齋稿》、《金陵紀勝》、《續貂小稿》、《詩法鉤玄》。陶進士元素有《萬竹山房稿》、《史雋》、《華山雜著》。張文僖益有《文僖公集》。倪文僖謙有《玉堂稿》、《上谷稿》、《歸田稿》、《南宮稿》、《遼海編》。金太守潤有《靜虛稿》、《南山十秀集》、《心學探微》；子司寇紳有《雪心稿》、《青瑣獻納稿》、《江西巡視稿》。王公濬有《嘉遁子集》。吳進士呈有《石居遺稿》。童尚書軒有《清風亭稿》、《枕肱集》《海嶽涓埃》、《諭蜀稿》、《籌邊錄》、《夢徵錄》。沈僉事琮有《休齋稿》。朱參議貞有《息軒稿》。徐公遠有《居學齋集》。王參議徽有《辣齋稿》、《史疑》、《引笑集》。丁太守鏞有《石崖集》。金竹溪張有《竹溪集》。蔣侍御誼有《經緯文衡》、《續宋論》、《紀行錄》、《石屋間鈔》、《吹吷餘音》、《憨翁新錄》。姚太守黼有《休齋集》。任憲僉彥常有《克齋稿》。沈憲副鍾有《休翁詩集》、《思古齋文集》。倪文毅嶽有《清溪漫稿》。董學博宣有《青田雜錄》。吳尚書文度有《交石稿》。賀友菊確有《友菊詩集》。李僉事旻有《容庵稿》。金都憲澤有《容庵集》。李知府昊有《坦拙稿》、《謫居集》。徐參議缶有《石林稿》。王吏部鑾有《西冶遺稿》。陳都憲鎬有《矩庵漫稿》。陳學憲欽有《自庵集》、《海山聯句集》。王太僕韋有《南原家藏集》。金太守賢有《春秋紀愚》、《春秋或問》。黃長史琮有《宗說》、《求誌稿》、《行義稿》、《楚征行錄》、《青田稿》、《謫遊稿》、《郯城稿》、《嶺南日課》、《續課》、《東歸稿》、《乞養堂稿》。顧尚書璘有《國寶新編》、《近言》、《顧氏七記》、《浮湘稿》、《山中集》、《息園集》、《憑几集》、《登衡小記》。劉尚書麟有《清惠公集》。顧副憲栗有《寒松齋集》。陳太史沂有《翰林志》、《誨似錄》、《遊名山錄》、《晤言》、《詩談》、《拘虛集》、《維楨錄》、《畜德錄》、《存疾錄》、《詢芻錄》、《語怪錄》、《善謔錄》。梁尚書材有《端肅公奏議》。許山人隚有《嘉會齋稿》。徐山人霖有《端居詠遠遊紀》、《北行稿》、《皖遊錄》、《古杭清遊稿》、《麗藻堂文集》、《快園詩文類選》、《中原音韻注》、《什續書史會要》。謝山人承舉有《采毫錄》、《東村稿》、《西遊稿》、《在客稿》、《日得錄》、《廣陵雜錄》、《湘中漫錄》。沈封君琪有《雪壓詩》。王襄敏以旂旗有《漕河撮稿》、《督府稿奏議》。周襄敏金有《上谷》、《榆陽》二稿。徐王孫諒有《居雲稿》。陳揮使鐸有《雪香亭稿》、《秋碧軒稿》。張揮使維有《青藜圖稿》。余侍御光有《古峰集》。史廷直忠、金元玉琮有《江南二隱稿》。李副使熙有《尚友集》、《明農稿》。張孝廉翊有《元名臣言行錄》、《宋臨奠錄》。顧居士源有《玉露堂稿》。陳參嶽鳳有《大事記》、《舟談》、《感遇篇》、《清華堂稿》、《摘存》、《欣慕編》、《宛地梓》。羅太守鳳有《延休堂漫錄》。高郡丞遠有《飲虹稿》。張憲副鐸有《秋渠詩》。司馬憲副泰有《蔭白堂稿》百卷。謝方伯少南有《河垣稿》、《謫臺稿》、《粵臺稿》。胡太史汝嘉有《沁南稿》。王太守可大有《三山彙稿》、《三山續稿》、《國憲家猷》。陳明府芹有《鳳泉堂稿》、《忠孝說義》、《子野集》。沈侍御越有《麓村詩草》、《韓峰隨筆》、《新亭漫稿》、《澶淵雜著》、《聞見雜錄》、《春秋傳集解》、《春秋分國便覽》、《宋史詳節》、《諸史撮抄》、《三黨編》、《藩鎮傳》、《詞譜續集》、《附餘》。金孝廉大車有《子有集》，弟大輿有《子坤集》。殷宗伯邁有《逍遙訣》、《山窗漫錄》、《懲忿窒慾二編》、《閑雲館野語》。金山人鸞有《徙倚軒集》、《蕭爽齋詞集》。許奉常穀有《奉常稿》、《歸田稿》。盧苑馬璧有《治漳備忘錄》、《關中集》、《雨山墨談》、《客窗閑話》、《東籬品彙》。李儀部逢暘、楊太學希淳有《李楊二子遺稿》。廖工部文光有《萬曆統天賦》、《玄夷集》。李明府登有《冶城真寓稿》。姚太守汝循有《錦石山齋稿》。黃吏部甲有《蟄南編年集》。李臨淮言恭有《貝葉齋稿》、《青蓮閣稿》。余學士孟麟有《學士集》。杜山人大成有《晞真集》。盛太學時泰有《遊吳雜記》、《遊燕雜記》、《大城山全集》、《玄牘記》。劉學博《士義》有《新知錄》。卜州守鏜有《三華館集》。鄭太守宣化有《成趣園集》。宋僉憲存德有《鴻雪稿》。管檢校景有《西浦稿》。向州守黌有《二淮稿》。李經歷曉有《賓柳亭稿》。丁學博璽有《希山吟》。王隱君可立有《詩集》、《小程史》、《引睡集》。羅主簿燾有《淵泉集》。何參知汝健有《竹素園稿》、子參知湛之有《疏園集》，侍御淳之有《足園集》。方山人登有《半蒼軒稿》。盛文學敏耕有《軒居集》。殷郡丞康有《雲樓稿》。陳京兆時伸有《百篇詩》。倪明府民悅有《江上稿》。葛文學如龍有《竹護齋集》。陳文學弘世有《延之詩集》。
陳太史沂有《南畿志》、《應天府志》。徐髯仙子仁有《南京志》。劉雨有《江寧縣志》。李明府登有《上元縣志》，《江寧縣志》。集太史竑有《京學志》。陳太史沂有《金陵世紀》、《金陵圖考》。焦太史竑有《金陵舊事》。周文學暉有《金陵瑣事》、《續金陵瑣事》、《二續金陵瑣事》。王隱君可立有《建業風俗記》。陳中丞鎬有《金陵人物誌》。陳參議鳳有《欣慕編》。王太守可大有《金陵名山記》。陳太守沂有《獻花岩志》。金山人鑾有《棲霞寺志》盛太學時泰有《金陵泉品》、《方山香茅宇志》、《大城山志》、《祈澤寺志》、《牛首山八志》。僧海湛有《雨花臺志》。
其不係本地人所著者，則《南部吏部志》、《戶部志》、《禮部志》、《兵部志》、《刑部志》、《工部志》、《通政司志》、《太常寺志》、《南雍志》、《舊京詞林志》、《光祿寺志》、《船政志》、《船政新書》、《江防考》、《後湖志》、《金陵玄觀志》、《金陵梵剎志》。
吳偉字次翁，江夏人，山水人物入神品，性戇直有氣岸，一言不合，輒投研而去。成化中，成國公延至幕下，以小仙呼之，因以為號。憲宗皇帝召至闕下，授錦衣鎮撫，待詔仁智殿。偉有時大醉被召，蓬首垢面，曳破皂履，踉蹌行，中官扶掖以見。上大笑，命作《松風圖》。偉詭翻墨汁，信手塗抹，而風雲慘慘生屏障間。上歎曰：「真仙人筆也。」偉出入掖庭，奴視權貴人，求畫又多不與，於是權貴人數短之。居無何放歸南都。偉好劇飲，或經旬不飯，在南都，諸豪客日招偉酣飲。顧又好妓飲，無妓則罔歡，而豪客兢集妓餌之。孝宗登極，復召見便殿，命畫稱旨，授百戶，賜「畫狀元」印章。逾數年，偉稱疾歸，居秦淮之東涯。武宗即位，召之。使者至，未就道，中酒死。子山從遺命，葬於金陵。
衡水裁庵楊公督南畿學政，評文知其人之通塞壽天，無不奇中。所刻《崇雅錄》中，士子多為時聞人。癸卯試，瞿文懿公文拔第一，以為必中解元。及開榜日，人以試錄報，公迎而諭之曰：「若勿言，解元是瞿某否？」答曰：「不也。」公愕然，曰：「然則尤瑛耳？」答曰：「然。」後以次占之，多不爽。次年，報會試者至南京，公時飲於許奉常家，亦先使人謂報者曰：「會元非瞿某，則勿報。」曰：「瞿某也。」公大喜，連舉大白亡算。嘗試應天，見李種卷，拔置前列而語之曰：「若文多揫斂，似胸中有悲苦事。」種對曰：「赴試時，適喪耦。」考童生首取趙衢，以其廛無夫裏之布，文獨諳典則故。後再試閱其卷，對之顰蹙，曰：「汝筆何甚蹇滯，恐終身不可望科目矣。」趙後僅廩於庠，卒奪糈，壹鬱以死。至今學士輩猶多口公軼事，稱而慕之。後督學房寰至，始舉公名宦祀於學宮。
史癡翁常預出生殯，己雜賓客中，步送出南門，一時傳為奇事。萬曆中，齊府一宗人仿而為之，治喪七日，賓客往吊，命其婢妾號哭。慟者賞之以金，不則詈而撻之曰：「我在爾尚不哭，矧異日身後耶？」殯日極儀物之盛，己自乘筍輿隨其後而觀之。雖事出不經，要之達生玩世，異乎世之老病而諱言死亡者矣。
無錫黃鴻臚仁卿家於金陵，年九十猶健飲啖，對客拜起如壯年，御女無虛夕，至九十六而終。人問其致壽之道，弗答。第聞其烹煉秋石，名曰「龍虎霞雪丹」，日服五分而已。公為顧尚書汝學之姻，疑傳其術者也。幼醫許北林，年八十餘矣，上樓躡屐如飛，侍妾數人。余嘗問：「聞翁有素女之術，然乎？」答曰：「無之。第數日不一泄，則目昏耳鳴，百節脹痛，必一御女始小挺耳。」意所稟腎氣殊異於人，故老而健房室若此。或曰：「渠自有它術，秘不肯言。」
王隱君可立，人稱丹丘先生，西冶吏部之幼子也。少有高韻，為諸生謝去，倏然塵外。家有小園在下街口。蒔花木自娛。客至焚香煮茗，清言相賞度，無客或自以左右手藏鬮雙陸，決勝負為笑樂。視人之貴富漠如也，視己之貧窶泊如也。同母兄官太守，富厚，一無所干求，布衣蒲屨，快然自足。兄死，其猶子以杉板一副奉之，公曰：「吾自有具矣。」卻不受。縉雲鄭太常汝璧署京兆事，聞其賢，請為鄉飲賓，不得已一往，後不再赴。人謂有賀友菊之風，年九十而終。七十後猶手書所纂《小桯史》諸書數十卷，字細如蟁足蠅頭。性好謔，語冷而趣遙，為士流所賞。而禦子弟嚴，嗃嗃終日，至今稱其家法焉。
笪橋街北去有小白塔峙於中衢，俗傳國初瘞張士誠於下，或雲士誠之將帥也。按此地在元為龍翔寺基，塔即其寺中物。近庠士陳中正者重葺之，累甓為屋障塔前，閱所庋佛像中有鑄字為龍翔寺者，乃知俗傳之謬矣。
王襄敏公以旂，家在聚寶門外小市西，去馴象門里許，屋宇樸隘，居之自若也。為都憲時，每過家必引避小市口路，曰：「此皆吾鄰居父老子弟為貿易者，吾不忍以車前三騶妨其務也。」鄰有老人與封翁善，公幼以伯父呼之，既貴猶不改。後有謂其郊居不便，勸市羊市橋北徐宅者，公一目即報罷。同年趙大尹守問其故，公曰：「此府第也，門廳廣大，必常得青衣者數人守之，吾一老書生，安能辦此，矧兒輩邪！」卒老舊居中，其門廳僅如中人家。
劉清惠公麟解尚書歸裏，常衣白布袍，首烏紗巾，徒步過其友定陶大尹趙公守家。已而某參政者突至，不知其為劉公也，頗易之，公逡巡一揖而退。主人送客人，參政問揖者為誰，答曰「南坦公也。」參政大慚沮。時參政之輿從赫奕甚，且相見不為禮故也。大尹之子為余言。又尚書少從大尹父官千戶名經者，授舉子業，故與大尹善，來則烹牛肚麵斤炊飯待之，公所好如此。
少冶先生自罷珠厓郡歸，閉戶讀書，門無雜賓，士大夫有過訪者，才一報謁而已。年七十餘，猶畜少艾，間賦詩寫字，與二三親友共賞度。每花發盆盎中，必招客飲，飲中好說古詩奇句，或古僻事奇人為令，嘲謔相錯，風流文雅，人謂有東橋先生之風，如是者十許年如一日。衣必華整，四邊以紅紫黃綠帶緣飾之，香氣拂人，高自位置，意不輕可一世，以是得簡貴聲。然公及見弘、正間前輩風檢，其深居簡出，自重而不輕與人，猶是舊時矩度，在今日恐凝滯不可行矣。
楊水田先生名威，舉進士，官至四川參政，工詩，惜傳世者少。嘗憶其佳句云：「燈影細搖窗外月，雞聲忽報屋頭霜。」楚楚有致。歸田後，一夕病中賦得「白石清江一酒樓，黃花無語對人愁」之句，自知不起，遂敕柝家政而圽，年僅五十有八。公與劉南坦公皆受業於千戶趙經先生之門。趙先生武弁而攻《毛詩》，精舉子業，出其門者多名士。有僚友欲聽其講《孟子》先生必正衣冠，據席而談。先生子守亦舉於鄉，官縣令。
外舅少冶公嘗言：南都正統中延客，止當日早，令一童子至各家邀雲「請吃飯」。至巳時，則客已畢集矣。如六人、八人，止用大八仙棹一張，殽止四大盤，四隅四小菜，不設果，酒用二大杯輪飲，棹中置一大碗，注水滌杯，更斟送次客，曰「汕碗」，午後散席。其後十餘年，乃先日邀知，次早再速，棹及殽如前，但用四杯，有八杯者。再後十餘年，始先日用一帖，帖闊一寸三四分，長可五寸，不書某生，但具姓名拜耳，上書「某日午刻一飯」，棹、殽如前。再後十餘年始用雙帖，亦不過三摺，長五六寸，闊二寸，方書眷生或侍生某拜，始設開席，兩人一席，設果殽七八器，亦巳刻入席，申末即去。至正德、嘉靖間，乃有設樂及勞廚人之事矣。
六朝以來諸臺，今惟昭明太子讀書臺在鍾山之上。雲光雨花臺在聚寶門外。越王臺在馴象門內小市口。宋元嘉鳳凰臺在驍騎倉南上瓦官寺，或有雲在城外新亭，今石子堽者，謬。周孝侯讀書臺在武定橋東、蟒蛇倉後。郭文舉讀書臺在冶城，今太一殿其遺址。此皆灼然可據者。若晉之衛玠臺在新亭，南齊之九日臺在鍾山，梁之望耕臺在秦淮北岸，皆不可考矣。
少橋張封公居北門橋之豆巷。嘗語餘，三十年前有一堪輿謂之曰：「君宅後之河，自西而東，所謂『一彎辛水向東流也』，此地宜出狀元。」時人以封公子孚之美秀而文，意驗在此。久之，焦澹園先生移居其對門，至萬曆己丑大魁天下，其言乃驗。而孚之亦舉乙未進士，官至長蘆鹽運使。
顧東橋尚書未第時，年十七八，家有事早起禱於城隍之神。甫至廟門，有一軍人驚問曰：「是顧相公邪？」曰：「然」。曰：「公異日必作尚書矣。」公怪問之，軍人曰：「吾因赴小教場操演，起太早，假寐於此，聞廟內有人傳呼掃除廷內，曰『顧尚書來』。吾候之惟公至，故云然。」公謝其人，入廟禱祠。常以此自負，後卒官大司寇。乃知世之顯貴名德人，即鬼神亦為禮異也。
萬曆乙酉八月十七日萬壽聖節時，督學房御史寰敕諸生赴禮部拜碑。予時在洪武街舊居，偕張韞甫顧輿往。比歸，方五鼓，月明如畫。余在輿中假寐，韞甫輿前行，過供應機房，路轉入珍珠橋，地多葦池蔬圃，韞甫見路側無數甲士跪伏於道，若有所俟者。韞甫悸噤不敢出聲，翌日為余言之，不知此何祥也。
南都在正、嘉間，醫多名家，乃其技各專一門，無相奪者。如楊守吉之為傷寒醫，李氏、姚氏之為產醫，周氏之為婦人醫，曾氏之為雜症醫，白騾李氏、刁氏、范氏之為瘍醫，孟氏之為小兒醫，樊氏之為接骨醫，鍾氏之為口齒醫，袁氏之為眼醫，自名其家。其人多篤實純謹，有士君子之行，常服青布曳衤散，係小皂絛頂圓帽，著白皮靴。出入多步行，間用驢騾，或用轎，止黑油藤板者，如閭左婦人所乘耳。有召者必詢為某病，非所治則謝不往，不似今之大小內外雜症兼習也。
余母氏外家謝五老夫婦，病感冒月餘矣，飲食不可下，才屬口，輒嘔噦，眾醫皆以死法棄去。一日，楊偶過其門，邀入診之，曰：「無傷也，病久已去，久不飲食，腹枵矣。小進食蛔蟯上爭啖，胸次攪繞作惡耳。試頓食之，當勿藥而愈。」家人群駭其說，然度無可奈何，姑從之。遂以冷茶投粥中，頓與人二大盂，初尚作嘔，已漸喜食，食已沉睡，覺而霍然起矣。又一人病羸瘦委頓甚，百方不效，求楊診之，楊曰：「若病非藥所能愈，第於五更向煮牛肉肆中，候其初熟揭鍋蓋時，若以口鼻向鍋傍，吸取其氣，久之，取其牛肉汁一碗飲之，數日可愈矣。」從之果然。楊它治多類此。
監前西倉巷有艾老者，衛千夫長也，年至當告替。一子年十六七而唇上有贅瘤，初如豆，已漸長大如拳，觸之痛不可忍，父子相抱終日啼。一日艾老往南門歸，至內橋，途遇一道人賣藥者，試以子病語之，道人曰：「吾能治此。若家何許，且當詣汝告之。」翌日道人果至，診其子曰：「是不難，第愈時當謝我二金耳。」艾老許諾，遂出囊中藥，以一青線糝之，係於瘤之根。次日又至，又次日再至，語艾老曰：「病即愈矣，明日當具金謝我。」翌日候之不至，瘤如故，父子又相抱而啼，疑其紿己，病終已不可為也。午飯時，其子方握匕，瘤砉然墜几上，竟無所苦，候道人竟不至。其子以是年赴京襲職歸。
大報恩寺塔，高二十四丈六尺一寸九分，地面覆蓮盆，口廣二十丈六寸，純用琉璃為之，而頂以風磨銅，精麗甲於今古。中藏舍利，時出繞塔而行，常於震電晦冥夜見之，白毫燭天，自諸門湧出，戛戛如彈指聲。嘉靖庚申寺被火，並其護塔廓毀之，塔故無恙。至萬曆庚子中，其貫頂大木朽蝕者半，金頂亦欹斜矣。雪浪洪恩慨然謀正之，身由募化，凡得金數千。架木易其貫頂之木，又斥其餘貲修塔廓，煥然頓還舊觀矣。余嘗為文記之。無何為其徒蠍譖，被逐而死於吳之平望，叢林中至今為之惋歎。陳太史魯南《琉璃塔記》曰：「廣四十尋，重屋九級，高百尺，外旋八面，內繩四方。」似過其實，而文甚奇麗可重也。
雪浪修塔時，所構鷹架與塔頂埒。一方僧居雪浪座下，善升高，時天新雨，僧著釘鞋，登塔之第九層，從門出，反身以手援簷，距躍而上，至承露盤中。眾人自下望之，為股慄，而此僧往來旋轉，捷若飛猱，易如平地，咸詫以為神。余弟羽王親見之。余謂此僧者，非脅有肉翅，必膽大如斗，或能壁飛，要之彼法門中大有能狡儈人。《酉陽雜俎》言，唐瓦宮寺因無遮齋眾中有一少年請弄閣，乃投蓋而上，單練𩭪，履膜皮，猿掛鳥跂，捷若神鬼，復建瓴水於結脊下，先溜至簷，空一足欹身，承其溜焉。此人與此僧頗相似。
萬曆辛亥夏五月，杏花村種地人於杏樹下掘得一銅器，大如巨碗，三足，有柄，長可尺許。友人沈不疑以為古歃血槃，非也，此正是古之鐎鬥耳。字書以鐎為溫器，其制如今有柄銚子而加三足。蓋古之鼎烹，大鼎則卒難至熱，故溫已冷之物，一二人食，則用鐎也。此地不知何緣埋此，且在杏樹根下數尺餘得之，又非古墓兆，亦奇事。
舊時台史之巡視五城者，日行閭巷間，地方有哄者，總甲即執其人詣馬前諮之，隨為分剖決遣而去。正德間吳交石公為都御史，各道御史於其私宅謁見，往往就所坐鄰家染坊中了城事。又有胡州判者，住北門橋，一御史與之善，偶來拜，坐其家，有總甲執訟者，就廳事中人決十板而去。家伯祖為余言之，當時事體之簡易如此，其後總甲不復途中諮稟，惟開單詣御史所居宅呈治。後又創造察院，益為嚴重。視曩者事宜益不侔矣。
《四友齋叢說》中記前輩服官乘驢者，在正、嘉前乃常事，不為異也。頃孫塚宰丕揚嘗對人言：其嘉靖丙辰登第日，與同部進士騎驢拜客，步行入部。先伯祖亦言隆慶初，見南監廳堂官，多步入衙門，至有便衣步行入市買物者。今則新甲科輿從舄奕長安中，苜蓿冷官，非鞍籠、肩輿、腰扇固不出矣。又景前溪中允為南司業時，家畜一牝臝，乘之以升監，旁觀者笑之亦不顧。今即幕屬小官，絕無策騎者，有之，必且為道傍所揶揄。憶戊戌、己亥間，余在京師猶騎馬，後壬寅入都，則人人皆小輿，無一騎馬者矣。事隨時變，此亦其一也。
南都在嘉、隆間，諸苦役重累，破家傾產者，不可勝紀，而閭里尚多殷實人戶。自條編之法行，而雜徭之害杜；自坊廂之法罷，而應付之累止；自大馬重紙之法除，而寄養賠帔之禍蘇；自編丁之法立，而馬快船小甲之苦息。然而民間物力反日益彫瘵，不自聊者，何也？嘗求其故：役累重時，人家畏禍，衣飾、房屋、婚嫁、宴會務從儉約，恐一或暴露，必招扳累。今則服舍違式，婚宴無節，白屋之家，侈僭無忌，是以用度日益華靡，物力日益耗蠹。且曩時人家尚多營殖之計，如每歲赴京販酒米、販紗緞、販雜貨者，必得厚息而歸，今則往多折閱。殆是造化默有裁抑盈虛之理，故難偏論也。
余猶及聞教坊司中，在萬曆十年前房屋盛麗，連街接弄，幾無虩地。長橋煙水，清泚灣環，碧楊紅藥，參差映帶，最為歌舞勝處。時南院尚有十餘家，西院亦有三四家，倚門待客。其後不十年，南、西二院，遂鞠為茂草，舊院房屋，半行拆毀。近聞自葛祠部將回光寺改置後，益非其故矣。歌樓舞館，化為廢井荒池，俯仰不過二十餘年間耳。淫房衰止，此是維風者所深幸，然亦可為民間財力虛羸之一驗也。
北門橋有玄帝廟，相傳聖像乃南唐北城門樓上所供者，後移像於今廟。廟有簽，靈驗不可勝紀。人竭誠祈之，往往洞人心腹之隱與禍福之應，如面語者。餘生平凡有祈，靡不奇中。乙酉，餘一四歲女偶病，祈之，報云：「小口陰人多病厄，定歸骸骨到荒丘。」已而果圽。庚子余病，三月祈之，報以「宜勿藥候時」。四月祈之，報雲「病宜增，骨瘦且如柴」，已而果然。五月祈之，報雲「而今漸有佳消息」，是月病果小減。六月祈之，報雲「枯木重榮」，此月肌肉果腹生，駸駸向平善矣。余嘗謂帝之報我，其應如響，迄今不敢忘冥祐也。它友人祈者，尤多奇應。
張韞甫言其鄰人啖飯時，有蜘蛛墮碗中，亟摘去之，啖其飯，遂患腹痛，至不可忍。醫百方療之不效，不知其為蜘蛛毒也。久之痛漸下至腎囊，遂破，從瘡中出蜘蛛數枚。豈墮碗時遂遺種邪！此與宋人洗足，海中蛤精入踵事相類。非徐才伯之神，那能辨者。
萬曆癸丑四月，前參將某某家一僕婦產巨卵，五色者一，餘漸小，至數十枚，不知何故。意必為蛇所交而成。又一家僕妻產物如鱉，蹣姍能行。又穩婆劉氏為家人言，曾遇婦人坐蓐，產蝦䗫數十者。今丁巳春，下關一婦產一夜叉，二頭，赤髮，共身，有聲，口齧人，跳踉欲上屋。穩婆手掣之，扼而死。天壤之間，何所不有。人之產物與牛馬之生人，要之必有所因，可臆而斷。世人以耳目所不習，遂見為怪耳。程生馬，馬生人，物類變嬗，寧有極哉！
癸丑五月初七日雨後，鎮江人徐某牛市寓中，有一白兔，江夏星士汪應龍持來，閱之毛白如雪，眼赤紅，頗馴擾，能出入人衣袖中，亦奇物也。徵所自得，雲自天台山中，山有一洞，洞有白物者五，一猿、一鸜鴿、一穿山甲、一蜈蚣。而蜈蚣尤奇，身長尺餘，脊之兩緣如真珠者，櫛比晶瑩異常。兔為黃工部貞甫買去。此中士人多為詩詠之。
石𥓏金都閫流寓南都，家有白猿一隻，長可二尺許，眼與面及胸皆赤色，毛如雪而𣰇，性頗馴，不似它狙𢦖之躁動也，時時閉目危坐，似習禪定者。金以銀六十兩易得之。
余家淮水飲虹橋北河房，為家僮所居，中有白鼠若初生者，僕輩時見之。白物不必長年，亦不必瑞世，自有此種，不足為異。
王貢士忠徵官全椒學博。夏日同知縣樊玉衡禱雨，樊屬王詣壇釘桃樁，倏見空中有如大紅鵝者，飛甚迅，盤旋王頂上，頃大震，雨遂霪。乃知世所畫霆神，脅有兩紅翅亦自有據也。癸丑六月六日，王之子履泰與餘言於門樓中。
余友俞公仲茅曾同數友人泛舟於石城門內之烏龍潭，時日已暮矣。舟在潭北，忽見潭南水面，有物浮出，黑而長可數尺，昂首望北而行，水輒坌湧。舟中人驚呼之，遂沒。元《金陵志》言《輿地誌》，宋元嘉末，有黑龍見玄武湖側，今潭近湖，疑即當時所見之處。按今潭去湖絕遠。《志》又言潭在永慶寺之前，今去寺亦相懸，且在寺之後數里，意元人修志者，未嘗親履其地，祗以所傳聞書之，故多乖舛若此耳。或又言今所云潭是舊湖地，潭自在今京旗手大倉，中有大池深澄，有龍在內，不知然否。
盧苑馬公璧，舉嘉靖戊戌進士，歷郡守至今官，生平抱苦節，宦歸行李蕭然，室廬皆先世遺，無所增置。性好菊，宅傍有園，公手藝菊其中，廣求異本至數百品，躬搔抑灌溉之。秋時花發，召客宴賞累日，自餘閉門晏坐，間讀醫書，訂藥品，意泊如也。余目中所睹士大夫清介，此公為首。以子姓不甚顯，人遂鮮知之者。頃郡數舉鄉賢祀，如此公竟不得與俎豆之列，可為浩歎。
外父少冶公嘗謂余言：先輩蔣公名浤，上元人，成化丁未進士，官參議。其少為諸生，所居在下街口，門有樓二間，即公讀書處也。後罷官歸，猶讀書其上，杜門掃軌，人罕覿其面。有《通鑒綱目》一部，每閱一過，即以一色筆圈誌之，凡數閱，五色皆備。所批字畫精謹，深可寶玩。此不惟見前賢操履清貞，矯矯人外，即其終身學古，無它嗜好，亦當時醇樸寡慾之一端也。沈韓峰侍御看《綱目》，亦用五色筆。前輩讀書用意大都爾爾，今人鹵莽言之，使人慨歎深。
盛貢士時泰，在慶、曆間以才名噪一時。楊用修、王元美二先生皆與之友，稱譽之。博南為其所居蒼潤軒作記，弇州贈詩，有「盛子來金陵，醉眼天模糊。能令陸平原，不敢賦《三都》」之句。每有撰述，伸紙落筆，滾滾不休，頃刻萬言可就。紙盡則已，否則更揮而足之。詞意清曠磊落，超軼絕塵，真異材也。善畫水墨竹石，人謂有洋州眉山之風。生平不問家人生產，為子敏耕娶婦，妻沈孺人囑其勿它適。薄暮，偶一友人過之，言將之城南某寺，仲交欣然偕往。比親迎，四覓仲交不可得。已閱數日方歸，人問適從何處來，乾笑而已，其任達如此。
胡長白家武學右袁府巷，偶鋤後園地，忽鏗然有聲，異之，以手擘土，見一研山埋其下，出之，長可尺許，高數寸，峰巒崷崒森，秀紋如胡桃，色黝然，真几案之佳物也。長白以形類九華，因名小九華，如東坡先生仇池石故事，手自為記，屬友人詠之。按此地在南唐為宮內，傍有護龍河，石甃尚在，元則為龍翔寺矣，石不知何時入土中。
梁刺史名楹，楹之父曰梁八老，俠烈士也。刺史以嘉靖丙午舉於鄉，宴客召伶人為劇。所食伶者糲也，伶於筵前發科嬲之。八老怒，陰部署家人椎一豕，烹之，炊粳米三斗為飯，以二大甕酒佐之。賓退，扃戶呼伶前曰：「來，若何等人，即啖糲何不足若所，乃敢當筵訕我！我今為若具食，而輩立啖盡，否則斃汝鼠子。」言訖，左右持白挺者林立侍。伶跪伏泣涕，咿嚶請命，久之不解。而八老最鍾愛其長女，伶之黠者知之，潛懇其僕達於女，女乃急呼八老入。既入，而家人私以梯縱伶升屋踉蹌遁去。自是，八老每讌，諸伶廩廩亡敢或偃蹇者。
嘉靖中周公相由天文生歷官欽天監監正，加順天府丞。公洞曉曆算占候之術，嘗與唐荊川先生反復辨難，家有所著書數大冊，皆言曆法，今亡矣。公恆言候占星宿，不但知其分野度數而已，其光色，星星不同，要須隔紙窗穿隙觀之，一見其光便知為某星，百不失一，方可言占候耳。此昔人論星所未及。公孫元，舉萬曆乙未進士。
前輩士大夫致政在林下者，類杜門謝交遊，郡邑大夫至終任多不識面。曾聞沈侍御越罷官歸，日坐樓上寫書，以三錢雞毛筆抄至數十百冊，親友亦不數相見。汪公宗伊為南部郎，公按部日所薦官也，執門生禮候公，辭不見，立赤日中數刻，僅一接之，汪公歎息而去，其簡遠如此！在今日則亦有不能遂其高者矣。後公當舉鄉賢，汪公官大京兆，以公門人引嫌，不敢申院，遂中輟。公論至今以為闕典。
王奇為諸生，通天文、卜筮、星數之學，後以事被褫，乃以術遊四方。成化中來金陵，三原王公在兵部，方為權貴所戹，屬奇筮之。奇曰：「公歸矣，越三載，其起當銓衡乎！」已而果然。吏部官欲黜二御史，問其命，奇曰：「命豈宜問於公哉！進退人材，固有不在命者。」不對而出。刑部逸重囚，主者屬奇筮之，遇《恆》之《大過》，奇曰：「五為囚圄，賊入矣，其焉逃之。」計其獲日，與時皆不爽，聞者皆色然駭。陳指揮妻死，將斂，其女病，問命於奇，奇曰：「女固亡恙，其母亦且未死，後當生二子。即欲斂，其必越午。」午時，妻復生，後果生子二人。王郎中應奎問命奇，曰：「是火氣太盛，若官之南，所至必有火災。」後守台州，既上三月，郡中災，十室九燼，王以疾去。其他奇中尚多。奇，天台人，無錫邵文莊公為傳其事〈（奇術）〉。
方正學先生誌元吉墓，載其事曰：元吉年十四，歲饑，與兄行糴旁縣，道遇盜，利其粟，將劫之，兄懼走匿，元吉不為動，徐紿罵曰：「庸縣官使吾運粟，許夫防我而不至，若豈防夫邪？後有粟車數十兩，若其防後至者。」盜以為然，散去。福壽在金陵，盜陳也先、潘甲率兵數千，自稱為元帥，聲言討賊，索軍食城下，守將閉門伏不出。福壽憂不知所為，元吉造門請見論事。福壽起問計，答曰：「今城中無一軍而盜兵悍甚，此難與爭鋒，當以計破之。盜索芻粟，公宜開城門，陳芻粟車，若將饋之者，而陽以好言紿之，請一元帥以卒來取芻粟。彼聞吾言不測吾淺深，兩人必相讓，則主者必自來，吾以計殺之，而制其一人易矣。」福壽從其言，既而潘甲果自來，執殺之。也先失勢所，自敗去。元吉絕不以語人。久之，上得江淮，即金陵為帝，元吉因噤不更談世事，隱醫肆中自給，卒以布衣終。奇計前似李穆之於宇文泰，後似王文正之待趙元昊。不讀書而暗合，奇士也。
溪漁子王顯，江寧人，少脫略不拘，讀書不肯帖帖諸生間，自雄其才誌。嘗往來江淮間，結交大俠異人。謂古人功業，遇當其意，徘徊歎息，仰天拊髀，若有意從之遊者。天台林右豪士，善擊劍知兵，而長干為文。張轂陽狂飲酒，自放於歌詩。二人皆自負高於一世。顯遊淮上，嘗釣海濱，望見二人踞坐大笑。二人者知其非庸人也，即與之語，大驚，異其所為，引歸逆旅。主人出酒相飲，攝衣跣行，起舞為樂，歡聲撼數十百家。辨難上下古今事，折衷損益，根據理道，識者知其非狂生。或不識其為人，共瞰指笑之以為真狂，或又疑其為神仙人云。顯舉若不聞，遇適其志，鮮衣怒馬行眾人中，見者爭觀之，否則被汙垢短衣，逐躡市人後，市人嗬之，弗辭也。後忽盡悔所為，買書數千卷伏讀之，為文章奇偉伉健，然恥以自名。嘗曰：「漢無儒者，唯賈生、諸葛孔明耳。唐人陸贄粗有識，然不足庶幾王道。所貴乎學將以輔天地所不及耳，不然多讀書何為！」〈（奇人）〉
宋太史濂《李疑傳》曰：李疑者，居通濟門外，閭巷子弟執業造其家，得粟以自給，不足則以六物推人休咎。固貧甚，然獨好周人急。金華範景淳吏吏部，得疾，無他子弟，人殆之，不肯舍。杖踵疑門，告曰：「我不幸被疾，人莫舍我，聞君義甚高，願假榻。」疑許諾，延坐汛室，具床褥、爐灶居之，徵醫師視脈，躬為煮糜煉藥，旦暮執手問所苦。既而疾滋甚，不能起，溲矢衾席，穢不可近。疑日為刮摩浣滌，不少見顏面。景淳流涕曰：「我累君矣。恐不復生，無以報厚德，囊有黃白金四十餘兩，在故旅邸，願自取之。」疑曰：「患難相恤，人理宜爾，何以報為！」景淳曰：「君脫不取，我死恐為他人得，何益？」疑遂求其里人偕往，攜以歸，面發囊，誌其數而封識之。數日，景淳竟死，疑出私財買棺，殯於城南聚寶山，舉所封囊寄其里人家，往書召其二子。及二子至，疑同發棺取囊，按籍而還之。二子以米饋，卻弗受，反贐以貨，遣歸。平陽耿子廉械逮至京師，其妻孕將育，眾拒門不納，妻臥草中以號。疑問故，歸謂婦曰：「人孰無緩急，安能以室廬自隨哉？且人命至重，倘育而為風露所感，則母子俱死。吾寧舍之而受禍，何忍死其母子！」俾婦邀以歸，產一男子。疑命婦事之，如疑事景淳，逾月始辭去，不取其報。人用是多疑名。士大夫咸喜與疑交，見疑者皆曰：「善士，善士。」疑讀書為文亦可觀，嘗以儒舉，辭不就，然其行最著〈（真義士，似杜環）〉。
倪文僖公與子文毅公像，俱方面大耳，豐頤頦，微髭鬚，文毅尤為肥碩，聞其曾孫翰儒言，腰帶圍可容中人四軀也。公無子，里中傳文僖禱北嶽，其夫人姚夢嶽神指捧香合童子曰：「以為爾子。」孕而生公，故名嶽。言公隱宮，公曾生子。祝枝山《野記》亦言文毅頎躬廣頤，美如冠玉，腹大十圍，體有四乳雲。而陳中丞《人物誌》言，文僖雙目如電，體有四乳。祝或誤也。
王襄敏公廣額豐頤，而骨氣峻拔，有威重，印堂中直紋五條，右頤有一黑子，音吐如鐘。
都督劉公璽，面巉削無渥顏，聳肩如寒士。楊水田公成，鐵面劍眉，凜不可犯。
陳太史公沂，軀不甚長，神采朗秀，眸子可照。邵僉憲公清，貌古神秀，其聲清遠。
徐子仁公霖，廣面長耳，美須髯，體貌偉異，老而豐潤，行步如飛，稱曰：「髯仙」。
謝野全公承舉，美鬚髯，行九，人稱曰「髯九」。
許奉常公穀，長頭，面白皙而圓，巨鼻微鬚，雙眼如碧色，八十時，狀如世畫老子。
王吏部公鑾，面白皙，骨峻嶒清峭，兩眉如劍直豎，微髭鬚，望之義氣凜然。
殷宗伯公邁，面圓，黃白色，微鬚，清靜之意可見。
姚太守公汝循，身可中人，面上員下稍銳，白皙，小有鬚，向人多笑容。
余司成公孟麟，目小而圓，骨法清古，耳高於眉，下微銳。
沈侍御公越，修幹廣顙，氣韻高邁。
盧苑馬公璧，長身，面如之，黃色，古而硬，老矣多皺紋。
王太守公可文，修軀銳首，面長尺，白皙，眉目疏朗，微髭鬚，手掌如噀血，長上短下，聲如鐘。
吳司寇公自新，大軀方面，白皙而紅，微髭鬚，豐頤，目光外現，有威重。
應天府鄉試，國初自府學生、增廣生、監生外，如未入流官吏、武生、醫生、軍餘、舍人匠之類，皆得赴試，皆得取中。如成化元年，章玄應以留守左衛軍衛中第八十七名。四年，謝崇德以內江人吏中第四十二名。十年，王鑨以犧牲所軍餘中第二十三名。十三年，李用文以武學生中第九名。十六年，喬衍以武學生中第二十四名。二十二年，陳玉以沂州衛舍人中第十七名，楊俊以江陰衛軍中第八十五名。弘治五年，劉麟以武學生中第七十五名，齊貴以營繕所匠中第九十一名。十一年，史良佐以太醫院醫生中第八十五名。十四年，陳沂以太醫院醫生中第四十八名，邵鏞以羽林右衛舍餘中第七十一名，劉弼以錦衣衛舍餘中第七十七名。十七年，柴虞以驍騎右衛總旗中第八十九名。相傳兩畿額一百三十五名，其五名原為雜流設也。自嘉靖以後，遂不聞有中者，武生間亦考送入場，傳言不與謄錄，果爾則亦非聖朝立賢無方之意矣。又附學生入試，自弘治八年始，吾鄉顧尚書璘以附學生中第十四名。應天試錄之有附學生，亦自此始也。
府學明德堂後，舊是一高阜，土隆隆墳起。嘉靖初，都御史陳鳳梧夷其阜，建尊經閣於上。未建閣之前，府學鄉試中者數多，景泰四年開科中式者二百人，而應天至二十九人，可謂極盛。自建閣後，遞年漸減，隆慶以來稀若晨星矣。萬曆乙酉丙戌間，太常少卿濟南周公繼署府篆，公雅善玄女宅經，謂儒學之文廟，坐乾，向巽，開巽而學門居左，屬震。廟後明德堂，堂後尊經閣，高大主事，廟門與學門，二木皆受乾金之剋，陽宅以門為口氣，生則福，剋則禍。於是以抽爻換象補泄之法修之，於學之坎位起高閣，曰青雲樓，高於尊經以泄乾之金氣，而以坎水生震、巽二木，以助二門之氣。又於廟門前樹巨坊，與學門之坊並峙，以益震巽之勢。於離造聚星亭，使震巽二木生火，以發文明之秀。又以泮池河水不畜於下手，造文德木橋以止水之流。修理甫畢，公遷應天巡撫都御史。學門內舊有屏牆，戊子冬公下檄拆去之，曰：「去此，明年大魁必出此亡疑矣。」己丑，焦公果應其占。庚寅冬，公遷南戶侍，面語予曰：「修學而一大魁，余未敢言功也。占當出三元，坊中樞字，亭上星字，篆文區之三口，星上之三圈，皆寓三元之象。君其識之。」乙未、戊戌，朱公與余相繼登第，人益以公之術為神。頃年，有議修學者，大京兆黃公博謀於眾，余謂：「只宜循公之制，不可輕改。其發科之多少，蓋亦歲運利鈍所致，不拘何宅皆有之，惟其宅本吉，則宜靜聽以待吉之自會。年年變遷，科科修改，斷無此理。」時議者皆以余言為然。《京學志》載公修學事，余特為詳其所以告學者。
萬曆中，少宰李公廷機曾議修大內承天門樓。余座師少宗伯葉公向高署工部事，以質於大司馬郝公傑。郝公以《會典》成化十六年有南京皇城內宮殿不許重修之例答之，遂止而不行。然余查萬曆初，承天門損壞，部題准修理，工部主事黃正色等有勞人役，俱敘功。則皇城自舊例城牆之外，亦有修理之事矣。竊意唐重東都，宋重西京，僅置留守，與今日南京奉陵廟、備百官者殊例，宮門任其頹敝，恐亦非國家重根本意也。
王丹丘翁言：吳交石尚書有姊老而寡，居尚書之家。媼能詩文，一時卿大夫多與之酬詠。或來詣尚書者，值其它出，輒請媼見，與論議，問近日有何篇什，供茗而去。當時士大夫風俗樸質如此，曾不以為異也。尚書友愛甚篤摯，為南御史大夫，所居在北門橋南，嘗以橋上遇其兄，踽禺步行，即下輿扶攜而歸。里中老成人至今談之，以為盛德事。而國史、實錄亦謂公居家待昆弟有恩，有皆稱之。
蕪湖江有蟂磯，磯有廟，所祀者劉先生之孫夫人。江上漁人言，蟂蓋老黿之類也。癸丑，某孝廉以訪友寓鳩茲，偶遊廟，入寢殿，熟睹其像，賦詩有調謔語。歸臥旅舍，詰朝晝漏下數十刻不啟戶，家人抉扉視之，則死於榻矣。陰精流輸，沾汙席上，疑為物所魘而然。古稱入祠廟者，宜敬而遠之，毋得瞻視謔浪，觀此尤信。此與《三水小牘》所紀魯山縣女靈廟夏侯禎事頗相類，彼為神所招，以友人正言責神而罷，而孝廉乃罹其禍，可異也。
鄺典者，前京兆鄺公埜之裔也，為府學諸生，齒且宿矣。訓童子於大中橋尹氏，夜臥館中，有群盜猝至，扣主人門不啟，捽鄺令呼以入，鄺曰：「不可。」盜以刃迫之，生大言曰：「吾受主人請，教若子。今乃為若輩呼其門以劫之，此豈復有人理邪？汝殺則殺，吾口不可開也。」盜不得已，掠生衣被而縛之。至天明，主人開門乃解其縛。生素戇直，今段遂能剛正乃爾。若此生者，余意學使宜旌異之，以厲頹俗。
李師文熙，參議昊之子也。舉進士，為南御史，以上疏請誅劉瑾等，逮下詔獄，廷杖三十放歸。瑾深銜之，逾年又以舊牘中有熙名，文致微過，復傳旨於南京午門杖五十。瑾誅後，家居一十六年，起官郡守，至按察副使。生平方嚴峭直，人以為難近。顧司寇為作墓誌，亦微見其意雲。時輩稱曰「飲虹先生」，況其負氣而善藏也。李家在新橋西，故號飲虹。飲虹，舊橋名。公與王辣齋徽，顧橫濕栗皆號谿刻，而王、顧之清端，李之能諫，皆錚錚為世偉人，未易才也。
羊市橋下司馬家，西虹侍御之後也。萬曆丙午、丁未間，家有怪，拋擲瓦石無虛日，後復處處發火，焚其門樓三間，百計祈禳迄無驗。客為余言其狀，余應之曰：「曾憶《風俗通》中老嫗事，政與此類，試語司馬君，可密察家中男女，當有人作此狡儈者，毋信為鬼物也。」客不謂然。後一日，司馬庶母有一婢，忽裙帶中落取火紙夾於地，家人追問之，始具吐實，向之怪孽，皆此婢之為也。其家遂逐此婢，婢去而家安矣。語曰：「少所見，多所怪。」然哉！
督學黃公汝金別號翠岩，才穎捷異常，閱卷一目數行俱下。常以兩門役橫曳之，手執筆，遇佳者輒用筆大抹，門役亟以酒大白進，為引滿賞之。遇惡文，即大吒擲地上。發案日，凡所賞識與所黜斥，日誦其文之佳惡，不遺一字，人以為神。試童生日，交卷隨閱，定去取。有出院未抵寓者而案已發矣。其敏而強汜，亦一時之雋也。
胡象岡督學曾以事笞一吏，吏北人也，口稱「仕路窄、仕路窄」求免，胡怒，盡法決遣之。後胡以事被逮詔獄，獄中供帳食物畢備，胡心訝非獄所宜。久之，因問執事校尉：「何以有此？」答曰：「此吾獄吏意也。」胡心感甚，而不知其人。事解，訪此吏詰之曰：「君待我厚，不啻骨肉，不曉我何德於君而以此施我？」吏笑曰：「公忘之邪，吏即『仕路窄』者也。」胡大感涕曰：「我一時執法笞君，君不恨我，我在獄中，君不思釋憾於我，反厚待我。君誠高義，足驅今古，我為不知人矣。」遂與約為兄弟，厚扶植之。惜此吏忘其名。
賞鑒家以古法書名畫真跡為第一，石刻次之，三代之鼎彝尊罍又次之，漢玉杯玦之類又次之，宋之玉器又次之，窯之柴、汝、官、哥、定及明之宣窯、成化窯又次之，永樂窯、嘉靖窯又次之。留都舊有金靜虛潤，王尚文徽，黃美之琳，羅子文鳳，嚴子寅賓，胡懋禮汝嘉，顧清甫源，姚元白淛，司馬西虹泰，朱正伯衣，盛仲交時泰，姚敘卿汝循，何仲雅淳之，或賞鑒，或好事，皆負雋聲。黃與胡多書畫，羅藏法書、名畫、金石遺刻至數千種，何之文王鼎、子父鼎最為名器，它數公亦多所藏。近正伯子宗伯元介出而珍秘盈笥，盡掩前輩。伯時、元章之餘風，至是大為一煽矣。
張擇端《清明上河圖》，舊雲在南京一質庫，後入魏公家；或雲在王守溪相公公子處。嘉靖中，一貴人以重價購送嚴世蕃者，乃時人崑山王彪從王公子處私臨本也。世蕃喜甚，裝潢人湯姓號北川者，索賂不得，指言其偽。世蕃大怒，卒以陷貴人云。
顧東橋以尚書考滿入京，分宜請其宴，堂上掛吳小仙《月明千里故人來圖》。公入堂，甫揖罷，昂首看之，大聲曰：「此摹本也，真跡在吾鄉倪青溪家。此畫甚佳，當求其真者。」嚴為色變。
黃美之家有王維著色山水一卷，又王維《伏生授書圖》一卷，又出數軸，皆唐畫也。吳中都玄敬看畢，吐舌曰：「生平未見。」
王維《江天霽雪卷》為胡太史懋禮家藏。後其子沒，馮開之先生以數十金購之，今尚在其長子驥子家。慕而欲購者，懸予其直，且數百金矣。胡又有宋榻《黃庭經》肥本，最為墨帖之冠，今不知在何所。《金陵瑣事》又記胡有《蘭亭記》。
姚敘卿藏宋榻《淳化閣帖》，紙墨光黟如漆，而字肥，後為其姻家鍾櫛所得。今不知歸何人手。敘卿有山谷書《法華經》七卷，紙用澄心堂，光滑如鏡，價至七百金。敘卿沒後，曾有人持以質於餘，余睹其字多遝拖疏慢，似非雙井筆也，後竟為徽賈以重價購去。
王藩幕元燿，故富家子，善畫，家多畜古名畫至數百軸。李成《看碑圖》為最。所刻石帖名《栗葉齋帖》，皆三吳及金陵人書。
南都前輩多藏書之富者，司馬侍御泰、羅太守鳳、胡太史汝嘉，尤號充棟，其後人不能守，遂多散軼。司馬家書目，尤多秘牒，有東坡先生《論語解》鈔本四卷。其家數有鬱攸之變，此書亡矣。胡氏牙簽錦軸，最為珍異，而子孫式微，雕落市肆，尤為人所惋歎。昔人言藏書八厄，水一也，火二也，鼠三也，蠹四也，收貯失所五也，塗抹無忌六也，遭庸妄人改竄七也，為不肖子鬻賣八也。周吉甫言：里中謝家小兒喜聞裂書聲，乳媼日抱至書室，姿裂之，以招嘻笑。此當為藏書九厄。乃予又聞里中故家子有分書不計部數，以為不均，每遇大部，兄弟平分，各得數冊者。有藏書不庋篋笥，狼籍大米桶中，或為人踐踏者。此其厄，視梁元帝、南唐黃保儀之焚毀，又何如哉！至若為庸夫作枕頭，為村店糊壁格，為市肆覆醬瓿，為婢嫗夾鞋樣，比於前厄差降一等。其它如堆積不曉披閱，收藏不解護持，秘本吝惜不肯流傳，新刻差訛不加讎校，書之眾厄，又有未易枚舉者矣。
督學察院在南門內，舊為皇殿，武宗南幸時居之，後改為學院公廨。自耿恭簡公後，中多妖異。近台李公寓其中，一日，月下與夫人閑步堂上，忽庭中有小生員數十人各具巾袍，拜舞於階前，公與夫人大驚詫，遂移居於會同館。自後此院扃鐍甚固，深藜宿莽，白晝人亦無敢入矣。頃年陳公懷雲來，乃重為創建，一掃而更之，移居其中，遂無它事。
弇州先生《丞相府志》言：太祖初下金陵為吳王，以元御史臺為中書省，且雲不知御史臺何地。按太祖為吳王時，居今舊內，而元之御史臺，《金陵志》在古禦街東青溪之右，正今舊內地。夫既以南台建舊內，則所云以為中書省者恐未的也。作大內後，所建丞相府，不知在何處，今傳西華門內為丞相胡惟庸府，亦似未的。蓋自罷丞相，革中書省為六部，其衙門建置又已大有更張，然不可考矣。
鄭端簡公謂：「金陵形勢，山形散而不聚，江流去而不留。」顧司寇公亦言：「登幕府山，望大江東去，往而不反，為之太息。」考之地理家言：以巒頭配天星，金陵江水直朝射入，乃紫微垣局也。古記雲「中垣已是帝王都，祇是垣城氣多泄」。偶與友人論此，謂江水衝射，秦淮西注，無應砂關瑣，故云。余曰：「此言非也，鍾山自青龍山至墳頭一斷復起，側行而向西南，而長江自西南流向東北，所謂山逆水，水逆山，真天地自然交會之應也。左邊隨龍之水，自方山旋繞向東曆北，又折而向西入江。其入江之口，左則自橫山發支，由雲臺山、觀山、獻花岩、牛首、大小石子堽至雨花臺，穿城壕至鳳臺山，北臨淮水；而右則自鍾山、龍廣山、雞籠山起謝公墩、冶城南，止於淮；而其外又自馬鞍山起四望山、石頭城直繞南過冶城，而護於外。此兩帶山，在外則逆江而上，以收江水，為鍾山夾；從內則逆鍾山內局之水，直奔而南以收淮水。垣局之固密如此，何得言江水衝射，無應砂關瑣邪，所為微有不足者，以逆水而結氣力，與中穿而落者，稍覺有間，而緣江翊衛，終是單薄，不若京師之雄壯而厚大耳。即二公之言，均之未得其真也。」
黃岩王公爌以大京兆遷南刑部侍郎。時有土豪王冠者名繡二，鷙人也，家貲計累巨萬，僮奴數千指，善納交權貴人。權貴人多與往還，歲時饋餉燕會，門之車馬弗絕也。以是冠得恣橫犭牛牙里閈中，人毋敢仵視者。而冠與方士赤肚子者遊，其術取初生嬰兒烹啖之，或銼其骨以為粉，以是為延年劑。家畜妾十餘人，孕將免，輒以藥墮而如法餌之，它所陰購而餌者，不知幾何人矣。事發，權貴人爭為交關求解免。而公一切距切聽，卒據法引律，淩遲處死，畿民大快之。公自為京兆，所行諸善政，大者凡數十，此舉尤為眾所稱，至今歌誦之。祠公於雨花臺北。公後官至南右都御史，以忤宰臣貴溪公歸。後數十年有陳侍御訪拿鄧玉堂之事。
嘉靖中一監生曰：鄧玉堂，不知何許人，家復成橋旁，饒貲財，交結諸貴人，相引為聲勢。畜虎棍數十人，遇江上賈舶至者，令其黨假充諸色人給事賈人所，或為縫紉，或為禱祠，因得賈人鄉里姓氏，與其祖父諸名字，寫偽券怵之曰：「某年而祖父遊金陵，負我金若干。」賈人多錯愕不能辨，其黨又大言恫喝，或居間遊說脅持之，往往如數償。間有識其詐者，輒鉤致於家，寘水牢中，其人悶絕，輒償所負以求解。有訟者，請托抑其詞不行，或訟者反被重刑而去，南都莫可如何。御史荊州見吾陳公大賓至，稔知其惡狀，欲除之，恐其多奧援，乃先往投刺，致其報謁。比入，即令人褫巾服摔於庭，具刑嚴鞫之，俯首伏訊。諸貴人以書為請者盈門，御史悉令投匭中。獄既具，隨斃諸杖下。所騙人田地房屋與強奪人妻女，悉召原主給之。至今長老言此，猶以為快。其後數十年，有李御史訪拿監生孫某之事。
陳中丞《金陵人物誌》於孝子之割肝剖心者，得七人焉。宋四人，曰伊小乙，溧水人也，剖腹取肝以療母疾。劉興祖，表孝坊民也，剖腹取心以療父疾。愈而復作，又割取肝，雜糜進之。史思賢，溧陽人也，刲心以療母。夏氏女割腹取肝以療母。元一人曰顧童子，保寧街人也，母病，童子年始十六，割腹取肝，雜粥以進母，母即蘇。翌日，童子病，又一日死。明二人曰徐佛保，江陰衛人；黃阿回，水軍左衛人，皆割肝以療母。偶與客語此，因掇而記之。
胡秋宇先生在翰林日，以言忤政府，出為藩參。先生文雅風流，不操常律，所著小說書數種，多奇豔，間亦有閨閣之靡，人所不忍言。如《蘭芽》等傳者，今皆秘不傳。所著《女俠韋十一娘傳》、《記程德瑜》云云，托以詬當事者也。傳後，傳聞蜀中某官暴卒，心疑十一娘婢青霞之為。然某者好詭激飾名，陰擠人而奪之位耳云云，似有所指。其《紅線》雜劇大勝梁辰魚。先生隸書師鍾元常，草書師張伯英、崔子玉，常取三人書之在閣帖者，從宋榻本手摹刻之，較今所傳閣帖，神檢殊勝。張草中耳，字長尺餘，與閣帖異，今此本在中州。
吏部黃公甲，字首卿。蟄南其晚而自號也，因以名其集。文多法漢、魏及六朝，詩上下今古，頗饒獨詣，高自矜許，自負不減二陵。所著《獨鑒錄》評詩文，多前人所未發。性好忤物，居鄉與往還者不二三人。晚與廖工部文光善，數共觴詠。一日，廖規其集中有「陣毯」等語，宜刪，遂大詬罵，絕之。生四子，皆負雋才。伯祖儒有《諫鳳囈覺集》。仲戍儒，蟄南最器之，早死，有《兢辰齋集》。叔方儒，落魄廢其業，亦有《陌花軒小集》、《曲巷詞餘》，調世嘲俗，殊令人解頤也。季復儒，為諸生見罷，有《振秀閣稿》。少冶玉公嘗稱蟄南詩如一領錦繡衣，或間以麻枲，語似太過。諸子雕龍競爽，而名跡不著士論，甚為惜之。
南都諸文臣得賜第者，惟張文僖公蠢庵一人而已。其孫僉憲恕草公行實曰：公為侍讀，宅舍火，疏於朝，曰：「臣有老母，守節孤孀；臣有幼弟，居常侍母。臣無老母，寧有今日；母無幼弟，曷罄餘年。子母相依，兄弟無故，叨承近侍，自幸遭逢。但臣有故廬，近遭回祿，臣母與弟，莫知所棲。誠願乞休，用圖終養。庶幾屋烏遂反哺之情，危鳥免失巢之歎。」疏上，英廟惻然，敕下該部。因查得太僕寺少卿鄧某有房一所，總計若干餘間，坐落聚寶門裏鎮淮橋東，見今空閑，相應給與，益母暨弟一同居住。奉聖旨：「准他，工部知道。」
陳魯南應京兆白公聘修誌，東橋先生與之書曰：「嚴惟中《袁州府志》，都玄敬《黃山圖經》，李懋卿《東莞志》，邵國賢《許州志》，各自起意例，須取參訂。璘收有《長安舊志》一本，惜不得到家檢奉，子仁收天下誌甚多，想不乏此。作誌不難，正唯發凡起例為難耳。又本府若上元之明道書院，溧陽之水堰，皆厚生正德大事，須檢尋遺跡，就請白公興復。蓋百五六十年，方遇明公一舉，若又空言無施，不獲實惠，賢者難遇，幸勿失此機會也。又《稅糧》後當具《供億》一目，查內府及諸司供億，近年與國初多寡之目，庶仁者有憫惻之意，此不為徒作也。」
尹山人者，北地產也，元世祖時為天慶觀道士，懷一牒，綴之羊皮，久而尚存。成化間遊南都，發累歲忘櫛而自不團結，南都人呼「尹蓬頭」雲。尹得邸寓，輒閉關臥，多者逾月，少亦五六日而後起，居常不飯，人饋之食，亦不辭。嘗造一民家，會設餉客麵，近四十餘碗。客有戲尹者曰：「公能盡啖之乎？」曰：「能。」取而啖之盡，無留餘也。孫某者，接山人市中，而賣瓜擔停焉，某戲問曰：「公能盡此一擔瓜乎？」曰「能」。即買而饋之。啖瓜立盡，無留餘也。戶曹李員外遣僕上病疏，一日辰刻，尹於北闕端門前見其僕，僕曰：「命已下，主人幸得告矣。」是日午餐，尹報李曰：「今旦端門前見使者，已得告。」後僕還，核問果合。某御史嘗命其隸召尹來，隸曰：「昨昔尹登大中橋觀月，兩鼻垂涕尺許，殆死矣，何召？」御史笑曰：「此為鼻柱，非老病也。」隸甫行而尹已扣門入。蓋就其召己也。魏國館尹於居第，嘗偃幾晝睡，寤而語魏國曰：「適遊姑蘇洞庭山而返。」魏國愕不信，即出袖中兩橘畀之。
一貴人母敬事尹甚虔，既而所愛孫未冠病瘵，諸醫謝不可治。邀尹，力懇之，尹曰：「此非藥物所能為，太夫人遇我厚，不得已，費我十年功爾。」令置兩榻相附。昏夜縛少年之足於尹足，連屬數重。尹鼓氣運轉，喉呼呼有聲，氣達湧泉，貫少年足，大熱，遍體流汗如雨注，臭穢畢泄。詰朝，解其縛，而少年蘇蘇有生色，別授刀圭藥，徐服而愈。王文成公試禮闈落第，卒業南雍，走從尹遊，共寢處百餘日。尹喜曰：「爾大聰明，第本貴介公子，筋骨脆，難學我。我所以入道者，危苦堅耐，世人總不堪也。爾無長生分，其竟以勳業顯哉。」文成悵然惋之。
洛陽有野毛頭張姓者，售偽誑世，而以聞見該洽，論說雄俊，引重薦紳間。客抵南部，士人慕而爭趨，軒車滿戶外。尹識其偽也，敝衣跣而往謁，隨眾稱老爺尊之。張方危弁高座，側侍者肩摩。張傲岸不為尹禮，顧罵曰：「乞兒辱吾教。」尹乃據東面坐，而謂曰：「爾欲譚道耶？我一任爾問。」張曰：「爾乞兒，吾又奚問？」尹因刺之曰：「爾無我罵，爾注《悟真篇》，恐天下訕刺爾者無窮已。」張曰：「然則爾曉《參同契》與《悟真》耶？」尹張目朗音，為抽《廣成壺丘延曆度紀》、《樞奧稍論序》，柱下五千文，暨內典《華嚴》、《楞伽》，姬《易》、艮卦彖爻，三教渾合之旨，翩翻千百言。眾驚異悚聽，皆俗耳所未聞。於是始知山人之辯慧不群，邃於玄學也。尹歸倚牆立，自掌其頰者數十下，恨猶有勝心，且道非可言，言則與道遠，因鍵扉寢伏。
久之，終南黃山人過訪，值尹睡正熟，謂弟子曰：「謹貽爾師青衣、鞋，我不能待，別矣。」又數日，尹起問曰：「有友人黃來，渠何言？」弟子獻所贈，尹曰：「是豫料我將遙適也。」無何，逆閹劉瑾潛圖不軌，惡尹私有詆斥，羅而戍之關右。尹至戍所，偶過鐵鶴觀，騎一鶴淩空飛去。彭輅論曰：稽康謂：「神仙繇異稟，受之自然，非積學可企。然稟異者，鮮不學也。」又謂：「養生善調攝，上可千餘歲，次得數百年。」夫歲以千許則仙矣，彼仙者豈遂雕三光，閱萬載，無終極之期哉！入我明僅傳張邋遢、冷子敬、尹蓬頭三數公，一何寥寂也！張、冷跡無可稽，而南都人能歷歷道尹遺事，故論著焉。
成化中，五府都事卜馬翊者，與一方士遊，方士以小幻術愚其子，子心豔之，謂為真仙人也。歸亟稱於父，都事益信之，崇奉有加，至得出入臥內。都事家多美妾，方士盡以咒法鉤而淫之。婦人苦其淫毒，訴於翊，翊告官為理，聞諸朝，朝命檻車遞至京，戮於市。國史亦載之獄詞。方士為陳廣平，濟寧人也，挾它妖術，謀不軌。士大夫好與方士遊，多冀其傳此法，不自知損德敗名者眾矣。矧又有意外不可言者邪？可為深戒。
常檢校信為余言，廖副憲家居時好道術，方士孔復者以燒煉進，廖館於家。久之，語副憲曰：「吾欲一行接補法，公曷資我。」與兼金，至豬市倡家宿。倡婦與之偶，初覺異甚，久之轉畏其淫毒，號呼避之，復攫之不可得。假母年四十餘矣，素以善淫稱，代與接，久亦趣避，而復固自若也。後倡婦病月餘，假母亦數日不能起。其陽能吹燈滅，且噏火酒至二升餘，布於四肢，赤如血，已復出之。此真所謂采戰逆流，邪僻不經之術也，而人多惑之，學其術，求翀舉。噫，世豈有好色之神仙哉！
余眼所見與耳所聞四羽士，皆三十年來遊南都與縉紳往還灼灼有名者也。閆蓬頭希言，嘗在弇州先生司馬署中。先生躬為余言：「其亡甚異人者。且言初至猶矯健，後稍弱且泄瀉，不久蛻於毛百戶家矣。」先生為其像讚，有曰：「希言希言，蓬頭蓬頭，吾能臆其名與貌，而不能詰其修。能睹其去，而不能測其來由。能辨其為散仙，而不能定其品與流。我不子從，子不我留。嗬嗬，休休！」似涉微諷。其後十餘年，閆弟子李徹度者來。李曾止餘亡弟周南所，其人瀟灑出塵，所教人在固後天之氣，以養先天而已。人有行之者，亦多效。太倉王相國、晉江楊宗伯皆有傳。近年遂不復出遊，止於黟、歙間。嘗以《清虛秘典》寄餘，大較亦用儔結之事，第與逆流者不同耳。李去未久，又有稱醒神子者，鬚髮如雪，幹偉而善飲啖，卿大夫多從之遊。大司徒萊陽王公獨信以為真，且曰：「渠自言是王威寧越。」嘗見威寧畫像與其人類，意頗崇奉之。而葉宗伯、李少宰、郝大司馬三公，一日同訪之神樂觀，其人顛倒失度。三公謂：「是非有道氣象矣。」頃年又有所謂彭仙翁者，何參嶽公露極言其非恆人，面語余曰：「據其詞翰，非科甲者不能為，其術大端在積氣，而挾有黃白男女諸奇幻術。」一時師之者，多以靈異自詫，不知其果真有所得否也。其人攜數妾而行，上河鈕氏嘗迎而館於家，鈕氏婦問其妾：「仙翁亦交會否？」答以「月必接，接而女即病」，如斯而已矣。大都此四羽士，第其品，閆為最，李次之，彭又次之。醒神子人言為社日生，當可信，其品最下，不足信。獨怪士之風靡而走其門者，何也？嗟乎，以世間心漫求之，彼亦漫應之，即旦暮遇猶千里矣。世間那有揚州鶴哉？
殷白野先生邁，萬曆初以太僕卿裏居，負重名。時江陵當國，有意引先生為己助。操江都御史王篆，江陵心腹也，過先生為其致款款，且曰：「公幸俞此言，暫出，少卻當以大司馬推公矣。」公默然不應，王要之甚苦，竟不出一語。久之，王曰：「坐久矣，我饑，公幸有以啖我。」公亦默然，王不懌而去。既去，其子慶咎公何以不答，且家幸有午飧，何不留啜，而介介如此？公曰：「江陵橫，終當有禍，王非端人，何可與作緣也！」後江陵推公禮部侍郎，掌南國子監事，會有小故，公遂力辭而罷。
邵侍御清為鹽使者，忤劉瑾，被杖係，追罰米若干石。瑾誅，起官至廣西臬僉，請告歸。家貧無屋，依外氏敝廬以居。督學使者林有孚慕公廉，常造之，坐談良久，竟不能具茗碗，林歎息而去。霍尚書韜嘗以所毀庵廟田若干畝餉公，公固辭不受，終身赤貧。嗚呼，真不愧厥名矣！
李公重，字元任，號遠庵，舉正德辛未進士，官至江西臬副。居官清介，去任日，誓不將一物歸。夫人有耳環一雙，任中置也，公知之，取而投諸水。歸里歲餘，偶見其僕臥內有朱油床一具，問是官下物，大怒，力命僕載反原任乃已。家徒四壁立。溧陽史氏延先生教其子，歲學俸八十金。史念先生貧，私以其俸為置子錢。比歲暮進之，先生僅受八十金，余揮之不入囊也。苗時返牘，公可趾美矣。呂涇野先生嘗云：「過白下，見副使李公重，雖未知其中，見其環堵蕭然，不覺歎服。甚恨至此數年，不得一見此人。」其為名流所慕如此。
漢揚州刺史何武，所至先即學宮見諸生。
光武時，李忠為丹陽郡太守，起學校，習禮容，春秋鄉飲，選用明經。吳景帝永安元年，詔置學宮，首立五經博士。晉建武初，始立太學〈（因王導、戴邈之言）〉。
咸康二年，立太學於秦淮水南。太元十年，尚書令謝石復請興國學於太廟之南。
宋元嘉十五年，立儒學於北郊，命雷次宗居之。明年，又命丹陽尹何尚之立玄學，著作郎何承天立史學，司徒參軍謝玄立文學。儒學在鍾山之麓，草堂是也，玄學在雞籠山東，史學、文學並在耆闍寺側。
二十七年，罷國子學，而其地猶名故學。齊竟陵王子良開西邸，延才俊，遂命為士林館，在雞籠山。梁大同六年，於臺城立士林館延集學者。南唐置學官，濱秦淮，開國子監。
宋天聖七年，丞相張士遜出為太守，奏建府學。景祐中，陳執中徒學於府治之東南，古浮橋之東北。紹興九年，葉夢得因學兵毀更造。元集慶路學，規模率仿前製。
國初，改國子學，後建國學於覆舟、雞鳴兩山之陽，乃以此為應天府儒學。
淳祐十年，吳淵列祠先賢於府學，與祀者二十六人：濂洛先生周文公〈（敦頤）〉。明道先生程純〈（公顥。）〉伊川先生程正〈（公頤）〉。晦庵先生朱文公〈（熹）〉。〈（右四先生在大成殿東）〉。丞相範忠宣公〈（純仁）〉。丞相呂文穆公〈（蒙正）〉。一拂先生鄭介公〈（俠）〉。通判楊忠襄公〈（邦乂）〉。丞相周文忠公〈（必大）〉。南軒先生張宣公〈（栻）〉。勉齋先生黃文肅公〈（勉）〉。壹是先生吳正肅公〈（柔勝）〉。西山先生真文忠公〈（德秀）〉。〈（右九位在大成殿西）〉。
太師魯國顏公〈（真卿）〉。丞相李文定公〈（光）〉。中書傅獻簡公〈（珪）〉。少保馬忠肅公〈（光祖）〉。樞密包孝肅公〈（拯）〉。尚書張忠定公〈（詠）〉。〈（右六位在明德堂東）〉。
丞相趙忠簡公〈（鼎）〉。丞相張忠獻公〈（浚）〉。丞相呂忠穆公〈（頤浩）〉。丞相陳正獻公〈（康伯）〉。尚書黃公〈（度）〉。樞密忠肅劉公〈（珙）〉。樞密丘公〈（崈）〉。〈（右七位在明德堂西）〉
宋馬光祖建先賢祠堂一所，在府學之東，明道書院之西，青溪之上。自周、漢而下，與祀者四十一人，各有讚。考《金陵志》，祀者皆於此土有涉，非泛然而已。或生於斯，或仕於斯，或居且遊於斯。後閩士陳宗上制置姚希得書，求增入蘇文忠子瞻，且備列公遊金陵賦詠之事，謂位次當在程純公之下。祠，國初已毀，萬曆丁未，南少宰葉公因祠部郎葛君重建祠於普德寺後山，而不聞其增祀文忠也。其四十一人遺跡略誌於後：
吳太伯〈（初逃句曲山中）〉。范蠡〈（築越城石長千里）〉。嚴光〈（結廬溧水縣）〉。諸葛亮〈（往來說吳，又勸孫權定都）〉。張昭〈（宅在長幹道北，有張侯橋）〉。周瑜〈（周郎橋在句容縣）〉。是儀〈（字子羽，宅在西明門）〉。王祥〈（墓在江寧化城寺北）〉。周處〈（子隱臺在鹿苑寺）〉。王導〈（宅在烏衣巷）〉。陶侃〈（事在石頭城）〉。卞壼〈（廟在冶城南）〉。謝安〈（宅在烏衣巷）〉。謝玄〈（別野在康樂坊，廟在新橋西）〉。王羲之〈（事見冶城樓）〉。吳隱之〈（茅屋故基在城東）〉。雷次宗〈（開館雞籠山）〉。劉瓛〈（居檀橋）〉。陶弘景〈（居茅山。）〉蕭統〈（讀書臺在定林寺後。）〉顏真卿〈（昇州刺史，其家墓多在江寧）〉。李白〈（往來金陵，具載本集）〉。孟郊〈（溧陽尉）〉。李建勳〈（號鍾山翁）〉。潘佑〈（見《江南錄》）〉。曹彬〈（昇州行營統帥）〉。張詠〈（知昇州再任）〉。李及〈（昇州觀察推官）〉。包拯〈（知江寧府）〉。范純仁〈（江東運判）〉。程顥〈（上元主簿）〉。鄭俠〈（清涼寺有祠）〉。楊時〈（嘗家溧陽）〉。李光〈（宣撫使）〉。張浚〈（留守都督）〉。楊邦乂〈（知溧陽縣，遷通判）〉。虞允文〈（督府參謀）〉。張栻〈（督府機宜文字）〉。朱熹〈（江東轉運）〉。吳柔勝〈（生於金陵）〉。真德秀〈（江東運使）〉。
《隋志》曰：「丹陽舊京所在，人物繁盛。小人率多商販，君子資於官祿。市廛列肆，埒於二京。人雜五方，俗頗相類。」
《顏氏家訓》曰：「江東婦女，略無交遊，婚姻之家，或十數年間未相識者，惟以信命贈遺，致殷勤焉。」
杜佑《通典》曰：「江寧古揚州地。永嘉之後，帝室東遷，衣冠避難多所萃止，藝文儒術，斯之為盛。今雖閭閻賤隸，處力役之際，吟詠不輟，蓋因顏、謝、徐、庾之風扇焉。」
沈立《金陵記》云：「其人士習王、謝之遺風，以文章取功名者甚眾。」
《祥符圖經》曰：「君子勤禮恭謹，小人盡力耕植。性好文學，音辭清舉。」
顏介曰：「南方水土柔和，其音清舉而切，天下之能言，唯金陵與洛下耳。」
楊萬里曰：「金陵六朝之故國也，有孫仲謀、宋武之遺烈，故其俗毅且美。有王茂弘、謝安石之餘風，故其士清以邁。有鍾山、石城之形勝，長江、秦淮之天險，故地大而才傑。」
遊九言曰：「每愛金陵士風質厚尚氣。前年攝行倅事，日受訴牒不過百餘，較劇郡才十一爾。為吏為兵者，頗知自愛，少健狡之風。工商負販，亦罕聞巧偽。」
戚氏曰：「金陵山川渾深，土壤平厚，在宋建炎中，絕城境為墟，來居者多汴、洛力能遠遷鉅族仕家。視東晉至此，又為一變。歲時禮節飲食，市井負衒謳歌，尚傳京城故事。人物敦重質直，罕巧浮偽。庶民尚氣能勞，力田遠賈。舊稱陪都大鎮。今清要之官，內外通選，人品倫鑒，居東南先，士重廉恥，不兢榮進，氣習大率有近中原。地當淮、浙之衝，談者謂有浙之華而不澆，淮之淳而雅，於斯得之矣。」
顧華玉尚書近言云：「吾鄉大都也，生人之性，亢朗衝夷，重義而薄利。風俗之美，喜文藝而厭凡鄙，得天地之靈懿焉。其敝也，乃或樂虛淫習侈豫，無麻衣蟋蟀之風，士緣以喪節也。」
焦弱侯太史云：「金陵六代舊都，文獻之淵藪也。高皇帝奠鼎於斯，其顯謨大烈，紀於石渠天祿，彬彬備矣。以故寰寓推為奧區，士林重其清議。及夫餘風細故，昔稱遊麗辯論，彈射臧否，剖析豪氂，擘肌分理者，至今猶然。」
楊勉，永樂二年庶吉士，主事，官至刑部右侍郎。張益，永樂十三年庶吉士，中書舍人，官至侍讀學士，參機務。劉江，永樂十六年一甲二名編修，乞便養，改九江府學教授，官至長史。倪謙，正統四年一甲三名，官至南禮部尚書。金紳，景泰五年庶吉士，給事中，官至刑部右侍郎。倪嶽，天順八年庶吉士，編修，官至吏部尚書。倪阜成化二十三年庶吉士，主事，官至布政使。王韋，弘治十八年庶吉士，主事，官至太僕寺少卿。景暘，正德三年一甲二名，官至中允。陳沂，正德九年庶吉士，編修，官至行太僕寺卿。邢一鳳，嘉靖二十年一甲三名，官至參政。張鐸，嘉靖二十年庶吉士，御史，官至僉事。胡汝嘉，嘉靖三十二年庶吉士，編修，官至副使。余孟麟，萬曆二年一甲二名，官至南國子監祭酒。焦竑，萬曆十七年一甲一名，官修撰。朱之蕃，萬曆二十三年一甲一名，官任南禮部右侍郎。余小子起元，萬曆二十六年一甲三名，今任少詹事兼侍讀學士。以上共十七人。又句容劉濬，永樂十年庶吉士，官御史。曹義，永樂十三年庶吉士，編修，官至南吏部尚書。六合鄭猷，永樂十三年庶吉士，官檢討。江浦張瑄，景泰二年庶吉士，官尚書。莊，成化二年庶吉士，檢討，官至南吏部郎中。石淮，成化二年庶吉士，主事，官至提學僉事。溧陽潘楷，成化二十三年庶吉士，御史，官至布政使。溧水馬一龍，嘉靖二十六年庶吉士，檢討，官至南國子監司業。溧陽史繼宸，萬曆五年庶吉士，給事中，官至布政使。句容孔貞時，萬曆四十一年庶吉士。以上共十人，總一府共二十七人，居鼎甲者八人。陳中丞《人物誌》載：丁璿，上元人，舉進士，改翰林庶吉士。今考《翰苑題名錄》無璿名。璿官至右副都御史。《舊京詞林志》又載：永樂二年，庶吉士有王仲壽，江寧人。又永樂戊戌，習譯庶吉士有莊約，上元人。
陳參嶽鳳作《慕編》，為梁宮保材，張御史大夫琮、周宮保金，顧司寇璘、璘子嶼，羅太守鳳，金太守賢、子大車附，陳太僕沂，景中允暘，王太僕韋、子逢元附，邵僉憲清，劉督府璽，謝野全先生承舉，任德，徐九峰霖，劉雨，黃琳、琳弟珍、珍子炎杲，許攝泉隚，李鶴塘景星，周巽齋文銓。又續亡二人：王少保以旂，顧憲副栗。周乃隱於醫者。陳《序》曰：「如前十數公，或以勳業著，或以德學稱，或以節概流聲，或以風雅侈譽，皆玄黃之精英，而鄉國之黼藻也。一藝之士如周子若，而人今也吾見亦罕矣。庸可使其無傳乎！嘉靖辛亥秋七月望，書於大都逆旅。」
姑蘇劉翰林瑊，嘗在清涼寺讀書，邀盛仲交同沈重巽上環翠閣。劉以「徉狂張藏尫」為韻苦仲交。仲交走筆書壁，押張字云：「任俠那誇許少張。」事頗隱僻。按陶隱居《許長史舊館壇碑》云：「長史汝南平輿人。漢靈帝中平二年，六世祖光，字少張，避許相諛俠，乃東過江，居丹陽句容都鄉之吉陽裏。後仕吳，為光祿勳。」所言許相，正指曹瞞耳。「諛俠」似「諛佞」之誤，此與仲交所用微異。又宋有許安世著《許少張集》一卷。
孫吳時，吳有八絕，吳範以治曆數知風氣聞。劉淳以明天官、達占數顯。趙達以治九宮一算之術，應機立成，對問若神，計飛蝗射隱伏，無不中效。皇象，幼工書。時有張子並、陳梁甫能書，甫恨逋，並恨峻。象斟酌其間，甚得其妙。嚴武字子卿，圍棋莫與為輩。宋壽占夢，十不失一。曹不興善畫。孤城鄭嫗能相人。又《晉陽秋》有葛衡達天官。《抱樸子》言：有葛仙公多道術，景帝時有巫覡能視鬼。葛洪《神仙傳》言：有介象多方術。一代初興，奇人快士，風赴雲集，以供役使，故不可謂其怪迂也。我國初周顛仙、冷謙、鐵冠道人、張三丰之類亦然。
顧司寇近言《鄉正篇》曰：太宗伯童公軒，擇地而蹈，擇言而言，吐辭濡翰，必軌其方，慎哉願乎！參議王公徽，事君以忠，行己以義，亢而不徇，困而彌貞，矯矯乎強毅君子矣！太僕李公應禎，氣直行廉，義有不合，一介不以取與人，翰墨之精，譬諸銛戟利劍，掉以淮陰之雄，其鋒莫當矣。其介且有文者乎，通判陳公鋼，愷悌宜民，死無餘藏，而故民懷思，冉冉有桐鄉之風，蓋古之遺愛也。
劉千戶蒼，字伯春，入武學，能讀孫、吳諸家兵法。務行長厚，僚佐有支軍糧誤浮本數，當抵法。君適不與，乃自補署文案。事白，人異其故，公曰：「某素謹，且吾兒方稱奉法吏，人信為誤，若諸君何以自白。」又嘗得遺牒於途，乃遠方人入糧戶部所給者。公往候其處三日，一人號頓至，且曰：「某家坐此死獄者五六人矣，復失柰何！」其人出金帛，謝不受。子麟，官尚書。
周文銓字汝衡，蘇人也，徙家金陵，以醫行。汝衡資絕人，見世工率習近世脈訣方書諸雜說，不究本原，即見病莫知從來。一切揣度施治，乃悉屏去眾習書，獨取《內經》、《本草》、《難經》等書，徹晝夜讀，務窮精奧。初為小兒醫，時有楊茂者，學古大方脈，汝衡相與往來講究，益歷閫域。茂死，病家爭迎汝衡。凡汝衡至，診病立方，多與眾殊。指知斯道深永，或失手則殺人，重於用藥。遇有故，輒不赴召，及赴召，或見病疑，輒不投藥。人不測所操，或謂其難致，汝衡終弗言。常語東橋先生曰：「醫者，聖人之學也，非盛德莫能操其慮，非明哲莫能通其說。是故士有能知草木、金石、昆蟲之藥，辨類審性，析經致能，弗乖其宜，弗亂其忌。是謂知物，知物者巧。士有能知人之疾病，淫於四氣，薄於五髒，動於七情，見外知內，按微知巨，占始知終，執生知死，由是以審施湯液醪醴，針砭按摩之治，是謂知證。知證者工。士有能知髒腑之所表裏，經絡之所離會，榮衛之所弼勝，命脈之所消息，選物設方，製於未形，體微發慮，決於眾惑，是謂知生。知生者聖。士有能知天地之情，陰陽之本，變化之因，死生之故，立教布法，使人專氣舍精，以握樞機，汰穢葆真，以固根柢，疾疢不作，神乃自生，是謂知化。知化者神。夫神聖者，上智之能事，未易冀及，工巧之道術，學之所造也，醫不臻此，不足以名業。」嗚呼，此其指微矣，世寥寥誰能解者！
王荊公半山寺，或以今之永慶寺傍有謝公墩當之，以公「我屋公墩」之句詠此。夫半山以城中至鍾山，政得其半故名。若永慶寺，在宋江寧府城內西北，與去城至山居半之說不侔。且公《半山園詩》曰：「今年鍾山南，隨分作園囿。」又次，《吳氏女子詩》自註：「南朝九日臺在孫陵曲街傍，去吾園數百尺。」據此，公居豈在冶城後邪？今大內東長安門外有河，出於銅井，井穿城西入，引外壕水穿宮牆入禦溝。井傍有半山裏，裏有一墩，父老言此是謝公墩，而半山里正以舊為寺址名也。友人沈文學秋陽偶過為余言，積疑頓釋，為之大快。蓋宋江寧府城止於今大中橋之西，大中橋舊名白下。自橋至鍾山，計銅井傍之半山裏，正當其半。且既有土人名字，其為荊公居址無疑。徒以今都城改拓，遂堙沒不顯。士大夫以登眺所不及，故亦不知其名，猶賴有父老之言在也。
正德辛未，王襄敏公以旂應會試，揭曉之日，五鼓尚未有信，時無人走報故也。同鄉王公敞，官大司馬，業先知之，當入朝過襄敏公寓，因叩門謂襄敏從者曰：「汝主人已第矣。我是先報。汝主人後日官當似我。」後襄敏公竟官至大司馬，代曾公銑出鎮三邊，王公之言遂為左券。且兩公皆腰玉，而王公以是年六月解官歸。
金都憲公澤，名能知人。王襄敏為諸生時，公即器重之，贈以己所服金帶，且語之曰：「子異日名位當似我也。」後王公貴果如公言。
顧東橋先生撫楚時，江陵張文忠公居正年甫十二三，有雋才，公大為賞器。嘗因試對句，解所服金帶贈之，且曰：「子異日何但係此帶，聊以見予期子意耳。」且出少子峻與結世好，曰：「異日貴，幸勿相忘。」後文忠公官政府，感先生知，因公在日被讒，特從部議予祭葬。官峻為上林苑監事。
李遠庵先生官浙時，海鹽鄭端簡公曉為諸生，先生大奇之，許為國士，曰：「子必舉解元。」
巳鄉試，果以第一人赴公車。謁辭日，先生勉之曰：「此行仍當舉第一，若第二人則勿予見也。」已端簡公舉第二人歸，逡巡不敢見先生。端簡公後官南曹，欲贈遺先生，憚其方嚴，不敢啟口。嘗令夫人手製布履一雙，袖以贈先生，逡巡不敢出。先生疑而詰公，乃曰：「門生婦自製一布履奉老師耳。」先生乃笑而受之，其貞介如此。
劉清惠公以僉都御史守製家居，出入衰服騎驢，各衙門士大夫有不知而前騶誤訶之者。公性頗卞，往往厲聲色愧其人而去。前輩居鄉體貌簡易乃爾，不獨居鄉然也。湛甘泉、霍渭崖二公為南部尚書，常同訪鄧訓導德昌於府學中。至則屏騶從，角巾野服，同跨蹇出南門外，盤桓佛寺中論學，至暮而返。其在今日，則萬萬無舍車而騎者。若大老為此，人必以失體誚之矣。
金陵，國朝建都後，宋以前遺跡多不可尋矣。宋之居此，而賦詠最多且傳者，毋如王荊公。今檢其集中詩題係金陵地名者，計一百三十六首，就其詩中有可使百世而後彷彿見當日形勝者，如《招呂約之職方》有曰：「往時江總宅，近在青溪曲。井滅非故桐，臺傾尚餘竹。池塘三四月，菱蔓芙蕖馥。蒲柳亦兢時，冥冥一川綠。」如《示元度》有曰：「今年鍾山南，隨分作園囿。鑿池構吾廬，碧水寒可漱。」如洊亭有曰：「朝尋東郭來，西路曆洊亭。」又有曰：「西崦水冷冷，氵公岡有洊亭。」如《遊土山示蔡天啟》有曰：「定林瞰土山，近乃在眉睫。誰謂秦淮廣，正可藏一枼。」如《遊八功德水》有曰：「寒雲靜如癡，寒日慘如戚。解鞍寒山中，共坐寒水側。」如《思北山》有曰：「日日思北山，而今北山去。寄語白蓮庵，迎我青松路。」如《謝公墩》有曰：「走馬白下門，投鞭謝公墩。井逕亦已沒，漫然禾黍村。」如《次韻約之》有曰：「魚跳桑柳陰，鳥落蒲葦側。已無谿姑祠，何有江令宅。故人耽田裡，老脫尚方舄。開亭捐百金，於此掃塵跡。我行西州旋，稅駕候顏色。相隨望南山，水際因一息。」如《酹王濬泉詩》有曰：「宋興古剎今長干，靈躍臺殿荒檀欒。二泉相望棄不渫，西泉尚參三石槃。」如《東門》有曰：「東門白下亭，摧甓蔓寒葩。淺沙棧素舸，一水宛秋蛇。翰林謫仙人，往歲酒姥家。調笑此水上，能歌《楊白花》。」如《遊章義寺》有曰：「九日章義寺，倦遊因解鑣。拂榻寄午夢，起尋北山椒。」如《飯祈澤寺》有曰：「駕言東南遊，午飯投僧館。山白梅蕊長，林黃柳芽短。笭箵沙際來，異彴桑間斷。」如《乙巳九日登冶城》有曰：「慾望鍾山岑，因知冶城路。躋攀隱木杪，稍記曾遊處。」如《雨花臺》有曰：「盤亙長干有絕徑，並包佳麗入江亭。」如《過法雲》有曰：「路過潮溝八九盤，招提雪脊隱雲端。」如《光宅寺》有《序》曰：「光宅，梁武帝宅也。其北齊安隔淮，齊武帝宅也。宋興，又在其北。」又曰：「今知光宅寺，牛首正當門。」如《憶金陵》有曰：「覆舟山下龍光寺，玄武湖畔五龍堂。」如《示報寧長老》有曰：「白下亭東鳴一牛，山林陂港淨高秋。」觀此諸什，當日名跡，彷彿見之。蓋自國朝以鍾山為陵寢，後湖為冊庫，而拓東門城至鍾山，如青溪、潮溝、燕雀湖，遂皆無復有跡可睹。以故半山詩中所紀，多歸幻化，古稱桑田滄海，豈不信哉。
留都自秦淮通行舟楫外，惟運瀆與青溪、古城壕可容舴艋往來耳。然青溪自淮清橋入，至四象橋而阻。運瀆自斗門橋入，西至鐵窗欞，東亦至四象橋而阻。以其河身原狹，又民居侵佔者多，亦為堙塞也。頃工部開浚青溪、運瀆，其意甚韙，然此河之開塞，僅城中民家利搬運耳。若郊外諸湖，堙塞既多，秦淮源遠而受水復眾。溯秦淮之發源，一自黃堰壩而東，上抵句容之南門；一自方山東南，上抵溧水。其諸水相灌注，一支繞方山東面，上抵彭城山；一支自張山上溯金陵鎮，過馬家橋，抵橫山；一支西抵後乾橋；一支西抵陳墟橋；一支自上方門外小河東，歷高橋門抵滄波門郭內；一支自澗子橋南上，至天界寺。此皆可以行舟楫者，而久為田地侵蝕，遂多狹窄，且易淤墊。唯此諸河不通，以致伏秋水漲，處處梗咽。蓋溧水、溧陽、句曲諸水，惟一秦淮為之尾閭。夏秋江潮盛大，上壅下泛，無支派分泄。所以近年留都時苦水，而鄉間尤甚，正坐此耳。若當事者肯慨然議為挑浚，或令傍河有田地者，計其畝數長短，幫出工值，委兩縣五城官分程督浚，功成之後，不但支流分派，水無泛濫之憂，而鄉民往來搬運，舟航所至，所省財力無限，關係國賦民食者非輕，此當今首宜講求者。當事者以身在城中，目所不經，未及區畫，不能不望於為國家計根本者也。
守心住弘濟寺法堂，戒行精嚴，人心翕然歸響之。原貫關陝人，有妻子，中年舍俗出家，身頎而清臒。余於甲申年見之，時年七十許矣，已抱病，守木叉慈悲之意可掬也。弘濟僧言：守心所庋佛像，曾為鼠齧，守心見而歎曰：「畜生哉！它豈不足而啖，而殘我像耶！」既夕而鼠之伏死像前者數輩。法堂後山壁峭削，中開一洞，深數尺許，因構小屋附之，守心日夜趺坐其中。一日，命移坐具出，眾莫喻其故。至夜三鼓，石壁忽隕其半，小屋靡碎矣。人以為守心習靜久，能前知，戒生定，定生慧，理或然也。後示寂，就法堂右茶毗之時，西風方壯，青煙一縷，逆風而西，或謂此守心往生安養之驗也，塔於寺之傍。守心道名甚著，流聞掖廷，兩宮皆有經幡之賜，中使親捧致之雲。
盛文學敏耕，字伯年，自號壺林，仲交先生子也。少有風貌，博聞強記，所為詩古文辭，奕奕負雋聲。嘗讀書永慶山房，與餘上下議論。後同纂《江寧邑志》，多出君手筆。以潦倒名場不得意，居恆邑邑。晚乃稍進酒博以耗其雄心，久之遂卒。弱侯先生故與君同研席，推服君不容口，為草墓誌，極惋悼之致。嗟呼！自國家以博士義取士，高才生困此者多矣。士之懷琬琰而就煨塵者，獨一伯年也與哉！
余少而懶慢，厭造請，即梓裏交遊，可屈指計。然以文心墨韻，時通往來，頗諧衿契。乃不二十年，零落殆盡矣。自薦紳以迨韋布，自長老以及行輩，存者十不一二，暇日追憶逝者，不覺喟然傷焉。因以詩學、詞曲、書法、畫跡四則，疏列其人，稍敘生平，姑以異日。
余伯祥孟麟〈（祭酒。著《學七集》）〉。王元簡可大〈（太守。著《三山彙稿》）〉。姚敘卿汝循〈（大守。著《錦石山齋稿》）〉。沈孟威鳳翔〈（給事中）〉。李士龍登〈（知縣。《冶城真寓稿》）〉。顧元白顯仁〈（大參）〉。周長卿元〈（知縣。有《周長卿集》一卷）〉。張孚之文暉〈（太守）〉。盛伯年敏耕〈（文學）〉。焦茂直尊生〈（貢生。有詩一卷）〉。焦茂孝周〈（孝廉。著有《說楛》十卷）〉。葛雲蒸如龍〈（文學。有《竹護齋稿》）〉。陳延之弘世〈（文學。著《陳延之集》）〉。張玄度振英〈（文學。謝文學黃鍾文學）〉。汪雲太鍾英〈（知縣。工四六）〉。翟德孚文炳〈（文學。著《陰符解金剛經解》）〉。何公露，湛之〈（參議。著《疏園稿》）〉。何仲雅淳之〈（御史。著《足園稿》）〉。王爾祝堯封〈（太守。著《學惠齋稿》）〉。馬元赤電〈（山人。有《遊梁記》）〉。李半野世澤〈（文學）〉。李惟寅言恭〈（臨淮侯。著《青蓮閣》、《貝葉齋》二稿）〉。柳陳父應芳〈（山人流寓通州人。著《柳陳甫集》）〉。朱王孫慶聚。王德載元坤〈（揮使。《雅娛閣集》）〉。
盛伯年敏耕〈（工小令）〉。段虎臣文炳〈（文學。著小令）〉。張治卿四維〈（文學。有《溪上閑情集》，今傳其《雙烈記》、《章臺柳》二記）〉。黃上舍方儒〈（文學。著《陌花軒詞小令》）〉。陳藎卿所聞〈（文學。著《南北記》，又選《南北詞記》）〉。
王元簡可大〈（行草）〉。姚敘卿汝循〈（真行）〉。余伯祥孟麟〈（真行）〉。金玄予光初〈（舉人，知縣。真行）〉。李士龍登〈（真行，草，鍾鼎，小篆）〉。羅惟一萬象〈（文學。草書學懷素）〉。姚封公之裔〈（真行學松雪）〉。金後林殿〈（小楷師文徵仲。行書師《聖教序》）〉。李惟禮寧儉〈（太學。臨淮公子。草書學懷素）〉。沈孟威鳳翔〈（草書）〉。焦茂直尊生〈（真行）〉。張孚之文暉〈（真行）〉。葛雲蒸如龍〈（楷書學歐陽率更）〉。何公露湛之〈（行草法二王入品）〉。何仲雅淳之〈（行書得晉人意）〉。張玄度振英〈（真行學李北海）〉。李半野世澤〈（飛白）〉。林乳泉景暘〈（文學。真行）〉。郭成也惟誠〈（太學。真行學朱射陂）〉。
何仲雅淳之〈（山水蘭竹）〉。朱王孫慶聚〈（山水小景）〉。王潛之元燿〈（藩幕。山水）〉。胡可復宗信〈（山水）〉。吳季常繼序〈（中書。流寓，休寧人。山水佛像）〉。馬元赤電〈（山水大幅）〉。方樵城登〈（水墨山水）〉。朱元士之士〈（山水花卉，皆有生趣，而花卉尤工）〉。
萬曆乙卯仲冬，工部尚書丁公興工浚古宮城河。至內橋，有象頭骨一具，不知何時埋沉於下，非國初則南唐時物也。南唐此橋為金水河，不宜棄死象骨於內，國初置象房於通濟門外，有死者，其骨又不應埋瘞於此橋。殆不能定其所繇也。
金陵前誌諸湖，近皆堙塞，今獨後湖與莫愁湖在耳。其遺址可考者：燕雀湖一名前湖，今大內後一半是其地。張陣湖，在石頭城。迎擔湖在石城後五里。蘇峻湖本名白石陂，在迎擔湖北。穩船湖在金川門外，今水門內是，而陳魯南《南畿志》言在佛寧門外，恐非。三岡湖在淳化鎮關東南。攝湖在攝山之側。太子湖、夏駕湖在丹陽鄉。半湯湖即今湯泉。葛塘湖在今葛塘寺。白家湖在今鳳臺門外十里。其白米湖、烏意湖、西幹湖、劉陽湖、白社湖、三城湖、婁湖、梁墟湖、高亭湖、石坳湖、河湖、笪湖、銀湖、白都湖類堙為田地，其名間有存者，而不可考矣。
數十年前，士人多能持師道以訓弟子，如李翰峰，焦鏡川、董侶漁、趙高峰、黃龍岡諸先生，皆方嚴端正，不為苟合。課藝勉德，彬彬有條，經書性鑒，歲必一周，優劣勸懲，肅如朝典。以故士遊其門，文行皆有可觀。主人尊敬之如神明，少不合輒拂衣去。其弟子亦敬而愛之，即既貴顯老大，悛悛執禮惟謹，毋敢慢也。後或富實之家，才有延師之意，求托者巳麋集其門，始進既不以正矣。既入館，則一意阿徇主人之意，甘處褻瀆而不辭。甚且市歡於弟子，恐其間我於父兄，一切課督視為戲具矣。又有一種黠者，誘其弟子，結納顯貴，買鬻聲名，夤緣考試，以蠱其主人。嗚呼！師法之不嚴至此極矣。先入者為之主，欲求弟子之卓然有立，可不慎哉！
士大夫生平要以固窮為第一義，故昔人有云：「咬得菜根，定百事可作。」又云：「須是硬脊樑，於事始有擔荷。」呂與叔詩曰：「逢人便有求，所以百事非。」吾鄉前輩，如顧憲副栗、李憲副重、邵侍御清，皆趣操嚴冷，生事肅條，處人之所不堪，而皎然自好。霍尚書韜常以廢寺田贈李、邵二公，皆峻卻之。顧公至其兄尚書餉以米，亦謝不受也。清風素節，非古之吳隱之、範史雲莫能臻其方矣。開國以來，士大夫風流文雅，名譽事業，故不乏人，得此數君子者，尤為丘園之賁。吾於此有深慕焉。
冠禮之不行久矣。耿恭簡公在南台為其猶子行冠禮，議三加之服，一加用幅巾、深衣、履鞋，二加用頭巾、藍衫、絛靴，三加用進士冠服、角帶、靴笏。然冠禮文繁，所用賓讚執事，人數甚眾，自非家有大廳事、與力能辦治者，未易舉行。故留都士大夫家，亦多沿俗行禮，草草而已。
留都婚姻亦備六禮，差與古異。古禮一曰納采，二曰問名，三曰納吉，四曰納徵，五曰請期，六曰親迎。今留都初締姻具禮往拜女家，曰謝允；次具儀曰小定；將娶，先期具納幣，親迎之日往請，曰通信；納幣曰行大禮，將娶前數日具儀曰催妝；至日行親迎。似以小定兼納采、問名，通信即請期，第先後不同耳。古俗，親迎有弄女婿、弄新婦、障車、婿坐鞍、青廬、下婿、卻扇等禮，今並無之。唯婦下輿以馬鞍令步，曰跨鞍，花燭前導曰迎花燭，彷佛舊事。婚禮古以不親迎為譏，留都則婿之親迎者絕少，惟姑自往迎之，女家稍款以茶果。婦登輿，則女之母隨送至婿家，舅姑設宴款女之母。富貴家歌吹徹夜，至天明始歸，婿隨往謝婦之父母，亦款以酒。而婦之廟見與見舅姑，多在三日。按家禮，婦於第三日廟見見舅姑，第四日婿乃往謁婦之父母。蓋謂婦未廟見與見舅姑，而婿無先見女父母之禮也。此禮宜復，但俗沿已久，四日往謝，眾論駭然。議於第二日晨起，子率婦先廟見拜父母舅姑，而後婿往婦家拜其父母，庶幾得禮俗之中矣。
金陵人家行聘禮，行納幣禮，其笲盒中用柏枝及絲線絡果作長串，或剪綵作鴛鴦，又或以糖澆成之，又用膠漆丁香粘合彩絨結束，或用萬年青草、吉祥草，相詡為吉慶之兆。考《通誌婚禮》，後漢之俗，聘禮三十物，以玄纁、羊、雁、清酒、白酒，粳米、畟米、蒲葦、卷柏、嘉禾、長命縷、膠、漆、五色絲、合歡鈴、九子墨、金錢祿、得香草、鳳凰、含利獸、鴛鴦、受福獸、魚、鹿、烏、九子婦腸、燧、鑽，凡二十八物。又有丹為五色之榮，青為東方之始，共三十物，皆有俗儀，不足書。按此則今俗相沿之儀物，固有所自來矣。《酉陽雜俎》言納采九事，曰合歡，曰嘉禾，曰阿膠，曰九子蒲，曰朱葦，曰雙石，曰綿絮，曰長命縷，曰乾漆。九事皆有詞，各有取義。
近代喪禮中有二事循俗，而與古反者，沿流既久，遽難變之。其一曰「服」，古人遇死喪，凡應服某服者，或內親或外親，人自製其所應服之服哭之。交友之知死者知生者，亦不以玄冠色衣而傷且吊。蓋哀戚在心，故必變服以臨之耳。乃今自同宗外，凡應服者，必喪家送布，始製而服之。不送，即應服，而玄其冠色其衣者有矣。甚且喪家力不能送，共以詬厲加之，而大家復有破孝送帛之事。破孝毋論何人，但入吊者，即贈以布或絹，有生平不一識面，聞名為布而吊者矣。不知變服誌哀，乃衷之旗，心既不哀，服於何有？且送而不服，尤屬無謂。至送帛，則本不為服，直以幣帛將孝子之敬為酬酢而已。向大鴻臚海州張公嘗言：「送帛非禮，余心韙之。」其一曰「奠」，始死而有奠，《記》所謂「餘閣」者也。成服後諸祭，皆主人自為之，其在姻友，直有膊襚賵已耳。賻以錢帛，襚以衣服，賵以車馬，皆以助斂與殯之事。賓客至有喪者之家哭之，吊之，奠此物而已。奠者置也，置其物於前也。今則賻襚之禮，間有行焉，賵則江南絕未聞者，乃代為喪家致祭。屠割羊豕，崇飾果蓏，粔妝餦餭，寓錢楮幣之類，填塞於庭，容乃為酹酒致敬。夫酹乃主人之事，賓客乃代而行之，知禮者謂宜於送孝上祭，一切止之。惟有服者，人自製而服，以示哀戚變常之意。其在賓客，第行賻襚以助之，或貧者出力以佐其事，祭悉輟而不舉。庶使喪主人不苦於送布之紛紛，而賓客亦不為此無益之糜費。是亦從禮從儉之一端也。
喪禮之不講甚矣。前輩士大夫如張憲副祥，有期之喪，猶著齊衰見客；其後或有期功服者，鮮衣盛飾，無異平時，世俗安之，恬不為怪。間有守禮者，恐矯俗招尤，不敢行也。昔晉人放曠禮法之外，為儒者所詬。乃其時，陳壽居喪病，使婢丸藥，坐廢不仕。謝安石期功不廢絲竹，人猶非之。視今日當何如哉？餘謂士大夫在官有公製，固所不論，至裏居遭喪，即期功亦宣示稍與常異。如非公事謁有司，不變服，不赴筵會，即赴亦不聽聲樂，不躬行賀慶禮，不先謁賓客，庶古禮猶幾存什一於千百也。
軍中鼓吹，在隋、唐以前，即大臣非恩賜不敢用。舊時吾鄉凡有婚喪，自宗勳縉紳外，人家雖富厚，無有用鼓吹與教坊大樂者，所用惟市間鼓手與教坊之細樂而已。近日則不論貴賤，一概溷用，浸淫之久，體統蕩然。恐亦不可不加裁抑，以止流兢也。
隆慶中，吾鄉金漢泉公官別駕歸，攜海上所漂小人二，以方籠豢之。其一老婦，一男子，蓋母子也。長尺許，聲啁唽如燕子。久之子死，其母哭之，亦知索白布裹其首若成服者，後亦死。金之女為余內兄王孝廉肖徵妻，妻家多見之。此前史所謂「竫人」。又小人國，海鶴可啄而食者也。
鮌竊帝之息壤，以堙鴻水。息壤者，羅泌《路史》云：「息生之土，長而不窮，故有息名。」漢時臨滁地湧六里，又無鹽危山土起。唐江陵南門地隆起，如伏牛馬，去之一夕輒復。又柳子所言，龍興寺地在永州，地如負甕而起，皆為息壤。王襄敏公家廳事與內寢中，兩楹間有土墳起，長可三四尺許，橫可數寸許，平之輒復如故。至今所甃磚石崛起，枳人步，其家亦任其自然，不為修治也。余嘗謂古人文字奧雅，意息壤乃土之能生殖者。鮌不合竊決壞之，為堤防以禦鴻水，此戰國曲防之所由始也。以專愎自用，不聞於上，故曰盜。正如補天之說，豈真如書所載，奇詭至此哉！今觀襄敏家地，天壤之間，何所不有，不得輕疑昔人之論為妄矣。
萬曆戊子己丑間，留都有飛盜。其來也，不由門竇，僅於屋上揭瓦去椽，垂繘而下。有盜人樓閣中物，經數月主人猶不知者。甚苦其盜，而緝捕不可得，後乃為其僕所首。其人姓周，居南門之大街，衣冠車從若大家然，亦與士大夫往還。夜從其家登屋，步瓦上若飛而無聲，其子尤狡黠矯捷，手持尺木點地，即牆簷高一二丈巳躍而上矣。問得其情，斃於獄。其子竟先逸去，終已不獲。常見友人被盜處，屋瓦揭動數尺，而上灰無至地者，亦是奇賊。
宋金陵俞道婆，得佛法，參琅琊起和尚。婆賣油糍為業，一日聞貧子唱蓮花落云：「不因柳毅傳書信，何緣得到洞庭湖。」忽然契悟，拋油糍於市。其夫云：「你顛也。」婆打一掌云：「非公境界。」乃往琅琊，起印可之。後凡見僧便云：「兒兒。」才擬議，便掩卻門。時珣佛燈往勘之，婆見便云：「兒兒。」珣云：「娘娘，爺在甚處？」婆轉身拜露柱，珣蹋倒云：「將謂有多少奇特！」便出。婆蹶起，云：「兒兒來，我惜你則個。」珣竟不顧。婆嘗頌馬祖不安因緣云：「日而月面虛空，閃電雖然截斷，天下衲子舌頭，分明只道得一半。」
友人周吉甫名暉，有雋才，為諸生，製義多恢奇，久而不售，遂棄去，隱居著書，蕭然有林下風。所著《金陵瑣事》，南都文獻之遺，多所徵信，深為名流所許。乙卯冬，投餘《山中白雲》一卷，多見道之言。如雲：「清事不可著跡，若衣冠必奇古，器用必求精良，飲食必求異巧，此乃清中之濁也。」又云：「世事惟偶然者最佳。偶有醇醪，適心知聚首；偶有餘錢，適書畫來售；偶欲登涉，適伴侶相約，真乃快者事。」又云：「向平謂『富不如貧，貴不如賤』，此語尚有計較，未能脫然於富貴貧賤之外。」又云：「對明月，照止水，便懷澄慮，世間無心之物，能使人亦無心也如此。」它如此類甚多，誦之使人冷然。自盛仲交之後，便當推此君為隱士之傑矣。
吉甫《春日移居詩》，其警句有云：「寂寞徒供笑，煙霞不受嗔。」又云：「綠尊堪累月，青鏡不藏年。」又云：「聞道晚知淺，結交貧覺深。」又云：「煮茗煙凝榻，彈琴月到門。」又云：「半酣疑有得，多病掩無能。」又云：「酒醒雙燕語，病起亂花飛。」又云：「嘯月野情淡，眠雲春夢寒。」此等句置之錢、劉集中，不復可辨。吉甫又常曰：「文章詩句，貴有山林氣。」讀其詩，殆無愧斯言矣。
留都婦女衣飾，在三十年前，猶十餘年一變。邇年以來，不及二三歲，而首髻之大小高低，衣袂之寬狹修短，花鈿之樣式，渲染之顏色，鬢髮之飾，履綦之工，無不變易。當其時，眾以為妍，及變而響之所妍，未有見之不掩口者。宋周煇《清波雜志》言：「煇自提孩，見婦女裝束數歲即一變。」又趙彥衛《雲麓漫抄》載清微子《服飾變古錄》尤備。乃知國家全盛之日，風俗類然。然變易既多，措辦彌廣，人家物力大半銷耗，因之有如宋仁廟之禁銷金、真珠、白角、長冠子，亦挽回靡俗之一助也。服舍違式，本朝律禁甚明，《大明令》所著最為嚴備。今法久就弛，士大夫間有議及申明，不以為迂，則群起而姍之矣，可為太息。
誌稱荊公墓在蔣山東三里，與其子雱分昭穆而葬。紹聖初，復用元豐舊人，起呂吉甫知金陵。時待制孫君孚責知歸州經過，呂燕待之禮甚厚。一日因報謁於清涼寺，問曾上荊公墳否？蓋當時士大夫道金陵，未有不上荊公墳者。此可以知荊公墓地所在，又因以知宋時士夫行役，亦駐止於僧寺，與今正相似也。
南都城圍九十里，高堅甲於海內。自通濟門起至三山門止一段，尤為屹然。聚寶門左右皆巨石砌至頂，高數丈，吾行天下，未見有堅厚若此者也。陸遊《老學庵筆記》言：建康城李景所作，其高三丈，因江山為險固，其受敵惟東北兩面，而壕塹重復，皆可堅守。至紹興間已二百餘年，所損不及十之一。按《志》言，國初拓都城，自通濟門東轉北，而西至定淮門，皆新築。通濟門以西至清涼門，皆仍舊址。然則前所言堅固巨石者，當猶是景之遺植也。
宋張稚圭元老，荊公客也。為江東漕攝金陵府事，嚴酷鮮恕，喜與方士遊，門下嘗數客。一日行郡圃，老卒項係念珠，元老曰：「汝誦經乎？」卒曰：「數息爾。」元老異之，呼至室內問其所得，論養生、吐納、內丹，皆造精微。又曰：「運使平生殊錯用心，酷虐用刑，非所以為子孫福。延方士皆非有道之士，此曹特覬公惠耳。」元老曰：「能傳我乎？」卒曰：「正欲授公。然須今夜半潛至某室，當以傳公。」初亦難之，不得已許焉。既歸，與內人劉議之，劉曰：「不可。公以嚴毅，人素苦之，夜中獨出，事有不測，奈何？」太夫人微聞之，潛鎖其寢室，竟不得出。黎明視事，衙校報守圃卒是夜四更趺坐而化。元老大悵惋，數月感疾，遂卒。此《墨莊漫錄》所載，近郡邑誌紀方外異人都不之及。此卒內韞至丹，外挫廉而藏名，真古之有道者歟！
王逢原一日與王平甫數人登蔣山，相與賦詩，而逢原詩先成，舉數聯，平甫未屈。至「仰躋蒼崖巔，俯視白日徂。夜半身在高，若騎箕尾居。」乃歎曰：「此天上語，非我輩所及。」遂閣筆。東坡賦《鍾山詩》，荊公亦依韻和之，而謂其「峰多巧障日，江遠若浮天」之句，為非人所及。至指案上研與東坡聯句，才見坡翁「巧匠琢山骨」一語，遽爾輟吟。此不獨見古人服善之勇，亦是善用其長處。敵在前，務攻其堅，用兵者所忌也。
萬曆戊戌，改造文德石橋，掘橋洞下土，得舊瑣子甲二領。今丙辰，大司空丁公浚秦淮河，於此處又得瑣子甲一領，銅鍾一口。意是當年戰爭時墮水中者，今挖掘始復出。然它處俱無所得，獨此橋下數見之，不知何也？
余家右童子巷，丙辰五月初六曰，因浚溝掘地，得斷碑一片。其一面上有字，言是曹仲元畫山水人物樹木。有樵夫擔柴，柴上懸一小籠，籠中有雀；又有擔衣篋前行，而後有駕牛車者；又有岸曬漁網，小舟橫於水中，最為精妙。按劉道醇《五代名畫補遺人物門妙品》有仲元，言仲元建康豐城人，少學吳生，工畫佛及鬼神，仕南唐李璟為待詔。仲元凡命意搦管能奪吳生意思，時人器之。仲元後頓棄吳法，自立一格，而落墨致細，傅彩明澤。璟嘗命仲元畫《寶公石壁》，冠絕當時，故江介遠近佛廟、神祠，尤多筆跡。今此固其一也。其一面為武洞清筆，畫有優曇樹，下立一峰石，前一古佛，手持經卷，止一半身，其餘缺壞矣。按洞清乃武嶽子，米芾《畫史》稱其作佛像羅漢，善戰掣筆，作髭髮尤工，天人畫壁，發彩生動。然絹素動以粉點眼，久皆先落，使人惜之。洞清亦南唐人也。二子遺跡，世無存者，今乃從地中斷石得之，豈非畫史中一段嘉話耶？曹畫所題字，不在上，亦不在下，畫腳與字腳相對刻之，今代亦無此式也。
張無盡在江寧府戒壇院閱《雪竇拈古》，至百丈參馬祖因緣云：「大冶精金，應無變色。」忽投卷曰：「審如此言，臨濟豈得有今日也。」有頌曰：「馬師一喝大雄峰，聲入髑髏三百聾。黃櫱聞之驚吐舌，江西從此立宗風。」嘗舉似平和尚，平後致書與無盡曰：「去夏閱臨濟宗派，深知居士得大機大用。」乃求前頌稿。無盡再以頌寄之云：「吐舌耳聾師已曉，捶胸只得哭蒼天。盤山會裏翻筋鬥，到此方知普化顛。」時大觀三年也。
南京文臣，官一品係玉帶者，惟太子太保王襄敏公以旂一人而已。又玉公敞，正德中官太子少保、兵部尚書，亦以管理戎政，賜蟒衣、賜玉帶。又公為給事中時，與前倪尚書謙，今朱宗伯之蕃，皆以使朝鮮賜一品服。計二百四十餘年，南都之得係玉者，生前惟四公而已。
南都文臣未有生而官公孤者，在親臣中則有之。惟上元人王源，以純皇后兄，正德中以瑞安侯加太保，又加太傅。源弟清，弘治中以崇善伯加太保。江寧人方承裕，以孝烈皇后弟，嘉靖中嗣安平伯加太子太保，又加少保。若東官孤卿，在親臣中，則上元人夏儒，以毅皇后父，嘉靖中以慶陽伯加太子太保。在文臣中，惟王公以旂以兵部尚書總督三邊，加太子少保，又加太子太保。倪公嶽以禮部尚書改吏部尚書，王公敞以兵部尚書，周公金以南戶部尚書，梁公材以戶部尚書，加太子少保而已。其贈官，惟前王源贈太師，倪公嶽、王公以旂贈少保，王公敞、周公金、梁公材贈太子太保，倪公謙以禮部尚書、童公軒以南禮部尚書贈太子少保。
宅光寺有西域來《貝多婆力義經》，長可六七寸，廣半之，葉如細貓竹筍殼，而柔膩如芭蕉。梵典言：貝多出摩伽陀國，長六七丈，經冬不雕，其葉可寫字。貝多婆力義，此翻葉樹也。經字大如小赤豆，旁行，蠕蠕如蟲豸，不識其為何經也。外以二木片夾之，其木如杉，而紋細致可愛。南都諸寺中僅有此經而已。記又言此貝葉經保護可六七百年。
祖堂幽棲寺有歷代祖師像，黃貞甫膳部命工臨摹，載歸天竺供養。
牛首弘覺寺禪堂有丹灶，投以薪火，風自內生，甚熾烈，須臾爨熟。如去薪，火即止。
靜海寺有水陸羅漢像，乃西域所畫，太監鄭和等攜至。每夏問張掛，都人士女競往觀之。
方山定林寺有乳鍾，即所稱景陽鍾也。鍾有一百八乳，乳乳異聲，故名乳鍾。又有象皮鼓，雲是象皮所鞔者。
天界寺有佛牙，闊寸，長倍寸之五。萬曆中，僧人真淳獻之尚書五臺陸公，公因具金函檀龕盛之，迎供於寺之毗盧閣，牙得之天台山中。
永慶寺有古藏經，板刻工雅，紙色古澹，非宋刊則元刊也。較今南藏本稍低而狹，以木函函之，今俱為人所竊去，無復存矣。
靈谷寺有寶志公遺法被，四面繡諸天神像，中繡三十三天、崑崙山、香水海，高一丈二尺，闊如之，齊、梁時物。
院判蔣恭靖公用文家藏寶翰一巨冊，乃恭靖在太醫院時，仁宗皇帝居東宮示病症取藥御筆也。字真行相間，彷佛趙松雪體而圓熟秀勁。中有正字號、順字號、親字號所患云云，似是宮掖中人，不直言，故密以字號言其病耳。前書，後有年月，用朱殊筆押，押字形為{掃兀}。多用印章，曰「東宮圖書」，曰「東宮之記」，曰「大本之堂」，曰「肅清精密」，曰「謙光」，曰「緝熙」，曰「中和」，小印曰「印完」。又一圓印，徑可寸許，內作雙龍形篆而書語溫厚款曲，藹然家人父子然，使人感動。當時君臣之間，親洽如此，自後久閽日高，即台閣大臣得此，以為異典矣。
仁宗皇帝與恭靖劄，其一馬烏肝丸：馬鳴肝，即晚蠶沙，五月收者揀淨，炒至煙起，用半斤；大草烏二兩，入灰火內逼烈，取出用布袋打去皮尖；右二味為細末，酸醋煮糊，丸如梧桐子大。其一下元似利不行，裏急下墜，大便後肛口如火悶塞痛楚，煎服秦芁當歸湯而愈。其一阿魏丸：沉香一兩，木香二兩，砂仁二兩，白豆蔻一兩，三棱二兩，蓬術二兩，青皮二兩，陳皮二兩，香附子二兩，蘿蔔子一兩，炒紫蘇子一兩，桃仁一兩，炒黃連二兩，吳茱萸二兩，湯泡同炒，去茱萸，阿魏六錢，醋煮。右為末麵糊，為丸，如梧桐子大。
嘗同卜六兄鼎吉之華嚴寺，寺有僧庋一投壺，其座高三尺餘，上以竹為壺，竹徑可三寸，上下如一，而節紋皆斜抱而尖上，與恆竹弗類，問其何名，曰「此佛面竹也」。壺乃江右一王府中物。又有蟠松二株，榦形正赤，而翠葉如針，蔥菁可愛。
友人沈之問，虎林人，流寓南都，家於驍騎倉之傍。家畜二鴨，蓋雌雄也。一日家將烹其雄，豫以籠罩之，雌即旋繞其籠，逐之不去，飼之食，弗食也。已殺其雄，以沸湯燖之，其雌忽哀鳴，舉身投沸湯盆中，宛頸而死。沈君憐而不忍食，遂同瘞於竹園地中，其家從此斷鴨不入庖矣。此與前記所載義雁投釜中事政同。
國初，駙馬都尉趙公輝年九十餘而卒，所畜姬妾百餘人。嘉靖中，魏國徐公鵬舉年七十餘而卒，所畜姬妾亦七十餘人。《獻徵錄》載趙公老而強健，有得於內養之術。人傳趙公以婦女月水為餌，采鍊有法。或言不待鍊也，取未孕婦人者，以糕糝而吞之。徐公每夜以紅棗數十枚，令姬妾口含，過夜，煮食之。啖棗法，嘗聞於方家，至吞月水，則自未有言者。頃雲間李生中梓作《本草藥性解》，始列於書，而亦言性味主治，舊所不載，此又下於紅鉛，而尤穢濁，不知於駐顏養命之道何居也。
塔影無不倒者。牛首山之塔影，在禪堂西夾室，闔雙扉觀之，影於縫中倒現，玲瓏可睹。永慶寺之塔影，在殿左伽藍小殿窗虩中倒現，其闌楯皆曆然。二室皆向東，一寺之房無數，獨現於此，何也？大報恩寺之塔影，在城內油房巷塘中；舊鐵塔寺之塔影，在候駕橋方氏塘中，其影亦倒。凡物之影透在虩中，必與其形相違，塔本正也而影倒，即如飛鳥之影，鳥東飛，則虩中之影必西逝，與塔影正同一理耳。走馬燈之影不平行，如內燈左旋，則影必先從右上角而下，至中稍低，又漸高至左上角而去，右旋亦然，且一燈四面、六面無不然。此等理自在目前，思之遽未得其解。乃知天下之道，卑而高，近而遠，於此可玩也。沈存中《筆談》論窗隙中樓塔之影，中間為窗所束，皆倒垂，鳶飛與影在隙中亦然。其理亦未暢。陸務觀《筆記》，亦言此未易以理推也。
里衖童孺婦媼之所喜聞者，舊惟有《傍妝臺》、《駐雲飛》、《耍孩兒》、《皂羅袍》、《醉太平》、《西江月》諸小令，其後益以《河西六娘子》、《鬧五更》、《羅江怨》、《山坡羊》。《山坡羊》有沉水調，有數落，已為淫靡矣。後又有《桐城歌》、《掛枝兒》、《乾荷葉》、《打棗幹》等，雖音節皆仿前譜，而其語益為淫靡，其音亦如之。視桑間濮上之音，又不翅相去千里。誨淫導欲，亦非盛世所宜有也。
南都萬曆以前，公侯與縉紳及富家，凡有讌會，小集多用散樂，或三四人，或多人，唱大套北曲，樂器用箏、𥱧、琵琶、三弦子、拍板。若大席，則用教坊打院本，乃北曲大四套者，中間錯以撮墊圈、舞觀音，或百丈旗，或跳隊子。後乃變而盡用南唱，歌者祗用一小拍板，或以扇子代之，間有用鼓板者。今則吳人益以洞簫及月琴，聲調屢變，益為淒惋，聽者殆欲墮淚矣。大會則用南戲，其始止二腔，一為弋陽，一為海鹽。弋陽則錯用鄉語，四方士客喜閱之；海鹽多官語，兩京人用之。後則又有四平，乃稍變弋陽而令人可通者。今又有崑山，校海鹽又為清柔而婉折，一字之長，延至數息，士大夫稟心房之精，靡然從好，見海鹽等腔已白日欲睡，至院本北曲，不啻吹篪擊缶，甚且厭而唾之矣。
《新志》載金陵酒以水之佳釀而得名，唐詩言「十斛金陵春」者是也。元時每歲路供滿殿香曲。而自余所耳目，市酤所有，惟老壇酒，色重味濃，如隔宿稠茶，稍以灰澄之使清，曰細酒，其味苦硬，不堪三嚼。又下則重陽後市店皆置簾開清酤之，曰黃酒，純以蘆灰罯之，差比於壓茅柴而已。士大夫所用惟金華酒，味甘而殢舌，多飲之，拖遝不可耐。後始有市蘇之三白酒者，迄今宴會猶用之，味殊辣，而使人渴且眩。或雲其曲以藥糝之，使勿敗。又雲瓶以烏頭或人言拭口，方可致遠，理或然也。慶曆間，士大夫家間有開局造酒者，前此如王虛窗之真一，徐啟東之鳳泉，烏龍潭朱氏之荷花，王藩幕澄宇之露華清，施太學鳳鳴之靠壁清，皆名佳醞。近日益多造者，且善自標置，如齊伯修王孫之芙蓉露，吳遠庵太學之玉膏，趙鹿岩縣尉之浸米，白心麓之石乳，馬蘭嶼之瑤酥，武上舍之仙杏，潘鍾陽之上尊，胡養初之倉泉，周似鳳之玉液，張雲冶之玉華，黃瞻雲之松醪，蔣我涵之瓊珠，朱葵赤之蘭英，陳撥柴之銀光，陳印麓之金英，班嘉祐之蒲桃，仲仰泉之伯梁露，張一鶚之珍珠露，孟毓醇之鬱金香，何丕顯之玄酒，徐公子之翠濤，內府之八功泉，香鋪營之玄璧。又有號菊英者、蘭花者、仙掌露者、金盤露者、薔薇露者、荷盤露者、金莖露者、竹葉清者，大概以色味香名之，多為冠絕。於是市買所酤，僅以供閭閻轟飲之用，而學士大夫，無復有索而酤之者矣。
余性不善飲，每舉不能盡三小盞，乃見酒輒喜，聞佳酒輒大喜。計生平所嘗，若大內之滿殿香，大官之內法酒，京師之黃米酒，薊州之薏苡酒，永平之桑落酒，易州之易酒，滄州之滄酒，大名之刁酒、焦酒，濟南之秋露白酒，泰和之泰酒，麻姑之神功泉酒，蘭谿之金盤露酒，紹興之荳酒，粵西之桑寄生酒，粵東之荔枝酒，汾州之羊羔酒，淮安之荳酒、苦蒿酒，高郵之五加皮酒，楊州之雪酒、豨薟酒，無錫之華氏蕩口酒、河氏松花酒，多色味冠絕者。若市酤浦口之金酒，蘇州之壇酒、三白酒，揚州之蜜淋氵禽酒，江陰之細酒，徽州之白酒，句曲之雙投酒，皆品在下中，內蘇之三白，徽之白酒，間有佳者。其他，色味俱不宜入杯勺矣。若山西之襄陵酒、河津酒，成都之郫筒酒，關中之蒲桃酒，中州之西瓜酒、柿酒、棗酒，博羅之桂酒，余皆未見。說者謂近日湖州南潯所釀，當為吳、越第一。若四川之咂麻酒，勿飲可也。
四夷入國朝來，所聞釀酒，朝鮮以粳為酒，女直嚼米為酒，韃靼別部安定、阿端二衛，以馬乳釀酒，占城椰子為酒，浡泥亦以椰子為酒，拂菻國以蒲桃釀酒，緬甸有樹頭酒。惟暹羅以粳為酒，王弇州聞之人言，此為四夷第一。于闐國有蒲桃為酒，又有紫酒、青酒，不知其所釀，而味尤美。
金陵舊無茶樹，惟攝山之棲霞寺，牛首之弘覺寺，吉山之小庵，各有數十株，其主僧亦采而薦客，然炒法不如吳中，味多辛而辣，點之似椒湯，故不勝也。而五方茶品至者頗多，士大夫有陸羽之好者，不煩種藝，坐享清供，誠為快事。稍紀其目，如吳門之虎丘，天池介之廟後、明月峽，宜興之青葉、雀舌、蜂翅，越之龍井、顧渚、日鑄、天台，六安之先春，松蘿之上方、秋露白，閩之武夷寶慶之貢茶，歲不乏至。能兼而有之，亦何減孫承祐之小有四海哉。
江東，魚國也。為人所珍，自鰣魚、刀鰶、河㹠外，有鯉，青黑色，有金光隱閃，大者貴。有𩽙，似鯉而身狹長，鱗小而稍黑。有青魚，類鯶而鱗微細。有𩼛，巨口細鱗，蘇子所謂狀似松江之鱸者也。鬛利如錐，肉緊而無刺，類蟹螯。有白魚，身窄而長，鱗細白，肉甚美而不韌。有鯿，小頭，身橫視之圓如盤，而側甚薄，大者曰𩹕，腹脊多腴。有鱘，身圓如竹，頭尖而喙長，俗所名火筒觜也，善啖諸魚，而品下。有鱘，鼻長與身等，口隱其下，身骨脆美可啖，為䱹良，其腮曰玉棱衣。有鱧，身似鯶而色純黑，頭有七星，俗曰烏魚，道家忌食之，其性耐久，埋土中數月不死，得水復活。有鮰，頭微扁而身青白色，無鱗，尾無岐，肉最肥，張志和詩「桃華流水鱖魚肥」即此，第此魚惟秋為美，俗曰菊華鮰。有鯰，頭扁而口哆闊，身黃黑白錯，尾如鮰，小者曰汪刺。有鯽，水中自產，為野魚，以後湖者良，性獨屬土。有鰱，頭巨而身微類𩽙，鱗細，肉頗膩，江南人家塘池中多種之，歲可長尺許，俗曰此家魚也，有青白二種，大者頭多腴，為上味。有麵條魚，身狹而長，不逾數寸，銀魚之大者也，裹以麵糊油炸而薦之。又有黃鱓、鰻鱺，皆以魚名，其形質實一，虵別為一族，與蝦鱉同。
橄欖、椰子、榧子、楊梅皆南果也，榧子移此活矣，而不華實。椰子發芽出子，端可二尺許，經冬則萎。橄欖嘗有核墮地，出小樹可三四寸，具有枝葉而竟不育。楊梅自光福去金陵僅五百里，移植多不活。今楊梅園有數株供太廟薦新者，時萎輒移吳種易之，所結實去本地形味，不翅相懸也。杜鵑、末利、佛桑、蘭花皆南花也，末利、蘭花出閩與虔，去此遠，此土人善護視過冬，壽可四五年，而蘭倍之。杜鵑、佛桑，僅當年開花，從未有能過冬者。頻婆、石榴、蒲桃，北果也，石榴、蒲桃移此地鮮不活者，第結實數年後則與此地所產亡異。頻婆，近人家間有植者，所結子香味差具，而色與形不逮也。由此觀之，以北就南則生，以南就北則死，理固應爾。然宋艮嶽種荔枝結實，徽宗曾以賜近臣。今以南之荸薺種於寶坻、三河，所結實形大而肉香脆，反隃於南土者。物之變化，亦叵定也。
南部呼小蟲曰蜘蟟，日秋娘，曰虭娘，曰蜻蜓，曰梁山伯，曰橘蠹蛾，曰金絲麻藍，曰黑老婆，曰紅姑娘，曰豆娘子，曰白蛺蝶，曰黃蛺蝶，曰促織，曰紡車婆，曰都了，曰蜜蜂，曰細腰蜂，曰壺蜂，曰牽牛郎，曰野蠶蛾，曰撲燈蛾，曰叩頭蟲，曰樟木蟲，曰飛蜒，曰蝗，曰螻蛄，曰蜣螂，曰斑蝥，曰叫䗫蚱，曰小青䗫蚱，曰土䗫蚱，曰菊虎，曰蠅，曰蟁，曰牛虻，曰狗蠅，曰螢，曰蠛蠓，曰米牛子。
蟲之在木者曰蠹。在地者曰蟻，曰蚓，曰蠙蟷，俗曰駱駝。在水中者曰蜞，又曰蛭，俗曰馬蝗，曰打拳蟲，曰水虼蚤。在水面者曰寫字蟲，曰剪刀姑姑。在屋壁者曰蜈蚣，曰蠍虎，曰壁蟢子，曰蓑衣蟲，曰蠼螋，曰蚰蜒，又曰䗂蝓，曰蚰蜒螺。在灶下曰灶鱉雞。在木中者曰白蟻。在床壁曰蠜。在簷角、屋隅、窗虩曰蜘蛛，曰蠨蛸，曰蛜蝛，一曰鼠婦。在壁上捕蠅曰蠅虎。在人身衣縫曰虱。在地與床齧人曰虼蚤。在廁曰蛆。
月糧則例：指揮使八石，同知六石二斗，僉事五石八斗，鎮撫三石八斗，正千戶四石二斗，副千戶三石八斗，百戶三石，總小旗一石。軍隻身六斗，有妻一石，紀錄、老疾軍三斗，把門、修倉軍士餘丁各三斗。操備舍餘口糧四斗，軍匠八斗，無妻四斗八升。優給指揮千百戶與見任同。每年二月十日關支折銀，每米一石，折銀五錢，餘月支米，遇閏本折隨宜關支。賞賜則例：冬賞正軍綿布三疋，內本色二疋，每疋折銀三錢；折鈔布一疋，每疋折鈔五錠。軍匠二疋，內本色一疋，折鈔一疋。有母妹幼軍三疋，內本色二疋，折鈔一疋，無母妹幼軍一疋。隻身軍匠一疋，疾軍一疋。以上俱本色。江、濟二衛水夫，每名胖襖一件，每件折表裏綿布五丈二尺八寸、綿花二觔，每布一疋長三丈二尺，折銀三錢，綿花一觔，折銀七分。夏賞每布名俱薴布一疋，折銀二錢。
南都自襄敏王公後無復有予諡者。頃因部議諮訪，京兆公舉上、江二縣應諡諸公，為陳公遇、顧公璘、童公軒、張公琮、何公遵、陳公鎬、殷公邁、王公鑾、吳公自新。部使者駱公駸曾酌而疏請下部矣。丁巳春，部議予諡四十三人，而前諸公尚有待也。因思國朝文臣必三品以上方予諡，然諡雖為優恤特典，而字之上下有辨，褒貶之意，未嘗不寓其中。蓋有身為宰執大臣，而僅合於好和不爭寵祿光大者，即而思之，其人品已可概見，此真《春秋》嚴一字之義也。至有幸而得美諡者，宜仿晉、唐人議賈充與議許敬宗諡，不當之意酌之，似不必議奪。蓋奪則有議者與賢而無諡者同在，不可跡之，天使幽厲，而削其諡，千載之後，史策闊疏，並其人不可知矣，何似存之而使知清議百世不能泯也？惟夫三品以下，有行義人品卓絕者，特恩賜諡。此則有美而無惡，有褒而無刺，別為激揚盛典；若宜諡未錫而追補者亦然，並著在非常之例。至官三品以上，宜仿親郡王例，但居是官，則照例賜諡。如宋天聖中，孫奭等言：臣僚薨謝，不待本家請諡，在官品合加諡者，並令有司舉行。而諡必嚴核其流品，務使名與實副，斯不失乎古人大行大名，細行細名之指。而近日議奪、議予之紛紜，亦可息也。
《周禮》卿大夫卒，太史於葬前賜諡，祖奠之曰續誄。後世失於申明典禮，故須門生故吏錄行狀，子孫請諡。然應諡者，太常議之，博士具草，考功審覆，判都省集議，上中書門下判准錄奏。未允物論者，輒據法駁正之，得以伸其是非，而私請不得與。國朝則應諡者必由陳乞，其子孫舊故於合幹衙門豫先講求，一無齟齬，而後疏覆施行，得旨予諡，內閣乃並列二諡，請上點定，故諡多有美而無惡。然亦有上推主恩，下采公議，微示意於褒美，一字之外，如前所雲曰「安」、曰「榮」者，其用意似徇，而旨則婉而切矣。近日江夏齗齗諡法，直以有諡為榮，無諡為辱，似耑執夾漈序論之旨，故亟欲議奪前之溢諡者，而不知予諡一字之辱，有甚於無諡與奪諡，即夾漈業以定為上中下三品之諡，孰能掩之？弇州《諡法紀》於古今用諡之原，可謂晰矣，而亦未嘗於此別白著明。今日諡法，禮曹頗慎舉行，前代之故，似亦不可不一為折衷也。
金陵之山，形家言為南龍盡處，精華之氣，發露無餘，故其山多妍媚，而鬱紆煙容嵐氣，遝翠霏青，望之如古佛頂上之螺，美人眉間之黛，而特未有奇峰削壁，拔地刺天，如瑤篸玉劍，突起於雲霄之上者。江水一瀉千里，沙騰浪湧，天日為昏，最為怪偉。至靜夜無風，江聲隱起，余嘗夜臥洪濟燕磯聽之，洶洶如欲崩四壁也。後湖泓渟坦沲，堤楊州，綽約媚人，山色四圍。如靚妝窺鏡，湖山之美，何減虎林，所少者獨瀑布與寒泉耳。鍾山之一人泉，牛首之虎跑泉，攝山之白鹿泉，祈澤寺之龍玉泉，衡陽寺之龍女泉，雖一泓之流，未足稱奇，然瀹茗濯纓，其為已足，固可褰裳提罌而臨試也。
南都城中道院，若朝天宮則枕冶城山，靈應觀則俯烏龍潭，盧龍觀則倚獅子山。佛寺若雞鳴寺則坐雞籠山，永慶寺則傍謝公墩，吉祥寺則負鳳凰山，清涼寺則屏四望山，金陵寺則扆馬鞍山，上瓦官寺則峙鳳凰臺，皆備登臨之美。下瓦官寺在杏花村內，林木幽深，入其門令人生塵外想。鷲峰寺地僻而無可眺，然差與市遠。封崇寺雜閭閻中，荒涼頹廢，致無足言。惟承恩寺踞舊內之右，最為城南囂華之地，遊客販賈，蜂屯蟻聚於其中，而佛教之木義剎竿，蕩然盡矣。
憲宗皇帝御筆文昌帝君像，帝君冠唐帽綠袍，束帶履烏靴，手持玉如意，坐磐石上，神儀蕭散出塵，真天人也。上題成化十九年御筆，押以「廣運之寶」。舊為苑馬卿盧公家藏，今人但知宣宗皇帝御畫，不知憲宗皇帝宸翰之工如此，真人間之瑰寶也。
寧國大長公主孫繼本，家藏公主所用遺墨半挺，上用紫金打成龍口吞之。一白瓷酒杯，酌酒滿，則隱起一龍形，鱗鬛具備，傾去其酒，則不可見矣。常見宣窯壺盞，往往油內隱龍鳳細紋，細視之方可睹，此杯亦其類也。
文墨之士，英英皎皎，馳聲藝林者，時不乏人。周吉甫暉，博物洽聞，恢奇奧雅，詩句之美，冠絕當時。黃伯子祖儒，才藻溢發，世𢫔雕龍，所著《囈覺稿》，出入古今，故非恆士。黃徵甫應登，古文辭詩賦流奕清舉，編有《謝山暇錄》，辨難考據，尤為博雅。顧孝直端祥，賦稟英多，矢口而成，籠蓋人上，分其才藝，足了數人。姚允吉履旋，詩文典則，可誦可傳，與弟允初觀察有金友玉昆之目。黃叔遯復儒，雕文琢章，鏗鏘有韻，追蹤家學，志氣罕倫，為貧所羈，不副其意。張彥先一儒，博洽英雋，詩古文取法漢、魏、六朝，鬱然古色，非復時流。傅遠度汝舟，奇思灝氣，高出一世，所行《七幅庵集》、《唾心集》、《步天集》，總之皆不經人道語，真是奇人。孫幼如起都，少而稱詩，長習經義，雅麗宏肆，鑠古切今，極才人之致。孫燕詒謀，稱詩南國，多四方之遊，所以詩草，申文定序之，推許甚。至李象先佺，雅意標舉，行著詩集，余嘗為之序，頗極推挹，而君心似不肯餘言，知其志大宇宙也。此皆垂纓戴糸徒，青青子衿，以其餘力，肆意於茲，具足千秋，可名一代。余皆得時與往還，間伸唱和。其它干將之氣，牛斗相望；汗血之駒，䟤跋欲騁者尚多，不能悉紀也。金陵多材，豈不盛哉！
張子明隱君，名正蒙，家通濟門外，年九十矣，步履如飛，日行數十里不倦，不多食酒，而啖肉飯如壯夫。詩法盛唐，饒王、孟、韋、柳之趣。胡彭舉宗仁，詩奇峭多新致，周吉甫稱其句中有畫，類王右丞，余嘗序其《知載齋稿》，板而行之。葉循甫太學遵，家本素封，而好韻事，所居水石花木皆有佳致。詩與柳陳甫、陳延之輩相唱和，翩翩遒上。且學多所通，近焦弱侯先生《升庵外集》，校仇編次，皆循甫筆也。歐陽惟禮名序，以太學生官府幕，投紱歸。惟禮兄弟多翰墨交，所自運清拔有韻。惟禮又善書法，頗有銀鉤蠆尾之意，信是白眉。
金陵士大夫多留意墨池者。焦弱侯先生真行結法眉山，散朗多姿，而古貌古骨，有長劍倚天、孤峰刺日之象。卜中立行書師章草，簡勁無媚骨，望之肅然，類其為人。朱元介真行師趙魏公，簡出入顏魯公與文徵仲，日可萬字，運筆若飛，小則蠅頭，大則徑尺，咄嗟而辦，從來書家之神速，恐未有若此者。許伯倫行狎書師孫過庭，勁媚錯出，圓熟溫茂，如王謝兒郎，皆有體韻。沈生予真書師晉諸王，而波拂點畫，具有拔山之力。姚允吉真行法率更，稍益以己意，簡峭中微帶風貌，故自彬彬。余世奕真行師閣帖，筆勢遒美，行列古雅，較乃祖司成，當有出藍之譽。孫幼如真書如玉環，豐豔而有致；行草師米元章《蕪湖學記碑》，幾如優孟之似叔敖。歐陽惟禮真師率更，篆、八分師二李與梁鵠，結構不疏，古雅有意。胡彭舉八分書師魏之《受禪碑》，簡勁方正中，雅氣逼人，如陶貞白坐聽松樓上，語語煙霞，無一點塵氣。黃叔遯行書法章草，而清勁特甚。余嘗戲謂：「君舉體充悅拖遝，當號笨伯；而作字秀羸，故是一反。」許無念為伯倫長子，真行似乃父而秀逸過之，真如趙合德初進禦時，以輔屬體，無所不靡。魏考叔真書師《黃庭經》，結構緻密，神采流麗，團扇尺素，嫣然動人。
前輩士流工畫事者，自陳魯南太史、陳子野明府、胡懋禮太史、盛仲交文學外絕少。後何侍御仲雅繼之。近日朱宗伯元介作畫山水花卉，巨幅單條，觸興輒染，所摹前人，遂有南宮奪真之妙。齊王孫國華工寫生，繪梨花、白燕、鸜鵒、錦雞，燁然有生動之狀。嘗寫松鶴以壽餘，意匠尤古雅。姚允吉文學之梅花，金莘甫太學之菊花，皆饒雅趣。它如郭水村仁，工寫大幅山水，布置渲染，具有成法。胡彭舉宗仁畫自文五峰伯仁來，晚出入王叔明、黃子久二家，其筆意古質，頗有五代以前氣象。二子耀昆、起昆，奕奕皆有父風。李紹箕山水草樹，綽有勝情，骨法不凡，究為能品。魏考叔之璜弟和叔之克工山水，筆法秀美，姿顏耎媚，有不勝羅綺之態。此皆近日行家以畫名者，它亦無有卓然著稱者矣。
盛仲交蒼潤軒中藏有王梅溪先生研，研體員，長可尺六七寸，廣三之二，色正紫，先膩而潤，蓋端石也。四邊刻蓬萊樓閣，雲氣海濤，近上作方池，以一木架嵌之，架高二尺餘，有足如幾。仲交寫大字，作長幅畫，輒滿注水，濃磨隃糜，興到捉筆，揮灑淋漓，非此不稱其意氣。後其子伯年曾以見示，今不知寘誰氏矣。
仲交先生家多藏書，書前後副葉上必有字，或記書所從來，或紀它事，往往滿幅，印鈐惟謹。後多散在人間，其家舉所書者悉扯去，殊為可惜。因見前輩趙定宇少宰閱《舊唐書》，每一卷畢，必有朱筆字數行，或評史中所載，或閱之日所遇某人某事，一一書之。而吾師具區先生，校刊監本諸史卷後亦然，竟以入梓。古人讀書，遊泳賞味處，於此可以想見，遠勝於鬻及借人為不孝矣。
晉南渡後，采入樂府者，多取閭巷歌曲為之，亦若今《幹荷葉》、《打棗幹》之類。如吳聲歌曲，則有《子夜歌》、《子夜四時歌》、《大子夜歌》、《子夜警歌》、《子夜變歌》、《上聲歌》、《歡聞歌》、《歡聞變歌》、《前溪歌》、《阿子歌》、《團扇郎》、《七日夜女歌》、《長史變歌》、《黃生曲》、《黃鵠曲》、《桃葉歌》、《長樂佳》、《歡好曲》、《懊儂歌》、《黃竹子歌》、《江陵女歌》。如神弦歌曲，則有《宿阿曲》、《道君曲》、《聖郎曲》、《嬌女曲》、《白石郎曲》、《青溪小姑曲》、《湖孰姑曲》、《姑恩曲》、《采蓮童曲》、《明下童曲》、《同生曲》。如西曲歌，則有《三洲歌》、《採桑度》、《江陵樂》、《青陽度》、《青驄白馬》、《安東平》、《女兒子》、《來羅》、《那嗬灘》、《孟珠》、《翳樂》、《夜度娘》、《長松標》、《雙行纏》、《黃督》、《西平樂》、《攀楊枝》、《尋陽樂》、《白附鳩》、《拔蒲》、《作蠶絲》、《月節折楊柳》。如雜曲歌辭，則有《西洲曲》、《長干曲》、《東飛伯勞歌》、《休洗紅》、《邯鄲歌》。在宋、吳聲歌曲則有《碧玉歌》、《華山畿》、《讀曲歌》。西曲歌則有《石城樂》、《莫愁樂》、《烏夜啼》、《襄陽樂》、《壽陽樂》、《西烏夜飛》。在齊，西曲歌則有《共戲樂》、《楊叛兒》。梁鼓角橫吹曲，則有《企喻》、《琅琊王》、《鉅鹿公主》、《紫騮馬》、《黃淡思》、《地驅樂》、《雀勞利》、《慕容垂》、《隴頭流水》、《隴頭》、《隔谷》、《淳于王》、《東平劉生》、《捉搦》、《折楊柳枝》、《幽州馬客吟》、《慕容家自魯企由谷》、《高陽樂人》、晉、宋皆江左俗間所歌。梁橫吹曲，則似間取北土所詠，仿其音節，衍而成之。然其辭總皆兒女閨房、淫放哀思之語。李延壽所謂「格以延陵之聽，皆為亡國之音」者也。
冶城最古而最為勝地。吳為冶城，晉初為冶城，後為西園，宋為總明觀，楊吳於此建紫極宮。宋改天慶觀，大中祥符間，賜額為祥符宮。元初名玄妙觀，後改大元興永壽宮。國朝為朝天宮。初，門南向，後以宮內火災，移門居東巽方，而徑為九曲，前小殿，四隅以四亭翼之，象玄武禳火也。
《金陵志》紀冶城北有謝公墩。謝靈運撰《征賦》：「視冶城而北屬，懷文獻之悠揚。」李白有《登金陵冶城西北謝安墩詩》，序云：「此墩即晉太傅謝安與右軍王羲之同登，超然有高世之志，於時營園其上，故作是詩。」有曰：「冶城訪古跡，猶有謝安墩。平覽周地險，高標絕人喧。想像東山姿，緬懷右軍言。白鷺映春洲，青龍見朝暾。地古雲物在，臺傾禾黍繁。我來酌酒波，於此樹名園。」城東半山寺後別有謝公墩，按《慶元志》，城東半山寺舊名康樂坊，因謝玄封康樂公，至孫靈運猶襲封。今以坊及謝公墩名觀之，恐是玄及其子孫所居。余前正疑王荊公「我屋公墩」之說，與冶城北相遠。今據此誌，乃知金陵自有兩謝公墩，在今冶城北與永慶寺南者，乃謝安石所眺；荊公宅之半山寺所雲謝公墩，乃謝玄所居。荊公或誤以為太傅也。
宋洪遵跋楊備《覽古詩》曰：「暇日料簡故府，得《金陵圖》，六朝數百載間，粲然在目。又以今日宮闕、都邑、江山為《建康圖》，並刻石以獻。上稱善，有旨令參訂古今，微識其下。客有以前詩示遵，亟鋟之木，圖舊在玉麟堂，好事家有大本。」此張鉉《金陵志》所載，今此圖本亦不復存矣。因思金陵形勢，自吳至梁、陳，宮闕都邑相因不改。隋文平陳，詔建康城池，並平蕩耕墾，而六朝都邑宮室之跡盡矣。楊吳跨淮水為城，朱雀航、驃騎航、禪靈渡囊括城內，而六朝山水之形變矣。入國朝，益拓前代之城而大之，於是青溪、九曲之舊不復可考，都邑宮室重為開闢，獨高山大川不失其故。而故老不存，俗呼多舛，欲一一據冊問之，猝未易得。陳魯南先生《金陵圖考》一編，最為精洽，而自都城外山水之名，亦多未晰，如方山在秦淮之左，而圖列於右，其諸山名，尤多闊略。余嘗欲為一圖，據今日之形勢、名字以上溯於前代，如今某處在某代為某，盡上、江二邑境內山水村墅，一一考證而圖之，以信今傳後，而病懶未能也。
宋明帝六年，立總明觀於冶城，徵學士充之，置東觀祭酒、訪舉各一人，舉士二十人，分為儒、道、文、史、陰陽五部學。言陰陽者，遂無其人。按宋文帝元嘉十五年，立儒學於北郊，命雷次宗居之，在鍾山之麓，時人呼為北學，今草堂是也。明年，又命丹陽尹何尚之立玄學，在雞籠山東。著作郎何承天立史學，司徒參軍謝玄立文學，並在耆闍寺側。然則宋蓋二世皆立諸學矣，而冶城之立學，今人少知之者。
余前曾言城內外水利，因檢《金陵新志》載《東南利便書》曰：建康古城向北，秦淮既遠，其漕運必資舟楫，而濠塹必須水灌注，故孫權時引秦淮名運瀆，以入倉城〈（即今斗門橋以北一帶河，至鐵牕楞者是）〉。開潮溝以引江水〈（東發青溪抵秦淮，西通運瀆，北連後湖，即今北門橋至珍珠河一帶是也）〉，又開瀆以引後湖，又鑿東渠名清溪，皆入城中，由城北塹而入後湖，此其大略也。白楊溥夾淮立城〈（即今自通濟門起，西至石城門皆是）〉，其城之東塹皆通淮水〈（即今通濟門外上至南門一帶是也）〉，其西南邊江以為險。然春夏積雨，淮水泛溢，城中皆被其害。及盛冬水涸，河流往往幹淺〈（此一段在今日正同，與宋無異）〉。宋隆興二年，張孝祥知府事，奏秦淮流經府城，正河自鎮淮〈（今南門內橋）〉、新橋〈（今新橋）〉入江，其分派為青溪〈（今洞神宮後一段，經四象橋一帶是）〉，自天津橋〈（今內橋是也）〉出柵寨門〈（今鐵牕楞是）〉入江〈（宋時今水西、旱西二門外，似未有土地如今日廣遠，石城下即臨江）〉。柵寨門近地屬有力者，因築斷青溪水口，創為花圃，為遊人玩賞之地。每久雨，水暴至，則正河不能息泄水勢，於是泛濫城內，居民被害〈（今古潮溝、青溪、運瀆河身皆為住民日久侵佔，堙塞不通，故水患正與此書相類）〉。今欲復通柵寨門，使青溪徑直入江，則城內永無水患。及汪澈繼孝祥知府，詔澈指定以聞，澈言開西園古河道，通柵寨門尤便，從之。戚氏《志》云：秦淮水源甚遠，小川流入者眾，又古來貯水湖衍，後世築為圩田日多，每夏雨暴至，江潮復湧，水即泛溢，皆經流城內一河入江。自源及委，所過不計幾橋，凡過一橋，皆為木石岸堰束扼，及居民築土侵狹河道，故水失其常，橫流弗順。是以必資柵寨門河〈（今內橋以西至鐵牕楞）〉及長干橋下河〈（今南門外大橋是）〉分泄其勢，其關於國賦民食者非輕。如雲通便舟楫，特是小事。自前如李祥所言，止謂城內被水，然多不過數日即退，其害亦輕。若觀鄉外圩田，則始見其害可畏爾。上元、江寧、溧水多賴圩田，農民生計居處，多在圩中。每遇水至，則舉村闔社，日夜並力守圩，辛苦狼狽於淤泥之中〈（今上江濱江田地及句容以西、方山上下一帶，皆同此害）〉，如禦大寇。幸而雨不連降，風不湧浪，可以苟全一歲之計。其為壞決，則水注圩中，平陸良田，頃刻變為江湖，哭聲滿野，挐舟結筏，走避他處，國賦民食，兩皆失之。是皆水不安流之故而。其言城內外之水患，最為明切痛快。與餘前言郊外水患，懸合於數百載之前。第今諸湖既難議復，惟浚支流一節，稍可舉行，是在有地方之責者亟議永利爾。
東坡先生在金陵為詩幾十有五篇：《小子遯病亡於金陵作二詩哭之》，又《次荊公韻四絕句》，又《同王勝之遊蔣山》，又《次葉致遠韻》，時致遠正從介甫於金陵，又《次裴維甫韻》，裴時解石於秣陵，又《次段縫韻》，縫家居金陵者也，又紹聖元年至金陵，得鍾山泉公書，寄詩為謝，並贈《和老詩》，又建中靖國元年，公還自海至金陵，又《次韻清涼老詩》，又題長短句於賞心亭，又著《觀音頌》於崇因寺。
石頭城前有長命洲，梁武帝放生之所也。帝日市鵝鴨雞豚之屬放此洲，置戶十家，常以粟穀飼喂，歲各千數。又唐乾元中，詔於江寧、秦淮太平橋，臨江帶郭，上下五里，置放生池八十一所。有碑，異州刺史顏真卿撰文。今淮清橋北，水通古青溪，西入運瀆者，其遺跡之一也。《後湖志》：宋天禧四年，改湖曰放生池。又曰：按舊圖經，唐乾元中已置此池，史正誌於青溪放生池建閣，張椿為之記。
靈谷寺八功德水，自寺牆外由鍾山流出，下有石為曲水引之，在寶公塔之東北。宋知上元梅摯記甚工，其文曰：鍾山之陽，有泉曰八功德。梁天監中，有胡僧曇隱寓止修行，有一厖眉叟相謂曰：「予山龍也，知師渴，飲功德池，措之無難矣。」人與口滅，一沼沸成，深僅盈尋，廣可倍丈。浪井不鑿，醴泉無源，水旱若初，澄撓一色。厥後西僧繼至，雲本域八池，一已眢矣，此味大較相類，豈非竭彼盈此乎！一清、二冷、三香、四柔、五甘、六淨、七不饐、八蠲痾，又其效也。文多不載。今水有時而竭，或雲水在山中，因禁地人跡不至，歲久木葉所堙，故有時而涸，不知然否。
興化李君思聰嘗建議：自南都抵京口，江水險惡，往來舟楫常有風波傾覆之苦。謂大勝關至燕子磯一帶有內河，故數十里無長江之險，今燕子磯以下抵京口一帶，舊有河形，宜加開浚，則一百八十里江險可以引避，此漕運與士商往來之永利也。余甚韙其論，因考舊志，古漕河一名靖安河，在龍灣市上元金陵鄉。宋吳聿《靖安河記略》云：自金陵抵白砂，江險，其尤者為樂官山李家漾，至急流濁港口，凡十有八處，號稱老風波，而玩險阻者，至是鮮不袖手。東南漕計，歲失於此者什一二。宣和六年，發運使盧公訪其利病，得古漕河於靖安鎮之下缺口，謂其取逕道於青沙之夾趍北岸，穿坍月港，繇港尾越北小江，入儀真新河，高枕安流，八十餘里抵揚州新城下，可易大江百有五十里之險。按此論正與李君意同，特彼在徑趨北岸，此則專傍南岸抵京口耳。北岸之河今亦堙塞，蓋江水東西衝決不常，沿江洲地，時有坍卸入江者。今上新河舊傳自江東門可數里至江岸，今不過里餘矣。陵谷變遷，江上尤速。李君之議甚美，俟再與習江上地形者籌之。
白石；青溪。龍廣山；雞鳴埭。蟹浦，龍山。桐樹灣；竹格渡。直瀆；橫塘。謝公墩；杜姥宅。烏榜村；青林苑。西州；東府。三山；二水。烏衣巷；紅羅亭〈（李後主作亭）〉。一人泉；五馬渡。商飆館；〈（宋）〉，甘露亭〈（陳）〉。蘼蕪澗；茱萸塢。入漢樓〈（晉）〉；橫江館。赤烏殿〈（吳）〉；朱雀航。南澗；北山。珍珠河〈（陳）〉；胭脂井。花林村；竹𥴽港。夏侯山；朱年壟。覆舟山；投書渚。皂筴橋；白楊路。赤蘭橋；烏衣巷。蒼龍堰〈（後湖上）〉；白鷺洲。籬門五十六所；秦淮二十四航。梁五明殿；唐百尺樓。伏龜樓〈（在宋府城東南）〉；躍馬磵〈（城南，即南磵）〉。南磵僂；西州路。青溪宮；白石壘。宋玉燭殿；梁金華宮。落星樓；清暑殿。三品石；八卦泉〈（方山定林寺）〉。鳳凰裏；燕雀湖。又雲蚵破磯。覆桮池〈（元帝）〉；麾扇渡。慈姥山；道士塢〈（鍾山）〉。莫愁湖；桃葉渡〈（上樑妓，下王大令妾）〉。穿針樓；邀篴步。謝玄走馬路；盧絳翔鸞坊。橋名萬歲；臺曰九日。棲霞寺；落星墩。鼓吹山；幕府寺。青谿祠；白石廟。玉樹後庭；金蓮帖地。疑城〈（吳於石城設，以拒魏文帝）〉；辱井〈（胭脂井）〉。
今人第知方山至石硊山，為秦皇鑿山斷金陵王氣之處，不知今城之西北盧龍、馬鞍二山間，亦為秦所鑿也。此處正號金陵岡，俗傳埋金之讖，正是此處。岡上有碑，因開靖安路失之。張鉉《新志》言其地有溝，溝中有石脈，見存以證斷鑿之跡。盧龍山今土名獅子山，《志》稱在張陣湖北，岡壟北接靖安，今山下為儀鳳門，門外猶號龍灣城，即《新志》所稱靖安鎮者是也。由此而北，則為直瀆山。又按今龍潭有靖安村，去城九十里，與《志》遠近迥異，姑兩存之。
孫吳建都四世，凡六十年。東晉建都十一世，凡一百三年。南宋建都八世，凡五十八年。南齊建都七世，凡二十三年。蕭梁建都四世，凡五十五年。南陳建都五世，凡三十三年。六朝凡二百五十二年。南唐建都三世，凡三十九年。宋南渡為行都七世，凡一百三十九年。以上金陵為都皆偏安也。至我朝為帝都，已遷北京為南京，一統萬萬年。自古海內建都之多而且久，未有隃金陵者。
《金陵新志》紀諸橋名多有復誤。如運瀆、青溪所跨，試以遺跡參之，次第可考，而紀敘無法，有一名而兩紀者。其自序言：官府文案，兩經焚毀，故老晨星，無從詢訪，固宜有是，今姑就俗稱，上附於古可徵者誌之。內橋在宋行宮前，舊名虹橋，政和中蔡嶷建石橋，號蔡公橋，後改天津，南渡後用西京大內前橋名也。新橋本名萬歲橋，唐詩句中「萬歲橋邊此送君」，新橋乃楊吳時所名，又名飲虹橋。羊市橋本名清化，俗呼為閃駕，景定二年馬光祖重建，手自書榜改今名。笪橋，俗傳茅山二十六代笪宗師所建，舊名欽化，馬光祖改建，名太平橋。武定橋，馬光祖建，定今名，舊為長樂。倉巷橋，舊名望仙橋，馬光祖改名武衛。北門橋，舊名武勝。大中橋舊名白下，又名上春橋。南門外橋，五代楊吳名長干橋。今乾道南北二橋，與北之獅子橋，青溪之竹橋、內橋，東西之東虹、西虹橋，皆舊名。此其灼然而可據者也。
《新志》所畫六朝宮城、都邑二圖，前後錯綜，可以想像往代之概。而以山川之大勢，參今日都邑宮闕之制，古今之異同，可以瞭然於心目中矣。懼其久而就堙，因列置於此。
入石城門，往東大街折而北，路曲如環，俗名「螺螄轉灣」。或曰訛也，路曲處乃鐵塔寺牆腳，寺舊名羅寺，此路值其隅角，故曰「羅寺轉灣」耳。因考此寺，宋太始中，邦人舍地建精舍，號延祚寺。至唐，有靈智禪師，生無雙目，號羅睺和尚，經論文字，悉能明了，時人稱有天眼，為建塔寺內，或曰羅寺，無乃因此僧立名乎？又寺佛殿前，舊有鐵塔二座，乾興元年鑄，今之名鐵塔，正以此也。俗傳此寺洪武中，聖祖在大內，望見其塔中有僧殲焉，毀寺為倉。然建文二年，寺僧募修疏文見在，則洪武中寺固亡恙也。其改而為虎賁左衛倉，不知當何時耳。
廻龍橋，《金陵新志》在城西門內。今卞廟西大街有平橋，而下洞甚巨，南通運瀆至鐵牕欞者，即此橋也。而金川門內又有一橋，亦名廻龍橋，則以成祖靖難入城之故。又鐵塔寺倉前有橋，俗訛為侯家，故老言本名候駕，二義似有所為，惜無可攷。大都修志所載名目，多係地方人開報，自非史冊確有證據，訛舛自難糾正。士大夫即家於此，寓於此，足跡未經，耳傳已熟，欲一一得其真而載之，故未易也。
《寰宇志》稱幕府山東北臨直瀆浦，西接寶林山，南接蟹浦，又南接盧龍山。《南畿志》言一名石灰山，由此北屬至觀音山，突出大江為弘濟寺。宋明帝高寧陵在山西，晉王導、溫嶠亦葬山西。寶林山北有夾蘿峰，俗訛為夾騾，言達磨北渡，梁武使人追之，使者乘騾為石所夾雲。直瀆山有直瀆洞，舊誌言山東西有水流入大江。伏滔《北征記》云：吳將竺瑤墓有王氣，孫皓惡之，乃鑿其後為直瀆。今瀆與浦皆堙塞不可考矣。
余前已載救荒之議，謂當於戶部倉糧借放。今查部志，成化二年，南京饑荒，守備太監王某等，奏准開倉糴米四萬石，以濟饑民。又令應天府關領糧米，在於街市糴賣，止收銅錢，不必勒要銀兩，聽令饑民得以零碎糴買。嘉靖二十三年，南京地方旱災，巡撫應天都御史丁某奏准糴買南京倉糧二萬石，以濟災民。其米價收貯戶部銀庫，候豐年召商買補，或放折色月糧支用。近議止於放銀月分，米貴則放米，或預放二三月，尤為便益。不費而惠，似可常行。
江西花紅米、蒸稻米。湖廣蒸稻米。太平、寧國、池州、安慶四府，滁、和二州花白米，花秈米，花紅米。蘇、松、常三府，廣德州，浙江嘉興、湖州二府黃粱米，白米。應天、鎮江、徽州三府，浙江杭州府，黃粱米，白米，白晚米，花白米。浙江金華、衢州、紹興三府，黃粱米，白米，花白米。每米一百石，加耗米八石，又平斛二石，蘆席一百領，內本色七十領，折色三十領。貓竹二根，為墊廒用。
後湖之中有五洲：西北曰舊洲，一名祖洲。西南曰新洲，上有郭璞墓，皆為庫以貯冊，前抱一小洲，中有溝，縈環如溪澗，今為廚房，以供飲食。東二洲，一曰陵趾洲，一曰太平洲。近西小洲號別島，秀出可愛。西南之水獨深而澄，則所謂龍潭也，即劉宋時龍見處。
熙寧八年，荊公官江寧，上疏云：「臣蒙恩特判江寧軍府，於去年十一月十一日到任，管當職事。當時集官吏軍民，宣布聖化，啟迪皇風，終成一載，所幸四郊無壘，天下同文。然臣切見金陵山廣地窄，人煙繁茂，為富者田連阡陌，為貧者無置錐之地。其北關外有湖二百餘頃，古跡號為玄武之名，前代以為遊玩之地，今則空貯波濤，守之無用。臣欲於內權開十字河源，泄去餘水，決瀝微波，使貧困饑人盡得蠃蚌魚蝦之饒，此目下之利。水退之後，濟貧民，假以官牛、官種，又明年之計也。貧民得以春耕夏種，穀登之日，欲乞明敕所司，無以侵漁聚斂，只隨其田土色高低，歲收水面錢，以供公使庫之用，勿令豪強大作侵佔。車駕巡狩，復為湖面，則公私兩便矣。伏望明降隆章，綏懷貧腐。」按此介甫欲田梁山泊之意，推之此者奉敕依允。紹興二年，趙善湘增收後湖田租，遂為例。淳祐十年，增先賢祠撥湖田七千餘畝。元大德五年，下鍾山鄉開後湖河道。自是以後，惟有一池，他皆田地。國朝平定海宇，貯天下冊籍於湖之中洲，始復開衍為湖，遂為一代禁地矣。
李熙為御史，同喬戶曹《後湖聯句》云：「片雨孤城黑，三洲一水通。竹深喧宿鳥，天遠斷飛鴻。魏闕心迢遞，鍾山氣鬱蔥。雲程須共勉，莫遣鬢如蓬。」其二：「簿書偶成暇，緩步小橋東。袖拂蘆花雪，堤翻落葉風。觀魚臨水次，訪古過林中。回首斜陽外，孤鴻自遠空。」李素有文名，而集少傳，僅見於此。
盧玉田先生取選時，夢中得句云：「水國微茫路不分，紅香引入白雲深。」後官南戶部主事，過湖恍如夢中之句，因續云：「仙洲恍覺非人世，民部無論有翰林。日永放衙看鶴舞，雨餘憑檻聽龍吟。平生剩有煙霞癖，宦海何當慰此心。」
南監本《史記》刻《諡法解》，原是古書分上下款列，後人誤接連書之，遂錯亂無章，卒莫有釐正之者。今按《汲塚周書》書之，《周書》亦有前後失次者，並為釐正。
惟周公旦、太公望開嗣王業，建功於牧野，終將葬，乃製諡，遂敘諡法。諡者，行之跡；號者，功之表〈（古者有大功則賜之善號，以為稱也）〉；車服者，位之章也。是以大行受大名，細行受細名，行出於己，名生於人〈（名謂號諡。按此篇《博物志》謂為周公所作。今按首數言，是因二公終將葬，錫之諡，製諡從此而始，因敘諡為後世之永製也。雲此為周公作者，非其本矣）〉。
民無能名曰「神」〈（《周書》作「一人無名曰神」）〉。揚善賦簡曰「聖」。敬賓厚禮曰「聖」。靖民則法曰「皇」。德象天地曰「帝」。仁義所往曰「王」。立志及眾曰「公」〈（《周書》作「立制」）〉。執應八方曰「侯」。賞慶刑威曰「君」。從之成群曰「君」〈（二條《史》有《書》無）〉。壹德不懈曰「簡」。平易不訾曰「簡」〈（《周書》作「不疵」）〉。經緯天地曰「文」。道德博聞曰「文」〈（《周書》作「博厚」）〉。勤學好問曰「文」。慈惠愛民曰「文」。湣民惠禮曰「文」。錫民爵位曰「文」。剛強直理曰「武」。威強叡德曰「武」。克定禍亂曰「武」。刑名克服曰「武」。大志多窮曰「武」〈（《書》作「誇誌」）〉。敬事供上曰「恭」。尊賢貴義曰「恭」。尊賢敬讓曰「恭」。既過能改曰「恭」。執事堅固曰「恭」。安民長悌曰「恭」〈（《史》作「愛民」）〉。執禮敬賓曰「恭」〈（《史》作「禦賓」）〉。芘親之闕曰「恭」。尊長讓善曰「恭」。淵源流通曰「恭」〈（《書》作曰「康」）〉。照臨四方曰「明」。譖訴不行曰「明」。威儀悉備曰「欽」。大慮靜民曰「定」。安民大慮曰「定」。安民法古曰「定」。純行不二曰「定」。綏柔士民曰「德」。執義揚善曰「德」〈（二條《史》有《書》無）〉。謀慮不威曰「德」。闢地有德曰「襄」。甲冑有勞曰「襄」。有伐而還曰「釐」。質淵受諫曰「厘」。慈惠愛親曰「釐」。小心畏忌日「僖」。心能製義曰「度」。博聞多能曰「獻」。聰明釐哲曰「獻」。溫柔聖善曰「懿」。五宗安之曰「孝」。協時肇享曰「孝」。秉德不回曰「孝」。大慮行節曰「孝」。執心克莊曰「齊」。輔輕就供曰「齊」〈（《史記》作「資輔就共」）〉。溫年好樂曰「康」〈（《史記》作「溫柔」）〉。安樂撫民曰「康」。令民安樂曰「康」。安民立政曰「成」。布德執義曰「穆」。中情見貌曰「穆」。敏以敬順曰「頃」。甄心動懼曰「頃」〈（「頃」《書》作「甄」）〉。容儀恭美曰「昭」。昭德有勞曰「昭」。聖文周達曰「昭」。保民耆艾曰「胡」。彌年壽考曰「胡」。強毅果敢曰「剛」。追補前過曰「剛」。柔德安眾曰「靖」。恭已鮮言曰「靖」。寬樂令終日「靖」。治而清省曰「平」〈（《史》作「無眚」）〉。執事有制曰「平」。布綱治紀曰「平」〈（《史》作「布剛」）〉。威德剛武曰「圉」。耆義大慮曰「景」〈（《史》有《書》無）〉。由義而濟曰「景」。布義行剛曰「景」。清白守節曰「貞」。大慮克就曰「貞」。不隱無克曰「貞」〈（《史》作「無屈」）〉強以剛果曰「威」〈（《史》作「猛以」）〉。猛以剛果曰「威」〈（《史》作「強果」）〉。強毅信正曰「威」〈（《史》作「執正」）〉闢土服遠曰「桓」。克敬動民曰「桓」。闢土兼國曰「桓」。道德純一曰「思」。不眚兆民曰「思」〈（《史》作「大省」）〉。外內思索曰「思」。追悔前過曰「思」。柔質慈民曰「惠」。《書》作「受諫曰慧」。愛民好與曰「惠」。能思辨眾曰：「元」。行義說民曰「元」。始建國都曰「元」。主義行德曰「元」。兵甲亟作曰「莊」。叡通克服曰「莊」。死於原野曰「莊」。屢征殺伐曰「莊」。勝敵誌強曰「莊」。武而不遂曰「莊」。克殺秉正曰「夷」。安心好靜曰「夷」。聖善周聞曰「宣」。行見中外曰「愨」。夙夜警戒曰「敬」夙夜恭事曰「敬」〈（《書》有《史》無）〉。象方益平曰「敬」〈（《書》有《史》無）〉。合善法典曰「敬」。有功安民曰「烈」。秉德遵業曰「烈」。剛克為伐曰「翼」。思慮深遠曰「翼」。剛德克就曰「肅」。執心決斷曰「肅」。愛民好治曰「戴」。典禮不愆曰「戴」〈（《史》作「典德」，《書》作「不塞」）〉。克威捷行曰「魏」。克威惠禮曰「魏」。治民克盡曰「使」。治典不殺曰「祁」。好和不爭曰「安」。外內貞復曰「白」。官人應實曰「知」。貞心大度曰「匡」。名實不爽曰「質」。溫良好樂曰「良」。德正應和曰「莫」。勝敵壯誌曰「勇」。昭功寧民曰「商」。狀古述今曰「譽」。勤正無私曰「類」〈（《史》作「施勤無私」）〉。慈和遍覆曰「順」。危身奉上曰「忠」。彰義掩過曰「堅」。肇敏行成曰「直」。內外賓服曰「正」。教誨不倦曰「長」。愛民在刑曰「克」。好廉自克曰「節」。擇善而從曰「比」。思厚不爽曰「願」〈（《史》作「思慮不爽曰厚」）〉。除殘去虐曰「湯」〈（《史》有《書》無）〉。述義不克曰「丁」。述義不悌曰「丁」〈（《書》有《史》無）〉。不生其國曰「聲」。死而誌成曰「靈」。極知鬼神曰「靈」〈（《書》作「鬼事」）〉。死見思能曰「靈」。亂而不損曰「靈」。好祭鬼神曰「靈」〈（《書》作「鬼怪」）〉。不勤成名曰「靈」。短折不成曰「殤」。未家短折曰「殤」。隱拂不成曰「隱」。不顯屍國曰「隱」。見美堅長曰「隱」〈（《史》有《書》無）〉樂戮亡辜曰「厲」。愎狠遂過曰「刺」。不思亡愛曰「刺」。肆行勞祀曰「悼」。年中早夭曰「悼」。恐懼從處曰「悼」。早孤短折曰「哀」。恭仁短折曰「哀」。外內從亂曰「荒」。好樂怠政曰「荒」。好變動民曰「躁」。怙威肆行曰「醜」〈（《史》有《書》無）〉。在國遭憂曰「湣」〈（《書》作「連憂」）〉。在國逢囏曰「湣」。禍亂方作曰「湣」。使民悲傷曰「湣」〈（《書》作「折傷」）〉。壅遏不通曰「幽」。早孤鋪位曰「幽」〈（《書》作「有位」）〉。動祭亂常曰「幽」。嗇於賜與曰「愛」。疏遠繼位曰「紹」。華言無實曰「誇」。逆天虐民曰「抗」。〈（《書》作「日煬」）〉。好更改舊曰「易」。
名與實爽曰「繆」。滿誌多窮曰「惑」。好內遠禮曰「煬」。去禮遠眾曰「煬」。
隱，哀之也。施為文也。除為武也。闢地為襄。視遠為桓。剛克為發。柔克為懿。履正為莊。有過為僖。施而不成曰宣。惠無內德曰獻。治而生眚為平。亂而不損為靈。由義而濟為景。失無口則以其明，餘皆象也。和，惠也。勤，勞也。遵，循也。爽，傷也。肇，始也。肇，治也。康，安也。怙，恃也。享，祀也。胡，大也。服，敗也。康，順也。就，會也。忄寒，過也。錫，與也。典，常也。肆，於也〈（於《史》作「放」）〉。康，虛也。叡，聖也。惠，愛也。綏，安也。堅，長也。耆，強也。考，成也。周，至也。懷，思也。式，法也。敏，疾也。捷，克也。載，事也。彌，久也。
此後一段，史多訛闕，按《周書》補之，差可讀。《周書》又有凶年無穀曰「糠」，不悔前過曰「戾」，思慮深遠曰「口」，息政外交曰「推」。《史》都無之，似宜補入。
楊公憲，上元人，洪武二年任中書左丞，三年伏法。公創為「一統山河」花押以示人，使人尊己以招權。待詔陳徑知其意，謂公曰：「此押非常，所謂『只有天在上，更無山與齊也。』」公大喜，即擢擢為編修。噫，此其所以致禍與！
本府人官尚書者二十三人，《金陵瑣事》載之。攷《吏部題名》，洪武初設吏部，隸中書省，張公銘善為尚書，三年，招諭雲南。周公時中，茶陵人，籍應天，由龍泉歸附，除湖廣行省平章任，調鎮江知府。乃考《南畿志》，載甲第中官尚書者，在上元諸縣，則曹公義〈（句容）〉、倪公謙〈（上元）〉、張公瑄〈（江浦）〉、黃公紱〈（句容）〉、童公軒〈（欽天監）〉、倪公嶽〈（上元）〉、吳公文度〈（江寧）〉、王公敞〈（錦衣衛）〉、胡公汝礪〈（溧陽）〉、顧公璘〈（上元）〉、劉公麟〈（廣洋衛）〉、梁公材〈（金吾衛）〉、周公金〈（府軍衛）〉、王公以旂〈（江寧）〉、王公暐〈（句容）〉、鄉舉則陳公恭〈（江寧）〉、齊公泰〈（溧水）〉、又祠墓則翟公瑄〈（江寧）〉、又人物則偰公斯〈（溧陽）〉、〈（戶禮二部）〉，流寓則周公瑄〈（山西人，舉人，官南刑部尚書，葬江寧之黃門山。次子紘，官布政，皆居於江寧）〉，而不及二公與鄒公榦、周公楨、端木公復初。《瑣事》中又不載黃公紱、翟公瑄，以二公別省人，它或有據也。二書又俱不載陳公壽〈（遼東人，官刑部尚書）〉，既解官，貧不能歸，流寓於南京。
金公澤，弘治十八年任南右都御史。張公琮，嘉靖五年任如金公。
俞公綱，上元人，官南禮部左侍郎。張公文昱，上元人，由人才洪武中為刑部左侍郎。楊公勉，江寧人，永樂二十三年為刑部右侍郎，謫山東參政。劉公璉，江寧人，官□部侍郎。金公紳，上元人，成化十四年任南刑部右侍郎。張公志淳，江寧人，正德五年任戶部右侍郎。殷公邁，京衛人，萬曆四年任南禮部右侍郎，管國子監事。吳公自新，江寧人，萬曆十九年任南刑部右侍郎。朱公之蕃，京衛人，萬曆四十年任南禮部右侍郎。內張公誌淳，雲南永昌籍也。
丁璿，上元人，正統四年任，五年致仕。又《南畿志》載談允，溧水人，洪武庚午舉人；丁價，溧水人，弘治己未進士，俱官都御史。考弇州《堂卿寺表》，無後二公姓名。
太平門左有高山，如圓釜立者，名龍廣山。國初置大理寺於此，後乃徙置於門外，門直達於北曰太平堤。堤左沿鍾山有小湖曰燕尾湖。誌多遺之，僅見《刑部志》。
正德十四年七月十二日，江西宸濠反，攻安慶。南京戒嚴，刑部重監、輕監人犯，俱移於錦衣衛獄，事寧復初。按自三法司門往北一帶，舊有大牆，總括三法司、京畿道在內。而刑部郎中龐嵩建議，猶謂欲於湖北岸增築城，接刑部後牆，至鍾山之紅牆止。不惟法司緩急有備，免越獄之虞，即陵寢、冊庫，亦增一重捍圉，其說亦是。今大圍牆多圮，自三法司後佛國寺，行人直穿而入矣，似亦不可不復修，以防不虞也。
洪武二十二年三月二十五日奉聖旨：「在京但有軍官軍人學唱的，割了舌頭；下棋打雙陸的，斷手；蹴圓的，卸腳；作買賣的，發邊遠充軍。」府軍衛千戶虞讓男虞端故違吹簫唱曲，將上唇連鼻尖割了。又龍江衛指揮伏顒與本衛小旗姚晏保蹴圓，卸了右腳，全家發赴雲南。又二十五年九月十九日，禮部榜文一款：「內使剃一搭頭，官民之家兒童剃留一搭頭者，閹割，全家發邊遠充軍。剃頭之人，不分老幼罪同。」
二十六年十二月十五日奉旨禁約：不許將太祖聖孫、龍孫、黃孫、王孫、太叔、太兄、太弟、太師、太傅、太保、大夫、待詔、博士、太醫、太監、大官、郎中字樣以為名字稱呼。一醫人止許稱醫士、醫人、醫者，不許稱太醫、大夫、郎中。梳頭人止許稱梳篦人，或稱整容，不許稱待詔。官員之家火者，止許稱閽者，不許稱太監。又二十六年八月榜文：「為奸頑亂法事，節次據五城兵馬司挐送到犯人顏鎖住等，故將原定皮劄䩺樣製，更改作半截靴。短䩓靴，裏兒與靴䩓一般長，安上抹口，俱各穿著，或賣與人，仍前自便於飲酒、宿娼、行走搖擺，該司送問罪名，本部切詳。」先為官民一概穿靴，不分貴賤，所以朝廷命禮部出榜曉諭軍民、商賈、技藝、官下、家人、火者，並不許穿靴，止許穿皮劄䩺，違者處以極刑。此等靴樣傳於外，必致制度紊亂，宜加顯戮。奉旨：「這等亂法度的，都押去本家門首梟令了，全家遷入雲南。」
一榜永樂九年七月初一日該刑科署都給事中曹潤等奏：乞敕下法司，今後人民倡優裝扮雜劇，除依律神仙道扮，義夫節婦，孝子順孫，勸人為善，及歡樂太平者不禁外，但有褻瀆帝王聖賢之詞曲、駕頭、雜劇，非律所該載者，敢有收藏傳誦、印賣，一時挐送法司究治。奉旨：「但這等詞曲，出榜後，限他五日，都要乾淨將赴官燒毀了，敢有收藏的，全家殺了。」此等事，國初法度之嚴如此，《祖訓》所謂頓挫奸頑者。後一切遵行律誥，湯網恢恢矣。
俗傳淮清橋北有逍遙樓，太祖所建，以處遊惰子弟者。按陳太史《維》《楨錄》紀，太祖惡遊手博塞之民，凡有不務本，逐末、博奕、局戲者，皆捕之，禁錮於其所，名「逍遙牢」。
石城先生，年二十舉嘉靖乙酉鄉試，三十舉乙未會試第一人，官吏部奉常少卿，止於尚寶卿致政。時年不滿五十歲，居林下逾三十年，福祿壽考，子孫之盛，為留都冠。生平無霜露之恙，體中小極，但亟令家人治米粉丸，進二盂即瘥。萬曆乙酉，中式舉人謁先生，時方矍鑠，無老態。年八十餘，予嘗見先生道貌，眼碧、長頭、白鬚飄然，真神仙中人也。
萬曆戊午孟秋十一日，坐歸鴻館中校《贅語》十卷都訖。此書乃數年來所劄記者，因隨手所書，原無倫次。頃二年中以病兀坐，長日無聊，小為編敘，以散懷送日。雖壽之板，本無足存，姑留以詒子姪而已，不敢以示人也。
遁園居士再識

