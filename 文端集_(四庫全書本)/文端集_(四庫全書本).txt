　　欽定四庫全書　　　　　集部七
　　文端集　　　　　　　　別集類六　〈國朝〉提要
　　臣等謹案文端集四十六巻
　　國朝張英撰英有易經衷論已著録此乃其詩文全集凡存誠堂應
　　制詩四巻存誠堂詩集二十五巻篤素堂詩集七
　　巻篤素堂文集十巻英遭際
　　昌辰仰䝉
　　聖祖仁皇帝擢侍
　　講幄入直
　　禁廷簪筆雍容極儒臣之榮遇矢音賡唱篇什最多其間鼔吹昇平黼黻廊廟無不典雅和平至於言情賦景之作又多清微淡逺抒寫性靈臺閣山林之二體英乃兼而有之其散體諸文稱心而出不事粉飾雖未能cq=641直追古人而原本經術詞㫖溫厚亦無忝於作者焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　文端集原序
　　余自束髪學為詩今自順治已亥年以迨於康熙壬申約略凡三十四年存其詩若干首為二十五巻自幼至老多好言山林農圃耕鑿之事即與人贈荅往來游歴之所至亦不能離乎此迨年五十以後山林之思益迫引退之思愈急每不憚其言之重複而恆苦出於不自覺殆歐陽子所謂年益加老病益加衰而其心漸迫其言愈多者歟余自弱冠即抱此志每見才雋之士著作非不多當其言廊廟則志躭軒冕言山林則志躭邱壑一巻之中忽而慕夔龍忽而慕巢許乍濃而乍淡倐近而倐逺情隨境遷心與物移令人讀之而茫然不知其志之所在夫詩以言志雖中更出處進退而無中變其志之事洵如此則其詩可知矣則其人可知矣余詩謭鄙固多重複而自少至老止言其志之所在而無暇計論工拙聊可以免於讀其詩不知其志之所在雲爾敢雲望古人堂奧哉既又輯癸酉以後詩以年月為次序為篤素堂詩若干卷康熙甲申年三月望日雙溪英自序













