春風朝夕起，吹綠日日深。
試為連州吟，淚下不可禁。
連山何連連，連天碧岑岑。
哀猿哭花死，子規裂客心。
蘭芷結新佩，瀟湘遺舊音。
怨聲能翦弦，坐撫零落琴。
羽翼不自有，相追力難任。
唯憑方寸靈，獨夜萬里尋。
方尋魂飄颻，南夢山嶇嶔。
彷彿驚魍魎，悉窣聞楓林。
正直被放者，鬼魅無所侵。
賢人多安排，俗士多虛欽。
孤懷吐明月，眾毀鑠黃金。
願君保玄曜，壯志無自沉。
朝亦連州吟，暮亦連州吟。
連州果有信，一紙萬里心。
開緘白雲斷，明月墮衣襟。
南風嘶舜管，苦竹動猿音。
萬里愁一色，瀟湘雨淫淫。
兩劍忽相觸，雙蛟恣浮沉。
鬥水正回斡，倒流安可禁。
空愁江海信，驚浪隔相尋。
