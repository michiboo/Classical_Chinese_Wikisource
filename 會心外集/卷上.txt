五行不到處，父母未生時。
一點真靈物，凡人未易知。
龍虎誠虛比，乾坤亦枉然。
但能知二八，自可煉先天。
滿山樹木栽，那有棟樑材。
非是求全備，斧斤削不來。
聖凡相隔者，只是在毫釐。
順去為凡道，逆來即聖基。
人將衣食重，性命看為輕。
翻個跟頭過，何愁道不成。
杖藜到後山，滿路茨枝攀。
火速磨鐮斧，來春一概刪。
釋子每觀空，道人多執相。
具此相空心，總非那個樣。
打混推磨子，光陰如數指。
心強氣不振，怎得明生死。
〈（時有賊匪作亂）〉
塵氛連日起，鳥獸不安生。
怎得降魔杵，乾坤一太清。
日中飛雪花，煉出白硃砂。
收入葫蘆內，等閒不敢誇。
觀外以知內，存心即見行。
模糊圖熱鬧，大道幾時明。
學道果心誠，自然氣質更。
時時研義理，過錯在何生。
學道十餘年，未曾知自己。
有時遇著他，決定不歡喜。
若言天外天，誰肯信其然。
果莫包羅物，此天何處懸。
天地那麼大，聖賢這等全。
聖賢天地裏，總是在中旋。
爐灰爐裏滿，火氣不能行。
鐵箸方通利，壺中已有聲。
道理要深思，思深默會之。
十分功在己，一點始求師。
大道本無言，借言演道源，
有言猶不會，何況絕言喧。
獨步五圖峰，忽然識本宗。
義文如在目，天地位心胸。
心中無個事，十日九消停。
閑把元關扣，當人抱玉瓶。
獨睡石窩中，寂寥入太空，
不知塵世事，一切付東風。
小人圖口腹，君子養天真。
只此些兒別，聖凡大不倫。
兩腳行天下，真靈在內含。
萬般虛景象，那向眼中耽。
住而無所住，住出於無心。
神氣融和處，常聽太古音。
身心都放下。內裏有真人。
坐在無為樹，何曾染點塵。
睡臥鴻蒙竅，氣專神亦安。
猶如雞抱卵，養出大還丹。
生平厭厚味，酷愛飲清茶，
嗽淨心腸穢，好吞七返砂。
昨夜燈花結，今朝有客來，
何能先報信，只為具靈胎。
風在林中嘯，雷從雲裏轟，
說無還卻有，總是氣成聲。
欲覓寫書人，十年猶未見，
堪歎性命機，怎得遇良善。
一味水中金，華池著意尋，
地雷聲震處，月窟露天心。
雲裏現鼇背，空中架虹梁。
行人休問渡，普利到仙鄉。
亭前旋碧水，屋後起高山。
洗卻塵緣垢，白雲任往還。
本是雲中物，如何墮落山。
只因開覺路，不礙在人間。
風來空谷應，月照天梯明，
夜靜登臨望，混淪一太清。
足下煙雲起，座邊松柏栽。
更無塵俗染，脫灑似蓬萊。
不見仙真跡，只留翻影庵。
非空非有色。世上幾人探。
眾峙帶風塵，此岩獨寂靜，
天然自在窩，深隱雲山境。
圖書有水金，太易路天心。
個裏真消息，登高一著尋。
石洞正朝陽，絕無陰氣藏。
光明通表裏，別是一天堂。
懸岩不可扳，傳說洞天間。
不是修真客，難開鐵鎖關。
彎似蛾眉月，中含黍米珠，
不逢真匠手，怎識煉丹爐。
何處天工手，移將北斗來。
塵寰人不識，且向嶺頭堆。
空中現本像，山內養精神。
莫道形蒼老。須知久煉真。
狐峰接正脈，絕頂結靈胎。
有此浩然氣，虛空亦應開。
萬丈岩頭石，端然壁列同。
自從秦李去，面坐少香風。
奇石應三臺，雙雙上下開。
不從塵世得，卻自鬥牛來。
不愛在深淵，縱身登峻嶺。
淤泥一點無，獨臥固形影。
李秦何處游，談道空留跡。
塵世少知音，高山只二石。
皮囊為大患，昧卻本來面。
現有捨身岩，教人仔細玩。
誠然造化奇，發現九宮機。
理路分明有，在人自上梯。
澗水本清澄，波聲何處興。
將為獅子吼，點化徙南鵬。
石壁有靈窩，崎嶇路怎過。
等閒人不到，只見白雲拖。
虎臥又龍眠，空中石壁懸。
風雲相際會，正好煉先天。
倒推三澗水，環抱五雲邱，
壁立藏靈窟，須知有阮劉。
〈（十六首）〉
我居自在窩，清靜少風波。
地僻人情遠。如如養太和。
我居自在窩，石磴路難過。
不許常人到，白雲嶺上拖。
我居自在窩，難免世人羅。
平素已無我，何知更有它。
我居自在窩，名利待如何。
諸慮皆忘卻，萬緣一手摩。
我居自在窩，不講曲詩歌，
別有真怡慰，何須惹外魔。
我居自在窩，不問古經科。
道義隨心有，執柯豈視柯。
我居自在窩，時命奈吾何。
穩坐南辰位，敢將北斗拿。
我居自在窩，相伴一銅鍋。
餓處烹朱鳳，渴時煉白醝。
我居自在窩，不怕外來魔。
死戶為生戶，先天一氣拖。
我居自在窩，樂事於中多，
睡去閉三寶，起來唱一歌。
我居自在窩，再不受磋磨。
護守元初物，消除曆劫屙。
我居自在窩，別是一娑婆。
春探黃芽藥，冬觀白雲坡。
我居自在窩，隨心口詠哦。
無字亦無調，音聲出大羅。
我居自在窩，天地在包羅。
日月壺中轉，風雷手裏搓。
我居自在窩，敢把太虛拖。
鬼怪不能近，龍蛇莫內何。
我居自在窩，盡道我頭皤，
年老心猶少，修真怕怎麼。
聖賢心法理，易學最為真。
窮到精微處，自然見寶珍。
河洛五行露，羲文八卦分。
若知虛白處，造化在心君。
羲皇傳太易，西伯系為經。
先後二天理，萬年列聖庭。
無為並有為，逆順兩行持。
只此些兒秘，卦圖盡泄之。
有個虛靈物，看來一點精。
得人常照顧，夜夜放光明。
其體本來空，杳冥似莫功。
神光才透露，便有滿堂紅。
孤明一盞燈，刻刻撥油繩。
只在家中照，不從洞外矜。
光輝空裏出，花蕊火中生。
這個真消息，幾人辨得清。
不大些兒鍋，收藏自在窩。
饑時熬黍米，渴了煉松蘿。
口園腹內空，兩耳最靈通。
提在紅爐上，成全造化功。
收來真一水，默運丙靈精。
灶底和風起，瓊酥片餉成。
采來救命寶，腹實不為貧。
水火協烹煉，煉成養法身。
我有一張床，量來五尺長。
當心平且穩，四面有欄牆。
外面分三格，暗中只一層。
這般安歇物，作造要良能。
元牝兩頭門，法財裏面存。
自知真富貴，睡眼小乾坤。
寬長恰等身，坐臥兩相親。
吩咐靈童子，休教染土塵。
生死之徒十有三，古今道士未深參。
各憑意度分枝葉，皆是不曾見老聃。
旁門外道足三千，認鳥為鸞障道緣。
誰曉五書真正理，其中別有一重天。
丹經儘是祖參同，獨有悟真輔魏公。
一個孩兒兄妹抱，承先啟後德無窮。
河洛天機分逆順，羲文卦象示陰陽。
欲知個裏真消息，孔傳辭中仔細詳。
〈（四首）〉
奇幻空靈王母峰，深藏嶺壑似眠龍。
不教世上風塵染，常養穀神隱脈宗。
孔竅玲瓏表裏穿，應知深處隱高仙。
邱君一自成真後，更有何人到洞天。
尖峙危崖不易攀，混元仙閣在雲間。
孤峰絕頂登高望，岫嶺齊朝景福山。
削壁懸岩石磴殘，猱行鹿走亦心寒。
若非白露蒹葭士，應在荊坡空眼看。
〈（五首）〉
天生地造定心峰，左右巒頭虎伴龍。
不得邱翁留法眼，幾乎埋沒本來宗。
是誰削壁寫全真，想是仙人現法身。
怎得翎毛為我借，願將筆勢又裝新。
龍華會榜五千仙，的是婁公第一賢。
不信君看灰落處，先將景福洞天懸。
日月如何可定哉，陰陽氣聚結靈胎。
先生指出神仙竅，自是愚人悟不開。
百丈懸岩斧削同，懸橋一道在虛空。
若無大匠真仙手，當面洞天路不通。

鶴鳴子和出天然，氣類相從上下傳。
動靜行藏隨變化，無弦曲裏脫塵緣。
斂花就實奪天工，獨佔高枝樂在中。
一任風塵來眼底，清清靜靜自圓通。
獨弦絕調少人知，靜養精神待一時。
二八合成圓滿體，塵情悉化入希夷。
先天甚處下工夫，法眼單傳難畫圖。
二氣調和生妙相，牟尼一顆照虛無。
〈（時有人求予留詩）〉
看破塵緣擊碎琴，文章語句不關心。
高山一曲知音少，靜對河圖仔細吟。
松風竹韻動母音，無字真經意味深。
說與旁人渾不解，試將河洛問天心。
〈蘇將軍精性命術，大隱宦途，自號癡道人。潛修密煉，大有所得。猶以作官妨事，意欲告老靜養。且言年邁以辦事不及為憂。因作七言絕句八首奉呈。〉
大隱居朝好煉丹，修真借假運神觀。
休言爵位為疣贅，梅福南昌駕彩鸞。
鉛汞原非身外物，虎龍只在心中求。
淮南識得家園寶，鬧處偷閒養白牛。
還丹已得可居山，命寶堅牢始入圜，
從事青州修藥物，光明正大扣元關。
擺弄皮囊盡枉然，修真只是煉先天。
逢場作戲東方朔，大火爐中種出蓮。
居官最好積陰功，借位施行有順風。
大壽從來憑大德，旌陽拔宅上天宮。
非色非空黍米懸，黃芽白雪滿山川。
隨心採取皆靈藥，試問當年馬自然。
富貴場中尋命寶，聲名路上覓真鉛。
稚川不是風塵物，種得仙桃壽萬年。
老來情性返孩童，正好專心下苦功。
鮑倩懷資人莫測，方圓應物煉真空。
昨宵夢入水晶宮，洗淨塵緣內外空。
翻個跟頭登彼岸，打開鐵鎖進鴻濛。
數十年來養羽翎，如愚守拙自丁寧。
懷資即次知音少，且教兒童三字經。
一夜貪書未得眠，猶如大道古人傳。
有心會到無心處，渾渾淪淪太素煙。
高官厚祿足榮身，那曉身榮是辱因。
何若山人嘗米飯，高眠石室不生塵。
人為功名朝日忙，我因富貴隱山場。
清閒急迫兩般事，到底誰強誰不強。
父子夫妻與弟兄，至親每每變無情。
我曾看破其中假，三十年來兩腳輕。
竹本虛心抱一中，渾身節操具仙豐。
介然枝葉天生就，不與人間俗物同。
蘭蕙豐神別有長，葉疎花淡異群芳。
清風擺動逍遙體，不煨檀棱滿院香。
體實心堅性樸淳，年深越老越精神。
歲寒不減本來色，幾度蓂靈五百春。
根苗一樣地中生，不與群芳比勝爭。
但看三秋霜降後，枝頭分外有精英。
和盤托出事非輕，曾子阿難應一聲。
要見原來真面目，譙樓半夜打三更。
蠢動含靈皆是命，何須殺物醫人病。
世間藥料有千般，存點天良積德行。
波心澇出月，火裏種成蓮。
立足三義口，安身四會田。
真靈常要保，客氣不容牽。
百病都消盡，自登天外天。
打開蝴蝶夢，解卻利名韁。
潛隱嵩山屋，堅修大帽方。
行藏追葛跡，道德共秦長。
一自飛升去，棲雲姓字香。
生來具道豐，秉性自圓通。
衡岳知心印，棲雲煉火工。
鬼神均伏首，物我悉歸空。
願得香風至，同尋大帽翁。
尋真也不難，須向靜中觀。
恍惚藏靈物，杳冥有法壇。
三才從此立，八卦在他安。
認得牢封固，煉成一粒丹。
吩咐尋真者，再休打和聲。
時光如弩箭，性命似風箏。
現在誰為主，未生孰是嬰？
急須窮此理，趁早脫沉淪。
洞裏一蒼蠅，黃昏走近燈。
似癡還似醉，如醒亦如瞢。
內有騰空志，外無謀食能。
春雷聲震動，白日即飛升。
立春三日霧，一夜雪無住。
空谷似冰壺，野村如粉鋪。
城藏玉石房，山長瓊花樹。
猶未露黃芽，先呈淳樸素。
看破浮生一也無，單身隻影走江湖。
鳶飛魚躍藏真趣，綠水青山是道圖。
大夢場中常覺我，千峰頂上視迷徒。
終朝睡在鴻蒙竅。任的時人牛馬呼。
自從認得本來人，住在塵寰要出塵。
衣破鞋穿修大道，簞瓢陋巷樂天真。
三千世界歸方寸，一顆牟尼運北辰。
隱顯行藏人不識，胸中別有四時春。
有物從來本自然，杳冥恍惚太空懸，
順為凡體生還死，逆則金丹缺又園。
十字街心尋造化，三關要口定偏全。
休將幻象為真務，隔紙乾坤路萬千。
性命機關難又難，毫釐有錯不成丹。
方將寶鏡懸金柱，忽被狂風碎玉盤。
碧眼童兒迷卻路，白頭老子誤遺冠。
從今放下娘生面，重整絲綸下釣竿。
自從咬破鐵饅頭，日日風流不著愁。
牽轉白牛拴月殿，捉回朱雀下河洲。
騰身竄入鴻蒙竅，展手偷來海島籌。
若問吾家真住處，長安市上藏經樓。
不許翰音登碧天，還元紙上最難傳。
乾坤未破為何物，混沌初分並沒緣。
死裏求生成妙訣，無中出有現真鉛。
如能咬破鐵丸子，一顆牟尼園又園。
稱號善聞聞善麼，善財上善是娑婆。
打開寶藏才生我，跳入虛空即死他。
無色界中留法眼，雙林樹下運靈柯。
威音未有能參得，大地春風鼓太和。
村名十字路不斜，幽谷清風水面加。
四會通衢真地脈，八方要路統天涯。
可憐一塊好基址，怎奈群迷不樹花。
我欲莊嚴成佛土，逍遙自在臥煙霞。
不向塵埃下種栽，單身隻影倚高臺。
鐵中長出珊瑚朵，火裏生成琥珀胎。
疑是絳宮階上物，分明紫府殿前材。
有時了盡浮華債，跳入虛無現本來。
拋離火宅樂天真，明月清風一色新。
百尺竿頭尋故舊，千峰頂上整絲綸。
閑來睡在鴻蒙竅，醒後揮開障礙塵。
貼體衣衫都脫去。身中化作四時春。
自是堅剛為本體，濁陰點染色難真。
掩埋山窟非佳貨，取入人家是貴珍。
五味恁功成命寶，三冬得力變陽春。
有時煆煉剝消後，化作寒灰白似銀。
養晦韜明吞玉芝，和光應物有誰知。
中年看淡浮生事，半世消磨曆劫疵。
打破牢籠尋寶藏，鑽開混沌轉璿璣。
素琴彈出無心曲，神入太虛醉似泥。
心似白雲常自在，形同野鶴任西東。
出頭即悟人情幻，開眼便知世事空。
數達圖書參妙理，琴調氣息養童蒙。
丹臺羽客天生就，疑在塵寰積大功。
懶看圖書厭作詩，等閒怎肯費心思。
壺中日月獨歸我，袖裏乾坤不讓伊。
至性文章本自有，真心學問始為奇。
靈源久已無塵染，常養穀神配坎離。
〈（二人皆通醫）〉
青囊一卷與君傳，積德修功不用錢。
常煉汞鉛為命寶，時調水火長金蓮。
一丸打透生生路，片餉離開種種邊。
歷劫沉屙消滅盡，還元返本體純乾。
當年此日是生期，托體娘親血肉皮。
三十餘年居幻夢，百千冗事坐汙泥。
風塵奔走原非我，日用聰明卻是伊。
四大而今齊放下，本來面目入希夷。
只因漏卻本原真，任的拋身又入身，
性命機關何在數，死生樞紐總由人。
現成大藥能延壽。固有法財可救貧。
行滿功完靈寶現，收歸土釜換精神。
何事人人盡愛生，怎知生是死之名。
有生有死為空幻，無死無生是實程。
若欲長生不死物，急須先死有生精。
我今未死常如死，齊一死生歸太清。
隱遁深山學牧羊，一塵不染了無常。
汞鉛煉就長生藥，水火修成不死方。
行滿何妨離色界，功完即便上天堂。
丹房器皿依然在，千古猶聞姓字香。
道人何事號為癡，好勝爭強總不知。
位益尊時心益小，德愈高處意愈低。
風塵路上擒烏兔，富貴場中合坎離。
四智二彭皆化盡，鴻濛竅裏養靈旗。
煙霞問答論修真，節節條條俱有因。
命理功夫堪入妙，性宗口訣亦通神。
分明指出杳冥物，確實闡揚恍惚珍。
言淺意深藏大道，承先啟後再來人。
久隱棲雲欲入園，忽來異客號岐山。
開言便脫俗儒套，閒話不離大道間。
十五年中研易理，四千卦內辨天關。
心胸早抱王通志，常恨未瞻伯醜顏。
學易真宗已失傳，堯夫踵後再無賢。
文人彼此求辭句，術士東西弄卦錢。
河洛天機成玩物，羲文道脈作殘篇。
先生有志身心理，須在圖中仔細研。
先天造化最難知，宜向後天細辨之。
錯裏藏綜真竅妙，順中用逆是根基。
六爻變化分吉凶，二氣迴圈見合離。
只有些兒無字訣，當中一點最靈奇。
學易須當久用功，淺窺聖道理難窮。
陰陽窟竅沒形象，造化璿璣有塞通。
探𦣱方能知奧義，鉤深始可味香風。
誠然悟到無言處，地軸天關在掌中。
去年除日在南臺，今歲棲雲又轉來。
自想韶光如過箭，暗悲靈藥未凝胎。
火功到處丹生彩，陰氣消時意化灰。
若有些兒形質物，此身未許脫塵埃。
過了一年又一年，髪鬚俱白暗慘然。
少時早得真師訣，老歲還搬無底船。
只為前生功行淺，因而現世道緣顛。
學如不及常精進，何日火中種出蓮。
〈逸人趙貴，直隸人。因誤傷妻，充配阜蘭。如瘋癲者五十餘年，潛修密煉，大開智慧，事前預知，官民皆敬之。嘉慶元年十二月，火焚東關民房百餘間，時逸人居於酒肆高樓，三日前將所有等物散人，當火發之夜，危然大坐肆樓，竟為火化。予在棲雲山聞之，曰：得其所哉！因拈筆書七言律詩四首以贊之。〉
絕情無計惹冤愆，充發阜蘭路五千。
鐵棍束身曾受難，木校屨趾且隨緣。
知心惟有觀天亮，養性還同瘋子田。〈（觀天亮、瘋子田皆有道者，與逸人同時。）〉
通邑大都修妙道，火中煉出一真鉛。
五十餘年下苦功，和光混俗似童蒙。
黜聰毀智磨塵性，返樸歸淳養太沖。
物我渾忘還本面，有無不立入真空。
道成猶恐幻身累，莫若臨行一火烘。
赤帝遵天降火災，逸人何事劫間回。
早從八卦爐中出，曾在五明宮裏來。
已有真身堅似鐵，何妨委物化成灰。
先知洩露前三日，盡把衣財散耍孩。
西秦久已少仙真，惟有先生煉法身。
在俗獨能超出俗，居塵卻會脫離塵。
一條戒尺消魔障，幾個包兒貯寶珍。
平日謹言常艮輔，臨行大道授何人？
修行要認定盤星，識得真宗入聖庭。
四大原來皆假像，百骸到底是虛形。
有無不立方稱妙，生死同觀始現靈。
事業還從歸結看，臨時散亂苦伶仃。
窮理還當徹始終，須明一寶辨三宮。
先將委物看成假，次把塵緣掃個空。
足色真金從火出，純陽壽草在冬豐。
欲求結果收園好，大造爐中早下功。
道義相交事最嘉，師徒講習覓黃芽。
夜深熬落天邊月，話久常忘盞內茶。
隻字明時真足樂，一言會處實堪誇。
諸君歲盡皆回里，俱等來年各獻瓜。
棲雲峻秀，天梯沖虛透。白雲窩，藏靈岫。朝陽談道因，清波洗心疚。翻影庵，借風月煉真復舊。三臺九宮全，五圖七星湊。蒼龍蟠，靈龍龜伏。寂靜生偃月。面壁捨身肉。脫灑時，均利橋繼前接後。
海生金蟾蟾渡海，金水相合真主宰。蟾在海心光五彩，海得蟾輝消陰鬼。一陽初動是根源，急向海波將蟾采。得他來入元關竅，長生不死幾千載。
金生水兮順運，水生金兮進修。母隱子胎是丹頭，須要以無入有。彼我合為一氣，大小配作同儔。戊己成圭造化收，性命天長地久。
酒本糟粕汁漿，癡人愛如甘露。怪他醉昏沉，兇惡百般無恐怖，可惡！可惡！廉恥全然不顧。
色本胭粉骷髏，迷人一見神蕩。怪他淫慾生，無端暗裏生妄想，不像！不像！善惡報應如響。
財本禍福相連，愚人日夜算計。怪他用機謀，傷天害理多乖戾，私弊！私弊！損人利己何濟。
氣本壞事根由，庸人多無把柄。怪他一怒中，直作出傷生害命，爭競！爭競！此是人生大病。
酒是迷人之物，入口性燥神狂，血熱氣促大不良，壞德喪行瞎障。道念化為妄念，靈窟閉塞無光，性亂命搖內外傷，貪他糟粕怎樣？
色是殺人利劍，貪愛決定生災，心動神迷氣散開，精髓暗裏受害。萬惡淫慾為首，邪念莫掛胸懷，見景忘情掃靈臺，休將天良損壞。
財乃世路牛馬，道人何事弄懸？東騙西化顧眼前，哪管十方血汁。口債豈能空享？錢財終久要還，無功受祿枉遭愆，何如本分自便。
氣是養命根本，不謹暗生無明，些子觸犯入迷城，肆意無忌縱性。從來虛心受益，好勝決定傷身，謙恭忍辱是修行，處處低下守正。
你不要狂顛，名利恩愛，都是惡緣。大限到來精扯淡，我勸你急解韁鎖上法船。須學個出世的高賢，驚地兒動天。
這性命因緣，不在別處，只在目前。日用夜作黃芽產，只要你辨的先天與後天。假若是死的他那邊，方活俺這邊。
大造化回天，一些竅亮，百般俱全。何須丹經千萬卷，可則是個裏機關不輕傳。誰知道半夜的雷翻，三日的月懸。
得真訣妙傳，並無強作，大是自然。降龍伏虎真情轉，還要你風波浪裏倒拖船。倘若是結就了汞鉛，霎時兒丹還。
楊柳軟弱香檀硬。香檀硬，巧匠切取加刀刃。加刀刃，怎如那楊柳軟弱無材用。勸迷人猛回頭，奔前程。奔前程，急忙的顧性命。
時花怎如松柏耐。松柏耐，不似時花風流賣。風流賣，假若是一遭雪霜枝幹壞。勸迷人遠世情，出塵埃。出塵埃，尋法兒超三界。
斑鳩巧舌鶴惜氣。鶴惜氣，千百年壽生毛翡。生毛翡，笑他那能言快語速死去。迷勸人逃聲名，須見幾。須見幾，猛個的振剛毅。
齒本剛強舌頭軟。舌頭軟，無傷無損亦無患。亦無患，不似那剛強東西遭根斷。勸迷人退一步，斬葛纏。斬葛纏，方是個真好漢。
在後生正是好向，到中年半度韶光，歲月豈可輕空放。轉眼時，兩鬢霜，閻王一時來討債，你將何物去承當？枉了我好心腸。怎得個出世丈夫，把道教兒闡揚。
歎迷徒不務正欵，笑學者妄想神仙，神仙須得好人幹。貪嗔癡，樣樣全，口吃的酒肉厚味，心懷的鬼計千般。好教我心可憐，怎得個異奇男子，好渡上了法船。
古自今道德兼有，今自古方便為頭，從來仙佛慈悲做。糊塗蟲，錯下鉤，不想真實去學好，一心只要赴瀛洲。好教我心甘休，到不如裝聾賣啞，省了些煩惱憂愁。
金丹理無甚怪異，性命事有何出奇，說破秘密真一氣。採得來，壽天齊。只這是不死真訣，再莫向別處猜疑。但只要善根基，似這些醉生夢死，包管你一張驢皮。
一更裏，自思量，想著性命好慘傷。精細鬼與伶俐蟲，日日兒奔忙。不知這廣智廣謀何心腸？刁鑽古怪甚模樣？假若是閻王要命誰承當？
二更裏，邪魔生，九頭獅子領陰兵。有來有去傳音信，圍住了雙林。可恨那混世魔王發喊聲，萬聖老龍不寧靜，險些兒人參果樹挖了根！
三更裏，睡朦朧，解陽山上一聲鐘。驚醒夢裏鐵羅漢，跳上了虛空。把一個定風珠噙在口中，金剛鐲套了牛鼻孔，那怕他白額虎來獨角龍。
四更裏，眼正開，雲散當空月出來。照見通天河底清，現出了蓮台。觀音菩薩親手栽，休教靈感大王把真種環，為只為滅法國裏去脫災。
五更裏，陰氣消，東海底裏日出潮。接引佛現淩雲渡，脫了臭粕糟。到這裏體變純陽錄天曹，生死簿上名勾了，才算個大丈夫萬古英豪。
你休要心性急躁，這生死關口，不是那等閒脫逃。先要你認真了性命，將念頭兒抱牢。又要你辨得明先天後天、陰陽的根苗。假若是識的嬰兒，見的阿姣，到那時再去磨鋼刀。
你莫得三心二意，必須要道德兩用，功行並齊。大抵是德可服鬼神，易曉得天機。大抵是無行的魔障多生，難遇著真師。這些話休要輕看，莫要驚疑，能行持才是立根基。
須曉得大道不怪，不過是平平常常，陰陽的種栽。總要你效男女配合，凝結個聖胎。因此上不得執著了一己，別求個朋來。這些子順是人物，逆是丹材，無師傳你不要強亂猜。
若得了真傳實授，外五行就，自能勾內五行留。這些兒無言語的造化，鉛和汞相投。可則是片餉的天機妙用，生死兒不愁。要知道最是簡易，大是風流，真實理何須那強造修。
睡睡睡中快，這個方法不輕賣。旁門足三千，非妖即是怪。金液大還丹，得之超三界。噫！這等自在仙，真個長不壞。
睡睡睡中樂，這個方法誰摸著。始則必有為，終焉要無作。性命歸一家，人我俱忘卻。噫！這等自在仙，真個人難學。
睡睡睡中好，這個方法怎尋討。捉住天地根，取來混元寶。安在太虛空，無煩亦無惱。噫！這等自在仙，真個世間少。
睡睡睡中妙，這個方法人不要。彈的無弦琴，唱的無字調。鴻蒙打一盹，醒來呵呵笑。噫！這等自在仙，真個丹書召。
大道幽遠，盡性至命，元之又元。說甚麼運氣並存想，說甚麼泥丸與丹田，說甚麼采閨丹，弄爐火，打坐參禪。告學人求秘訣，問先天。果若是知兩弦，那怕他花裏眠。
火候萬變，觀竅觀妙，教外別傳。再休誇觀空與靜養，再休誇機鋒與禪關，再休誇避塵世，絕人事，便是法船。告學人訪真師，煉九還。果若是翻地天，那怕他花裏眠。
神州赤縣，黍米一粒，作佛成仙。須要知內外的兩藥，須要知先後的二天，須要知陽來複，陰來姤，符火烹煎。告學人鑿混沌，取真鉛。果若是識得一，那怕他花裏眠。
心法一貫，大包宇宙，小入毫端。采藥時降龍又伏虎，合藥時坎離要倒顛，結丹時須防危，又慮險，沐浴自然。告學人登道岸，用蹄筌。果若是透天機，那怕他花裏眠。
得一畢萬，鬼神不測，世人怎參。大抵是要竊奪造化，大抵是在虛空周旋，大抵是三姓合，五行攢，四象和團。告學人性命事，理無邊。果若是大通徹，那怕他花裏眠。
問道如何是真鉛？似電。龍虎窟裏采兩弦，鍛煉。水火相濟結成團，一片。陰盡還我未生前，仙眷。
棲雲之陽，有個窟竅。左右護衛，前後緊要。風塵不侵，日月內照。至虛至靈，最神最妙。山人居住，獨弦絕調。名利不牽，富貴難鉤。有時自歌，有時自嘯。有時自眠，有時自跳。噫！興來岩頭吼一聲，恍惚空中有人叫。這個自在口難言，捧腹呵呵一大笑。
〈（省城五聖詞有小屋一間，予曾居之，亦名「自在窩」。）〉
此間屋兒，不漏不破。不高不低，不大不小。外面是三楹，內裏容一座。未許人來往．惟有我坐臥。無拘亦無束，自唱還自和。終日玩圖書，深夜辨功過。常將玉液烹，閑把金華磋。噫！分明塵世造化窩，包藏天地古董貨。其中趣味少人知，快活受用暗賞賀。
恰是太極形像，體具日月模樣。內裏一團光華，外面些兒不放。黑中有白蓄真，陰內含陽避瘴。噫！識得此物謹收藏，瞳人不損長明亮。
這個和尚，本來模樣。聖賢心胸，乾坤度量。丟開千般，看破萬象。如醉如癡，似狂似妄。笑嘻嘻無愁顏，憨懂懂沒魔障。噫！只為默會人情諸緣空，因此放下布袋都了當。
這個老煉，曾見本面。不識不知，無貪無戀。真主獨親，幻形何羨。火種金蓮，石飛玉燕。色空弗拘，隨機應變。滓質全消，身心一片。自有而無入太虛，決到西天成仙眷。
東得天機，西修道要。塞艮開坤，先號後笑。長春之徑，希夷之竅。萬緣悉除，孤明獨照。有無歸空，形神俱妙。噫！四十年來苦多端，三千功滿應天詔。國朝甘省第一仙，至今人稱為絕調。
南越生身，中華出首。燈續碧雲，神明樞紐。地軸由心，天關在手。運轉南辰，推翻北斗。雄裏守雌，無中生有。鉛汞相投，龍虎不走。火煉三三，功完九九。大隱居朝，潛修滌垢。儒教高賢，道門巨拇。噫！奇異兮，達摩胸襟。圓通兮，曼倩心口。脫凡塵兮，羽化登仙。得正果兮，萬古不朽。
這個形狀，其實異樣。手捏數珠，盤膝床上。斜披袈裟，靜定拄杖。擬似真空，儼然妙相。噫！錯認成自在菩提，原來是性潔和尚。
聞說這老漢，生平不亂幹。孝弟俱無虧，物我一齊看。靜去悟禪機，興來講公案。只知佛法真，不被根塵絆。五十年間煉身心，不二門中度冰炭。忽的桶子鐵箍開，般若波羅登彼岸。
湟水瀠洄，秀氣聚積。所生伊人，出頭便異。幼入法門，長成慧器。謹守戒規，精研經義。一念純真，萬緣俱棄。夜不放參，日不亂意。打破疑團，悟徹機密。窺見性天，磨明心地。直登波羅密，大開般若智。離卻種種邊。功德難思議。
東印生身，南贍正果。長蘆下功，少林冷坐。來時單身渡洪江，去時只履脫塵鎖。噫！只因你當年傳法留衣缽，惹出後世獅子一大夥。
何處老叟，跏趺垂手。赤面虯髯，圓目方口。發總雙鋒，胸羅萬有。正陽丰姿，長真操守。王者尊師，仙人作友。道修明初，神顯清首。出有入無，天長地久。噫！這個形狀卻像誰，號稱碧雲是孫某。
生就鶴胎龜息，長成道骨仙豐。體似功曹形像，貌類子房面容。黃粱一夢大覺，正陽十試不忪。本是唐朝舉子，卻為演教仙宗。窯頭坯裏分邪正，敲爻歌中辨吉凶。承先啟後慈悲主，隱顯莫測倣猶龍。
