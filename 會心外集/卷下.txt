可歎世人說我迷，這些話頭真個奇，我迷不知天和地，要把虛空去耕犁。
可歎世人說我狂，這些話頭最荒唐，我狂常把璿璣弄，驅得日月入中央。
可歎世人說我魯，這些話頭何足數，我魯專尋龜蛇耍，一靈妙有知宗祖。
可歎世人說我顛，這些話頭不方圓，我顛獨開一條路，崑崙頂上飲清泉。
可歎世人說我聾，這些話頭大不通，我聾不聽世間事，地雷震動鼓巽風。
可歎世人說我啞，這些話頭儘是假，我啞能唱無字曲，引的嬰兒奼女打。
可歎世人說我瞎，這些話頭甚狡猾，我瞎能看天邊月，捉住孛星一刀殺。
可歎世人說我憨，這些話頭實不堪，我憨萬緣都放下，無陰樹下結道庵。
可歎世人說我差，這些話頭亂喧嘩，我差坎離顛倒過，踶開八卦作生涯。
可歎世人說我魔，這些話頭不識科，我魔誤入麗春院，採取鉛花斬葛蘿。
可歎世人說我蠢，這些話頭難作準，我蠢深明夫妻事，要生兒子不打緊。
可歎世人說我惛，這些話頭真是村，我惛大巧若大拙，始知害裏卻生恩。
我勸世人莫笑我，你的皮袋實不妥，回頭是岸學糊塗，保全太和是正果。
可笑精靈不相干，日日在此將人瞞。有時惹我剛性發，一拳打作爛肉團。
可笑精靈太欺心，見景生情鬧聲音。虛空掛起照膽鏡，千邪百怪一齊擒。
可笑精靈日夜忙，出入無時哪商量。暗中默念一字咒，片刻定在何有鄉。
可笑精靈常來往，細看儘是賊一黨。我今睡臥不管閑，有門難入你空想。
可笑精靈太放野，還要把你試真假。果若是真收為徒，一些有假用棒打。
可笑精靈太張狂，聰明伶俐空一場。我的兒子我才教，你們外人走他娘。
可笑精靈不聽說，甜言密語鼓唇舌。若強求我茶和飯，順手與你一塊鐵。
可笑精靈目如瞽，太歲頭上來動土。些小妖魔降不得，怎敢騰身上紫府。
可笑精靈太不該，無端要霸我家財。手執青鋒劍一把，看你再敢來不來。
可笑精靈出醜態，我試和你賽一賽。懷中掏出夜明珠，把你嚇的魂不在。
可笑精靈不戀家，賣弄風流好貪花。使起黑眼定身法，改換頭面子認爺。
可笑精靈恃英雄，那知還有主人公。以正除邪不費力，翻身跳上太虛空。
世人莫笑我纏狗皮，這個狗皮最奇異。
八萬四千毛孔眼，二尺四寸陰陽丕。
展開光彩遍世界，捲起巧小貼膚肌。
遇寒能熱奪造化，毒蟲遠避少災痍。
春夏秋冬長作伴，行住坐臥未曾離。
若人問我價多少，萬兩黃金不與伊。
這葫蘆，兩頭空，中間細小上下通。
寸口能裝天和地，包羅日月造化功。
太極未分無形像，鴻濛已判露根篷。
庶民得他輕性命，丈夫收來有威風。
日裏施藥療百病，夜間高懸伴英雄。
有時用力打個破，片片飛上太虛空。
山中清，山中清，萬緣不到好修行。
眼前浮雲輕富貴，庵邊流水無困亨。
是是非非不著我，長長短短沒人爭。
惟有些子動情處，領頭一曲穀應聲。
山中閑，山中閑，士農工商俱不關。
名利絕去心無惱，恩愛斬斷有誰扳。
瀟瀟灑灑無掛礙，快快活活常笑顏。
有時睏倦睡一覺，神遊紫府出塵寰。
山中高，山中高，看來侯王讓我曹。
蓬頭傲他飛纓帽，破衲賽過錦緞袍。
淡淡泊泊有真趣，逍逍遙遙沒塵勞。
閒步走出煙霞外，王母瑤池赴播桃。
山中強，山中強，內有四季花芬芳。
蒼松堅實度寒歲，綠竹硬節欺雪霜。
行行步步無俗境，時時刻刻在天堂。
情忘不知世間事，翻身跳入空廓鄉。
這葫蘆，兩頭空，中間細小上下通。
寸口能裝天和地，包羅日月造化功。
太極未分無形像，鴻濛已判露根篷。
庶民得他輕性命，丈夫收來有威風。
日裏施藥療百病，夜間高懸伴英雄。
有時用力打個破，片片飛上太虛空。
山中清，山中清，萬緣不到好修行。
眼前浮雲輕富貴，庵邊流水無困亨。
是是非非不著我，長長短短沒人爭。
惟有些子動情處，領頭一曲穀應聲。
山中閑，山中閑，士農工商俱不關。
名利絕去心無惱，恩愛斬斷有誰扳。
瀟瀟灑灑無掛礙，快快活活常笑顏。
有時睏倦睡一覺，神遊紫府出塵寰。
山中高，山中高，看來侯王讓我曹。
蓬頭傲他飛纓帽，破衲賽過錦緞袍。
淡淡泊泊有真趣，逍逍遙遙沒塵勞。
閒步走出煙霞外，王母瑤池赴播桃。
山中強，山中強，內有四季花芬芳。
蒼松堅實度寒歲，綠竹硬節欺雪霜。
行行步步無俗境，時時刻刻在天堂。
情忘不知世間事，翻身跳入空廓鄉。
逍遙游，逍遙遊，無是無非度春秋。
今日方知出家好，才悔當年作馬牛。
想恩愛俱是夢幻，說妻子都是魔頭。
怎如我赤手單瓢，怎如我過府穿州，
怎如我無掛無礙，怎如我無貪無求，
怎如我瀟瀟灑灑，怎如我蕩蕩游遊。
終日快活無人管，也無煩惱也無憂。

饑了食，困了休，名山勝境任吾投。
半片狗皮纏腰底，一個葫蘆掛杖頭。
爛麻鞋踏平利路，破衲頭賽過緞綢。
我也會逢場作戲，我也會混俗同儔；
我也會歌也會唱，我也會剛也會柔。
身內別有天和地，何妨塵世耍骷髏。

不知恥，不知羞，任他耳旁笑咻咻。
綠竹蒼松作伴侶，白鶴麋鹿是同流。
一塵不染心中靜，萬緣俱息燈著油。
有時誤入麗春院，雙林樹下倒騎牛。
一輪明月天心照，半夜雷聲震神州。
三屍六賊盡逃去，五蘊七情俱不留。
下海龍珠任我采，入山琥珀憑我摉。
南方尋得珊瑚樹，北地拾來玻璃球，
黃庭院裏家當就，希夷府中財寶周。
昔年故物歸舊主，生死路上得自由。

天不管、地不收，快快活活傲王侯。
太虛空裏打個盹，醒來世事一筆勾。
角勝色界嫌煩瑣，無何有鄉訪浮丘。
不知要受多少苦，方得逍遙度春秋。
欲知其中真趣味，不是旁門瞎跳溝。
置鼎買藥皆認假，參禪打坐錯下鉤。
閉息存想都多事，還精補腦枉圖謀。
頑空寂滅賊常在，守竅頭上又安頭。
這些古董俱不會，隨緣度日無豫猶。

或儒服，或道修，顯晦不測別抱籌。
陽春一曲知音少，混俗和光暫應酬。
顛顛狂狂提傀儡，瘋瘋魔魔笑閻浮。
意必固我皆忘卻，視聽言動過岸舟。
亂石堆裏揀璞玉，大海波中結蜃樓。
世人莫笑逍遙漢，未到逍遙甚綢繆。
庚辰年間造龕穀，壬辰中秋謁仙留。
前後一十三年久，方得今日逍遙遊。
若問逍遙誰個是，素樸散人俗姓劉。
千經萬卷丹法全，祖師慈悲度塵寰。
大道不分男與女，陰陽五行都一般。
只有下手真口訣，彼此運用隔天淵。
太陽煉氣男子理，太陰煉形女蹄筌。
女子更比男子易，三年五載便成仙。
吾今若不說破竅，教人何處上法船。
起手先把赤龍斬，斬斷赤龍沒災騫。
天壬地癸相見面，海底陰氣上下旋。
三屍六賊要盜寶，七情五蘊反丹田。
提起莫耶鋒芒劍，要在污泥種出蓮。
奪來造化真一氣，收拾精神上下弦。
濁血化歸無有地，兩乳縮胸卦倒顛。
雖然女像男子體，基址堅固沒變遷。
從此直入陽關道，選擇靈地了大還。
太虛空裏立鼎器，乾坤合處煉真鉛。
踢翻八卦無生滅，閉塞三寶絕萬線。
十方世界同粟米，恆河沙數似毫端。
損之又損道日減，增之又增功相連。
直到沒可增損處，從無守有聖胎堅。
卯酉之中宜沐浴，屯蒙卦象順自然。
心須清淨意甯定，水怕幹兮火怕煽。
少有滲漏生變幻，鼎內藥走如飛煙。
謹慎溫養十個月，霹靂一聲天外天。
更能護持莫遠放，老成遨遊四海邊。
到此功成方了當，王母瑤池駕彩鸞。
吾今作此女丹法，閨閣英雄自鑽研。
燒香撥火著空事，吃齋念經口頭禪。
若說死後歸佛地，望梅止渴盡虛懸。
此身不向今生度，難免來世惡趣牽。
果然回頭急修證，女中真人代代傳。
若有虛妄迷世人，永墜地獄在黃泉。
丙申年，正中秋，悟元道人歇岷州。
夜半忽有風雷吼，四大恍惚太虛遊。

大關口，真咽喉，生死路上翻跟頭。
若非恩師曾訣破，此身霎時葬荒丘。

他要走，我要留，萬有皆空似蜉蝣。
無色界裏收真種，海濱坡上奪仙籌。

凶險處，運宏猷，一命捨去一命收。
感謝天地蒙祖德，可喜又是一春秋。

稍安樂，小歇休，敢把世事一筆勾。
自今埋名要深隱，故遺片紙勸同儔。

吐肝膽，說根由，或信或疑任檢搜。
雖然不是出塵物，亦須指示救苦舟。

金丹理，細推求，些子天機最深幽。
黑中有白金丹母，雄裏懷雌聖胎仇。

一己缺，他家周，眾妙門內燈著油。
未生身處覓靈寶，受氣之初下釣鉤。

審時刻，定剛柔，差之毫髮費綢繆。
須知陰生與陽長，捉住乾馬並坤牛。

破混燉，出浮漚，太極圖內造玉樓。
道本無為法有作，兩個五行一齊修。

人我合，性情投，內外相濟到神州。
加減功夫不可缺，逆順運用莫虛遊。

汞已死，鉛要抽，陰盡陽純混元毬。
從此聖胎已有象，歷劫根塵一風颼。

法身就，出骷髏，打破虛空紫府遊。
到這地位方了當，海涸陵遷也不愁。

無造作，莫強求，執相著空多承羞。
現現成成仙真路，何須假借費機謀。

再不聽，是死囚，背了命言招罪訧。
他日臘月三十到，莫怪今日素樸劉。
悟元昔日兩目盲，曾遇異人傳妙方。
如法修制經一點，果然瞳人又復光。
此方至簡且至易，幾味藥物不尋常。
天上流珠要二顆，海底水晶取一筐。
太乙三片靈芝草，王母四錢膩粉霜。
黃帝爐灰求五兩，分數准足斯配當。
細研均入三足鼎，八卦爐內色輝煌。
首尾武火勤烹煉，中間文火合陰陽。
三百六十調和足，防危慮險胎莫傷。
晝夜辛苦莫休歇，時刻謹慎心勿忘。
假使爻象有差錯，風雷一響見災殃。
不是壞了爐與鼎，便是藥物盡飛揚。
陰氣化去變陽氣，價值萬金好收藏。
黍米一粒入眼內，推雲撥霧不張惶。
七日磨淨曆劫障，再養九日放神光。
絲毫難瞞明亮鏡，塵埃怎混精粹漿。
此方人人俱收的，只是拋向別一旁。
朦朧不辨高低路，東拐西歪腳發狂。
罟獲陷講多走去，懸崖陡壁那商量。
舉世學人皆不醒，個個盡在黑暗鄉。
若知自己痛與癢，急求明師問端詳。
先積法財買藥料，次置器皿安丹房。
老嫩遲速合度數，進退止足定柔剛。
靈藥成就隨手效，立竿見影不荒唐。
這是眼藥真口訣，願結知音上天堂。
庚子中秋無事遊，踏遍棲雲五峰頭。
恍惚神入崑崙頂，杳冥身到希夷樓。
棲雲山中有美景，多人見之不賞領。
只因雲深路途難，所以當面都看冷。
美景美景大非常，超出萬象角勝場。
松柏參天藏幽徑，煙霞半嶺鎖仙莊。
南有來龍北有照．南北相應空中竅。
朱雀元武顛倒顛，露出穀神一座廟。
東山環抱西峰迎，東龍西虎性合情。
隔礙潛通無生有，這個消息鬼神驚。
左一水兮右一水，一左一右分壬癸。
揚清激濁判陰陽，源頭活處綻珠蕊。
這個蕊，這個珠，聚則一本散萬殊。
養育群生多利益，晝夜流通不滯儒。
我愛此水清且漣，洗塵滌垢到深淵。
低頭便見本來面，別有風光招魚鳶。
魚鳶妙趣在何處，於世無與任來去。
魚自潛躍鳶飛鳴，無字曲調葉青呂。
唱出一篇白雪歌，教人默會自磋磨。
忽的空中雷聲響，打破混燉拜彌陀。
彌陀引我先天路，引我直入寶藏庫。
珊瑚𤥭磲玻璃瓶，碧玉瑪瑙都交付。
奇珍貴寶一齊收，不如意時不肯休。
將來均入三足鼎，赤色門裏謹添抽。
火候足有三百六，先要煉己持心熟。
首尾用武中間文，調和鼓琴又敲竹。
琴聲竹韻徹太空，叫來嬰奼助神功。
盜取玉兔八兩白，逆運金烏半斤紅。
急緩進退按時節，日乾夕惕常守拙。
分去後天滓質物，煆出先天光皎潔。
周圍共合足三五，縱廣一寸真君府。
無影無形不著空，得者能消曆劫苦。
可歎來往人不知，不知棲雲有仙芝。
忙忙一世空老耄，臨渴掘井卻怨誰。
我到棲雲我甚樂，避去名利重天爵。
忙裏修補有漏因，閑處施捨濟人藥。
有時自歌自己和，有時行住或坐臥。
萬緣俱空得自如，任他日月眼前過。
此中滋味口難言，只許簡約不許繁。
掃去一切有為法，開坤塞艮固本原。
本原真訣值萬金，我今狂言結知音。
不知誰是知音者，看罷河洛問天心。
韜光韜光要韜光，一切世務不商量；性命大事難懈怠，差了些兒便著傷。
素樸散人才十八，就知恩中卻帶殺；看破苦惱與人情，不愛榮華自省察。
叩辭父母棄妻子，欲尋保命全形旨；著空執相有多端，真個大道不如此。
龕谷先生是天人，被褐懷玉暗養神；附耳低言說一句，始知真中還有真。
韜光晦跡遂閉口，一定要於無中有；自謂徹始與徹終，那知更有妙樞紐。
一十三年抱疑團，無處下口咬鐵丸；漢上機緣得相遇，仙留方把道根剜。
剜出一個圓陀陀，難描難畫才是佗；杳兮冥兮又恍惚，藏在陰陽造化窩。
重如泰山輕如煙，大充宇宙小毫端；迷則咫尺隔萬里，悟即剎那在目前。
非白非黑非紅青，如珠如露如橘形；不增不減囫圇物，活活潑潑體玲瓏。
有時霞光生萬道，有時寂靜藏深奧；造化源頭天地根，聖賢理窟仙佛竅。
這個天機口難言，知者當時見本原；只因工程有層次，所以韜光鎖心猿。
韜光韜光義甚深，要在水中取真金；五千四十八黃道，坤中孕震天地心。
此心卻在生身處，無背無面無來去；凡人不減聖不增，修之勿忘與勿助。
行住坐臥只這個，十二時中難空過；潛藏默運施神功，大智若愚是實課。
我曾韜光為商旅，不敢妄動與輕舉；有時自彈無弦琴，喚出穀神人共語。
我曾韜光在靈州，儒衣儒冠暗裏修；雖然埋名亦隱姓，難免世人口咻咻。
我曾韜光在寧夏，破衣垢面奪造化；搬磚弄瓦裝瘋癲，一心要成寶無價。
我曾韜光在南台，教門用力接良材；未免有益還有損，修橋補路積法財。
我曾韜光麻峪河，秦嶺坡下苦琢磨；虎狼窩里長自在，不動不搖無更那。
我曾韜光在岷地，洗心滌慮又定意；偶遇當年舊主人，授我一根神兵器。
我曾韜光在金城，遊戲三昧理性情；在塵出塵無點染，一粒黍珠到處明。
我曾韜光在金縣，重開棲雲朝元觀；算來前後二十年，五峰煥然氣貫串。
韜光韜光誰個知，顯晦逆順自隨時；只因前世功行小，所以處處謹護持。
諸般苦惱都受過，總為這個古董貨；等閒不肯輕出言，性命機關天來大。
此種道理要心專，煉己築基最為先；言語不通非眷屬，工夫不到不方圓。
非是一切傍門路，命須師傳性自悟；認得元初那點真，腳踏實地休錯誤。
水怕幹兮火怕寒，調和陰陽成一團；果若鉛汞歸真土，返本還元有何難。
金丹原來是首經，地應潮兮天應星；乘時採取爐內煉，煉成變化最通靈。
不可思議怎比量，非色非空無模樣；固濟牢封養丹田，朝屯暮蒙不輕放。
十月胎圓產個兒，法身清靜甚異奇；天地有壞這不壞，真金起屋無改移。
可惜世間少知音，故此手著指南針；一字一淚一點血，安得良朋苦追尋。
追尋莫在別處求，太極圖裏問根由；未生身前是何物？鴻蒙初判甚為頭。
這個理路誰知道，生門死戶即此竅；果然咬破生鐵丸，乾坤璿璣付一笑。
可歎學人不識真，千奇百怪敗精神；那知安身立命處，只在虛空轉法輪。
一身上下並無陽，著於外景亦荒唐；惟有一點真種子，偃月爐中放毫光。
龍虎龜蛇皆假比，總要明的性命理；須於日用顛倒求，得其一兮而已矣。
素樸不是野狐禪，曾得真訣有心傳；不敢存私秘天寶，和盤托出告良賢。
但恐多言人不信，緘口藏舌將自認；時刻保守秉彝真，提防夜半風雷震。
從前韜光未遂願，自今光韜要不見；有無不立天地空，放出娘生本來面。
無我無人無是非，戒慎恐懼切防危；黜聰毀智絕萬有，三屍六賊盡掃揮。
樂時高唱困時眠，冷處著衣饑處餐；酒色財氣皆忘卻，窮通安危且隨緣。
若不韜光幾時了，虛情假意多攪擾；如癡如呆亦如狂，無思無慮煩惱少。
我今參透韜光訣，跳在寂寥希夷穴；自己身軀且不知，外邊假物何用說。
韜光韜光不管閑，何妨在城與在山；有時四大醺醺醉，一拳打破玉連環。
韜光妙用應如此，無頭無尾無行止；將欲遁世避虛名，作這一歌示弟子。
悟元子，似狂顛，隱居棲雲二十年。
生平不務諸般業，一心要煉火鄉鉛。
昔遇明師附耳語，始知大道值萬錢。
只因自己功行淺，重開棲雲消罪愆。

或修路，或平巔，日夜辛苦志念堅。
山上山下盡改變，神室聖像俱新鮮。
委物勞碌置度外，混俗和光作蹄筌。
雖然拋磚欲引玉，何嘗有個惜命賢。
外面虛裝道人樣，內裏貪嗔有百千。
妄想修真卻認假，亦如求鏡去磨磚。

真慨歎，實可憐，何如藏舌閉喉咽。
閒時自玩先天易，夜裏精研復命篇。
註疏聖賢深奧義，探頤索隱泄心傳。
原旨直指藏真訣，注略闡真有法船。

五書集，會心編，不是旁門野狐禪。
有人識得其中妙，循序漸進渉大川。
其內一字一點血，只為啟後與繼前。
從今了卻平生願，不將歲月再遷延。

斬葛藟，脫絆纏，翻身跳出種種邊。
再不看古經舊典，再不作詩詞對聯。
再不去搬石運土，再不去斬草開田。
再不講誰好誰歹，再不說孰後孰先。

隨的方，就的圓，沒拘沒束沒熬煎。
一條拄枝為侶伴，半片木瓢腰間懸。
囊中隨帶濟人藥，到處方便結個緣。
不圖揚名不計利，只求四會湧靈泉。

去聰慧，不鑽研，無咎無譽落安然。
艮背不知人與我，火天大有種金蓮。
逢場作戲敲竹韻，隨時度日撐法船。
興來唱個太平樂，自和自賞自調弦。

好快活，無事牽，自在逍遙學善卷。
當年若無真主宰，怎得而今能自專。
雖然髪白志猶壯，不妨從新再換肩。
有人問我怎如此，呵呵大笑面朝天。
可恨一雙眼，害人實不淺；
見色心即迷，見財性即變；
見富貴貪圖，見患難癱軟；
美惡俱皆收，大小一齊卷；
心意由他移，腳跟憑他轉；
身軀不安閒，精神被削減；
分明陷人坑，大抵送命匾。

可恨兩個耳，傷人至於死。
稍有著聲音，神飛意即起。
聞人譏誚我，即便怒切齒。
聞人誇獎我，即便生歡喜。
嬌歌淫詞場，儘是他委使。
絲竹管弦鄉，俱系伊引指。
耳聰無所用，吸盡一身髓。

可恨兩孔鼻，實為人所累。
有香他先知，有臭他先忌。
一納亂心神，稍著動志意。
氣香即貪求，氣臭即遠棄。
本沒美惡分，無故別層次。
作孽不商量，遭罪至容易。
為些小因由，修行大不利。

可恨三寸舌，作害甚是烈。
有時爭是非，有時講優劣。
有時嘗滋味，有時信口說。
或有災疾生，或致性命絕。
萬般禍患由，俱是他作孽。
雖是肉為胎，其硬如剛鐵。
若還順他行，殺人不見血。

可恨這肉身，人之大患因。
饑則思飲食，冷則想衣紳。
磕撞生疼痛，自在便熱親。
苦中作歡樂，認假卻棄真。
拋丟珍珠寶，換來糞土塵。
忙忙傷筋骨，碌碌喪精神。
有此皮囊物，萬劫在沉淪。

可恨人有意，無端妄生事。
七情六慾全，三毒四智萃。
終朝不休歇，何時有定位。
正自想榮華，忽而思嬌媚。
使的身不閑，弄的魂如醉。
家財俱搬空，房屋椽瓦墜。
當人沒處安，不知何處睡。

可恨這六賊，喪行與敗德。
內外俱穿連，結黨戀食色。
罪過積如山，天理盡止息。
真種被耗消，元神亦藏匿。
性昧命難堅，作殃實不測。
學人若修行，還須用猛力。
先當含眼光，次要把耳塞。
鼻舌休招風，身意莫失則。
六門緊閉關，一心將己克。
拔去曆劫根，性命可修節。
一根如未拔，大道未許得。
夜看丹經到五更，休歇就枕養精神，
杳冥登上高山道，恍惚旋下水澗濱。
放下行囊尋勝境，不覺又到一峰嶺。
遠看路旁三間房，門裏走出二人請。
雀舌香茶未入口，羊糕美酒沒接手。
忽然想起路有差，猛的醒悟事掣肘。
徘徊不定四面顧，來一老叟說迴路：
東北轉過一個灣，卻向西南走幾步，
從一小徑登高臺，看見原路急忙回，
茅棚立著四根柱，木床上有一屍骸。
西坡站立十數人，指說那即是我身。
他既是我我是誰？我若是他他不真。
回頭忽見徒孫子，試問是我也不是。
迷迷瞪瞪不出言，癡癡呆呆如小死。
觀此景象心膽寒，噙水一口噴眉端。
霎時幻境皆無有，睜眼我還床上安。
不是胥華求仙夢，亦非槐陰妄想動。
西華蝴蝶俱心游，黃梁邯鄲皆枕弄。
我並無枕亦無心，片刻過了幾光陰。
若還元神稍離室，便有六賊盜真金。
近日二師有來信，教我磨快鋼刀刃。
斬斷地下絆腳索，奪來天上狀元印。
從今四大都放下，萬般俗情盡脫卸。
裝個糊塗住石窩，那管世人罵不罵。
印真先生識得真，居於塵世卻出塵。
先迷後悟能得主。應是龍華會上人。
先生胸中藏妙訣，教外心傳與人別。
含元殿上種黃芽，炎日空中飄白雪。
我愛先生能養心，終日手彈無弦琴。
引來龜蛇交一處，產出囫圇一塊金。
我愛先生能煉性，物來順應有把柄。
不將不迎不執著，能剛能柔皆中正。
我愛先生行事公，艮背人我盡歸空。
真心實意常普眾，度量寬宏仁者風。
我愛先生言語暢，無隱無瞞無偽妄。
有時出聲似雷音，喝退多少邪魔障。
我愛先生有苦功，重修雷壇似琳宮。
由敗而興經兩次，勞心勞力誰能同。
先生委實功行大，內外兼行兩無過。
只因識得本來人，故能打的羅網破。
羅網破兮別有天，混俗和光煉真鉛。
壺中日月已合壁，八旬猶覺筋骨堅。
大德從來有大壽，復命歸根自天佑。
交梨火棗盡託言，玉液瓊漿俱虛謬。
我交先生三十年，早知火裏種出蓮。
等閒不將圭角露，被褐懷玉養先天。
近來青鳥有信報，海濱添籌加仙號。
但等蟠桃成熟時，效法曼倩作大盜。
大清乾隆丙申，三月三日，被褐散人獨游於南臺深處。不覺步入幽谷，其谷有清流一道，從流探源，約十里許。向南一山，高出霄漢，懸崖陡壁，中一孔竅，其水自竅中流出。瀑布飛下，崖邊隱隱有崎曲小徑，闊僅一尺，可以上登，但闌石阻礙，似久無人行者。散人側足換步，拋石徐登，危險難堪。移時至竅，舉目內觀，高闊丈數，深不可測。鬥但入內，揣摸進鑽，約行二三里，旁開一孔，有光通入，探頭窺外，山峰青秀，松柏參天，鶴鳴鹿遊，花卉爭奇，適足慰人心目。略玩景致，休歇片時，那步再進，漸覺比以前寬闊。又行七八里許，隱隱有一點光明遠透，於是努力深入，漸漸光大，忽的鑽出孔竅，別有天地，一望無涯。中有大道，道旁琪花瑤草、交梨火棗異香滿空，又有祗園寶林，華池神水，絕非人間景象。正在恍惚之間，忽一黃髮丈夫，身被荷葉衣，腰系鹿皮帶，手提花藍，口唱道歌，蓬頭赤足，飄飄然迎面而來。見散人驚訝，問曰：爾何人氏，焉能至此？散人道其來因姓字。丈夫曰：此地非世人所到，爾既來之，便是有緣，遂引至一莊，莊門有小額，題曰：「太和村」。村中老少男女，俱系黃髮蓬頭。見散人與禮，笑容可掬，似素相識，邀進一院，老竹為籬，枯木為屋，內有男女四人，丈夫呼令相見，待以上賓。整黃花菜，煮黍米粥，烹白雪茶，煎玉液酒。不一時，食畢將歸，散人問其地名姓氏，丈夫曰：此竅名鴻濛竅，此莊名太和村，又名無何有之鄉。我無名氏，又號太初子，攜家隱居此地一萬五千年矣，未嘗與世相接。爾到人間，不可妄泄，世無知音，謹記謹記！丈夫復引散人至一高峰，指一空壑曰：此即大道，至近不遙，便可歸家。散人拜別，行不數武，回頭觀之，丈夫村莊俱無蹤跡，悠忽到家。這個境界，非色非空，似有似無，杳杳冥冥，恍恍惚惚，只可自知，付於無言而已。
山右鄙夫，新田懶漢，不喜榮華，只愛恬淡，慕的是雲朋霞友，好的是日精月華。閒時節，參同、悟真看兩篇；悶時節，無弦琵琶彈幾調。性發了，提起眉毛，整頓精神，打開眾妙門，步入威音國。餓虎擋道，莫耶劍飛在空中；毒龍阻路，金剛杵壓於頂上。赤蛇擺尾，一字訣禁住；烏龜探頭，兩刃斧破開。擒玉兔而捉金烏，食交梨而咽火棗。收瓓玕，拾鐘乳。采黃芽，取白雪。過華池，飲神水。到祇園，嚼菩提。牟尼珠，裝兩袖；瑪瑙石，盛一筐。美金花插頭上，白玉環懸腰間。七寶林出入自在，五行山來往不拘。甚至情忘時，鑽入鴻蒙竅，睡在希夷穴，夢游黃庭院，神入赤色門。元始宮裏，盜飲返魂之酒，太乙爐中，竊取不死之丹。吃的昏沉沉，忘物忘形；飲的醉醺醺，無人無我。五老見面，只稱一諾，三星問話，僅回平身。高興時，太極圖裏養精神；厭煩處，無影山上擊虛空。這個趣味，不有不無，非色非空，啞子難言，瞽者難畫，說與世人，非謂其狂，必謂其妄。爰是記之，以自樂雲。
有客問余曰：「文伯之軒，何取乎月？」余曰：「其意深，其理微，不可說。」客曰：「何以故？」余曰：「月之法象，有天道焉，有聖功焉，得其意者忘其言。邵子云：『月到天心處，風來水面時，一般清意味，料得少人知。』故不可說。」客曰：「試聞其略。」余曰：「月有體有用：黑為體，白為用。有陰有陽：靜屬陰，動屬陽。其白而動也，光照八極；其黑而靜也，神入太虛。黑白動靜，陰陽體用，周而復始，迴圈不已。造化消息，昭昭乎見於象矣。夫聖人觀象度時，窮神知化，化裁存乎變，推行存乎通，樂在其中，非可與外人道也。軒以月名，其將鑽月窟而拔天根乎？其將捉玉兔而弄金蟇乎？其將步廣寒嚼桂子乎？即不然，良宵月下，酌酒吟詩，活潑天機，對竹依松，靜養太和，窺庚申，復天心，以人事合天時乎？文伯之意，其在是歟？」客曰：「唯！唯！」是為跋。
天地之間，廣矣，大矣。所生之物，萬有不齊，無得而測度。其物最白淨者，莫如雪；最靜定者，莫如山。雪之為物也，高而能下，其體純白，其德至淨。白則無染，淨則無塵，當其自無生有，飛揚虛空，如天花亂墜焉。既而落于山川，大地一色，萬物素淡，如銀妝世界焉。又既而日照中天，溶化為水，山川滋潤，如華池神水焉。萬物榮旺而藏，剝落而現，不戀浮華，獨著樸素，物之至清高者也。故仙人取之以喻道，山人烹茶以洗心耳。
山之其體至靜，其德至定。靜則不動，定則不移。當其春夏而生物，不見其增高；秋冬而藏物，不見其減小。物生物滅，四時推遷，山常如是，亙古不變，與天地同長久，與日月同攸遠，物之最醇厚者也。故仁者樂之而得壽，聖人艮背而無咎。
雪也，山也，誠天地間一大守貞之象也。山而加雪，白淨靜定，其清潔又超乎一切眾山之外矣。寇君以雪山號之，特以白淨居身，靜定養性歟？雖然，雪固白淨矣，山固靜定矣，吾不知寇君白淨果如雪否？靜定果如山否？白淨果如雪之白淨，靜定果如山之靜定。是亦一雪山，則富貴不能淫，貧賤不能移，威武不能屈。修天爵而人爵即從之，無爵而亦有爵。雖文中淵明之高風，何多讓之耶！
悟元子嘗棲於中條山之中峰煙霞洞。有客挾貴挾財而來見，悟元禮待之。客倨然坐，睨而視，諤然大言曰：「聞道人儒士也，何事入道？」悟元笑而不答。客進曰：「釋道異端之教，儒者聖人之教；去聖人之教而攻乎異端之教，無乃下喬木而入幽谷乎？」悟元默然。客又曰：「蘭之貴者，以有香也；朱之重者，以有色也。蘭失其香，同於茅槁；朱失其色，等於土石。子素以有學稱，何不取其名而展其才，乃甘居於異端之門，為人所不齒，高明者固如是乎？」悟元從容而答曰：「籲！子迂矣，何其出言之冒冒也。蘭雖有香，因香而煎膏；朱雖有色，因色而消形。何貴何重？吾聞鸚鵡以舌利而入籠，孔雀以尾文而受拘，獐獸以臍香而被害，狐狸以皮貴而喪生，龜以靈而剝殼，蚌以珠而剖腹，蚧以尾而受義。假令鸚鵡藏舌，孔雀脫尾，獐獸失香，狐狸去毛，龜入於泥，蚌潛於沙，蚧咬其尾，何危何害？蓄精養神，處於無事之天，雖千百算數，未為之過。余之不齒於人，正欲遁名晦跡，靜養太和，以全大造之功耳。至於或儒或道，特以無可無不可，而子以異端來責，抑知儒之為儒，道之為道乎？夫道之一字，通天徹地，達古貫今，無始無終，無邊無岸。故運四時者，曰天道；載萬物者，曰地道；盡性至命者，曰聖道；日用常行者，曰人道。天無道不成天，地無道不成地，聖無道何為聖，人無道何為人？聖經曰：「大學之道。」中庸曰：「率性之謂道。」子以道為異端，視道為何物乎？考之盤古初分，人與鳥獸同居，草衣木食，何知有道，亦何知有教？天不秘寶，河出圖，伏羲則之，畫八卦以泄天地陰陽造化之道，而道之名自此始。及黃帝制文字，立倫常之道教人，而教之名自此始。繼之堯舜禹湯文武周公體其道，行其教，以治世。當時雖有其教，而無定名。至周末孔子應水精而生，周遊列國，欲行其道，卒不得如其願。遂著六經傳世，以覺方來，遂有儒教之名。是儒即道，道即儒；儒外無道，道外無儒。夫道者，人之徑路也；儒者，人之需用也。需用者何？需用者即道。需用之道，即常行之道。故曰：「道也者，不可須臾離也。」然則孔子雖系儒中聖人，其實道中聖人。聖人之道，聖人之教，有出世入世二法，使出世者修性立命，使入世者齊家治國。所以孔子可以仕則仕，可以止則止，可以久則久，可以速則速。孟子飽仁義而不願膏梁之味，修天爵而不願人之文繡也。後世抱道之士，岩居穴處，不圖名利，或稱有道之士，遂有道士之名。間有欣慕古人高風，廉潔持身，高尚其志，漸有道教之稱。其實道教之名非老子自立之，乃後人漸嘉之。世以老子為道教之宗者，特以老子之道而莫可配對者也，況老子武王時為柱下史，宣王時為柱下史，果系異端之流，豈容掌三皇五帝之典籍？此不辨而可知者。即孔子亦嘗問禮於老子，有猶龍之稱，至今嘖嘖人口，老子果為異端，孔子儒教之宗，何不劈而反贊之？此又不辨而可知者。老子儒乎？道乎？異端乎？正道乎？吾不知之，吾所知者，是儒是道不得歧而二之。不知儒道者，強欲分別以爭教門，是豈儒乎？道乎？至於釋氏之教，亦西域聖人之教。其教隨方而設，因人而用。聞之西域人，性好殺，風俗粗陋。佛法以慈悲低下為主，以方便施捨為要，以因果報應為教，與儒之省方觀民，設教之意同。故西域之人，不遵國法，遵佛法。佛法行於西域，信教者數十國，佛之道豈小焉哉？第流於中華，中華人視之，未免有異，何則？中華人性不一，風俗不同，聖人立教亦不同。其被教已久，習於性成，只知有中國聖人，不知有西域聖人。若中國之教，流於西域，西域人何能信之，此理亦不辨而可知者。大抵三教聖人，其教不同，其意總欲引人入於至善無惡為要歸。不特此也，儒有精一之道，道有得一之道，釋有歸一之道；儒有存心養性之學，道有修心煉性之學，釋有明心見性之學；儒有道義之門，道有眾妙之門，釋有方便之門。溯源窮流，三教一家，誰曰不然乎？吾聞深山有木，一名青剛，一名花棃，一名椽樹，其名雖三，其實一木。三教之道，亦復如是。今有老竹，截而作器，作笙則為笙，作簫則為簫，作管則為管，雖笙簫管之器不一，而其竹之物則一。三教之體用，亦是如此。今有素布，染而上色，染青則為青，染黃則為黃，染紅則為紅，染綠則為綠，雖青黃紅綠之色不一，而其色之布則一；三教之分門立教，亦是如此。歷代聖王，有鑒於此，立為中國三教，蓋以均有聖人之道在焉，而非若充塞仁義之徒，惑亂世道人心者可比。噫！異端自有異端，何得以釋道為異端？夫異端三教門中皆有之，古稱楊墨為最。楊氏為我，非無君也，然拔一毛而利天下不為，似義而非義，以是為教，漸必流至於無君；墨氏兼愛，非無父也，然親疏一等，德怨同視，似仁而非仁，以是為教，漸必流至於無父。無父無君，失其仁義之實理，謂之異端，真異端耳。其次儒教，讀孔子之書，違孔子之言，不忠不孝，喪德失行，即儒教之異端；入老子之門，背老子之言，無節無操，素隱行怪，即道教之異端；歸釋氏之教，忘釋氏之法，不重性命，苟圖衣食，即釋教之異端。此等異端，何可勝數。至於佛老正教，非大忠大孝不度，非大賢大德不引。以性命為大事，以德行為要著，存誠去妄，棄假歸真。老子觀竅觀妙，佛氏真空妙相，即孔子明德至誠；道之虛無自然，釋之無住無相，即儒之無聲無臭。三教同乎？異乎？夫藍田出玉，不能無瑕疵之物；終南茂林，不能無偏枯之木；芳花滿園，不能無淺淡之色；群鳥畢集，不能無怪惡之禽。故黃帝至靈，不能化蚩尤；堯舜至仁，不能感四惡；周公至賢，不能保管蔡。以天縱數聖當時猶有感化不到之處，而況儒釋道立教已久，豈無邪正是非之雜？若不推其源而視其流，妄劈立教之古人，如之何其可？考其老子道祖之名，歷代帝王加封之，非後世道教儹稱之。前有至聖猶龍之贊，後有帝王道祖之封，老子異端乎否耶？後世未窺見聖人之堂奧，而恣意批評者，吾不知何所見而然。吾之儒道不拘，特視儒道為一家，隨其情性，以適其志耳。若夫名利場中，紆紫懷金，舍真認假，非至聖身心性命之學，亦非吾生平所好。籲！百年歲月，石火電光；一生榮華，草霜花露。性命惟真，萬般盡假，可與知者道，難與不知者言。子休矣，子去矣！子必以我異端，吾將以子為異端。異端非聖人之道而別為異端，子思聖人之道為何道？果知道之所以為道，則釋老之異端不異端判然易見，必不以我為異端矣。客聞之，啞然而去。
昨來朋回西，問爾近日行藏，始知猶不忘情於醫道，此亦濟世仁術，未為不善。但醫有神醫，有人醫。神醫者先天之學，轉生殺、奪造化、和陰陽、調五行，後天中培先天，假身內保真身。采大藥三品，除曆劫病根，神明默運，推己及人，所謂」有用用中無用，無功功裏施功」。如神農、黃帝、歧伯、雷公、扁鵲、抱朴子、華陀、孫思邈其人者。以上聖賢，皆有實學，先治己而後治人，所以藥到疾除，邪氣退而正氣復，起死回生，得心應手也。人醫者，後天之學，全在五臟上用功夫，草木上用心思，雖明得三關九竅、七表八里，只可醫得應生之人，醫不得應死之人，醫得後起之病，醫不得根本之病，復得後天之氣，復不得先天之氣，治得有形之病，治不得無形之病。如仲景、叔和、河澗、時珍其人者。以上數人，俱皆虛學，不能先治己而專治人，是舍己從人，顧外失內，所以有效有不效，此其所以為人醫也。爾近日醫道，不知神醫之道乎，抑人醫之道乎？果是神醫之道，則治己治人，無傷於彼，有益於我，人我共濟，遂心運用，左之右之，無不宜之。子其勉之，余日望之。
昨接爾來書，內言識得恍惚杳冥之中，有個無位真人，這個無位真人即是穀神。既能識得穀神，則樞紐在手，一動一靜，俱是良知良能，一切客邪之氣，不得而入，可以復陽，可以退陰，可以接命，可以了性，所謂「得其一而萬事畢」者，即此也。老子云：「穀神不死，是謂元牝[1]，元牝之門，是謂天地根。」紫陽云：「要得穀神長不死，須憑元牝立根基。」穀神不死，是謂元牝者，無為自然之道。要得穀神長不死，須憑元牝立根基者，有為變化之道。元者，陽也。牝者，陰也。陽主健，陰主順。健者剛強而不屈於物，養正氣也；順者柔順而不存其私，養真性也。惟健能良知，惟順能良能，所謂不識不知，順帝之則者是也。不識不知，即是良知；順帝之則，即是良能。健而良」知，順而良能，則元牝立而穀神不死，何陽之不能復？何陰之不能退？這個穀神，原是不死的，只因交於後天，良知變為不良之知，良能變為不良之能，所以穀神死矣。用健而復於良知，用順而復於良能，穀神死而復生，即要得穀神長不死，須憑元牝立根基也。但此穀神，無影無形，不可以有心求，不可以無心守。尋之則無，擬之則失。既能識得他，須要不著他。務要於十二時中，檢點現前面目，將這積習舊染，一概掃淨，不留些子於方寸之中。到得掃無可掃時節，自然知能俱良，元牝立而穀神長存不死矣。不知果真識的否？
昔者仙留老人賜我一彈子。其形圓而澀，其色白而暗，非銅非鐵，非金非玉，莫知何物。問其所以，老人曰：「此石精也。」南方有山，名九華山，山中多石，種種不一。內有一石，其名朴石。至大者足丈，至小者一二尺。底面平正，高低相當。不青不黃，不白不黑，又不赤。色蒼有紋，絲絡不斷，表裏相通，其質堅而不可破。非大火煆之不開。此石年遠日久，受天地日月水火之氣團聚於中，結而為卵。其體堅實，土人設法取之。此物入水而不生膩，入火而不變色，刀削之不入，石磨之不減，世間罕見，最不易得之物也。叩問何所用？老人曰：「此物雖外暗而內明，外粗而內細。取太白山仰天池之水，采四明山冬青木之柴，攪以柳枝煮，經七晝夜，其石柔軟而不乾燥，然後以鋼鑿磋之，以細綿拭之，不即不離，隨磋隨拭，不計年月日久，磋去粗渣，露出本體。再取崆峒山五色石一塊，煎溫水不時磨之，磨亦不計年月，功夫到日，精光外射，透體玲瓏，內外通亮。帶於身旁，虎狼不敢傷，邪魔不敢近，能趨吉避凶，能遠禍取福。浸於水中，其水能點多年瞽目閉而復開。埋於土中，其土能養一切真種死而復生。投於火而火即息，投於木而木發榮，近於金而金生明，隨人使用，無不如意。」但修制時，須忌酒色財氣，莫犯貪嗔癡愛，一心一意，生死不計，饑寒不顧，鼎可烹而功不可斷，命可傾而志不可移，人罵也要受的，人打也要受的，至於疾病艱難，危厄困苦，一切不順之事都要受的。如是研磨，管教頑石變成珍寶。若受不得坷坎，賴不得頗煩，猶是頑石一塊，終無所用。今贈於子，子其鄭重，予敬受前言，銘刻在心，謹密研磨，無時或忘。迄今二十餘年，只因自己功行淺薄，塵緣太重，僅得磨去石精外之粗渣，至於內之光明，猶不知今生得見否。此非老人誤我，但怨自己不苦力耳。當年爾我一見，彼此相信，爾之待我甚厚，我之待爾不薄，自五涼一語，我竊謂爾必大振志氣，腳踏實地，以性命為大事矣！及後因爾宿障不息，同赴南台，未幾爾下漢南，我復遊西，爾已忘我，我無時或忘於爾也。我因今歲工事之暇，雲遊漢南，實欲探子行藏，將老人原物交付於子，赴西完我工程，遠行他方耳。不意歇足柳林奄，爾大醉來見，足知生平行為大失所望。噫！我未負爾，爾實負我矣。昔晏平仲送曾子行，曰：君子贈人以軒不若以言。嬰聞之君子居身擇鄉，遊心擇友。擇鄉所以求士也，擇友所以避患也。汨常移質，習俗移性，不可不慎也。吾意盡此，爾其三反晝夜而靜思之，果如老人前言，改頭換面，禮下於人，必有所得，氣質化去必能復真。吾言虛謬，天其鑒之。
學儒須要見孔子，學道須要見老子。學儒未見孔子，博聞強記，捨本逐末，是謂腐儒；學道未見老子，著空執相，棄真認假，是謂邪道。天之所以與人，而人之所以為人者，良知良能也。此知此能，人人俱足，個個圓成，處聖不增，處凡不減。孔老不失此知能，而超凡入聖。後之學人，若能識得此知能，便是見了孔老。全得此知能，便是與孔老並肩。特以孔老與我同此知能而無有異也。顏子曰：「舜何人也，予何人也。有為者亦若是。」孟子曰：「堯舜與人同耳。」觀此，孔老豈外此知能乎？我豈無此知能乎？同此知能，孔老即我，我即孔老，所爭者，能全不能全耳。易曰：「窮理盡性，以至於命。」窮理者，即窮此良知良能之理也；盡性者，即盡此良知良能之性也；至命者，即至此良知良能之命也。但此良知良能，本於先天，藏於後天，不識不知，順帝之則。稍涉知識，不得謂之良，而亦不能順則。不順則之知能，昧卻惺惺使糊塗，機謀百出，智慮千條，皆在鬼窟中作生涯，本來面目全失，有何益哉！前者吾到寧鎮，細察爾之行藏，其如外行，似乎不缺，而於內功，萬中猶無一二。何則？學以克己為要，虛心為先。克己者，克去己之偏病習氣，所以變化氣質也；虛心者，虛其己之聰明才智，所以涵養性情也。爾我分手二十餘年，氣質尚未化過，性情尚未和平，傲氣勝心，堆積胸中，與不識不知之本面遠矣，與順帝之則背矣。古聖云：「一息猶存，尚能還丹。」此為年老者振精神。又曰：「四十五十而無聞焉，斯亦不足畏也矣。」此勉年少者早下功。子年七旬，以其數則過矣，以其時考之則可矣。速將人我山放倒，急把葛藤路斬開。把有生以後，偏病私見，等等積習氣質，和根一概挖去，不存些子，則良知良能，炯炯不昧，為大解大脫一個人矣。甚勿自暴自棄，到臘月三十，手忙腳亂，自遺伊戚。前言須當細玩，果能行之，無異在吾側也。
