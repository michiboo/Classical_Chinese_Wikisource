
莫嗟太常屈，便入蘇門嘯。
裏在應未遲，勿作我身料。
輕雲日下不成陰，出對流芳攪別心。
萬雉城東春水闊，千人鄉北晚花深。
舊竹青青常繞宅，到時疎曠應自適。
佳期縱得上宮遊，旅食還爲北邙客。
路出司州勝景長，西山翠色帶清漳。
仙人磯近茱萸澗，銅雀臺臨野馬岡。
屢道主人多愛士，何辭策馬千餘里。
高譚魏國訪先生，修刺平原過內史。
一舉青雲在早秋，恐君從此便淹留。
有錢莫向河間用，載筆須來闕下遊。

