
暮川罕停波，朝雲無留色。
故人琴與詩，可存不可識。
識心尚可親，琴詩非故人。
鳴臯初夢趙，蜀國已悲陳。
感化傷淪滅，魂交惜未申。
冥期失幽報，茲理復今晨。
前嗟成後泣，已矣將何及。
舊感與新悲，虛懷酬昔時。
趙侯鴻寶氣，獨負青雲姿。
羣有含妙識，衆象懸清機。
雄談盡物變，精義解人頤。
在陰既獨善，幽躍自爲疑。
踠彼千里足，傷哉一尉欺。
陳生富清理，卓犖兼文史。
思縟巫山雲，調逸岷江水。
鏗鏘哀忠義，感激懷知己。
負劒登薊門，孤遊入燕市。
浩歌去京國，歸守西山趾。
幽居探元化，立言見千祀。
埋沒經濟情，良圖竟雲已。
坐憶平生遊，十載懷嵩丘。
題書滿古壁，採藥遍巖幽。
子微化金鼎，仙笙不可求。
榮哉宋與陸，名宦美中州。
存亡一暌阻，岐路方悠悠。
自予事山海，及茲人世改。
傳聞當世榮，皆入古人名。
無復平原賦，空餘鄰笛聲。
泣對西州使，悲訪北邙塋。
新墳蔓宿草，舊闕毀殘銘。
爲君成此曲，因言寄友生。
默語無窮事，凋傷共此情。

