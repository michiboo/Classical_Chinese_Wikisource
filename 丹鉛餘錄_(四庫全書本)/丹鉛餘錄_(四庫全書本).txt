　　欽定四庫全書　　　　　子部十
　　丹鉛餘錄　　　　　　　雜家類二〈雜考之屬〉丹鉛續錄
　　丹鉛摘録
　　丹鉛總錄
　　提要
　　〈臣〉等謹案丹鉛餘錄十七卷續錄十二卷摘錄十三卷總錄二十七卷明楊慎撰慎有檀弓叢訓已著錄慎博覽羣書喜為雜著周亮工嘗刋其書目凡二百餘種其考證諸書異同者則皆以丹鉛為名顧其志攬茝微言曰古之罪人以丹書其情魏志縁坐配後為工樂雜戶者用赤紙為籍其卷以鉛為軸升奄名在尺籍故寄意於此也凡餘錄十七巻續錄十二卷閏録九卷慎又自為刪薙名曰摘録刻於嘉靖丁未後其門人梁佐裒合諸錄為一編刪除重複定為二十八類名曰總録刻之上杭是編出而諸錄遂微然周亮工書影稱其訛字如落葉又守土者多印以充餽遺紙墨裝潢皆取給於民民以為困乃檄毀之今所行者皆未毀前所印也又萬厯中四川巡撫張士佩重刋慎集以諸録及談苑醍醐等書刪併為四十一卷附於集後今亦與總錄並行此本惟有餘録續錄摘錄而闕閏錄然有梁佐之總錄則閏錄亦在其中四本相輔而行以總錄補三錄之遺以三錄正總錄之誤仍然慎之完書也慎以博洽冠一時使其覃精研思網羅百代竭平生之力以成一書雖未必追蹤馬鄭亦未必遽在王應麟馬端臨下而取名太急稍成卷帙即付棗棃餖飣為編祇成雜學王世貞謂其工於證經而踈於解經詳於禆史而忽於正史詳於詩事而畧於詩㫖求之宇宙之外而失之耳目之內亦確論也又好偽撰古書以證成已説睥睨一世謂無足以發其覆而不知陳耀文正楊之作已隨其後雖有意求瑕詆諆太過亦得毋木腐蟲生有所以召之之道歟然漁獵既富根柢終深故疎舛雖多而精華亦復不少求之於古可以位置鄭樵羅泌之間在明三百年間固鐵中錚錚者矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　丹鉛餘錄原序
　　鄭𤣥博而不精賈逵精而不博博而精難矣哉以茲髙論古人有讀論惟取一篇披莊不過盈尺者病乎其不博也亦有誤解柤棃於禮經不識蟛蠏於爾雅者病乎其不精也語曰博學而詳説之易曰非天下之至精其孰能與於此博而精誠難矣哉自有書契以至今日何啻惠子之五車張華之十乗欲一一而通之固已鮮矣其間註釋之所未及改竄之所訛謬又一一能正之非博而精者不能故揚子雲有言一卷之書必立之師先輩謂校書如塵埃風葉隨掃隨有好古者所以丹鉛不去手也乃今知君子所以貴博且精者非以掩衆譁譽欲以翊道而正辭也太史氏揚子用修昔居館閣時凡六經三史諸子百家中有疑於辭悖於理者皆精察而明辨之居滇日暇尤以敷文析理自娛彚為一帙曰丹鉛餘録丹鉛㸃勘之具也小學事也何取於此哉走竊聞之禍天下之書者存乎誤斷天下之誤者存乎辨辨豈易哉考究未精穿鑿附會紀録之實語難明潤色之雅詞易惑貴耳賤目徒借聴於前人承誤踵訛竟吠聲於末學遂失古人立言之意兼貽後人尊聞之誤弊也甚矣先生以頴敏之資宏博之學固已搜抶無隠矣觀茲録也如辨四時改火為應五行東北陽西南隂為應卦氣皆卓然超詣不泥舊説辨易大貞小貞引漢書注貞不訓正辨詩𤣥鳥引毛萇注契不生於燕卵皆有禆經典不惑迂怪辨范蠡未嘗載西施去引墨子以証之宰我未嘗從亂引李斯獄辭証之皆有禆於史而不令賢者受厚誣於千載也其餘若老子之盜竽文選之趙李戰國䇿之千秋萬嵗夜唐詩之越甲鳴吾君古名儒如蘇轍顔延年姚宏劉會孟注釋意解所迷誤掛漏於此者先生一一考証而昭著之青衿錦帶之士白首之疑一旦犂然而豁亦一快也然皆引古書以証古人未嘗用意説決焉語曰多聞擇其善者而從之是其可傳者將不在茲乎先生纂述甚多選詩外編選詩拾遺已行於世在滇有滇程記滇載記六書博証轉注古音略諸書走皆得而觀之王充稱揚雄曰子雲河漢也識者不以古今易視誰謂今無子雲哉嘉靖庚寅冬十有一月吉賜進士奉直大夫南京戶部貟外郎碧泉張素書











　　丹鉛餘録原序
