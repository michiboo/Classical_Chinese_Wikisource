
嚴風吹霜海草凋，筋幹精堅胡馬驕。
漢家戰士三十萬，將軍兼領霍嫖姚。
流星白羽腰間插，劒花秋蓮光出匣。
天兵照雪下玉關，虜箭如沙射金甲。
雲龍風虎盡交回，太白入月敵可摧。
敵可摧，旄頭滅，履胡之腸涉胡血。
懸胡青天上，埋胡紫塞傍。
胡無人，漢道昌〈一本此下有「陛下之壽三千霜，但歌大風雲飛揚，安得猛士兮守四方。胡無人，漢道昌」五句〉。

