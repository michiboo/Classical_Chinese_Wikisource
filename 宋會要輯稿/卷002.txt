宋會要輯稿 帝系二
皇子諸王雜錄
【宋會要】
太祖開寶六年九月二十一日，詔曰：「周之宗盟，異姓為後，此先王所以睦九族而和萬邦也。晉王太宗舊名親賢莫二，位望俱崇。方資夾輔之勛，俾先三事之列。自今宜位宰相上。」 
八年七月二十日，納右武衛上將軍焦繼勛女為德芳婦，出合就第。 
九年十月二十八日，皇子山南西道節度使、同中書門下平章事德昭加兼侍中、京兆尹，封武功郡王。貴州防禦使德芳領山南西道節度使、興元尹、同中書門下平章事。德昭、德芳皆太祖之子，太宗不欲異其呼稱，遂降制與昭慶公主而下皆稱皇子、皇女。 
十一月五日，詔齊王廷美、武功郡王德昭朝會班宰相上。 
太宗太平興國七年七月十三日，皇子衛王、廣平郡王同日拜同中書門下平章事，詔衛王先赴中書視事，廣平郡王以次至。 
八年十一月三日，詔曰：「並建子弟以藩屏王室，申命輔相以羽翼公朝。藩邸之任雖崇，鈞臺之寄尤重。聿分內外，須正等威正：原作「王」，據本書儀制三之三改。。自今宰相序立宜在親王上。」宰相宋琪、李昉等頓首言：「漢法，丞相在諸侯王下，請如舊制。」帝曰：「宰相實總百揆，與群官禮絕。藩邸之設，止奉朝請。元佐等尚幼，欲其知謙損之道，卿無固辭。」琪等拜舞稱謝。 
雍熙二年九月九日，楚王宮火。帝以元佐素病心疾，意火必元佐也，攝置中書。遣御史按問，置巨校於前，元佐恐懼，對云：「數年已來，心神迷亂。因重陽被酒，夜持簾幕卷火闟炬，不令左右知覺，遂起此火。」案具，帝遣入內都知王仁睿謂曰：「汝富貴極矣，乃爾凶悖！國家典憲，我不敢私，父子之情，從此斷矣。」元佐無詞以對。陳王元傑等洎宰相、近臣號泣營救，帝涕泗謂曰：「朕讀書，見前代帝王子孫不率教訓者，尚為之扼腕憤孍，豈知我家自有此事！朕為宗社計，所不敢赦。」遂下制廢為庶人，送均州安置。宰相率群臣伏合拜表，乞留於京師。表三上，乃許之，命使者監護，不通外事。元佐，帝長子，初甚被愛，及長，漸驕恣。後病恍惚煩躁，或經時絕朝請。自是屢為殘忍，左右微過，必加手刃，仆隸過庭，輒彎弓射之。帝誨責甚厲，皆不悛。是歲夏秋，疾甚，帝以為憂。是月，以疾小愈，帝悅，故為肆赦。九日，帝宴諸王，而元佐以病新間，不預會。至暮罷，陳王等往謝之，元佐謂曰：「汝等與至尊宴射，吾不預焉，是為君父所棄也。」因發憤，夜閉媵妾於室，縱火。帝怒，遂廢之。楚府咨議趙齊、王遹、翊善戴元自以輔導無狀，表請罪，帝曰：「朕教之且不從，況汝等邪！」皆釋不問，止令解職。
昭成太子元僖
【宋會要】
許王初名德明，太平興國七年七月出合，授檢校太保、同中書門下平章事，封廣平郡王，改名元佑。八年十月，進封陳王。雍熙三年七月，改今名。十月，為開封尹、兼侍中。端拱元年四月，進封許王，加中書令。淳化三年十一月薨，贈皇太子，謚曰恭孝。仁宗即位，改謚曰昭成。〔雍熙〕三年七月甲午原有眉批：「此誤《紀事本末》，而又不全。」意即此下為《續資治通鑒長編紀事本末》(下稱《長編紀事本末》)之文。《永樂大典》蓋本作小字註，抄者誤抄為大字，今仍改為小字。，陳王元佑改名元僖，韓王元休改名元侃，冀王元雋改名元份。十月甲辰，以陳王元僖為開封尹兼侍中「尹」下原衍「令」字，據《續資治通鑒長編》(下稱《長編》)卷二七刪。。戶部郎中張去華為開封府判官，殿中侍御史陳載為推官，並召見，謂曰：「卿等朝之端士，故茲選用，其善佐吾子。」各賜錢百萬。及去華就遷左諫議大夫議：原脫，據《長編》卷二七補。，又令樞密使王顯傅旨，諭以輔成之意。四年八月，水部員外郎、諸王府侍講邢昺獻《分門禮選》二十卷。上采其奏，得《文王世子》之編，觀之甚悅，因問入內西頭供奉官衛紹欽曰：「昺為諸王講說，曾及此乎 」紹欽曰：「諸王常時訪昺經義，昺每至發明君臣父子之道，必重復陳之。」上益喜，賜昺器幣。端拱元年二月，陳王元僖進封許王；韓王允侃為荊南、湖南節度使，進封襄王；冀王元份為威武、建寧節度使，進封越王；益王元傑為劍南東西兩川節度使。上手詔戒元僖等曰：「朕周顯德中年十六時，江淮未賓，從昭武皇帝南征，屯於揚、泰等州。朕少習弓馬，每與賊交鋒，賊應弦而踣者甚眾。太祖駐兵六合，聞其事，拊髀大喜。年十八，從周世宗、太祖下瓦橋關、瀛、莫等州，亦在行陣。洎太祖即位，親討李筠、李重進，朕留守帝京，鎮撫都下，上下如一。其年蒙委兵權，歲余授開封尹。歷十六七年，民間稼穡、君子小人真偽無不更諳。即位以來十三年矣，朕持儉素，外絕畋遊之樂，內卻聲色之娛，真實之言，故無虛飾。汝等生於富貴，長自深宮，民庶艱難，人之善惡，必恐未曉，略說其本，豈盡余懷。夫帝子親王，先須克己勵精，聽卑納諫。每著一衣，則憫蠶婦；每餐一食，則念耕夫。至於聽斷之間，勿先恣其喜怒。朕每親臨庶政自「節度使進封襄王」至此句「朕」字一大段原脫，據《長編》卷二九補。，豈敢憚於焦勞；禮接臣，無非求於啟沃。汝等勿鄙人短，勿恃己長，乃可永守富貴，而保終吉。先賢有言曰：逆吾者是吾師，順吾者是吾賊。此不可以不察也。」庚戌，以皇弟第六子元墦為左衛上將軍，封徐國公；第七子元撚為右衛上將軍、涇國公。御史中丞嘗劾奏開封尹許王元僖尹：原脫，據《長編》卷二九補。，元僖不平，訴於上曰：「臣天子兒，以犯中丞，故被鞠，願賜寬宥。」上曰：「此朝廷儀制，孰敢違之 朕若有過，臣下尚加糾擿，汝為開封尹，可不奉法邪 」論罰如式如：原作「於」，據《長編》卷二九改。。淳化二年，上嘗謂近臣曰：「累有人言儲貳事，朕頗讀書，見前代治亂治：原作「泊」，據《長編》卷二九改。，豈不在心。但近世澆薄，若建立太子，則宮僚皆須稱臣。宮僚職次，與上臺等，人情之間，深所不安。蓋儲子沖幼儲：原作「諸」，據《長編》卷二九改。，未有成人之性性：原作「惟」，據《長編》卷二九改。，所命僚屬，悉擇良善之士。至於臺隸輩，朕亦自揀選，不令奸巧憸佞在其左右。讀書聽書聽：原作「課」，據《長編》卷二九改。，咸有課程。待其長成，自有裁製。何言事者未諒此心邪 」於是右正言、度支判官宋沆等五人伏闕上疏闕：原作「閣」，據《長編》卷二九改。，請立許王元僖為皇太子，詞意狂率。上怒甚，將加竄殛，以懲躁妄。而沆又宰相呂蒙正之妻族，蒙正所擢。蒙正首以援引親目匿、竊祿偷安罷相，責宋沆為宜州團練副使。三年十一月己亥，開封尹許王元僖早朝，方坐殿廬中，覺體中不佳，遂不入謁，徑歸府。車駕遽臨視，疾已亟，上呼之猶能應。少選薨，年二十七。上哭之慟，左右皆不敢仰視。追贈太子，謚曰恭孝。元僖性仁孝，姿貌雄毅，沈靜寡言，尹京五年，政事無失，上尤所鐘愛。及薨，追念不已，或悲泣，達旦不寐，作《思亡子》詩，以示近臣。未幾，人有言元僖為嬖妾張氏所惑，專恣，棰仆妾有至死者，而元僖不知。為張氏於都城西佛寺招魂葬其父母，僭差踰制。又言元禧因誤食他物得病，及其宮中私事。上怒，命縊殺張氏，捕元僖左右親吏系獄吏：原作「屬」，據《長編》卷三三改。，令皇城使王繼恩驗問，悉決杖停免。掘燒張(民)[氏]父母冢墓，親屬皆竄遠惡。丙辰，詔罷冊禮，但以一品鹵簿葬焉。及真宗即位，始詔中外稱太子之號。張唐英作《寇準傳》，見上。按準淳化三年已為樞密副使，元僖既死，太宗愛始裒。元僖無恙時，固未嘗(見)[建]東宮，不知唐英何所據，誣謗特甚，今不取。淫刑事蓋因楚王元佐，已見雍熙(二)[元]年九月。按「張唐英」以下至此乃是《長編》李燾原註。今以括號區分。開封府判官右諫大夫呂端、推官職方員外。郎陳載坐裨贊無狀，端左遷衛尉少卿，載殿中侍御史。許王府咨議工部郎中趙令圖、侍講庫部員外郎閻象並坐輔導無狀，免所居官，仍削(雨)[兩]任。上始追捕許王寮吏，將窮竟其事。左諫議大夫魏羽乘間言於上曰：「漢戾太子竊弄父兵，當時言者以其罪笞爾。今許王之過未甚於此也。」上嘉納之，由是被劾者皆獲輕典。
端拱元年二月二十三日，封皇子元墦徐國公，元撚涇國公，並食邑一千戶。舊制，國公邑三千戶，今止千，有司之誤也。自後皇子初封國公，猶循此制。 
淳化三年十一月二十七日，詔：「先以來月十七日故恭孝太子元僖行冊命之禮，今緣俯逼郊祀，其冊禮權停。」 
五年二月二十七日，翰林學士張洎上言：「準制，益王元傑改封吳王，行揚州、潤州大都督府長史者。臣謹按前史，皇子封王，以郡為國，置傅、相及內史、中尉等，佐王為理。自漢魏已降，所封之王如不之國，朝廷命卿大夫臨郡，即稱內史行郡事。東晉永和、泰元之際，有瑯琊王、會稽王、臨川王，故謝靈運、王羲之等為會稽、臨川內史，即其事也。唐有天下，以揚、益、潞、幽、荊五郡為大都督，非親王不授。其揚、益等郡或有親王遙領，朝廷命大臣臨郡者皆是。長史、副大使知節度(使)[事]，如段文昌鎮揚州，雲『淮南節度副大使、知節度事、管內營田觀察處置等使、檢校尚書左僕射、兼揚州大都督府長史』，李載義鎮幽州，雲『盧龍軍節度副大使、知節度事、管內觀察處置、押奚契丹兩藩經略等使、檢校司徒、平章事、兼幽州大都督府長史』，即其例也。今益王以揚、潤二郡建社為吳國王，居大都督之任，又已正領節度使，豈宜卻加『長史』之號 乃是吳國王自為上佐矣。若或朝廷且以長史拜授，其如銜內又無『副大使、知節度事』之目。儻或他日別命守將，俾臨本郡，即不知以何名目除授也 臣草制之夕，便欲上陳，慮報奏往回，有妨來早宣降。茲事體大，實乾邦國。況吳王未領恩命，尚可改。乞付中書、門下商議施行。」帝以制命已出，不欲追改。洎又再上表，引典故論列。中書、門下言：「端拱初，韓王改建襄王，領荊湖節度、江陵尹。冀王改封越王，領福建節度、大都督府長史。今益王改封吳王，茍如洎言，改充大都督。按《官品令》，大都督是二品，五府大尹、五府大都督長史是三品。若然，則吳王之品高於二王，昆弟之間，品秩未當。」詔俟他日改正之，洎奏遂寢。 
至道二年二月五日，帝謂宰臣曰：「徐國公元墦、涇國公元撚宜各除化外藩鎮。」宰臣等不諭。久之，帝曰：「朕意非他，若除化內州府，詔下之日即遣諸色公人申送書狀，慮成煩擾。」宰臣奏曰：「親賢不當除化外，但指揮本道不得差人上京可也。」帝允之，由是命元墦為洪州都督、鎮南軍節度使，元撚為鄂州都督、武昌軍節度使。 
七日，以越王元份為杭州大都督，兼領忠正軍節度使。帝以吳、越二王疏封開國，當領兼鎮，因覃慶命中書改正之，越王以杭州大督兼領壽春。由是二王盡得所封之地，削去長史之號。 
三年六月六日，詔故涪王廷美追復西京留守、檢校太師、兼中書令，夫人張氏追復楚國夫人，魏王德昭贈太傅，岐王德芳增太保，仍遣中使致祭。 
真宗咸平元年十月十七日，宰臣張齊賢、李沆表請序位於諸王下，詔以先朝定製，不許。 
二年十一月三日，詔自親王領大都督府、節鎮者，勿兼長史。 
五年十一月十八日，以皇子佑為左衛上將軍、信國公。時宰相言：故事，皇子出合當封王。帝不許，而有是命。 
十九日，楚王元佐為左羽林軍上將軍。唐德宗朝，六軍置統軍，秩從二品，左右羽林、龍武、神武是也。十六衛置上將軍，與統軍同，左右衛、驍衛、武衛、威衛、領軍、金吾、監門、千牛衛是也。今楚王當為統軍，而以上將軍命之；又王前為金吾衛上將軍，按儀制，金吾在統軍上將軍之上。今之改秩，蓋有司失於檢閱。 
大中祥符八年四月二十三日夜原稿原有「大中祥符」四字，又用墨點刪去，按此實大中祥符八年事，今仍補此四字，以與上文「咸平」相別。，榮王宮火，延燔殿庭。五月三日，制安靜武信等軍節度使、榮王元儼降授安靜軍節度使，封端王，宣制於崇政殿門之外。 
大中祥符元年十二月十五日，帝謂王旦等曰：「先帝每命宰臣、親王，降制則不禦崇德殿視朝，應有故事。其旨以命宰臣、親王，(視)[示]帝王不專耶示：原作「視」，據《長編》卷七○改。！」是日，以慶行，宰臣、親王、節度使皆有制加恩，故帝詢及於此。 
四年六月，寧王元墦等言：「昨奉聖恩，俱膺寵命。以從弟德存身亡，顯有服式，迎授之日，合陳音樂，有此未便。又緣諸鎮節度各授麻制，望頒朝旨，先令迎授。」從之。 
八年四月二十三日，榮王元儼降封端王，宣制於崇政殿門之外。時榮王宮火延燔殿庭故也。
十二月十七日，禮儀院言：「皇子壽春郡王告 ，望令中書進呈，別擇良日，合門使押引詣內東門進納，宮中給賜。」詔令合門使就內東門，依降麻官告例賜。 
二十四日，合門言：「儀制，宣賜親王告敕，合門使稱『有 』，再拜口宣訖，搢笏跪授。侯箱過侯箱過：疑有誤。，俛伏，興，再拜，搢笏舞蹈，三拜，退。將來宣賜壽春郡王告 ，稱『有 』，再拜口宣，應喏跪授後，擬只再拜，隨拜萬歲，退。」詔可。 
天禧二年二月四日，樞密院言：「楚王加恩，自來不遣使賜批詔，望依例進(內)[納]。壽春郡王加恩，合有迎授恩命。」詔罷迎授之禮，其告 如八年例，於內東門賜王。余如所請。」旌節令周懷政就元符觀內安置。 
治平四年神宗即位，未改元。三月十九日，皇弟東平郡王顥言：「蒙恩授兩鎮節度使，進封昌王，仍令所司擇日備禮冊命。竊以臨軒冊命之禮，國朝以來，雖元功德之臣未嘗敢有當之者，伏望收寢冊命。」從之。 
乾興元年二月二十日，詔曰：「涇王元儼，朕之叔父，而先朝親禮之甚厚，其令中書門下別定對接之儀，及諸皇親，亦議優加恩命。」禮儀院言：「後漢東平王蒼，光武子也。章帝即位，恩禮踰於前世，詔沛、濟南、東平、中山四王，贊拜皆勿名。又按，晉武陵王晞，元帝子，康帝即位，贊拜不名。今參詳涇王，慾望朝會及起居並依故事，賜贊拜不名。如皇帝見涇王於內中，即依先帝見大長公主之儀。諸皇親並準詔優與加恩。」 
仁宗明道二年九月十六日，諸王子孫各乞贈其父為皇太子，詔翰林學士馮元、端明殿學士宋綬詳定，而元等言：「周王元佑，陛下長兄，宜追冊為皇太子。太祖二王、太宗五王，追恤之典，理難均及，止可徙封加鎮兼官而已。」從之。十月二十三日，追贈周王元佑為皇太子，詔翰林學士馮元等考詳舊典。元等言：「王舊無宮府，其告策請藏宗正寺屬籍堂，而遣使焚黃於永安縣墳次。」從之。 
寶元二年十月九日，端明殿學士、翰林侍讀學士、宗正寺修玉牒官李淑言：「悼獻太子名上一字犯聖祖諱，請止書曰佑。」從之。 
康定元年五月十二日，樞密院言：「皇子八月十五日生，請依郡王使相例，賜襲衣、彩帛百匹、金器百兩、馬二疋、金鍍銀鞍勒一副。」從之。 
七月二十五日，命端明殿學士李淑修撰壽國公府表章文字。 
慶曆元年五月十七日，詔以皇故長子始生而不育，將葬，賜名昉，贈太傅，追封褒王，謚曰懷靖。 
八月八日，詔以皇第三子生，遣官奏告宗廟。 
三年五月二十日，復給荊王元儼所上公使錢。元儼領荊、揚二鎮，歲凡給緡錢二萬五千。是時西鄙用兵，宗室自刺史以上各進納本州島公使錢之半以助邊費，帝以元儼叔父之尊，不欲裁損，至是復全給之。 
嘉佑三年二月二十九日，詔太常禮院議立周王佑之後。禮官言：王薨在下殤之年，未有為父之道，於禮不當立後。從之。 
英宗治平元年六月二十三日，詔賜皇子顥公使錢二千貫，頵一千五百貫。 
二年五月十七日，權御史中丞賈黯請自今皇子及宗室卑屬除檢校三師官者，隨其遷序，改授三公。詔兩制詳議。翰林學士王珪等言：「按《官儀》，自魏以來，以太師、太傅、太保是為三師。太尉、司徒、司空是為三公。國朝因之。《六典》曰：三師，訓導之官也。蓋天子所師法。今皇子以師傅名官，於義弗安，蓋前世因循，失於釐正。傳不雲乎：『必也正名乎！』臣以謂，自今皇子及宗室卑者除官，並不可帶師傅之名，隨其遷序，改授三公之官。看詳黯言，委得允當。」詔俟加恩改正。 
神宗熙寧四年九月十五日，中書門下言：「淳化五年翰林學士張洎奏對：吳王元傑帶揚州大都督長史，長史是王府佐官，不稱名秩。尋詔他日親王有恩命，落府長史。其後有司失於推行，親王猶帶府長史，今請罷去。」從之。 
八年四月二十六日，岐王顥、嘉王頵言：「蒙遣中使賜臣等方團玉帶各一，及準合門著為朝儀。臣等欲寶藏於家，不敢服用。」帝不許。又乞佩金魚以別嫌，詔以玉魚賜之。親王賜玉帶佩魚自此始。 
元豐二年七月二十七日，詔岐王顥、嘉王頵並歲賜見錢八千貫，更不以一半折絹。 
六年五月十五日，詔：「雍王顥、荊王頵乞建外第，十餘年中，章數十上。入侍寶慈宮非便，數諭止之，而確然堅請不已，皇太后近亦屢以為言。宜依所乞，令學士院降詔宣諭，仍令有司度地以聞。」尚書工部言：請以城北馬軍教場建第。從之。 
閏六月二十二日，詔皇子、新授檢校太尉、 
山南東道節度使、儀國公佖請給公使並依延安郡王初除官例二千吏支給此句疑有脫誤。。其牌印亦令改鑄。仍為永例。 
哲宗元佑元年三月五日，詔：「見修建揚王顥、荊王頵外第，兩位各賜銀器並陳設動用等，令所屬製造。」 
二十二日，三省言：「揚王顥、荊王頵奏乞遷外第，未蒙詔可。今雖名居外，而威顏咫尺，時奉朝謁，固與密邇宮禁無異。伏望早賜矜允。」從之，仍令學士院降詔。先是元豐中，二王屢奏乞居外第，雖已降詔許之，而未果遷出，至是懇請，故有是命。 
二十四日，詔二王外第以親賢宅為名。 
二十八日，詔二王就第日，宗室正任以上自府門送至第，仍令親王伴食，入內內侍省差官管乾。 
四月十二日，詔二王各賜銀、絹、緡錢各五千，歲各增公使緡錢五千，仍給見錢。本府官吏賜與有差。 
五月六日，詔荊王頵妻嘉國夫人王氏進封潭國夫人。 
十四日，詔揚王顥男二人、荊王頵男七人並遷一官，以駕幸親賢宅，特推恩也。 
二年六月六日，詔揚王顥妻崇國夫人馮氏先送瑤華宮入道崇：原脫，據後紹聖二年十一月十一日條補。，宜特賜法名守沖，仍賜紫衣，號希真凝寂大師。先是元豐二年，以與王不協，送瑤華宮，至是始有是命。 
三年三月四日，揚王顥奏：「有女數人，婚嫁及期，私用不足，望特於左藏庫借交料錢三萬貫，月以料錢四貫除折還納。」從之。 
七年十一月二十二日，詔徐王顥增賜公使錢三千緡。先是三省言：「南郊禮畢，徐王加恩，當賜劍履上殿，緣虛文已刪去，請易以歲增公使緡錢。」太皇太后曰：「嘗有例耶 」呂大防等對曰：「仁宗時荊王元儼增至五萬貫，徐王昨亦增賜，今纔萬三千緡。」乃詔增之。 
八年二月八日，詔皇弟大寧郡王以下出就外學，宜令於親王舊第置學舍，及差官二員充諸王說書，就差逐位內侍四員充管乾官。前此太皇太后宣諭三省曰：「大寧郡王以下漸長，可令就學。」故有是詔。 
三月二十三日，詔皇(第)[弟]、諸郡王、國公出就外學，各賜九經及孟、荀、揚子書一部，令國子監印給。 
八月十八日，詔徐王顥許乘檐子至下馬處，以顥疾故也。 
紹聖二年十月十三日，詔曰：「朕嗣有令緒，獲承至尊，惟先帝休德施及後世博矣。共賴燕謀之錫，實蕃同氣之親。頃在妙齡，已就外學。屬柄臣之僉議，援今昔以有言，以謂年逮奉朝，禮當出合，庶明班爵之義，以固盤石之宗。朕稽協祖宗之猷，深懷手足之愛。因之廣孝，曷喻至情。以義稱恩，姑循故事。大寧郡王佖、遂寧郡王佶宜依所請。仍令有司疾速修完東宮位次，候來春出合。」時宰臣章惇等言：「皇弟大寧郡王等出就外學，於今三年，年及奉朝，而爵號未稱，禮秩未備。宜及此時進爵增秩，啟真王封，及大建邸第，開府置屬。出班外廷，入侍長樂，以衍茂天支，增重王室。」故有是詔。 
十一月十一日，詔瑤華宮希真凝寂太師馮守沖復封崇國夫人。初，三省奏冀王乞罷冊禮，帝因宣諭：「王之夫人馮氏，在先帝時以其不和，止令異居爾。至元佑已及九年，乃更施行。聞所居甚敝，資用不足，可復其國封，給賜如故，仍葺其所居。」 
三年正月十七日，諸王位說書傅楫言：「將來諸郡王聽讀日，乞依舊互講《論語》、《孝經》、《孟子》，如唐詩對句之類一切罷去。」從之。 
二月二十二日，將作監上修蓋皇弟大寧郡王、遂寧郡王等五位外第地圖。詔皇弟五位依親賢宅故魏王位，從東先次修蓋。 
九月二十八日，楚王顥言：「臣妻馮氏已蒙恩還復封邑，慾望許令歸臣本家。」未報。會王薨，其子孝騫復以為請，從之。 
四年二月一日，詔故燕王崇國夫人請給依舊全支。以昨在瑤華宮減半支給，故有是詔。 
十七日，三省奏楚王顥遣表，詔(將)[特]除其子渭州防禦使孝騫為崇信軍節度觀察留後。又奏孝騫與狄諮女為親，詔特封齊安郡君。 
十八日，詔申王佖、端王佶每年特賜公使錢各六千五百貫，內一半見錢，一半折絹。 
元符元年二月十三日，詔：咸寧郡王俁、普寧郡王似於三日內選日出合，權就東宮。所有佖等見住位，以令有司依先定圖，計會謄那，擗截施行。」以三省言，皇弟大寧郡王佖、遂寧郡王佶並許建第開府，今修外第兩位，旦夕畢，咸寧郡王已下次當出合，故有是詔。 
三月三日，皇弟申王佖、端王佶奏：「臣等自忝竊恩榮，開國建府，托局內城，附居宮禁，一日必葺，三年於茲，以理則早合丐遷，論情則難於遽請。蓋陛下隆屬籍之愛，厚天倫之親，結戀既深，懇陳莫遂。而又營修第等，多閱歲時，比及告功，尚需督治。願陛下察其至誠，先於暇日申敕有司，為臣等揀時歷吉，早許就居，則臣等被陛下友愛之賜，曷有窮已。」從之，仍令學士院降詔。先是兩上章懇請，再降詔不允，至是始得請。 
六日，中書省言：「皇弟普寧郡王〔出〕合，管乾所奏：普寧郡王出合，欲依大寧郡王等例，日於前後殿退「日」前疑脫「是」字。，入內奏萬福，未時奏安置等。」從之。 
八日，詔：「五王外第以懿親宅為名。候申王佖、端王佶入日，宗室正任以上自府門送至第，仍就賜御筵，入內內侍省取旨差內臣二員管乾。」其後莘王俁、簡王似、永寧郡王戚出居外第，並用此例。 
十六日，詔申王佖、端王佶歲賜實給公使見錢八千緡；及遷外第，特各賜銀絹五千匹兩、錢五千緡；府官吏賜有差。其後莘王俁、簡王似、永寧郡王戚出居外第，並用此例。 
二十日，皇弟申王佖、端王佶遷居外第。 
二十一日，車駕幸申王府，翌日幸端王府。 
二年二月六日，莘王俁再上表乞居外第，從之。 
三月十七日，皇弟永寧郡王戚再上表乞出合，從之。 
十月二十二日，詔睦王戚已出合，依申王例添歲賜公使錢。 
三年二月二十五日，皇弟蔡王似三上劄子乞居外第，從之。 
八月二十一日，詔蔡王似九月三日遷外第，是日令宗室正任以上往送，親王伴食，及差內臣二員主治。其餘外第事並如陳王佖等例。 
徽宗建中靖國元年七月四日，皇弟蔡王似以小史坐指斥系獄，上表待罪，未敢朝參。詔令赴朝參如(政)[故]。 
八月三日，皇弟定王戚兩上表乞遷外第，從之。 
崇寧元年十一月十六日，上宣諭輔臣曰：「昨日內中見蔡王來，言語容止頗甚詳熟，痛引前咎，及再三稱謝欽成升祔，恩禮隆厚。亦漸向學，殊可喜也。已勒令勤讀。」蔡京進曰：「自古帝王於兄弟一有嫌疑，至終身不能解。陛下以天地之度，篤兄弟之義，今日宣諭，喜見顏色，坦然無疑，過古帝王遠甚。」僉曰：「陛下至德友愛如此，當書聖諭，以為萬世之法。」 
二年二月十四日，詔懿親宅改名棣華宅。 
三年二月，臣僚上言：「伏聞皇弟蔡王數違義訓，陛下天造曲成，置而不問者已踰數四。前日蔡王與本位使臣等穿邸第後墻，不冠帶，私出宮門，步歷廛市，與宗室相見飲食，買宗女為妾。陛下篤於友愛，不忍致法於王，已詔有司，更不根治。仁不傷恩，於是盡矣。其出入有從行之卒，垣墻有擅穿之吏，飲食有請召相見之人，邸第有提按監臨之官，罪不可赦。伏望聖慈，除蔡王已得旨更不根治外，本宮官吏並乞付有司推究。」詔依奏送開封府，(乃)[仍]依前降指揮根勘。 
三月二十四日，詔：「陳王佖昨授守太師，其歲給公使未曾增定，可除見給公使外，特添見錢三千貫。」 

大觀元年十一月二十八日，內出手詔曰：「朕荷天眷佑，景命有僕，承家之慶，是生多男。年近幼學，未親師友，因嚴以教，宜及其時。京兆郡王桓、高密郡王楷可於來年春擇日出就外學。其輔導講讀之官，宜以端亮鯁直、有文學政事人充選，具稱朕意。」又詔：「祥符故事，記室、翊善見諸王皆下拜，真宗皇帝特以張士遜為王友，命王答拜，以示賓禮。今講讀輔翼之官，職在訓導，亦王之友傅也，可如王友例令答拜。」 
政和元年二月二日，詔依太史局選定三月二十七日，令定王桓、嘉王楷出就資善堂聽讀。 
三月二十八日，詔宰臣、執(正)[政]官許就資善堂見定王桓、嘉王楷，令管乾所定儀申尚書省。至日，定王、嘉王至堂之中門外迎揖，升堂就坐，二王西向，宰臣、執政官東向。宰執退，二王揖送於堂之大門內。 
二年九月二十九日，詔皇子到堂聽讀，特許講筵官時暫到堂參見。時侍讀鄭居中講筵奏事，當面被旨也。 
三年八月十日，詔令榷貨務支錢一萬貫，應副修蓋越王戚府第。以戚自奏所居府第損漏故也。 
四年二月十二日，內出手詔曰：「冠者禮之始，所以加有成，諭其志也，故聖王重焉。朕顧諟天之明命，用懌於先王，罔敢怠遑。永為萬事之統莫大於禮制以善俗為：疑當作「惟」。禮制：疑當作「制禮」。。冠之廢久矣！眷予元子，孝友肅恭，出就外傅，既克邁於成德，以嫡以年，咸加厥服，式協禮經。是用求日之吉，正纚於朝。豈惟敷時內治，假我有家，作民孚先，實惟萬邦之慶，顧不偉歟！格爾有眾，其祗予猷告惟休。皇長子桓以二月二十七日於文德殿行冠禮。」先是御製冠禮，降議禮局載《五禮新儀》之首，至是舉而行之，千載墜典，煥然一新。 
四年十二月十三日，中書省言：太史局選定皇長子出合宜用來年二月七日受冊。從之。 
十四日，詔：「皇長子已擇來年二月初出合，中旬授冊。次子嘉王楷可於三月初行冠禮。其冠禮儀，令有司詳定以聞。」嘉王冠儀陳設如皇長子，唯席於房外戶西，樽東南，甒玄酒。其詳見《政和五禮新儀》。 
五年二月十三日，詔親王免赴東宮廷賀。 
十八日，定王桓言：「臣已依詔旨於二月七日出合過府訖。臣昨就資善堂聽讀，尋常須候邇英經筵已開，方取旨定日。恭惟聖學高妙，群臣莫及，躬禦經筵，但欲遵承祖宗故事，非待儒臣講說，修輔睿明。如臣之愚，正當力學，不可曠日，豈應擬視經筵。兼臣問安視膳之外，還過府第，綽有餘暇。況不同往日深在禁嚴，出入不敢自便。今欲乞聖慈許令每日不拘早晚，但稍有間隙，即請學官赴廳講讀。所貴為學日益，有以副聖慈眷撫之意。」從之。 
二十三日，詔皇子建安郡王樞、文安郡王杞今春出資善堂講讀，其管乾官比附定、嘉王聽讀例施行。 
三月八日，皇帝御文德殿觀視皇子楷冠禮。 
六年正月十一日，手詔：「朕席祖宗之休，承天眷命，既安斯寢，是生多男，篤慶本支，以綿繼序。皇第三子嘉王楷令德孝恭，率履不越，溫凊定省，誌養無違。嘉其有成，亦既就傅。今年踰誌學，禮當異宮。眷茲天性之慈，祗若國章之舊，可於仲春擇日出合。」 
二月二十二日，詔皇子嘉王可於今年四月內擇日趨朝。 
四月十八日，詔提點御前生活所翻修燕王俁府第。以俁自陳所居府第損漏故也。 
五月二十四日，內出手詔：「比閱國史，見故益王頵與神考情義甚篤，在元豐末，忠言正論，力排異意，功在社稷。今其子孫與追奉之禮，未曾褒顯，非所以勸。可檢會故實，取旨褒錄。」乃加孝參檢校少保，孝穎德慶軍節度使。 
十一月十九日，詔嘉王楷差提舉皇城司整肅隨駕禁衛所，兼提舉內東門、崇政殿等門。 
七年四月十二日，詔：「皇子安康郡王栩出就資善堂聽讀，可特依此推恩。本合祗應使臣、管勾所手分各轉一官，白身人補副尉，祗應人各轉一資，並依舊祗應。」 
五月十九日，內出手詔：燕王俁第三子與依長子有章例，賜名、授官、支破請給等。 
八年三月十一日，詔：十六日，嘉王楷令赴集英殿試，仍給食，就東(廓)[廊]排設幕次什物。 
二十五日，詔嘉王楷依貢士唱名，賜 謝恩。 
二十七日，集英殿唱名，詔嘉王楷有司考在第一，不欲令魁多士，以第二人為榜首。是日，詔嘉王楷已賜第一人上舍及第，許謁謝先聖，與《題名記》並《同年小錄》，所有期集並免。尋詔謝先聖亦免赴。 
二十八日，詔嘉王府學官陸藻、葛次仲、張勸勸學有勞，各與遷秩，內張勸仍賜緋章服。 
五月九日，詔《同年小錄》止用第一人皇字德遠此句疑有脫誤。。 
八月二十日，嘉王楷言：「近兩具劄子，乞就蕃衍外第居止，薦蒙降詔不允，即令居處春坊之側，仍近禁庭，出入呵止，甚不遑安。況創修外邸已見就緒，伏望早付有司擇日施行。」詔從之，仍依太史局選定閏九月十九日出居外第。 
九月二十二日，中書省言：「皇子嘉王閏九月十九日遷就外第。檢會莘王遷入外第日，宗室正任以上自府門送至外第，仍就賜御筵，及賜銀、絹、錢五千匹兩貫，本府官吏等第支賜；仍差官管乾，支散並依舊制。」此下疑脫「從之」二字。 
十二月十四日，詔：「朕荷天休命，慶多男子。建安郡王樞、文安郡王杞出就外傅，亦既踰年。聞禮通《詩》，年逮誌學。可依故事出合，檢會前後條例施行。」 
十九日，中書省言：「燕王俁奏：契勘本府內知客、宣政大夫、康州防禦使李詢仁，自差到管勾職事，備見勤謹，慾望聖慈候本人任滿日，特令再任。」從之。 
宣和元年三月二十三日，駕幸蕃衍宅景王位。 
五月二日，皇子鄆王楷奏：「臣自蒙恩就府第以來，庶事畢備，惟是未有監書可廣聞見。慾望特降睿旨，國子監印造頒賜。」從之。 
十一月二十六日，詔皇子徐國公棣可來春擇日出就外傅。 
四年三月二十七日，皇子肅王樞奏：除授合得恩例七人，今有都監入內武功大夫、康州防禦使楊端，入內武功大夫、貴州刺史王褒等乞改轉一官。詔楊端轉一官，依條回授；王褒轉行遙郡一官。 
五月六日，詔：「皇子祁王模已經裹頭出合，本合官吏、諸色祗應人並依昨文安郡王裹頭例各與轉一官。」 
七月三日，詔鄆王楷差將來冬祀大禮都大提舉禁衛行宮使。 
六年正月二十八日，將作少監孟忠厚言：「修蓋蕃衍北宅第二位，所用材植物料萬數浩瀚。慾望將本監年計並抽稅到材木竹箔物料顏色，外路應副起到數目並擬入本位，不許官司欄截取撥，抽分和買。及諸路不得改易兌借；若已團綱起發，不得中路改撥應副他處。所有在京抽稅竹木箔等，亦乞據所得之數悉歸本位，權行住罷應副諸官司取撥支遣。候本位畢，十一月依舊。」從之。 
七年七月二十五日，工部尚書兼蕃衍宅翊善張勸等奏：「契勘皇子沂王已選日出就外第，所有合用箋表等文字，緣未奉指揮，未敢供納。」詔令供納，今後依此。 
十二月二十一日，詔蕃衍北宅罷修，已修者逐局拘收，未修者近已遷移民舍，依舊給還。將來皇子出合日，可於十位內居止，不須創建府第。平陽郡王可以與祁王同居，南康郡王可以與康王同居，鄆國公可以與景王同居，韓國公可以與濟王同居，建安郡王可以於已廢擷景西園嘉國公同居。餘三人尚繈褓，第八位便可以三人同居，溫國公可以與沂王同居。 
欽宗靖康元年二月七日，以秘書省著作佐郎沈晦假給事中，從皇弟肅王樞使斡離不軍。 
紹興三十二年孝宗已即位，未改元。九月一日，詔皇子貴州團練使愷可特授雄武軍節度使、開府儀同三司，進封慶王，食邑一千戶，食實封四百戶。令所司擇日備禮冊命。 
同日，合門言：「皇子依《儀制》，親王赴垂拱殿並後殿起居，於大殿後入。一、遇合班處，景靈宮行香立班，合押宗室。一、遇常朝日參，並後殿起居，輪差合門提點、同提點兼祗應報引入殿，知合門官引至起居〔處〕。及遇轉官朝謝，殿內知合門官引揖。一、麗正及和寧門外待漏，垂拱殿門(外)內及殿門外(侍)[待]班，景靈宮行香，門外待漏，殿門外待班，其合子並合在西壁，與宰臣合子相對。或無設置去處，即權於宰臣合子之次釘設。」詔(衣)[依]。 
孝宗乾道二年十月十四日，詔：皇第四子早薨，可追賜名恪，封邵王，謚悼肅。十七日，詔恪特賜淮康軍節度使、開府儀同三司。 
七年二月八日，詔皇子、雄武軍節度使、開府儀同三司、慶王、食邑四千戶，食實封一千六百戶愷，可依前皇子、開府儀同三司、特授雄武保寧軍節度使、判寧國軍府事、提舉學事、兼管內勸農營田使，進封魏王進：原作「追」，據《宋史》卷三四《孝宗紀》改。，加食邑一千戶、食實封四百戶。令所司擇日備禮冊命。 
二十四日此上原有眉批云：「此條移後」。按：當乙至本月二十三日後。，中書門下省言：「魏王判寧國軍府，置長史、司馬各一人，記室參軍事二人。」詔並以二年為任，任滿與升擢差遣。 
十五日，詔：皇子魏王愷出鎮寧國府，妻華國夫人韋氏、男皇孫攄見今歷內諸般請給等與隨帶前去，接續幫勘。韋氏，隆興二年郊恩，以信國夫人封華國夫人。 
十八日，詔內東門司：皇子魏王愷生日、節序物色等，並令依舊取賜。 
二十一日，詔皇子魏王愷妻韋氏封韓魏國夫人。是日，上御選德殿，宰執進呈，上曰：「舊無此例，今以封可乎 」宰臣虞允文奏曰：「陛下因建儲之慶，特示恩章，進兩國亦無不可。」上曰：「亦須與封大國。」允文奏曰：「大國著於令者二十有八，陛下財擇。」遂有是詔。 
二十三日，詔：皇子魏王出鎮，今左藏南下庫祗備金三千兩三千：原作「三十」，據《宋史》卷二四六《魏王愷傳》改。、銀一萬兩，令承受取賜。 
二十五日，詔：魏王愷出鎮，可依元佑五年文彥博例宴餞，仍依賜宰執已下喜雪體例排辦。 
三月四日，宰執侍從宴餞魏王於玉津園。 
二十八日，詔：今年四月二十四日，皇子魏王生日，特差內侍陸彥取賜牲餼。 
四月二十二日，宰執進呈皇子魏王賜夏藥，宰臣虞允文奏曰：「前二府用百兩銀合一具，親王莫易以金否 」上曰：「金合亦好。」參知政事梁克家奏曰：「舊來前二府以下夏、臘藥率遣中使宣賜，後以其起動州郡，令進奏院遞賜而已。」上曰：「聞中使所至州郡，不無煩費。」允文奏曰：「此為害甚久。紹興之末，諸路安撫、制置使及諸軍主兵官始從遞給賜。自乾道初載，雖前二府亦皆罷遣。今親王領藩，恐須遣中使以示陛下恩意。」上曰：「甚好。」 
二十三日，皇子、判寧國府魏王愷奏：「將來天申節，臣合前期赴闕進香上壽。」詔依。 
五月三日，詔入內內侍省：魏王到闕，差使臣謝安道傳宣撫問，賜金合茶藥。 
十一月八日，客省言：「依格，簽賜宰臣、親王以下正旦、寒食、冬至節料，在法止有宰臣執政官奉使出外取旨。」今皇子魏王愷判寧國府「今」上疑脫「詔」字。，仍令本府將合賜物色依數排辦就賜。今後準此。 
八年十月十八日，詔：會慶節，皇子親王愷令內中上壽，紫宸殿赴坐。 
【宋會要】
淳熙元年五月三日，詔：「皇子魏王府見〔差〕破親事、黃阜院子、輦官、儀鸞翰林司廚子、教駿、兵級諸色人，已降指揮祗應，及七年與轉一資；已經轉資、見接續祗應人每及七年可特與轉行一資。今後準此。」 
十二月五日，詔：「皇子魏王出鎮寧國府已及四年，今改鎮明州。其記室參軍、承受乾辦官各與減三年磨勘；醫官、指使、宅案司承受官下主管文字、書表司抱笏直省官、節堂使臣各與減二年磨勘；親事官、輦官、兵級、院子、儀鸞司翰林司廚子、教駿、梢工犒賜有差。」 
二年十一月九日，詔親王府記室依舊同在京職事官體例施行。從魏王府記室參軍耿秉請也。
七年二月十日，宰執進呈皇子魏王遺表，上抆淚曰：「朕向來躐次建儲者，正見此子福氣頗薄耳，然亦不料如此之夭也。」趙雄等奏：「昔建儲之初，天下猶未能盡識聖意，及今方曉然。所謂知子莫若父，知臣莫若君。」上曰：「朕以宗廟社稷之重，斷然行之。」趙雄等奏：「陛下愛子之心初無(原)[厚]薄，特以聖見高遠，為宗廟社稷計，斷然行之而不疑。然而茲事甚難，雖以唐太宗之明，猶且疑惑不決。此天下所以咸仰陛下之明，又服陛下之斷也。」於是詔：「長史蘇諤、司馬陳蒼舒、記室元伯源、梁汝永並特與各轉一官。本府一行官屬、使臣、諸色祗應人、兵(給)[級]等各先次特與轉一官資，並與存留在府接續祗應，其請給按月接續幫勘支破，理任、酬賞並依見行指揮，候至服闋日別行取旨。結局日，記室二員仍與升擢見闕差遣；同乾辦二員與添差厘務路分都監，請給等依正官例。餘人願赴部者與添差厘務合入差遣一次。諸色人兵等願養老者聽，特與帶行舊請，在外居止。候歸葬日，官屬、使臣、諸色人兵等各借請給三月。」並從遺表之請也。 
四月八日，詔戶部：「自今年四月為始，每月支供錢一千貫文、白粳米四十石、次色米一百石，赴故皇子魏王府，充本府位中並支散等用，候服闋日別降指揮。」詔令省倉每月供納白粳米四十石、次色米一百石，從吉日減次色米五十石。 
十二年五月四日，詔：恩平郡王府見差破親事官等已降指揮，祗應及十年各轉一資，見接續祗應人每及再十年可特與轉行一資。今後準此。 
五月九日，詔：莊文太子府、魏惠憲王府官吏、諸色人，除已轉官資外，自今並依乾道三年十二月七日指揮，年勞更不推恩。 
五月二十五日，詔：「魏惠憲王府觀察與教授接見禮數：初接見，觀察冠帶，教授穿秉，對拜。兩拜就坐，點茶訖，上講。候講畢，復坐，點湯，揖退。各年節？
九月七日，詔：入內內侍省東頭供事官梁襄特差乾辦皇孫平陽郡王府都監，比附諸王府都監作上等，三年替。 
十六年六月二十四日，魏惠憲王府小學言：「皇侄國公已行冠禮，進封，所有讀授《周易》近已終篇，合接續改讀經書。乞自今後免申尚書省敷奏，止移牒本府依次序接續改讀。如講徹一經，亦乞準此。魏惠憲王府小學教授欲止作魏王府教授系銜。」從之。
帝系 宋會要輯稿 帝系二 皇 孫 皇孫諶 
皇孫此題原作眉批，以下各條只以「皇孫x」作標目。今移作標題保留，刪去「皇孫x」作小標目。

皇孫諶
【宋會要】
本朝皇太子生子為嫡皇孫，封秩比皇子。 
大寧郡王諶，欽宗皇帝長子。政和七年十月生。八年正月賜名，授檢校少保、常德軍節度使，封崇國公。後辭節度使、國公，改授防禦使。靖康元年正月，自高州防禦使除少保，改昭慶軍節度使，進封大寧郡王。三月，加檢校少傅，改寧國軍。徽宗政和八年三月二十七日，提舉太子左右春坊言：「皇孫近已除授官封，所有諸般請給人從，乞申明降下。」詔並依見除官差破。閏九月二十一日，中書省言：「準提舉左右太子春坊申：今來十月二日，皇孫諶生日，緣未有支賜令格正文。」詔依宗室節度使令格施行。
帝系 宋會要輯稿 帝系二 皇 孫 皇孫惇 
皇孫惇
【中興會要】
高宗紹興十六年七月二十二日，吏部言：「普安郡王二子令取索補官條法取旨。大宗正司具到宗室賜名授官令格體例：緦麻以上親右內率府副率，袒免親保義郎。昨紹興五年內右千牛衛將軍安郡男賜名授官，賜名居端，補右內率府副率。」詔可賜名愉、愷，並補右內率府副率。 
二十年二月十六日二十年：原作「二十二年」，據《宋史》卷三六《光宗紀》改。，詔普安郡王第三男賜名惇，依長男、次男例補官。 
二十一年六月二十一日，詔普安郡王長男愉可改賜名 。 
二十八年正月二十二日，詔普安郡王長子右內率府副率 可特轉右監門衛大將軍、榮州刺史，請給等並依行在赴朝南班宗室例支破。 
三十年正月二十八日，詔普安郡王次子愷可特授右監門衛大將軍，請給等並依行在赴朝南班宗室例支破。 
四月一日，詔皇子建王長子 可特轉蘄州防禦使，次男愷可特轉貴州(圍)[團]練使，惇可特轉榮州刺史，告內並帶「皇孫」字。
帝系 宋會要輯稿 帝系二 皇 孫 皇孫(挻)[挺]\擴\攄\柄 
皇孫(挻)[挺]\擴\攄\柄
【乾道會要】
孝宗乾道元年六月四日，禮部太常寺言：「皇嫡孫降誕，今依典禮，合遣官擇日奏告天地、宗廟、社稷、諸陵、攢宮。」詔依。 
二十七日，左通議大夫、參知政事、兼權知樞密院事、兼充德壽宮使、兼權提舉編修玉牒、兼修國史錢端禮率文武百僚上表言：「恭遇六月一日皇嫡孫降誕，道昌 生，既躋仁壽之域；慶流奕世，遂收冢嫡之祥。廟社光輝，華夷鼓舞。恭惟皇帝陛下仁濟萬類，澤被四遐。坯冶一陶，德之所施者博；本支百世，邦其永孚於休。遂開盤石之宗，來應維熊之吉。臣等猥叨毗倚，獲與榮懷。歌《天保》之章，欲仰伸於歸報；賦《螽斯》之什，願益詠於眾多。」又奏：「帝道夙隆，垂休祥於聖祚；皇枝有衍，貽燕翼於孫謀。歡益兩宮，慶均九服。臣等恭惟光堯壽聖太上皇帝陛下，妙三皇之道，行五帝之仁。寶歷瑤圖，雖同脫履之視；金枝玉葉，自開綿瓞之祥。爰卜有周之世年，大錫文王之孫子。臣等叨居近弼，共展慶儀。喜動天顏，未數含飴之樂；勢隆國體，更觀盤石之封。」 
二年六月九日，詔皇太子 男皇嫡孫可賜名挻，除福州觀察使，封榮國公；皇子恭王惇男皇孫可賜名(挻)[挺]，除千牛衛大將軍此條原作：「二年六月九日，詔皇太子 男皇嫡孫可賜名挺，除千牛衛大將軍。五年十皇子恭王惇男皇孫可賜名挻，除福州觀察使，封榮國公。」據《宋會要輯稿補編》(下稱『本書補編』)頁一九、《宋史》卷三三《孝宗紀》改。。 
五年十一月十三日「五年」二字原誤闌入上文，據本書補編頁一九、《宋史》卷三四《孝宗紀》改正。，詔皇子恭王惇次男皇孫可賜名擴，除右千牛衛大將軍。 
六年十月三日，詔皇子慶王愷男皇孫可賜名攄，除左千牛衛大將軍。 
七年二月十五日，詔皇子魏王愷出鎮寧國府，男皇孫攄見今歷內諸般請給等與隨帶前去，接續幫勘。又：淳熙九年五月四日，詔皇孫 補右千牛衛大將軍。 
十年正月十一日，皇太子宮左右春坊言：「皇孫英國公趁赴垂拱殿、後殿起居，其(侍)[待]班合子及立班從駕行馬上下馬處，乞下合門條具申請。仍差破抱笏祗應三名，書表、客司各一名，請給等乞用宗室觀察使下見行禮例。其親事官及白直兵士乞下皇城司、步軍司依格差撥。」詔：「待班處就宗室正任合子，遇忌辰權免行香。余依。」既而合門條具：「宗室序位同者，以尊卑為次。若封爵系嗣王、郡王、國公、郡公者，序位在本官之上，少前立。其起居立班、行馬合在宗室觀察使、郡王之次。」從之。 
三月十一日，詔：皇孫英國公合書表司抱笏祗應人等請給，依已降指揮支給外，每人特月支添給錢一十貫。以其踏逐指名差取，各系入內分番宿直祗應人取也。 
十一年七月十九日，詔：皇孫英國公合差破親事官、步軍司宣 等，依使臣等例，每及八年與轉一資，仍自今降指揮下日為始。 
八月七日，詔：皇孫英國公擴將來納婦，應合行事件可劄下承受官取旨施行。次年三月四日始命劉慶祖。 
十二年四月三日，皇太子宮左右春坊言：「皇孫平陽郡王近除安慶軍節度使，進封平陽郡王。先承指揮，請給生日支賜公使錢並與依格全支。所有祿粟，欲乞依南班節度使士峴體例，依祿格全支。」從之。 
五月四日，詔：皇孫安慶軍節度使、平陽郡王擴納婦，已選定朝奉郎、新知濠州韓同卿次女為親，劄付承受所取旨施行。 
八月二十二日，詔：皇孫安慶軍節度使、平陽郡王擴婦韓氏，與封新安郡夫人，特依宮人支破諸般請給。 
九月二日，詔：皇孫千牛衛大將軍 與破請給，依祿格全支本色。 
八日，詔：入內內侍省東頭供奉官梁襄特差乾辦皇孫平陽郡王府都監，令比附諸王府都監作上等，三年替。 
十一日，詔：皇孫平陽郡王府見差破乾辦、指使、宅案、書表、客司、楷書、抱笏等，並特與依昨來恩平郡王府書表、客司已得指揮見行幫諸般請給等則例，自到府供職日放行批勘。余依本府已得指揮。 
十月十日，詔：皇孫平陽郡王府同乾辦譙令雍，特與改作內知客名色。 
十六年正月三日，詔：「皇孫 除耀州觀察使、嘉國公。 
十二日，詔：皇孫 所生母卜氏，特與封信安郡夫人。
帝系 宋會要輯稿 帝系二 濮秀二王雜錄 〔濮王〕原無此目，仿後「秀王」例添。
濮秀二王雜錄
〔濮王〕原無此目，仿後「秀王」例添。
【宋會要】
濮安懿王子二十七人，孫一百二十六人，曾孫五百五十三人。嗣封者共十六人： 
士輵，淳熙三年正月除少傅。六年十月，除少師，依前昭化軍節度使、充醴泉觀使。七年十二月，上遺表，特贈太傅，追封安王。 
士歆，仲湜第十一子。政和八年九月三日生。宣和四年內該遇天寧節，賜名，授太子右內率府副率。靖康元年五月，遇欽宗皇帝覃恩，轉太子右監門率府率。建炎元年九月，遇高宗皇帝覃恩，授右千牛衛將軍。紹興十年二月，因父遺表授右監門衛大將軍。是年五月，轉右監門衛大將軍、榮州刺史。二十年七月，轉右監門衛大將軍、貴州團練使。二十六年閏十月，轉右監門衛大將軍、眉州防禦使。二十七年八月，轉和州防禦使。三十二年六月，轉宣州觀察使。乾道五年四月，轉昭慶軍承宣使、提舉佑神觀。是年十一月，授保康軍節度使，依前提舉佑神觀。淳熙八年二月，襲封嗣濮王，依前保康軍節度使、提舉佑神觀。九年九月，除開府儀同三司，依前保康軍節度使、充醴泉觀使。十三年正月，除少保。十六年三月，除少傅。紹熙五年八月，除少師，依前保康軍節度使、充醴泉觀使。慶元二年九月，上遺表，贈太傅，追封韶王。 
不，士 度第三子。宣和四年十一月五日生。靖康元年，該遇乾龍節，賜名，補保義郎。累轉武功郎。慶元三年四月，授皇叔祖、福州觀察使，襲封嗣濮王。五年十二月，轉武安軍承宣使、提舉佑神觀。是月上遺表，贈開府儀同三司，追封蔣國公。 
不璺，士嗇力第三子。宣和四年十一月二十四日生。紹興四年，該遇天申聖節，賜名，補保義郎。累轉武經大夫。慶元六年七月，授皇叔祖、利州觀察使，襲封嗣濮王。開禧三年六月，以寧遠軍承宣使提舉佑神觀。上遺表，贈開府儀同三司，追封安國公。 
不儔，士銖第四子。建炎三年十一月二十六日生。紹興五年，該遇天申聖節，賜名，補保義郎。累轉修武郎。淳熙二(月)[年]三月，授皇叔、太子右監門率府率。四年五月，轉右千牛衛將軍。十年八月，因父遺表授右(門)[監]門衛大將軍。十二年五月，轉右監門衛大將軍、吉州刺史。十三年二月，轉右監門衛大將軍、成州團練使。十六年閏五月，該遇光宗皇帝覃恩，授皇叔祖、右監門衛大將軍、眉州防禦使。慶元元年正月，該遇寧宗皇帝覃恩，轉和州防禦使。是年六月，轉隨州觀察使。開禧元年七月，轉安遠軍承宣使、提舉佑神觀。三年七月，除昭慶軍節度使，依前提舉佑神觀，襲封嗣濮王。嘉定三年六月，除檢校少保。十年六月，上遺表，贈少師，追封高平郡王。 
不嫖，士石第二男。紹興六年四月二十五日生。紹興十年，該遇天申聖節，賜名，補保義郎。累轉武翼大夫。嘉定十一年三月，授福州觀察使，襲封嗣濮王。十二年六月，上遺表，贈開府儀同三司，追封惠國公。 
不淩，士第六男。紹興十五年正月十六日生。紹興十九年，該遇天申聖節，賜名，補保義郎。累轉武德郎。嘉定二年七月，換授皇叔祖、右千牛衛將軍。十三年正月，授福州觀察使，襲封嗣濮王。十五年五月，轉奉國軍承宣使。十七年六月，上遺表，贈開府儀同三司，追封惠國公。 
神宗熙寧二年三月二日，中書門下言：「皇族宗袞建仙遊縣君影堂此上原有眉批云：「仙遊縣君英宗之母。」，乞役兵填池，請許之。」詔所差兵士若不限定日月，必是居常役使，無期放散，可與百人，令役一月。
閏十一月二十八日，詔：祖宗之子並濮國公，並令傳嫡襲封，已封公者將來更不襲封。 
三年十二月二日，詔三司，令左藏庫歲特支錢五十貫充濮王宮公用，本位俸錢更不 除。先是大宗正司奏宗樸狀：「先奉御批，令兄弟量 料錢入濮王宮庫，用為四仲月祭饗支用。而近降指揮不許 皇親俸錢。」故有是命。 
四年九月二十二日，詔賜濮王子通州防禦使宗隱芳林園宅一區，仍計口給屋。後宗傳、宗瑗、宗藎依此。 
七年四月十二日，詔：濮安懿王子宗暉、宗綽、宗勝、宗楚各賜芳林園宅地，令將作監計口修蓋。 
八年七月十八日，詔濮安懿王女德安縣主等六人並進封。 
元豐二年四月，詔王第十一女、第十八女並進封郡主。七年，詔王女六人並特贈料錢月三十千。元符三年三月，詔王女、曹誦妻延安郡主特改封郡號，與孫一名合門看班祗候，仍添料錢及春冬衣、生日禮物等。大觀元年二月，詔王女永安郡主特封兩郡主。見宗室女門。 
十年十月十六日，詔濮安懿王諸子襲封濮國公，主奉祠事。仍候濮安懿王諸子承襲 ，即傳長孫。翌日，封宗誼濮國公。十一月十四日，詔皇伯邕州觀察使宗暉權奉祠濮安懿王神主。 
元豐二年五月八日原無「元豐」二字。考下文「三年四月四日」條，據《宋史》卷一六《神宗紀》，乃元豐三年事，則知此處「二年」為元豐二年。據補。，詔：濮安懿王子、贈鎮寧軍節度使、同中書門下平章事、陳國公宗治雲亡，諸子不曾推恩，長子右監門衛大將軍仲忽可領文州刺史。 
十一月二十七日，詔淮康軍節度使、同中書門下平章事、濮國公宗暉奉濮安懿王祠事。 
三年四月四日，詔皇伯濮國公宗暉進濮陽郡王，濮安懿王子孫皆遷一官，女增俸二十千，孀婦進封一等，無品可進者改大國，王夫人任氏弟皇城使昌州刺史澤遷嘉州刺史，侄四人並特轉一官。 
四年正月五日，詔：贈武寧軍節度使兼侍中、彭城郡王宗袞，先帝濮邸同母長兄，宜比故宗誼例，量與加等推恩。妻張氏特封國夫人，男三人各轉一官。 
五年五月二十五日，大宗正司言：「奉詔，濮安懿王子、故楚國公宗藎特與一子官。其子仲江今已從吉，乞依已得指揮遷一官。」從之，仍更與一子轉官，令大宗正司具名以聞。 
六年五月三日，詔濮安懿王女建安郡主夫左藏庫副使劉承緒特差帶禦器械。郡主，王夫人任氏所生，英宗之季妹也。 
七年二月十一日，手詔曰：「朕自嘉佑中從先皇帝入居儲宮，已二十餘年。今日緣奠故伯宗輔，因得趨謁濮安懿王祠堂。顧瞻諸伯叔父所存者無幾，皆齒發衰遲，儀形非往日之比，深用惻然。其議加恩諸父。」命濮陽郡王宗暉為鎮安軍節度使，進封嗣濮王，余推恩有差。 
三月十四日，詔：「嗣王雖著《品令》，然自國初以來未嘗除授，故有司不能昭其恩數。近除宗暉嗣濮王，宜下御史臺、合門參定以聞。」十七日，御史臺、合門言：「本朝舊令班儀，嗣王在郡王上，宗姓又在同列之上。近例，郡王領使相者得吏二人前引，雖出特旨，緣嗣王恩數，尤宜加隆。今參詳嗣王若止隨本官立班，當在本班之上，使相即用雙引。」從之。
四月三日，詔濮安懿王女吳承渥妻長樂郡主、曹誦妻延安郡主、劉承緒妻建安郡主、梁鑄妻同安郡主、夏大醇妻永嘉郡主可並增俸錢三十千。 
九月七日，詔嗣濮王宗暉主奉祠事，宜比宗姓使相、郡王，歲增公使錢二千貫，廚料給親王例三分之二。 
二十四日，又詔宗暉奏子與太子右內(府率)[率府]率，女上三人與縣主。 
哲宗紹聖元年六月一日，詔故嗣濮王宗暉令戶部以系官屋一百間賜本位居住。 
二十三日，大宗正司言：「宗暉先以濮國公主奉濮安懿王祠事，後封嗣濮王，自系『主奉』，不當更於銜內稱說。今宗暉薨，宗晟已封嗣濮王，其主奉祠事不須銜內帶行。」從之。 
十一月二十六日，詔宗暉系嗣濮王，遺表恩澤依宗樸例外，特更與一男恩澤。 
二年二月二十八日，(紹)[詔]：宗暉子仲損已至止官外，仲爰、仲說、仲璲、仲忞各轉一官。令大宗正司候服闋日申中書省。 
三月二十八日，三省奏：嗣濮王宗晟乞遺表恩澤，與男仲禦、仲聘、仲儀轉官。詔依宗暉例。 
四月十九日，尚書禮部言：嗣濮王宗愈乞今後仲饗依宗暉、宗晟例，輪男二人充攝亞、終獻行禮，及許以一子自隨供侍。從之。 
八月七日，尚書戶部言：嗣濮王宗愈欲依故宗暉等例，歲添公使錢二千貫。從之。 
十月九日，詔：嗣濮王宗愈系英宗皇帝同母弟，遺表恩澤依宗暉、宗晟例特加一名。 
十一月二十二日，尚書戶部言：嗣濮王宗綽乞依故宗暉例，歲添公使錢二千貫。從之。 
三年三月二十一日，詔：宗暉主奉濮王祠事歲久，仲損特與轉小鎮留後。 
七月十九日，詔：「宗綽遺表恩澤，仲糜、仲譽、仲漼、仲譝各轉一官。第十四女封長安縣主，所生母竺氏封福昌縣太君。第十五女封同安縣主，所生母盧氏封壽昌縣太君。」 
四年七月二十三日，禮部言：「仲糜奏，父宗綽遺表恩澤，乞奉聖旨依宗晟例，所有添廚物料亦合依例支破。」從之。 
八月二十六日，三省言：嗣濮王宗楚遺表恩澤，乞將合得恩澤並回授男仲賜等推恩。詔：宗楚乃英宗皇帝同母弟，與五人恩澤，男仲疇特與並兩人轉兩官，仲璩轉一官。令大宗正司候服闋日申中書省。 
五年三月四日，同知大宗正事仲禦言：「叔宗佑近授嗣濮王，以久病不出，時遣諸子照管先祠。而仲闕專用事，不能致恭祭祠之禮。宗佑疾甚，仲厥強其父行，沖冒山氣，遂薨於永安縣。不俟朝命，舁柩登阪，必有所損。不孝如此，望加顯黜。」詔：宗佑遺表恩澤與以次人，仲厥更不推恩。 
元符元年八月二十五日，〔詔〕：宗祐係英宗皇帝同母弟，其子仲瑳、仲玲、仲憖、仲 敞、仲甚見各轉一官。 
徽宗崇寧三年九月十五日，詔：嗣濮王宗漢，皇族近屬，自今遇天寧節及大禮，特許奏一女為正縣主。 
大觀元年正月十一日，手詔：「興德禪院乃英宗神考誕育之宮，粵自熙寧營建，迨茲告成。親臨謁欸，追惟曩昔，言念茲德，惕然感懷。孝思之報，宜有褒顯其祠。濮安懿王子孫可特與推恩，疾速具合推恩人取旨。」於是嗣濮王宗漢進檢校太保，改保平軍節度使；諸孫仲禦、仲損移鎮，加檢校司空，進封郡王；仲增、仲仆、仲糜、仲癸皆為節度使；仲 、仲樽為節度觀察留後。 
二年正月一日赦文：「國家承平日久，宗室繁衍。自我英祖起於濮邸，入繼大統，濮王之後，於屬雖親，於服已遠。如『不』字之子，論正服則猶是緦麻，視正統則已非袒免，無賜名授官之制，無祿廩賜予之法。比聞貧乏匱困，或不能自存。朕富有天下，而五服內親僅同民庶，非強本之道。欲盡絕親親之禮，而承統之重，義所不敢。夙夜以思，當使恩義兩得，然後為稱。應濮王孫『士』字可依『仲』字、『不』字，及『不』字之子並依『士』字恩數條例。宗女隨其字行等第施行。庶不失承統之義，而曲盡人倫之親。」其後因有司陳請，繼有詔旨者五事：一、宗女及其夫當隨所升字行恩例。詔：前此已出嫁者，亦當依此。二、仲譙之女於赦恩未降之前，用一代有官法出適李彥嘉，今既升等，當用二代有官，而系親財禮妝奩之數亦當增舊。詔：宗女身所請給恩例並其夫恩澤，並依赦；其一代有官者免改正，系親財禮妝奩更不重給。三、『不』字行宗女夫內無官之人，大宗正司更不勘驗。今既升等，則其夫當授三班奉職，系大宗正司取會保奏。若前此有違條令者，欲依吏部再嫁降等法推恩。詔：已成親者更不降等。四、「不」字及「不」字之子既升與「士」字同，則於屬為袒免。然條令所載蔭補恩乃斷自緦麻以上。詔：「不」字及其子，十歲以上並特賜名授官；五歲以上及長子，候天寧節依緦麻親例推恩。五、「士」字、「不」字以下宗女隨字行等第，則「宗」字行女不當用此恩例。詔：「宗」字女已系縣君，特封縣主，無邑號者封縣君。 
三年六月十三日，詔：「去歲受寶赦恩，濮王孫『士』字依『仲』字、『不』字，及『不』字之子並依『士』(子)[字]恩數；宗女隨其字行等第。可作一時指揮。」 
九月二十二日，詔：「故嗣濮王宗漢許於西墳濮王園內為塋地，仍官給石門、石藏。故妻郭、見存妻王亦許附(冗)[穴]。妻王氏增料錢一倍，為六十千，生日衣賜並給。男四人各轉一官，女二人封縣主，男女所生母六人並封縣太君。親事官許存占二人，軍士許差十人，並影前祗應王氏，充代檐子親事官許差六人，門下醫人與二名，補助教。都監、內(支)[知]客、直省官班行充代殿侍祗應。及親事官具到宮年月，比擬推恩。書表司、客司、通引官各賜錢十千。營葬量給汴舟往來輦輜重。存日支添廚錢，永遠給賜。大葬免差監護官，仍不隸敦睦司統轄。守墳軍士差十五人。」以宗漢遺表陳乞也。 
政和五年七月二十日，潁昌府奏：「檢會政和令，諸犯濮安懿王諱者改避。今據臨潁縣潁陽鄉北管村人民姓氏，有從言從襄家，犯濮安懿王諱。除令迴避外，乞申請改賜姓氏。」詔改賜姓遜。 
七年三月，詔：「故宗室仲的，濮安懿王孫，年高官卑，未嘗求進。聚族百餘人，無所依賴，殊可矜憫。其見居室宇可特撥賜本位子孫，永充己業。其妻滕氏可特封國夫人，恩例請給並依仲綰新婦例倍給。」 
九月十六日，故太師惠王宗楚新婦濮國夫(氏)[人]尹氏言：乞與男仲璩轉官，女族姬二人各封宗姬。從之。以尹氏故夫宗楚曾任嗣濮王，特從其請。 
宣和元年四月二十六日，大宗正司奏：「右內率府副率士符狀：『伏念臣後濮安懿王孫後：疑為「係」之誤字。，素來棲心道教，喜慕虛無。幸遇朝廷興隆道教，伏望將士符見任官資特賜保明敷奏，比換披戴入道。』檢會仲忽劄子節文：『欲乞今後宗室曾經犯公罪徒、私罪杖者，並不許陳乞入道。』奉御筆依(奉)[奏]。又仲忽劄子節文：『欲乞今後應宗室無妻室，願入道披戴者，並聽經大宗正司投狀，勘會無違礙，保明具奏聽旨；仍許帶行見破請給，以充乳藥之資。其宗女孀婦願往禁宮觀披載者准此。』奉御筆依所乞。本司尋取會到商王宮濮王位狀，勘會士符自來並無諸般過犯，系見破請給之人，未有妻室。今來所乞別無違礙，保明是實。」詔依所乞，與換翠微郎。
五年十一月十九日，詔：濮安懿王孫密州觀察使仲璩，昨有故母濮國夫人尹氏，合得遺表一十八年減年，未經(牧)[收]使，特與仲璩轉承宣使。以上《續宋朝會要》。
高宗紹興元年九月二十六日，中書門下省奏：「勘會嗣濮王仲湜男右監門衛大將軍、榮州團練使、權知濮安懿王園令士街，右監門衛大將軍、吉州團練使士術，昨自南京扈從車駕至揚州，及迎奉濮安懿王神主神貌過江，理宜褒賞。仲湜言，乞差士街充溫州太廟神主享獻官，其退下闕差士術，並不添支請給。其差下人別與差遣。」從之，仍各特與轉行一官。 
四年五月三日，詔：皇叔檢校少傅、靖海軍節度使、開府儀同三司、兼判宗正事、嗣濮王仲湜第十四男士峴，可特授太子右內率府率。 
九月二十八日，右監門衛大將軍、貴州團練使士輵言：「先祖宗樸系濮王第二男，元贈太師、中書令，追封康王，改封惠王。緣濮王第二十八男宗楚已封惠王。」詔改封恭王。五年五月九日，士輵又言：濮王第八男宗暉男仲爰已封恭王。詔宗樸特改封和王。 
七年七月二十一日，詔：嗣濮王仲湜薨，令臨安府諸寺院共聲鐘三千杵。將來出殯日，令行宮太常寺致祭。 
九年十月七日，嗣大宗正事士奏：「嗣濮王初除授，依神宗皇帝詔旨，女止三人除正縣主，男並與正率。先臣仲御任使相、嗣濮王日，有男十五人，並不曾陳乞上件恩例。今止存四人，臣弟士 、士遜在四人之內。乞許將上件恩例與士 、士遜轉行一官。」詔依所乞，士 特與轉正任防禦使，士遜轉遙郡刺史。 
十二月十八日，檢校少師、光山軍節度使、開府儀同三司、同(封)[判]大宗正事、齋安郡王士奏：「嗣濮王仲理自靖康之後止存男士豢，見任右監門(親)衛大將軍。乞將仲理襲封恩例與士豢，於見任官上轉行。」詔與特轉遙郡刺史。 
十年六月二十一日，大宗正司言：「濮安懿王主奉官仲儡身亡，未見差人承襲主奉祠事。」詔令士主奉，其承襲別聽指揮。 
二十一年八月二十四日，大宗正司言：「權主奉濮安懿王祠事，依近例系差見任宗官長。契勘昭信軍節度使、知大宗正事士權合權行主奉士權：原作「士大」，據《建炎要錄》卷一六二改。下同。。」從之。 
二十三年二月二日，安慶軍承宣使、同知大宗正事士街奏：安德軍節度使、權主奉濮安懿王祠事士權身亡，見闕主奉官。詔差岳陽節度使、開府儀同三司、充萬壽觀使士樽樽：原作「槫」，據《建炎要錄》卷一六四改。。 
十月十七日，詔安遠軍承宣使、同知大宗正事士街差權主奉濮安懿王祠事。 
二十五年七月二十四日，詔令禮部太常寺討論嗣濮王典故，大宗正司具合襲封官申尚書省取旨。 
二十八年八月二十七日，詔：嗣濮王襲封，令有司檢舉。大宗正司言：「元豐中，濮王位最長宗暉襲封嗣濮王，其後並系濮王位宗室最長之人承襲。即今本位最長系皇叔、建州觀察使、知濮安懿王園令士輵，合襲封。」從之。 
宗暉初除嗣濮王日，得旨，男與正率，女上三人與縣主。今臣止有兩女，乞並封縣主。其踏逐祠堂主管香火官理為資任，支破本等請給，下所屬出給付身。內知客一員，依例支破茶湯錢一十五貫。並抱笏祗應乞踏逐已未到部小使臣、校尉、副尉或白身人代充，內有官人理為資任。並書表、客司、通引官依例每月各人支破添給茶湯錢一十二貫。上行官吏乞隨祠堂香火官於紹興府幫勘。所有臣本身應請給、舊請支賜、宣借等，於行在幫勘。如遇臣生日，乞令所屬取賜。」從之。 十一月十七日，昭化軍節度使、嗣濮王士輵奏：「祠堂官及臣合破馬丁、抱笏祗應六人，書表、客司、通引官七人，宣備兵士三十五人。並臣出入接見諸處投下文字，並依外官法。伏 
同日，士輵又奏：「濮安懿王祠堂，昨因嗣濮王仲湜迎奉前去紹興府，就報恩寺西挾屋權暫安奉，逐時薦享，委是隘窄。今本寺主奉位廳堂見今空閑，乞下本府量行修葺，充祠堂安奉。」從之。 
同日，士輵又奏：「乞依前嗣濮王仲儡例趁赴朝參，及依士諳例在外居止，令臨安府應副廨宇。如每遇仲享，乞依仲儡、士已降指揮，將帶合破親事官前去，出入免見辭，候回日隨班起居。」從之。 
三十年四月二十一日，詔：修武郎不曰火系濮安懿王近屬，可特依不悅等例與換文資。 
十二月二十五日，昭化軍節度使、嗣濮王士輵奏：「濮安懿王神主神貌下官吏兵級，並臣合破內知〔客〕、使臣等一十四人，每月請給等，乞下紹興府經總制錢內按月支給。」從之。 
孝宗隆興元年三月五日，昭化軍節度使、嗣濮王士輵言：「臣年踰七十，並無男，有女夫保義郎司公度，未授差遣，乞除合門祗候。」詔依。 
二年六月十五日，檢校少保、昭化軍節度使、嗣濮王士輵言：「司封令襲封嗣濮王之人奏男太子右內率府副率。臣止有一女，欲乞將合得男恩數與女加封。」從之。 
乾道元年三月十一日，士輵言：「臣年喻七十，拜跪稍艱，乞依士衎例趁赴六參起居，仍特免差諸處行事。」詔從之。 
十四日，士輵又言：「濮安懿王祠堂合差破守把剩員四十人，先蒙指揮下紹興府差撥，後來本府節次差到十人，例皆老疾，相繼事故，見今止存三人。緣神貌四位所管供帳數目浩瀚，慾望特降指揮於四十人內更裁減十人，令紹興府差撥廂軍三十人抵填。」詔從之。 
十月四日，詔：皇叔祖、檢校少保、向德軍節度使、知大宗正事、嗣濮王、贈少師、追封瓊王仲儡，賜謚恭惠按仲儡賜謚恭惠，《建炎以來系年要錄》卷三三載於紹興九年十一月六日癸卯，二者當有一誤。。 
十一月十七日，士輵言：「濮安懿王園令士程在任恭奉神主神貌，並躬親監督修造園廟龕室屋宇，並皆如法。乞〔依〕士奇前任園令體例，將兩次該遇園令月日，每一年與減一年磨勘，仍許通理轉官後歷過年月，揍行收使，於見今官上特與轉行。」詔從之。 
三年十月四日，詔：「士輵已除開府儀同三司，其生日支賜並使臣依已降指揮外，所有應乾恩數、請給、人從等，並依居廣例施行。」 
十七日，詔：岳陽軍節度使、開府儀同三司、充萬壽觀使、主奉濮安懿王祠事、贈太師、追封韶王士樽，賜謚恭靖。 
四年三月十三日，詔禮物局：如將來空閑，令臨安府將上件屋宇，同嗣濮王見住宅子一並撥賜嗣濮王士輵永遠居住，仍與量行修葺。 
七年十一月六日，士輵言：「濮安懿王神主神貌見在紹興府光孝寺奉安，每年四季仲享合差三獻官行禮，其亞、終獻依格合差子侄充。已前系紹興府行司差南班官權充，今來行司已並歸行在宗正司，其紹興府並無南班官可差。兼士輵系襲封初獻官，蒙先降指揮，如遇士輵忽患，亦令差官權攝行事。欲特降指揮，遇四仲享月，就差嗣濮王位子侄，或紹興府見任寄居(侍)[待]闕宗室，依長次序，許士輵牒紹興府逐時權差行事，庶得崇奉祖宗仲享，不致闕誤。」詔依。 
二年七月十二日此「二年」不著年號。士輵襲封嗣王在紹興二十八年八月(見前文)，則此或是隆興二年，誤綴於此。，士輵言：「叨冒襲封，每月請給止比宗室正任防禦使。今先乞依祿格全支本色，仍免折支，及每歲生日，令入內內侍省依舊全支取賜。」詔依。
帝系 宋會要輯稿 帝系二 濮秀二王雜錄 雜錄 
雜錄
淳熙元年六月九日此條之前原原標目「雜錄」，二字，今刪。，詔大宗正司於濮王諸位下見存「不」字一十七位，每位各選一人能循守規矩，無疾病過犯，人材可為儀表者，令本司選擇取旨，與比換環衛官，趁赴朝參，並不作升等恩數。每人月特支米十石，候官至合請米日住支。以日參南班人數稀少，故有是命。 
十二月二十日吏、禮部言：「首詳判大宗正事、嗣濮王士輵奏，請選擇列濮王下十七位「不」字比換南班，乞於舊格稍加升擢。今若依元換出格法，復令換入，恐請給微薄。」詔依宣和六年正月八日指揮，與對換南班官。其所換人內，諸衛大將軍每月特添給錢一十貫，將軍、正副率各添二十貫。仍依已降指揮月給米十石，候轉至合請米日住支。非今來十七位下選擇到人，不得援例。 
二年四月二十二日，嗣濮王士輵言：「將濮王位近屬不諤等已比換南班。今見趁赴朝參，各人依官序於步軍司止差破兵士一人，乞各人特與雇募五人。」從之。 
八月二十九日，詔：濮王位宗子、宗婦每月食料依舊全與放行。以前曾住支，今從嗣濮王士輵請也。 
十一月二十一日，詔：嗣濮王士輵第七男不屈所生母李氏，特封宜春郡夫人。既而是年十二月十三日，參知政事龔茂良等進呈，李氏依第三等緦麻宗婦支破請給，上曰：「此可行否 」茂良等奏：「李氏系士輵妾，恐不可依宗婦。」上曰：「極是，請給不足較，名分豈可亂也 可留下文字，當以此喻之。」 
四年八月九日，嗣濮王士輵言：「省部將臣少傅合得給使、減年等恩數，比之少保並行減半。乞依昨除少保體例全與放行。」詔依樞密使見行條法放行。既而刑部言：「士輵昨除少保，已依初除樞密使例全行出給、減年，再除少傅亦已作轉廳例減半，出給公據。今再乞全給，從來樞密使即無兩次升遷並作初除全給之例。」詔依轉廳條格減半出給。 
九月二十七日，嗣濮王士輵言：「昨該遇大禮恩數，緣臣別無兒男承受，遂奏補親從侄不 兔文資內安排，降等補登仕郎。赴春銓試中第一名出官。緣侄不 兔元系忠訓郎親民資序忠訓郎：原作「中訓郎」，據《宋史》卷一六九《職官》改。，差御前軍器所監造官。其不 兔父知西外宗正事士程歿於任所，已降指揮依例得遺表恩澤四名，與男不 氏、不 兔特添差不厘務一次，未曾收使。今乞依士珸男不執、不流例，與侄不 兔初官上特換承務郎。仍乞將前項二男差遣恩數並與不 兔收使，依前差御前軍器所監造官。」詔特依所乞。 
十月九日，詔士歆第七男賜名不擅。時善切。 
六年七月五日，詔：皇叔祖、保康軍節度使、提舉佑神觀士歆妻碩人梁氏封齊安郡夫人。 
八年四月二十九日，詔：嗣濮王士歆男忠翊郎不鬩特授太子右監門率府率。從士歆請也。 
九月二十一日，大宗正司言：「太子右監門率府率不鬩元系忠翊郎，用父士歆襲封嗣濮王恩例，特換授前件官。其本身請給、生日支賜、人從等，及添支錢米、人從敕號，乞依不諤等前後已得指揮體例支破。」詔依所乞。初，戶部勘當，以未有承降指揮，兼(口)〔日〕前有不許援例之人，故降特旨。 
十年二月二十九日，詔：右千牛衛將軍不舍為伯士輵持服，今已服闋，其義可嘉，特與轉右監門衛大將軍，令赴朝參。先是，大宗正司言：「不舍為伯少師、嗣濮王薨，並無男兒，不舍自幼父母早亡，蒙伯父鞠養，乞解官持服。依所乞，候服闋日取旨旌異。」故有是命。 
十一年十月十四日，詔：保康軍節度使、開府儀同三司、充醴泉觀使、嗣濮王士歆男右監門率府率不鬩換授南班已逾三載，依前嗣王士輵侄不舍例，特與轉行一官。從士歆請也。 
十一月二十四日，大宗正司言：「奉詔於濮王下懷王位選擇『不』字宗室一員比換南班官，日赴朝參及諸般行事，填不諤身故闕。本司今選擇到修武郎、新添差東南第五副將、饒州駐劄不庾，持身廉謹，無疾病過犯，見年五十歲，欲填不諤闕。其請給、人從並乞依不諤等已得指揮。」詔依，與換率府率。 
十四年二月二十四日，詔：秉義郎、前監福州都作院不慢與換率府副率。以昭慶軍承宣使、知大宗正事不 言：「本司昨得旨於濮王下十七位各選擇『不』字號袒免親宗室一員，比換南班，日奉朝請。有濮王下信王位未曾選擇，今選擇到不慢堪充南班。」故有是命。 
十五年正月四日，少保、保康軍節度使、充醴泉觀使、嗣濮王士歆言：「伏念前嗣王士輵歷事四朝，最蒙眷遇，念其耄耋，寵異無所不至。但其身後並無兒女，每遇享祀，止是姨李氏奉其香火， 之人情，深可憐憫。乞令大宗正司於濮邸宗室中選擇資性明粹，昭穆相當，年及十五或二十以上者一人，與士輵為其後嗣。使士輵銜恩瞑目於地下，而臣闔族亦均被無窮之惠。」大宗正司奏：「選擇到忠翊郎、添差平江府排岸兼船場公事不熄，資性明粹，舉族稱賢，委是昭穆相當，堪充繼嗣。」從之。 
十二月三日，詔：少保、嗣濮王士歆特與依士輵例除上壽、六參、郊禮外，其餘並免趁赴。
淳熙十六年四月一日，詔：嗣濮王士歆已除少傅，除見今差破乾辦使臣、抱笏祗應外，有應乾恩數請給、人從等，並特依昨除少保前後已得指揮。 
見降指揮，十月二十八日車駕幸候潮門外大閱。臣猥聯近屬，忝出肺 十月三日，少傅、保康軍節度使、充醴泉觀使、嗣濮王士歆言：「昨蒙聖恩憐臣衰老，令臣除上壽、六參、郊禮外，其餘並免趁赴。今來恭(附)[腑]，願乞扈從隨班。以後每遇車駕出城，令臣準此。」從之。指揮，進呈至尊壽皇聖帝玉牒、日曆。臣幸聯屬籍，景追桑榆，獲觀盛事，乞隨班趁赴。」從之。 紹熙元年八月又言：「恭
十一月二十日，大宗正司言：「武翼郎不廷進狀，乞比換南班。照得不廷系舒王位下『不』字宗室，依昨降指揮，合比換南班，諸般請給、支賜、人從等並乞依不諤等已得指揮施行。」吏部奏：「不廷已降指揮，於武翼郎上比換南班。今來雖無武翼郎換官條格，自合就以次修武郎格比換。兼照得昨不 兔、不讟並系從義郎，亦無從義郎條格，並用次等秉義郎格換官了當。今來不廷換授南班，合就修武郎格比換正率。」從之。 
紹熙元年五月十八日，詔：士峴男不可特與除右監門率府率，並依士歆男不鬩昨來已得指揮施行。 
二十二日，華州觀察使、知大宗正事不黯言：「右監門衛大將軍、撫州刺史不黷身故，委是班列蕭 。照得本位修武郎不 性資孝友，儀矩舒詳，乞填不黷闕，比換南班，趁赴朝參及應乾行事。所有諸般請給、生日支賜、人從等，並乞從一般南班不諤等前後已得指揮施行。」從之。 
二年四月二十二日，詔：嗣濮王士歆第七男不擅，依元降指揮改正官封，換授正率，免趁赴朝參。其請給、人從等並依見今一般趨朝南班宗室支破。 
四年七月十一日，詔：皇叔祖、故少保、昭慶軍節度使、充醴泉觀使、贈少師士峴，特追封平樂郡王。 
慶元三年四月四日，詔：武功郎、添差淮東兵馬鈐轄趙不除觀察使，襲封嗣濮王。以大宗正司言：「奉詔，嗣濮王士歆薨，令其合襲封人聞奏。今除無士歆一般字行外，照得以次『不』字行宗室年甲次第，挨排歲數最長宗室不，年七十六歲，合該襲封。」故有是命。翌日，宰執進呈侍從、兩省、臺諫集議：「今後嗣濮王乞取屬近行尊、年齒最長、無過犯疾病者為之。」已得旨依。京鏜等奏曰：「此議固是，但屬近行尊而昏耄者，則閱時不久，又煩朝廷推擇。如近日安定子恭可曾識面 及其薨背，便要許多恩數。臣等欲於集議內添『不昏耄』三字。」上曰：「年既昏耄，必無長久之理。」何淡奏：「如此則有可決擇，不專取一人。」上曰可。 
五月二十一日，福州觀察使、嗣濮王不言：「叨冒襲封，合得諸般請給、歲賜、公使錢、春冬衣折洗、生日大禮等，乞依士歆未襲封任觀察使體例支破施行。」從之。 
四年二月二十五日，詔：嗣濮王不長男善輻、次男善軿與授太子右監門率府率，其請給、生日支賜、人從等依不諤體例支破。從不請也。 
六年四月二十四日，詔：武經大夫趙不璺除觀察使，襲封嗣濮王。以大宗正司言：「已降指揮，襲封嗣濮王，臣僚集議：參照濮安懿王之後屬近行尊，年齒最長，無過犯疾病，不昏耄者為之，不拘中外選擇。奉詔令具合襲封一名聞奏，余照應已降指揮施行。既而商王宮濮王位狀：今挨排選擇到不璺年七十九歲，合該襲封。」故有是命。 
二十六日，宰執進呈程松劄子，乞以嗣濮王所居為公廨，不可占留。上曰：「得者多是年高不能長久，便認以為己有，安得許多宅子與之 」先是右諫議大夫、兼侍講程松言：「竊惟承襲封爵，所以崇德繼世，昭示不忘，此國朝甚盛典禮。粵自濮邸衍慶，聖聖相承，遹求親賢，必重必敬。推原本意，蓋俾之奉承祭祀，以仰慰祖宗在天之靈，豈惟寵以高爵，華以居第，富貴而宴安之，專為一己私利哉！從來推擇，非屬近行尊、德齒俱備，不在此選，是固無可言者。至於王之為爵，品秩尊崇，雖則承襲而封，抑亦起躐為甚。夷考國朝典故，自宗暉而下至於士歆，嗣濮王者凡十有六員，咸以觀察使、節度使、或使相、或郡王次第除授，而後得之。自庶官徑授觀察使而遂襲封者，慶元三年不一人而已。夤緣相承，今為定比，儻議更革，則咈人情。惟是所居屋宅，用為私第，永遠拘占，理有未安。紹興二十八年嗣濮王士輵奏，乞令臨安府應副廨宇。既稱廨宇，則非私家第宅明矣。因而居止，奄為己有，獨不思國家尊親體貌，至隆極備，乃不能自營室廬，為身後子孫之計。貪得無厭，是誠可愧。夫一人襲封，得宅一區，又一人繼之，則又得之。嗣王之襲封不已，則有司之治宅亦無已。臣非為縣官靳費毫末，人言籍籍，以為不可爾。而況合該襲封之人率是年高，且如不之來，年已七十有六，甫踰二載，旋即薨背。所居廨宇不復以與後人，數年之後，嗣王公廨將何地經營 所謂襲封，秪為己私，其於奉祠，本意安在 欲乞自今嗣濮王第宅，今見該襲封人居之。前後相承，以為公廨，不許拘占，將作私第。庶於事體合宜，揆之公論亦為允當。」至是進呈，從之。 
十二月二日，詔：利州觀察使、嗣濮王不璺長男善輶、次男善澬並與換授太子右監門率府率，其請給、人從等依不諤已得指揮施行。從不璺請也。 
同日，詔嗣濮王不璺特與依士歆例，除上壽、六參、郊禮外，其餘並免趁赴。 
嘉泰元年三月二十二日，利州觀察使、嗣濮王不璺言：「竊見武德郎趙不嚚，老成諳練，薦歷親民，乞差充濮安懿王園令，替趙善玭闕。」從之。 
開禧三年七月，詔：襲封嗣濮王不儔男善與特換皇叔祖、右千牛衛將軍、主管佑神觀。長女特封永康縣主，次女特封仁和縣主。 
嘉定十二年八月三日，臣僚言：「國家襲封王爵，主奉祠事，從獻郊廟，所以崇德廣恩，羽儀盤石，非特示一時之恩寵而已。嗣秀王屬族既近，班位自高，以序受封，固無可議。獨嗣濮安定郡王，近年以來，率自下僚，例行承襲；且多癃老疾病，不能起跪，至有賜履在列，竟未嘗一覿清光而趁朝謁者。照得(光)[先]降雖有擇年高行尊之文，然高宗皇帝朝，儀王仲湜以德望俱隆仲：原作「沖」，據《宋史》卷二四五《宗室傳》改。，越仲綜而選拜。武德郎士鼓淵次當襲爵，以其官卑，乃命士權奉祠事，越十六載，始正士俴之封。則斟酌劑量，又在宸意，初不拘一定常行之例也。今若專以德望為選，則又恐啟爭奪之風，創經營之路。謂當參稽中制，自後凡有合該封襲之人，先行下寄居州軍審驗，委堪拜跪，即與保明申上，津遣至宗司銓量，繼赴都堂審察，合門引見奏事訖，然後取旨除授。或序當承襲，本州島、宗司見其不能拜跪，與特轉一官，及一子恩澤，文武隨資，以華其老；卻於以次人內更行選襲。庶幾尚年、尊德之典並行，奉先睦族之意增重。」從之。
帝系 宋會要輯稿 帝系二 濮秀二王雜錄 秀王 
秀王
〔紹興〕二十年二月十六日紹興：原無，因原書此上一條有此二字(見《宋會要輯稿補編》頁一八)，故此條省。今據《宋史》卷三六《光宗紀》補。又「二十」右側旁批一「二」字，按據《宋史 光宗紀》，趙惇(即光宗)賜名在紹興二十年，今刪。，詔普安郡王第三男賜名惇，依長男、次男例補官，並第四女與比附施行。 
四月十五日，吏部言：「普安郡王第四女，欲比附宗室曾孫緦麻親任節度使女封碩人條格施行。」從之。 
【宋會要】
淳熙十六年十月二十五日，詔：皇伯伯圭已除少師，所有合得應乾恩數、請給、人從、生日取賜等，並依昨除少保、少傅日前後已得指揮施行。 
紹熙元年七月一日，臣僚言：「近者陛下仰體慈皇孝愛之意，特建秀邸，置園立廟，襲爵承祀，合彜章。惟是南班一事未見舉行，似為闕典。竊見治平三年春追崇濮邸，是秋，王之子孫幾二十人皆自環衛而序遷其官，以示優寵。朝廷方崇秀邸，以衍慶源，一時恩禮，要當加隆，而居南班者止師夔一人，非所以強本支而固盤石也。前此未建秀邸，欲賦以祿，則不免責以吏事；今秀邸已建，而猶責以吏事，他日或不免於吏議，治之則傷恩，不治則廢法，揆之人情，(赤)[亦]有所不安者。莫若悉令換授，歸之南班，俾其身無吏責，而享富貴之榮，日奉朝謁，而承兩宮之春。庶幾上合典故，下當人心，益闡慈皇孝愛之意。」詔令吏部開具申尚書省取旨。十日，詔秀王諸孫換班宜加優異。師揆、師垂與換正任觀察使，師、師禹、師臯與換正任團練使。 
二十一日，詔：「伯圭賜第久弊，兼合就建秀王祠堂，令兩浙轉運司同臨安府應辦修蓋，聽從本府措畫。」 
九月二十四日，詔：「秉義郎、合門祗候張卓為系秀王夫人侄，久在殿升，應奉詳熟。昨丁憂，今已服闋，可令依舊赴合門供職，特不作員闕。請給、人從並依遊恭等已得指揮，餘人不得引例。」 
二年十三日此脫月份。太保、安德軍節度使、充萬壽觀使、嗣秀王伯圭言：「臣竊自念，猥叨嗣封，見奉朝請。所有本位南班宗室，慾望令臣就行主管，庶幾事體歸一。」從之。 
二十三日，大宗正司言：「薦獻祖宗及諸處行事，本司見只將濮王位及吳益王府南班宗室輪差，所有秀王位換授南班，乞朝廷指揮。」詔嗣秀王位南班宗室輪差薦獻。 
五月二十一日，詔：「秀王孫女縣主二人並與加封郡主，請給依祿格支破本色，於所在州軍經總制錢內幫支。其出嫁女夫張以續、史彌廓恩例各特與轉兩官。」既而臣僚論以續、彌廓恩數太過，乞各轉一官，從之。 
慶元元年正月五日慶元：原脫，按據《宋史》卷二四四《宗室傳》：師夔「寧宗即位，加檢校少保」，則此「元年」仍指慶元元年。，詔皇伯、檢校少保、興寧軍節度使、提舉佑神觀師夔除開府儀同三司，依前興寧軍節度使、充萬壽觀使。 
三年五月十六日，吏、禮部言：「大宗正司裁決嗣秀王乞秀安僖王襲封子孫合得恩數。照得濮王位『士』字依正統系是袒免親，該遇大觀二年所降寶赦，升依『仲』字系作緦麻親恩數。其『不』字系非袒免親，『善』字系袒免外世，並升依『士』字，各系袒免親恩數。秀安僖王位下『伯』字，論正統袒免外一世，『師』字二世，『希』字三世，『與』字四世，『孟』字並系袒免外五世。今來伯圭所乞秀安僖王下子孫與濮安懿王下子孫與：疑當作「比」。，論正服，其『伯』字系期親，『師』字系大功親，『希』字系小功親，『與』字系(總親麻)[緦麻親]，『孟』字系袒免服紀。若比濮安懿王下子孫，其『孟』字、『善』字並系袒免親，事體一同。其餘所乞，各依服屬合得恩數升等，定日各照應條制施行。」從之。 
(泰嘉)[嘉泰]元年五月二十七日，詔：秀安僖王祠堂，近日居民遺火延燒，令禮部太常寺討論典故，(議詳)[詳議]以聞。 
開禧元年二月，詔襲封嗣秀王師揆奉朝請。 
七月二十一日，詔：「崇王元賜第，以居民遺火，沿燒不存，師揆未有居止。支降度牒一百道、會子二萬貫，依顯仁皇后等宅體例自行蓋造。」 
三年四月六日，詔：師揆長女特封咸寧郡主，次女特封和義郡主。 
嘉定三年五月十三日，詔：師揆男希德、希福系孝宗皇帝近屬，並除直秘合。 
二十九年五月五日按此條孤立於此，乃紹興二十九年事，應移作「秀王」目下第三條。，詔：普安郡王長男 納婦，已選定直龍圖閣錢端禮長女。應合行事件，令主管所取旨施行。
