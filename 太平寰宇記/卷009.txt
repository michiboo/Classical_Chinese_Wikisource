
滑州。 靈昌郡，今理白馬縣。《禹貢》兗州之域，星分角宿一度。春秋時為衛國。《左傳》云：「狄入衛，衛立戴公以廬於曹。」注云：「曹，衛下邑。」《西征記》云：「白馬城者，古衛之曹邑。」戴公東渡河處。曹邑，衛文公自曹邑遷於楚丘，今衛南縣也。至成公，又遷於帝丘，今濮陽縣也。戰國時屬魏。秦拔魏二十城，置東郡，是為東郡地，二漢亦然。至魏黃初七年，封壽春王彪為白馬王，移於韋城北五里。晉初，為陳留、濮陽二國。十六國慕容德自鄴徙都此，為燕。宋武帝平河南於此，置兗州，仍置東郡以為邊鎮。領郡六，理於此。自東晉末，宋武盡得河南之北境，守在此。至宋末，屬後魏。孝文遷都於洛，廢兗州，以東郡屬司州。後周建德六年，改為杞州。隋開皇中，改為滑州，取滑台為名。煬帝初，又為郡，而州廢。唐武德四年，平王世充，複立滑州。領白馬、衛南、韋城、匡城、靈昌、長垣、胙城、黎陽八縣 。八年，廢長垣縣入匡城 ，以廢梁州之酸棗縣來屬。天寶元年，改為靈昌郡。乾元元年，複為滑州。本義成軍節度。光啟二年，改為宣義軍，避梁祖諱。後唐同光元年，複為義成軍。皇朝避御名，改為武成軍。
白馬、韋城、胙城、靈河。
四縣割出：
酸棗、入開封府。匡城、同上。衛南、入澶州。黎陽。建通利軍。
東西三百一作十九里，南北一百五十七里。
南至東京二百二十里；西南至西京一百五十八里；西南至長安一千四百四十里；東至濮州二百二十里；西至衛州一百一十六里；北至衛州一百六十五里；東南至曹州二百一十五里；西南至鄭州二百八十四里；西北至衛州一百三十二里；東北取黎陽路至相州一百三十里。
唐開元：戶五萬三千六百二十七。皇朝管戶：主一萬一千九百四十六；客一千五百九十六。
《漢書》：「衛地有桑間濮上之阻，男女亦亟聚會，聲色生焉。周末有子路夏育民，人慕之。故其俗剛武，尚氣力 。」
白馬郡三姓：費、成公、上官。
譙郡九姓：殷、周、袁、應、和、荊、梅、齊、汝。
趙咨。東郡燕人，拜東海相。過滎陽，令曹暠棄印綬，追至東海，謁咨。
成公綏。東郡白馬人。閒默自守，不求聞達。張華重其文，以為絕倫。
唐崔日用。滑州靈昌人，相玄宗。
盧懐慎。同上。
方文綾、舊貢。絹、綿、花紗。
舊十四鄉，今五鄉。本衛之曹邑，漢以為縣，屬東郡。以地有白馬山，因為縣名。隋開皇三年屬汴州，九年屬杞州，十六年改杞州為滑州，縣又屬焉。
【白馬山】在縣東北三十四里。《開山圖》云：「有白馬群行山上，悲鳴則河決，馳走則山崩。」津與縣蓋取此山為名。
【黃河】去外城十二步。
【州城】即古滑台城。城有三重，又有都城，周二十里。相傳云：「衛靈公所築小城。」昔滑氏為壘，後人增以為城。甚高峻堅險，臨河亦有台。慕容超時，宋公遣征虜將軍王仲德攻取之。即魏武破袁紹，斬文醜於北岸者。
【逯音錄。明壘】即石勒之將所築。逯明，名姓，因稱壘字。今遺址尚存。
【滑台】按：《水經注》云：「河水右經滑台城北。」小城外大城，高昌所築，苻堅亂後，丁零、翟、遼、據之。小城內，遼弗毀漆林猶存。又《周書》：「滑台貯粟以擬。」
【白馬津】《述征記》云：「登滑台城西北望，太行山白鹿岩、王莽領冠於眾山表也。」
【金堤】漢文帝時河決，東潰金堤，即此。
【山陽故城】魏兗州刺史山陽公所築，城因人以立名。
【故訾婁城】衛侯師於訾婁，即此城也。
【河侯祠】在縣南一里。漢王尊為太守。河水壊金堤，尊沉白馬，使巫祝，請以身代填金堤，以止水。水至，吏士叩頭救止，尊立不動，水稍卻。後人因立河侯祠。
【蒼野塚】衛之賢大夫也。
【子路塚】在邑內。
【八角井】在州子城外北濠下，即唐貞觀元年，節度使賈耽所鑿。公自為記云：「滑城控白馬之津，邇斥鹵之溢，里居者井無良焉。宰夫、司庖，汲用自遠，人則勞止，心曷以寧。乃相土宜，視水脈，因便道，求美泉，得之於城壕之右，鬥成八隅，合為一甃云云。」
【賈魏公廟】在北七里。
【仁風樓】在州子城北，即晉東郡太守袁宏，奉揚仁風之所也。
東南六十里，舊二十鄉，今七鄉。古殷伯豕韋之地也。《左氏傳》云：「穆叔如晉，範宣子問焉，曰：『昔匄之祖在商，為豕韋氏』。」故漢韋賢傳詩曰：「肅肅我祖，國自豕韋。」《國都記》：「豕韋氏，彭姓之國，祝融之後。陸終第三子翦，封於彭。」隋置縣於韋氏之國，故曰韋城。
【豢龍井】在縣古城內，市之東南，即豢龍氏豢龍之所。有《古石記》云：「在右直父工日日丁下八十一口。」其義莫考，今存。
【京觀】在縣北二百步。漢翟義為東郡太守，起兵為王莽所滅，因有此京觀，俗呼髑髏台。
【平陽城】在縣西二十里。《左傳·哀公十六年》：「衛侯飲孔悝酒於平陽。」杜註：「東郡燕縣東北有平陽亭是也。」
【師延丘】在縣東南二十里。《史記》：「師延紂之樂師，武王殺師延於濮水，收葬於此。」
西南九十里，舊二十四鄉，今五鄉。本古之胙國。《左傳》：「凡、蔣、邢、茅、胙、祭，周公之胤也。」又為古之燕國，《左傳》：「衛人以燕師伐鄭」是也。漢為南燕縣。在後，慕容德都之，複號東燕縣。隋開皇三年，廢東郡為縣，屬汴州。十八年，文帝因覽奏狀，見東燕縣名，因曰：「今天下一統，何東燕之有？」遂改為胙城，屬滑州。唐武德二年，於此置胙州，領胙城，又置南燕縣。四年廢州，胙城屬滑州。
【石丘】在縣東北三十里。俗傳：「漢成帝時，星隕之石也。」
【濮水】在縣南一里，西南自酸棗縣界流入。
西南七十里，舊十六鄉，今五鄉。本漢南燕縣地，今胙城是也。隋開皇十六年，分東燕、酸棗二縣置靈昌縣，取靈昌津以為名。後唐同光元年，改為靈河，避國諱也。
【赤眉故城】在縣東二十四里，漢末赤眉賊帥樊崇築。
【延津】即靈昌津也，在縣東北二十五里。初，石勒伐劉曜至河渚，不得渡，時流澌下，因風結冰，濟訖冰泮。勒自以為得天助，故號靈昌津。又《左傳》：「鄭太叔收貳以為己邑，至於廩延。」又曹公北救劉延至延津，皆此津。
【靈昌湖】湖周十里，人獲菰蒲之利。
【堯祠】在縣西南五十里，劉盆子所立。唐寳歷年中，節度使李聽祈雨有應，重修。白敏中撰記，今存。
【黃河】在縣西十里。
【廢金堤關】在縣西南五十三里。漢文帝時，河決酸棗縣，東潰金堤。大業二年置關，十三年廢。

鄭州。滎陽郡，今理管城縣。《禹貢》為豫州之域，星分氐宿。古軒轅所都之地，高辛氏火正祝融之墟。周初封管叔於此，故《周禮》注云：「壽星為鄭州之分，實豫州之北境也。」《國語》：「鄭桓公為平王司徒，問於史伯，寄帑與賄於虢鄶十邑。」注云：「十邑，謂虢、鄶、鄢、蔽、補、丹、依、田柔、歷、莘也。」此即莘地。後鄭為韓所滅，韓徙都之，其東境又屬魏。秦並天下，屬三川郡。漢屬河南郡。後漢至魏因之。晉泰始二年，分河南郡地置滎陽郡，理古滎陽城。宋初如之，至武帝，又立司州刺史，理虎牢，領河南、滎陽、弘農三郡。後魏武帝置東弘農郡，尋罷之。文帝又改司州為北豫州，所領如之。東魏天平元年，分滎縣置成皋郡，理今之汜水。又移滎陽，理大索城，即今之滎陽縣也，屬北豫州。尋又分此為廣武郡，理中牟，置東中郎將府以總之。高齊天保七年，廢成皋郡入滎陽郡，亦屬北豫州。後周初，改北豫州為滎州，取滎澤為州之名，領郡如故。隋開皇三年罷郡，改滎州為鄭州。十六年，於管城縣分置管州。煬帝二年，廢鄭州，仍改管州為鄭州。三年，廢鄭州複為滎陽郡。唐武德四年，平王世充，置鄭州於武牢，領汜水、滎陽、成皋、密、滎澤五縣。其年，又於管城縣置管州，領管城、須水、圃田、清池四縣。貞觀元年，廢管州及須水、清池二縣，以廢管州之陽武、新鄭、管城、圃田四縣來屬。七年，自武牢移鄭州理所於管城。
管城、滎澤、原武、新鄭、滎陽。
二縣割出：
陽武、入開封府。中牟。入開封府。
東西八十五里，南北一百九十五里。
東至東京一百四十里；西至西京二百八十里；西至長安一千一百四十里；南至許州二百八十里；北至懐州獲嘉縣八十里，即至黃河中流為界，共九十里；東南至開封府尉氏縣一百三十里；西南至河南府密縣一百七里；西北至懐州一百五十六里；東北至滑州二百八十四里。
唐開元：戶六萬四千六百一十九。皇朝戶：主一萬七百三十七；客六千五百三十八。
與滑州同。
滎陽郡四姓：鄭、毛、潘、陽。
潁考叔、燭之武、子產、陳平、張蒼、潘岳、潘尼。皆鄭人。
唐婁師德。原武人。
韋思謙 陽武人，子承慶嗣立。
鄭愔。滎陽人，年十七進士及第。中宗朝弘文館學士。
李日知。鄭人。
鄭珣瑜 滎澤人。
梨、麻黃、鳳融席 。尤佳，舊貢。
依舊四鄉。本周管叔之國。杜預《釋例》：「管國在滎陽京縣東北管城。」自漢至隋，皆為中牟縣。開皇十六年，於此置管城縣，屬管州。大業二年，改管州為鄭州，縣又屬焉。
【牽渠】《魏書》：「牽招字子經，為廣武太守。郡中井多咸苦，人遠汲，往複七里。招乃望勢鑿源開渠，注入城中，人賴之。號曰牽渠。」
【鄭水】一名不家水，源出梅山。《水經注》云：「不家溝水出京縣東南梅山北溪，東北流經管城西，俗謂之管水。」又東北分為二水，一水東北流注入黃雀溝，即今之黃池。
【青水唐】《開元十道志》云：「滎陽有青水，中有魚，皆青也。」
【梅山】在縣西南三十里。春秋時，楚蒍子馮率師侵費、滑右回梅山，即此山也。
【圃田澤】在縣東三里。
【武強城】在縣東三十一里。曹參擊項羽，攻武強，即此城。
【祭城】在縣東北十五里。
【邲城】在縣東六里。晉荀林父率師與楚子戰於邲，即此城。
【李氏陂】在縣東南四里。後魏孝文帝以此陂賜僕射李衝，故俗呼為僕射陂。周回十八里。
【莘城】《國語》謂：「史伯對鄭桓公：虢鄶有十邑。」莘其一也。又云：「前莘後河，右洛左濟。」韋昭曰：「莘，國也，十邑，謂虢、鄶、鄢、蔽、補、丹、依、田柔、歷、莘也。」
【故市城】在今縣西北三十里。漢為縣，後漢省。徐晃擊袁紹軍於此。
【望母台】鄭莊公與母誓之，後悔，因築台以望之。
【周世宗慶陵】在邑界。
西六十里，舊二鄉，今四鄉。本《尚書》謂：「濟水溢為滎之地。」按：古者濟水出河北，截河南流而為滎澤。自王莽末，濟水但入河，不複過河南。
【榮瀆水】受河水有石門，謂之榮口石門也。按：今縣西南十七里。
【滎陽縣故城】在平原上，索水經其東，即漢高祖為項羽所圍處。秦立三川郡，自洛陽曾移理於此。晉於此置滎陽郡。後魏太和中，移縣理於大索城，即今滎陽縣是也。隋開皇四年始分滎縣地，於此置廣武縣，屬鄭州，廣武因山為名。仁壽元年，又改為滎澤縣焉。
【滎澤】在縣北四里。《後漢書》云：「顯宗東巡泰山，至滎澤。有飛鳥翔集，因命虎賁王吉射之，鳥上下其聲。吉曰：『鳥啞啞，引弓射之，洞左腋，陛下壽萬歲，臣為二千石。』既而射鳥，中之，賜錢二百萬。」至今滎澤亭堡之間，猶多畫鳥，即遺事也。
【廣武澗】在縣西二十里。《西征記》云：「三皇山上有二城，東曰東廣武，西曰西廣武，相去二百餘步。」汴河水從澗中東南流，今無水。今城東有高壇，即項羽坐太公於上，以示漢軍處。一曰鴻溝。
【衡雍】《左氏傳·僖公二十八年》：「晉文公敗楚於城濮，還至衡雍，作王宮於踐土。」今王宮城在縣西北四十五里。今故城內西北隅有踐土台，盟諸侯於踐土即此也。
【敖山】在縣西十五里。春秋時，晉師救鄭在敖、鄗之間。二山名。《宋武北征記》曰：「敖山，秦時築倉於山上，漢高祖亦因敖山築甬道，下汴水。」即此地也。
【敖倉城】在縣西十五里，北臨汴水，南帶三皇山。殷仲丁遷於囂，《詩》曰：「搏獸於敖。」皆此地。秦置城以屯粟。《漢書》曰：「酈生說高祖曰：『東據敖倉』。」即此也。
【金堤】在縣西北二十二里。漢孝文時，河決酸棗，潰金堤，東郡太守興卒塞之。孝成時，王尊為東郡守，又加修築。至明帝永平十二年，詔樂浪人王景築堤。起自滎陽，東至千乘海口千餘里。防遏衝要，疏決壅積，十里一水門。至順帝陽嘉中，自汴口以東，緣河積石為堰，通淮，名曰金堤。
【桑梓苑】《洛陽記》云：「廣武城西四里有桑梓苑。」
西九十里，舊一鄉，今四鄉。漢縣，屬河南郡。後魏屬滎陽郡。東魏改至廣武，縣又屬焉。高齊天保七年，郡縣並廢。隋開皇十六年，自今縣西故原武城移於陽池故城，置原陵縣，屬鄭州，則今理也。唐初，改陵為武，以複漢名，縣理古陽池城。按《竹書紀年》曰：「梁惠王十五年，遣將龍賈築陽池以備秦。」即此也。隋開皇十六年，於此理縣。
【故卷城】漢為縣。按《郡國縣道記》云：「即《左傳》『晉文公敗楚師，甲午至衡雍』 ，今故卷城是也。」北齊天保七年省縣，而城在今縣西北七里。曹大家《東征賦》云：「歷滎陽而過卷。」是此。其故城周回約十里，又城西三十餘里有王宮城，即踐土所名。
【黃河】在縣北二十里。
西南九十里，舊二鄉，今四鄉。昔黃帝都於有熊，即其地。又為祝融之墟，於周為鄭武公之國。按《國語》：「鄭桓公問於史伯曰：『王室多故，餘懼及焉，其何所可以逃死？』曰：『其濟、洛、河、潁之間乎？虢鄶為大，驕貪背君。君以成周之眾，奉辭伐罪，無不克矣！若前莘後河，右洛左濟，主芣騩而食溱洧，修典刑以守之，惟是可以少固。』又曰：『唯謝、郟之間。』言在謝之北，郟之南。謝在南陽。後為韓地。哀侯滅鄭，韓自平陽又徙都之。秦並天下，其地為潁川郡。漢以為新鄭縣，屬河南郡。晉省，宋複立，隸滎陽郡。東魏行薹侯景於此縣屯軍。北齊省。隨文十六年，又置，迄今為新鄭之理焉。
【函陵】在縣北十三里。《左傳·僖公三十年》：「晉侯、秦伯圍鄭。晉，軍函陵。秦，軍汜南。」即此處。
【陘山】在縣西三十里。《史記》云：「齊桓公侵楚至陘山，山上有子產墓，墓壘石為方墳。東有廟，皆東向。」即杜元凱所言者：郭璞注《爾雅》云：「連山中斷絕曰陘。」
【溱、洧二水。】溱水在縣北，洧水在縣南。《左傳·襄公元年》：「晉帥諸侯之師伐鄭，入其郛，敗其徒，兵於洧上。」又按《韓詩外傳》：「鄭國俗以二月桃花水下時，會於溱洧之上，以自祓除也。故《詩》謂『溱與洧方渙渙兮』。」今洧水經縣之北過。
【潩水】《水經》云：「潩水源出密縣。」
【古鄶城】在縣東北三十五里。《毛詩譜》云：「鄶者，祝融之墟。祝融氏，名黎。其後妘姓，處其地。」
【苑陵故城】在縣東北三十里，苑陵故城是也。漢縣。晉末省。後魏於故城東北五里改置苑陵縣，隋大業末省縣。
【窟室】《左傳》：「鄭伯有為窟室而飲酒。朝者曰：『公焉在？』其人曰：『吾公在壑谷。』」《杜注》云：「壑谷，窟室也。」
【子產廟】子產，鄭大夫，猶存廟在陘山上 。
【紀信塚】信以身紿楚，解漢祖之圍。羽怒，燒之，高祖使葬於此，故塚存。
【萬歲亭】後漢荀彧封萬歲亭侯於此。
【周太祖嵩陵】在邑界自然山下。
西六十里，舊三鄉，今四鄉。即漢滎陽之地。 唐初，廢鄭州之滎陽，於滎西立武泰縣，屬洛州。亦曾移此額於今郡西北五十里古滎陽城安置 。按滎陽城即古大索亭也，東虢之地。《左傳》「晉韓起如楚送女，鄭子皮勞諸索氏」是也。京縣有大索亭者，今縣所理，即大索城是也。又縣東北四里，有小索城存，即六國時二索也。又京城，太叔邑，即在縣正東郡城也。秦置敖倉。《史記》：「楚漢戰於京、索間，酈生說高祖據敖倉之粟。」是此。漢為縣，屬河南郡。晉泰始二年，分河南郡立滎陽郡，取名於滎澤也。後魏太和十七年，滎陽自漢故理移於今所。唐天授二年七月，分滎陽之地置武泰縣，割入洛州。尋省，改滎陽為武泰。神龍元年二月，複為滎陽縣，以隸鄭州。
【靈源山】按：《神境記》云：「滎陽縣西有靈源山，其間生靈芝、石菌。其岩頂有石髓、紫菊，往往人聞有長嘯之聲。」
【蘭岩山】《神境記》云：「滎陽縣西有蘭岩山，峭拔千丈，常有雙鵠不絕往來。傳云：『昔有夫婦隱此山數百年，化為此鵠。忽一旦，一鵠為人所害，其一鵠歲常哀鳴至今，響動岩谷，莫知年數。』」
【岩渚山】一名小陘山，俗名周山。在縣南三十五里，索水所出。《山海經》所謂：「小陘之山，器難之水出焉。」舊傳：「器難之水，即索水也。」
【鴻溝】在縣西，即楚漢分界之所。
【殷渠】晉殷褒，字符祚。為滎陽令時，多雨。褒乃課穿渠入河，疏道原隰，因致豐年。時人號為殷渠。今尚存。
【京水】在縣東二十二里。《水經注》云：「黃水發源京縣黃堆山，東南流，亦名祝龍泉。泉勢沸湧，狀似鼎湯，世謂之京水也。」
【索水】在縣南三十五里。《水經注》云：「索水出京縣西南嵩渚山，與東關水同源分流，即古旃然水也。」《左傳》謂：「楚伐鄭，次旃然。」即此水名。《漢書》云：「京、索之間，亦楚漢戰鬬之所。」
【京城】在縣東南二十里。春秋姜氏為叔段請京。又《鄭詩》曰：「叔出於京。」漢以為縣，後魏省。
滑州 靈河縣
【延津】 按：《晉書》載記《石勒傳》及《太平御覽》所載《異苑》事皆謂：「將濟河而冰泮，舟檝無闓 。」今《記》云：「冰結得濟。」與二書所載小異。
