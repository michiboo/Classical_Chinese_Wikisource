開封府今理開封、浚儀二縣，《禹貢》爲兗、豫二州之域，星分房、宿。在春秋時爲鄭地，戰國時爲魏都。《史記》云：「魏惠王自安邑徙都大梁」，即今西南浚儀縣故城是也。後秦始皇二十二年，攻魏，因引河水灌城而拔之，即以爲三川郡地。漢祖起沛，酈生說曰：「陳留爲天下衝，四通五達之郊，無名山大川之阻」，即此謂也。後定天下，爲陳留郡之浚儀縣。至文帝，封皇子武爲梁王，都大梁。後以其地卑溼，東徙睢陽，即今宋州也。晉武改爲陳留國。東魏，孝靜帝廢國爲梁州，分爲陳留、開封二郡。北齊，廢開封郡，併入陳留。至後周，改梁州爲汴州。以城臨汴水，因以爲名。隋初，州如故。大業初，州廢，又爲郡。二年，廢郡，以其地併入榮陽、穎川、濟陰、東萊等四郡。有通濟渠，即煬帝所開，以通江淮漕運，經中而過。唐武德四年，平王世充，置汴州總管府，管汴、洧、杞、陳四州。汴州領浚儀、新里、小黃、開封、封邱等五縣。七年，改爲都督府，廢開封、小黃、新里三縣入浚儀縣。復廢杞州之雍邱、陳留，營州之中牟，洧州之尉氏來屬。龍朔二年，以中牟隸鄭州。延和元年，復置開封縣。天寶元年，改汴州爲陳留郡。乾元四年，復爲汴州。建中時，築羅城。梁開平元年，升爲東京，置開封府。後唐同光元年，復爲汴州，以宣武軍爲額。晉天福三年，又升爲東京，置開封府。漢、周至皇朝並因之。
開封；浚儀；封丘；陳留；尉氏；雍丘；襄邑〈(宋州割到)〉； 考城〈(曹州割到)〉； 陽武〈(鄭州割到)〉； 中牟〈(鄭州割到)〉； 太康〈(陳州割到)〉； 長垣〈(滑州割到)〉； 酸棗〈(滑州割到)〉； 扶溝〈(許州割到)〉； 鄢陵〈(許州割到)〉； 東明〈(新置)〉。
東西三百里，南北三百五十里。
西至西京四百二十里。西至長安一千二百五十里。東至宋州三百里。西至鄭州一百四十里。南至蔡州五百里。北至滑州二百二十里。南至宋州三百一十八里。又東南至陳州三百一十里。西南至許州二百十五里。東北至曹州二百二十里。西北至孟州三百五十里。
唐開元領縣六，戶八萬二千一百。皇朝管縣一十六，戶：主 九萬一千二百三十二，客 八萬八千三百九十九。
《漢書》：「河南之氣，厥性安舒。」今汴地，涉鄭、衛之境，梁魏之墟，人多髦俊，好儒術，雜以遊豫，有魏公子遺風。難動以非，易感以義。
陳留郡五姓：防；謝；何；虞；蔡。
陳平，陽武戶牖鄉人。　
酈其食、申屠蟠、蔡邕，陳留人。　
邊韶、百里嵩、潘最、毛玠，陳留平坵人。　
典韋[1]。　
阮瑀，尉氏人；子籍。阮咸，籍兄子。阮修，咸從子。　
謝鯤，字幼輿，陽夏人。帝重其風節，問方庾亮何如，對曰：「一丘一壑自謂過之。」　
庾亮，鄢陵人，官太尉督軍，平蘇峻亂。 庾翼，亮弟，工書法。
謝尚，鯤子。少時，鯤嘗攜之送客。或曰：「此兒一坐，顏子也。」尚曰：「坐無尼父，焉別顏回。」 
謝安，鯤從子。謝奕，安兄。　
阮孝緒，尉氏人，鄱陽王嘗命駕造訪，鑿垣而遁 。　
江偉；江式[2]。　
唐劉仁軌，尉氏人，與子侄三人並授上柱國。州黨榮之，號所居為樂城鄉三柱里。
絹；綿；穀子；紅花；麻黃；酸棗。

舊二十鄉，今八鄉八坊。本漢縣，屬河南郡。今縣西十五里，開封故城，是漢理所。後魏天平元年，於此置開封郡。高齊天保七年，郡與縣俱廢。隋開皇六年，復置，屬鄭州。唐武德四年，自鄭州來屬。貞觀元年，並入浚儀。延和元年，又析浚儀。於州城內別置今縣，管東界。
逢澤，在縣東北十四里，今名蓬池。《史記》：「秦孝公二十年，使公子少官率師會諸侯逢澤。」又為衛國之匡地。唐天寶六年，改為福源池。
夷門，《史記》：「大梁城有十二門，東曰夷門。隱士侯嬴，年七十，家貧，為夷門門吏。魏公子無忌厚遺之，不受。」
吹台，在縣南五里。《陳留風俗傳》：「縣有蒼頡、師曠城，其城上有列仙吹台，梁孝王亦增築焉。」朱梁開平二年，改繁台為講武台,此即吹台也。其後有繁氏居其側，里人乃以姓呼之。
沙海在縣西北十二里。《戰國策》曰：「齊欲發卒取周九鼎，顏率說曰：『夫梁之君臣欲得九鼎，謀於沙海之上，為日久矣。』」卽謂此也。至隋文疏鑿舊跡，引汴水注之，習舟師，以伐陳。陳平之後，立碑其側，以紀功德焉。今無水。
蓼堤，在縣東北六里，高六尺，廣四丈。梁孝王都大梁，以其地卑濕，徙睢陽，乃築此堤。至宋州三百里。
蔡水，在縣南。
梁溝，始皇二十二年，王賁引水攻大梁是此。
通濟渠，在縣南三里。隋大業元年，以汴水迂曲，回復稍難，自大梁城西南鑿渠引汴水入，號通濟渠。
開封故城，在縣西十五里。鄭莊公所築。《陳留風俗傳》曰：「阮簡為開封令，有劫賊，外白甚急，簡方圍棋，長嘯曰：局上有劫亦甚急。」
高陽故城。
甘城，即秦大史甘公所居之地。因星文說張耳，令背項羽，依高祖，即於此城。
信陵亭，在城內，臨河，當相國寺前，即魏公子無忌勝概之地。
琵琶溝，在縣南十一里，西從中牟縣界流入通濟渠。隋煬帝欲幸江都，自大梁城西南鑿渠引汴水入，即蒗蕩音宕渠也。《舊圖經》云：「形似琵琶，故名。 」
倉垣城，在縣東北二十里。《水經》云：「濟水東經倉垣城。」《輿地誌》曰：「倉垣城，南臨汴水，西北有蒼頡墳，城有列仙台。」
棘城，在縣西南三十里。《左傳》云：「晉荀吳涉自棘津。」
新里縣故城，在縣東三十里。隋高祖開皇十六年，分浚儀縣置，因新里為名。煬帝大業二年廢。唐武德四年，復置。貞觀元年，又廢。
蒼頡墓，在縣東北二十里。《輿地誌》云：「蒼垣城西北有蒼頡塚。」
樊於期墓，在縣南一十三里。《史記》云：「樊於期逃秦罪，入燕。燕荊軻謂之曰：『須君首可以謀秦王。於是自殺，函封送秦。』」魏人葬於此。
張儀墓，在縣東北七里。《史記》云：「儀，魏人，相秦一十年。」卒葬於此。俗以墳形似硯，因名硯子台。與張耳墓南北相對，因謂張耳墓為南硯台，此為北硯台。
張耳墓，在縣東七里。《漢書》：「耳，大梁人。高祖布衣時嘗從耳游，後破趙有功，受封。」卒，葬於此。
蔡伯喈墓，在縣東北四十五里 。《後漢書》：「蔡邕，字伯喈，陳留圉人。漢靈帝時，坐收廷尉，死獄中。」葬於此。
荊軻墓，在縣東四十里。《史記》云：「軻，衛人也。游燕，為丹入秦刺秦王，不中而死。」《舊圖經》云：「招魂葬於此。」

舊二十五鄉，今十二鄉，八坊。漢武帝元年，廢新里城而立。浚儀縣屬陳留郡。《輿地誌》云：「夷門之下，新里之東，浚水之北，象而儀之，以為邑名。」後魏以縣隸梁州。後周改梁州為汴縣，亦隸焉。隋廢汴，改屬鄭州。唐初置汴州縣，復歸焉。今居郭內。開封故城，即今為理之所也 。
寒泉陂，在縣西十六里。《詩》云：「爰有寒泉，在浚之下，其水冬夏常冷，因曰寒泉。 」
酺池，在縣西北六里，古大梁城內。梁孝王作。
博浪城，在縣西北三十里。《史記》：「張良報韓讎，伏處於博浪俟秦始皇。 」
古浚儀城二：一在縣東三十里，一在縣北四里。
赤城，在縣西南一十五里。《水經注》云：」蒗蕩渠，東南徑赤城至浚儀。」
信陵君墓，在縣南十二里。《史記》：「魏公子無忌，昭王少子，安厘王弟，封為信陵君。」
侯嬴墓，在縣南十二里。《史記》：」魏公子無忌，謀救趙。詢於夷門監者，侯嬴為之謀，辭老不能往。公子行，嬴向北面，自刎而死。」遂葬於此。
段干木墓，在縣西北二十里。《風俗傳》云：」浚儀有段干木祠，能興雲致雨。」干木死西土，魏王遷都之日，子孫改葬於此。
陸雲祠，在縣東北三里。《晉書》：「陸雲嘗為浚儀令，民為立祠。」
青丘，亦曰玄池。女娀簡狄浴於青丘之水，有玄鳥遺卵，吞之，生契。即此水也。
鴻池，即衛獻公射鴻於此。
望京樓，城西門樓，本無名。唐文宗太和二年，節度使令狐陶重修。因登臨賦詩曰：「夷門一鎮五經秋，未得朝天未免愁。因上此樓望京國，便名樓作望京樓。」

北六十里，舊二十鄉，今七鄉。古封國之地。《左氏傳》謂賜封父之繁弱是也。《魯國都紀》云：「衛地之延鄉，漢高祖與項籍戰敗，遇翟母免難之處。後以延鄉為封丘縣，以封翟母。」即此地也。隸陳留郡。後魏道武帝並入酸棗。宣武帝復置。隋開皇三年，隸汴。
黑山，在縣北三里。《魏志》：「初平四年春，太祖軍甄城。荊州牧劉表，斷袁術糧道。術引軍入陳留，屯封丘，黑山餘賊佐之。」
黃池，在縣西南七里，東西三里。按《春秋》：「哀公十三年，公會晉侯及吳子於黃池。吳晉爭長。」杜預注云：「陳留、封丘縣南，有黃亭，近濟水。」
雲響城，在縣南一十里。按《史記》云：「吳、晉率諸侯會於黃池，莫不雲集響應，共築此城。」因以為名。
期城，在縣西南七里。按《城塚記》云：「期城者，夏禹理水時所築。」今呼為簸箕城。
廢守節縣，在縣西北三十里。唐武德三年，李績於酸棗縣置梁州，乃分胙城、酸棗二縣以屬焉。於時東州未平，人思效節。縣新創立，故以守節為名。至四年廢。
封丘台，在縣東五里。按《世本》：「東郡燕國侯伯儵子卒，葬此。遂於城內作地道。」
向子墓，亦名向子台。
桐牢亭，在縣北三里。按《春秋》：「魯成公會晉侯等同盟於蟲牢。」杜預注云：「鄭地陳留、封丘縣北，有桐牢亭。」《襄公十八年傳》云：「楚侵鄭，東北至於蟲牢而反。」《續漢記》云：「封丘有桐牢亭。」韋昭云：「古蟲牢地也。」今俗謂之桐渦。
朱亥墓，在縣西三十里。按《史記》：「秦攻趙，趙求救於魏。安厘王遣將晉鄙將兵救趙，懼秦不進。魏公子無忌使朱亥齎鐵錘殺晉鄙而統其軍，以救趙。」卒葬於此。
翟母墓，在縣西南七里。按《陳留風俗傳》云：「漢高祖與楚項羽戰，敗於延鄉，有翟母者，免其難也。」
百里嵩墓，在縣東七里。《後漢書》：「嵩，字景山，陳留封丘人。為徐州刺史時，旱，嵩乃傳車巡部，所到屬縣，膏雨隨車。」卒葬於此。
程征君墓，在縣南四里。《魏書》：「程仲，字孔禮，陳留封丘人。有志行。明帝青龍三年，征，不就。景初二年、正始五年，征，又不就。晉武帝泰始二年，卒，封元鄉亭侯。」
東三十五里，舊二十五鄉，今七鄉。本古有莘城。《國語》謂之莘墟。《史記》云：「鄭桓公友，以周衰，徙都於留。」即此地。後為陳所並，故曰陳留。秦始皇二十六年，置陳留縣。漢為陳留郡，縣隸焉。西晉末，郡縣並廢。後魏復置。隋廢。唐武德四年，置縣，隸杞州。貞觀元年，州廢，移隸汴州。其後因之。《魏書》謂四戰之地是也。漢高祖兵敗母死之處。
阿谷水，在縣北五十八里。《家語》曰：「孔子南遊於楚，至阿谷之墜，使子貢奉觴從女子乞飲。」即此也。
小黃城，漢縣名，屬陳留故城。在今縣東北三十三里，亦曰小黃園。
昭靈夫人陵廟，在縣北三十七里。《風俗傳》云：「沛公起兵，野戰，喪皇妣於黃鄉。天下平定，乃命使，以梓宮招魂幽野。有丹蛇在水，自灑濯入梓宮。其浴處仍有遺髪。今廟號昭靈焉。」
睢溝，在縣東南五里。《輿地誌》云：「汴水自榮陽受睢水，東至陳留、彭城，南入泗水，經縣界入雍丘界。自後開通濟渠，此渠廢。今無水。」
漢武帝宮，在縣羅城內。《風俗傳》：「孝武帝元狩元年，置行宮，今廢為倉。」
逍遙宮，在南縣南六里餘。隋大業六年置，今廢。
陳陵，在縣北二十里。按《城塚記》云：「大梁城東三十里，汴水北五里，有黃柏山陳元方祖父墓二十區，有碑存。」
故莘城，在縣東北三十五里，古莘國。《國語》：「湯伐桀，桀與韋顧之君等拒湯於莘之墟，遂戰於鳴條之野。」
老丘城，在縣北四十五里。按《春秋傳》云：「定公十五年，鄭罕達敗宋師於老丘。」杜預注云：「老丘，宋地。」
平丘城，在縣北九十里。《陳留風俗傳》云：「平丘城，衛靈公邑。」《春秋》昭公十三年：「公會劉子、晉侯等諸侯於平丘。」杜預注云：「平丘，在陳留長垣縣西南。」
鬥城，在縣南三十五里。按《左傳》襄公三十年：「子產葬伯有於斗城。」杜預注云：「鬥城，鄭地名。」
裘氏城，在縣南六十里。《風俗傳》云：「陳留有裘氏鄉。」《城塚記》云：「秦時故縣也。」
小陳留城，在縣南三里。《晉太康地道記》云：「陳留，先有陳留縣，以北有大城，故此號小陳留，縣城今無城壁。」
牛首城，在縣西南十一里。《左傳》：「桓公十四年冬，宋人伐宋東郊，取牛首。」杜預注云：「東郊，鄭郊。牛首，鄭邑。」
小黃縣，在縣西南四十里。唐武德四年，大使任寰於此置縣，以小黃為名。貞觀中，省入陳留、浚儀二縣。
石倉城，在縣西南七十里。按酈善長注《水經》云：「八里溝，南經石倉城西。」《城塚記》：「鄭莊公理開封東南，築此城，積倉粟，因名盛倉城。盛與石音相似，故號石倉城。」
李壽九子墓，在縣西南三里。《風俗傳》云：「李壽，字長孟，為太守。九子並葬於此。」
陳司農墓，在縣北二十八里。有碑篆文：「大司農陳群墓也。」
澹臺子羽墓，在縣南六十里。《風俗傳》：「子羽塚，在陳留縣裘氏鄉 。」
張良城，在縣東六十里。按《城塚記》云：「此城漢高祖為張良築，亦名張良城。」良十三世孫德，為兗州刺史，襲封陳留侯，食小黃萬戶。至煬帝時，葬張城西南三百步。今呼為張光墓者是也。
南一百里，元十鄉。本春秋鄭大夫尉氏之邑，即獄官也。魏徙都於梁，遂屬魏。秦始皇二年，置尉氏縣。漢以縣隸梁國。武帝分梁國，置陳留郡，因屬焉。東魏隸開封郡。隋開皇三年，罷郡隸汴州。十六年，屬洧州，州廢入許。唐武德四年，復置洧州。貞觀元年，州廢，復歸汴。即南阮所居之所。
三亭岡，在縣西南三十里。《史記》：「秦昭王使謁者王稽於魏，夜與范睢言：『先生待我於三亭之南』。」即此岡之南也。
長明溝，在縣西南四十五里。源出許州長葛縣界，與太溝合流。司馬彪《郡國志》云：「苑陵縣有白雁陂，引瀆南流，謂之長明溝。」
筆溝，在縣東北四十里，與康溝相合，端直如筆。
蓬池，在縣北五里。按《述征記》云：「大梁西南九十里，尉氏有蓬池。」阮籍有詩云：「徘徊蓬池上，回首望大梁」，即此是也。
向城，在縣西南四十里。《左傳》：「襄公十一年，諸侯伐鄭，會於北林，師於向。」杜預注云：「向城，在潁川長社縣東北。」
莵氏城，在縣西北四十里。按《左氏傳》：「昭公五年，鄭伯勞楚屈生於莵氏。」杜氏注云：「莵氏，鄭地。」
雞鳴城，在縣西南三十里。按酈道元注《水經》：「魏惠王元年，韓懿侯會伐魏於皛澤陂，北對雞鳴城。」
故鍾城，在縣西北三十里。按《續述征記》云：「鍾城，魏太傅鍾繇故里。」城南三里有鍾繇碑。
蔣城，在縣西五十里，其城以西半屬新鄭縣界。《左傳》：「僖公二十四年，凡蔣、、邢、茅、胙祭周公之胤也。」社預注云：「蔣在弋陽。」
廢苑陵縣城，在縣南四十八里。按《續述征記》：「成皋東南一百三十里，有苑陵城，鄭國之所都。」其城今見在鄭州新鄭縣。唐武德四年，安撫使任環移苑陵於尉氏縣界古山氏城置苑陵縣，屬洧州。貞觀元年廢。
廢康陰縣，在縣東南四十里。唐武德四年，綏撫使任環於古亭城置縣，在康溝南，因名。屬洧州。貞觀元年廢。
廢蔡陂縣，在縣西南六十里。隋開皇十六年，分長葛、許昌、鄢陵三縣別置。大業二年廢。
宿蒼舒墓，在縣東四十五里。按《孝子傳》云：「蒼舒，陳留尉氏人。少有至性。七歲遭飢荒，賣身為奴，以供父母。後起家為上黨太守。」
杜元凱墓，在縣西南五十里。晉封當陽縣侯，累遷司徒。
阮籍墓，在縣東四十里。籍，陳留尉氏人，即竹林七賢。有碑在。
阮籍台，在縣東南二十步。籍每邀名賢，攜酌長嘯登此也。
東八十七里，舊二十八鄉，今八鄉。古雍國。黃帝之後，姞姓。殷湯封夏後於杞。周武王克殷，封夏後東樓公於杞，是為杞國。即此地也。漢為雍丘縣，隸陳留郡。魏為雍丘國，封鄄城王植為雍丘王。又國廢復為縣，歸陳留。晉不改。後魏於縣置陽夏郡。隋開皇三年，郡廢為縣。至十七年，置杞州。大業三年，州罷。唐初，復置杞州。貞觀元年，州廢，縣皆歸汴。晉避諱改為杞。漢初復故 。
圉城，在縣南五十里。《左傳》：「昭公五年，晉韓起如楚，送女還過鄭，鄭伯勞諸圉。」《風俗傳》云：「舊陳地。苦楚之難，修干戈於境，以虞其患，故曰圉。」《輿地誌》：「漢高祖使樊噲下之，為縣，屬宋州。」今故城存。
外黃城，《左傳》謂：「惠公敗宋師於黃。」杜註：「黃，宋邑，漢縣，屬陳留。以魏郡有內黃，此故加外焉。」今境內有山號黃柏山。故城在今縣東六十里。《漢書》：「外黃縣，即繁陽城。 六國時為魏地。趙亷頗攻取之，即此也。」
雍丘故城，今縣城是也，春秋時杞國城也。杞為宋滅，城北臨汴河。晉永嘉末，鎮西將軍祖逖為豫州刺史，理於此。累破石勒軍，由是黃河以南皆為晉土，人皆感悅。逖卒，百姓立祠焉。
鳴雁亭，在縣北四十里。《左氏傳》：「衛侯伐鄭至鳴雁。」杜註：「在雍丘鳴雁亭也。」
夏後祠，祠中有井，能興雲雨，祈禱甚應。
空桑城，在縣西二十里。按《帝王世紀》云：「伊尹生於空桑。」此是伊尹生處 。
祺城，在縣西北一十八里。按《陳留王襲封雍丘王表》云：「禹祠原在此城，漢光武迎其神，移在雍丘城內。植城於雍丘，作宮，請遷其神於舊館。」其贊曰：「懸仰聖業，功濟唐虞，微君之勤，吾其為魚。」《爾雅》曰：「祺者，吉祥名 。」
婦姑城，在縣東十里。按戴延之《西征記》云：「梁東百里，古有婦人寡居，養姑孝謹。鄉人義之，為築此城，故曰婦姑城。」後人音訛呼為婦固城。
肥陽城，在縣東北二十里。按《城塚記》云：「禹治洪水時，在肥澤之陽所築。」
高陽城，在縣西二十九里。顓頊高陽氏，佐少昊有功，受封此邑。
范睢墓，在縣北六十八里。《史記》：「睢，先事魏中大夫須賈。後入秦為相，號曰應侯。」卒葬於此 。
酈食其墓，在縣西南二十八里。《漢書》：「食其，陳留高陽人。好讀書。家貧，為里監門賢豪謂之狂生。後為齊所烹。」乃葬於此。《陳留王集》云：「植獵於高陽之下，過食其墳，傾以斗水束藻薦於座。 贊曰：『野無巵酒，惟茲行潦；食無嘉肴，宴用蘋藻。』」
酈商墓，在縣西南二十八里。《漢書》：「商，食其之弟也。陳勝起兵，商乃聚少年，得數千人。屬高祖，從征伐有功，封曲周侯。」葬於此。
白虎墓。王業，字子香，雍丘人。為荊州刺史。有惠化，卒於枝江。有白虎夾柩送歸，因此號之。今子孫號為白虎王氏。

太平寰宇記卷一~卷五  19
（為錄入者所加，僅供參考）
