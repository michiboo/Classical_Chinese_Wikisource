臣聞四海同風，九州共貫，若非聖人握機蹈杼，織成天下，何以逮此？自唐之季，率土纏兵，裂水界山，窺王盜帝。至於五代，環五十年，雖奄有中原，而未家六合。不有所廢，其何以興？祖龍為炎漢之梯，獨夫啟成周之路。皇天駿命，開我宋朝，太祖以握斗步天，掃荊蠻而幹吳蜀；陛下以呵雷叱電，蕩閩越而縳並汾。自是五帝之封區，三皇之文軌，重歸正朔，不亦盛乎！有以見皇王之道全，開闢之功大。其如圖籍之府未修，郡縣之書罔備，何以頌萬國之一君，表千年之一聖？眷言闕典，過在史官。雖則賈耽有《十道述》，元和有《郡國志》，不獨編修太簡，抑且朝代不同。加以從梁至周，郡邑割據，更名易地，暮四朝三。臣今沿波討源，窮本知末，不量淺學，撰成《太平寰宇記》二百卷，並目錄二卷，起自河南，周於海外。至若賈耽之漏落，吉甫之闕遺，此盡收焉。萬里山河，四方險阻，攻守利害，沿襲根源，伸紙未窮，森然在目。不下堂而知五土，不出戶而觀萬邦，圖籍機權，莫先於此。臣職居館殿，志在坤輿，輒撰此書，冀聞天聽，誠慙淺畧，仰冒宸嚴。謹上。

