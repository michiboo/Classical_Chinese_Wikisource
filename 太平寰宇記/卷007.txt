許州，潁川郡，今理長社縣。《禹貢》：「豫州之域。」星分房、宿二度。周為許國，《左氏傳》：「許，太嶽之後。」說者謂炎帝之裔。周武王伐紂封於此，又徙於葉。魯昭公九年又遷於夷，今亳州城父縣是也。至十三年，又自夷遷居於葉。十八年又遷於白羽。定公六年為鄭所滅，自後複立為鄭附庸邑。周末為晉地，三卿分晉，其地入韓。七國時為韓、魏二國之境。秦並為潁川郡，理陽翟。二漢為潁川之許縣。後漢末，曹操迎獻帝自洛都於許，文帝雖雲都洛，其宮室、武庫多在許州，即今許昌縣也。又西魏大統十三年，詔遣河南行台大都督王思政進據潁川，東魏遣將清河王高岳率眾十萬攻思政，思政不與戰，嶽造高堰引洧水以攻之，十五年城陷，水自東北入城，思政為岳所執，即今長葛縣之長社故城也。北齊高澄於此改立南鄭州。周大定元年改為許州，治長社焉，隋初不改，大業初州廢，又為潁川郡。唐武德四年平王世充，改為許州，領長社、長葛、許昌、繁昌、黃台、溵強、臨潁七縣，貞觀七年廢黃台、繁昌、溵強三縣，以洧州之扶溝、鄢陵；汝州之襄城；嵩州之陽翟；北澧之葉縣來屬。十三年改置都督府，管許、唐、陳、潁四州，而許州領長社、長葛、許昌、鄢陵、扶溝、臨潁、襄城、陽翟、葉九縣。十六年罷都督府。顯慶二年割陽翟屬洛州，開元四年割葉、襄城置仙州，二十六年仙州廢，以葉、襄城、陽翟來屬，其年又以葉、襄城屬汝州。二十八年又以襄城來屬，是歲又以葉屬汝州。天寶元年改為潁川郡。乾元元年複為許州，長慶三年廢溵州，為郾城縣來屬。本忠武軍節度，梁開平二年改為匡國軍，唐同光元年複舊，皇朝因之。
長社、長葛、臨潁、許昌、陽翟、郾城、舞陽。
一縣割出：
鄢陵。入開封府。
東西一百五十五里，西北二百五里。
東北至東京二百一十五里，西北至西京三百三十里，西至長安一千二百六十里，東至陳州二百八十里，正南微東至蔡州三百二十里，北至鄭州一百八十里，西南至汝州一百八十里，東南至陳州三百二十四里，西北至河南府三百三十里。
唐開元戶一萬九千七百一十七，皇朝戶：主二萬九千五百四十六，客二萬一千九百九十。
潁川本有夏之國，夏人尚忠，其弊鄙樸，有申、韓之餘烈，高仕宦，好文法，人以貪恡爭訟為俗焉。漢韓延壽、黃霸繼為郡守，先之以敬讓，化以篤厚，風教大行。
潁川郡八姓：陳、荀、鍾、許、庫、於、鮮于、鮮。
賈山，長社人，漢孝文時言治亂之道。
韓棱，潁川舞陽人，竇憲威權震天下，尚書以下議欲拜之，稱萬歲，棱正色曰：「禮無為臣稱萬歲之制。」議者皆慚。
荀淑，潁川潁陰人，季膺師之，有子八人，謂之八龍。彧，淑之孫，二十九為尚書令。
鍾皓，長社人。
陳寔，許人。
李膺，襄城人，客造如登龍門。
辛毗，潁川陽翟人，魏文帝欲徙冀州十萬戶實河南，毗入諫，帝起，毗引其裾。
繁休伯，潁川人，文才機捷。
鍾會，潁川長社人，太傅繇之小子也，改虞松表五字，司馬景王曰：「真王佐才也。」
庾峻，鄢陵人，長安有大獄不決，峻為侍御史，斷之。
棗據，長社人。
褚彥回，陽翟人。
絹、蔍心布、乾柿、黃明膠。
長社縣
舊十鄉，今五鄉。漢舊縣也，屬潁川郡，始因社中樹暴長，故縣名長社縣，蓋鄭長葛之地。《春秋·隱公五年》：「宋人伐鄭，圍長葛。」即此也。隋文帝廢郡，以縣屬汴州，大業三年改為潁川縣。唐武德四年複為長社，改為許州。
望煙山：無峰岫，高岳圍王思政於此，置烽燧，因有望煙之號。
南、北玉山：高岳、慕容紹宗圍潁川，築此兩山窺望城中。
高陽里，在州城西門內道南荀氏家，傳荀淑有子八人皆賢，其地舊稱西豪里。潁陰令範康曰：「昔高陽氏有才子八人，荀公亦有才子八人。」乃改西豪為高陽里。時同郡人陳寔為太丘長，奕葉賢德往詣荀門，陳君使、元方為御，季方從後，孫子長文尚幼，抱之於膝，君使、叔慈、應門、慈明行酒，自餘六龍侍側，孫文若猶小，坐之於懐，言語三日，德星為之聚。太史奏曰：「五百里內有賢人集，故德星為之聚。」因名其曰德星鄉，今郡城西南故宅是也。
犬城，鄭公孫射犬城。
長箱城，東魏行台清河王高岳率眾圍西魏將王思政，因築此城，以車箱為樓，因名長箱城。
故陶城，東晉陶侃征杜詜，於此屯軍，因築此城，在今縣西南。故魯城，《左傳》：「鄭伯請以泰山之祊易許田而祀周公。」即此城也。
狼溝，《左傳》所謂「楚子師於狼淵」也。
靈泉，《九州島要記》云：「許昌靈井亦曰靈泉，今石砌方正，水旱民必禱焉。」
張騫塚，漢武帝使尋河源，封博望侯，今郡有塚存。
潁水，在縣西南三十里。《地理志》：「陽乾山，潁水所出，東至下蔡入淮。」
德星亭，在縣西北一里，《漢雜事》云：「陳太丘父子相聚之處。」
晁錯墓，在縣東北二里。錯，潁川人，漢御史大夫，請削諸侯地者，郡有塚存。
鬥雞亭，在縣東北五里，唐開成中亷使杜誴築。
荀爽兄弟八塚，在縣東北七里。爽本潁川人，今地名荀村，里名高陽，神道碑存。
灌夫塚，在縣北三里，為漢將軍。《潁川記》云：「潁水出，灌氏寧；潁水濁，灌氏族。」無何，潁水色變，果為族滅。
七星井，各方七步，俗云：『汲一井，則餘井水皆動。』五井在縣東北二里，二井在縣正北二里。
瀷水經縣西，俗謂之敕水，源出大騩。
大騩山，唐元和八年，雨水摧其山而出，流蕩居人，溺死者千餘人。
長葛縣
北六十里，舊二鄉今九鄉，古鄭邑也。《春秋》謂：「宋人伐鄭，圍長葛。」俗亦呼為長井城 ，漢為縣，屬潁川。
沙水，《爾雅》云：「濄為洵，潁為沙，汝為濆，即此水也。」
東偏城，在縣東北五里。《左傳》：「齊、鄭伐許，許莊公奔衛，齊以許與鄭，鄭伯使許大夫百里奉許叔以居許東偏，又使鄭大夫公孫獲處許西偏。」今有東、西兩城。
故潁國城，在縣西一里，潁侯之國也。蓋春秋時長葛之地，宋人伐鄭，圍長葛，即此也。縣理長箱城，東魏武定五年清河王岳率眾圍西魏將王思政於潁川，因築此城，初以車箱為樓，因名長箱城。隋開皇六年，乃於此立縣。
長社故城，在縣西一里，西魏大統十三年詔遣河南行台大都督王思政進據潁川，東魏遣將清河王岳率眾十萬圍潁川，思政不與戰，嶽造堰，引洧水以灌城，十五年，潁川城陷，水自東北入城，思政為岳所執，即此城也。
鍾繇台，在縣西十里。魏東武亭侯鍾繇學書台在繇故宅中，今台址尚存，又有鍾繇塚。
陳寔塚，在縣西三十五里，漢太丘長之塚也。《陳氏家傳》云：「紀堪以下八十六墓三十六碑，並在長葛縣陘山之陽。」又有廟存。
臨潁縣
東南六十里，舊七鄉。漢縣，屬潁川郡。今縣在臨潁皋上，潁水東岸 ，俗謂之臨潁皋，其實岡阜也。隋大業四年，自故城移於今理，開皇三年罷郡，以縣屬許州。唐建中二年屬溵州，貞觀二年州廢，依前，屬許州。
臨潁皋，東西長五十里，即龍脾岡也。《嵩高山記》：「嵩山東南三百里有龍脾，其地沃壤可居。」即此也。今臨潁縣理在此岡上。
潁水，西北自長社縣界流入。
繁昌城，《魏志》：「文帝行至曲蠡，乃為壇，於繁陽受禪，改元曰黃初，以潁陰之繁昌亭為繁昌縣。」壇前有二碑：一是百官勸進，一是受禪碑，並鍾繇書於後。其碑六字生金，論者以為司馬金行，故曹氏六世也。
青陵台，《水經注》云：「潁水東南流，經青陵亭北。」
白台，按《水經注》云：「繁昌縣城內有三台。」此其一也。
鮦陽城，在縣西南四十里，古鮦陽縣也。在鮦水之陽，故曰鮦陽城。
大陵城，即鄭地也，在縣東三十里，即陳蕃為亭長所辱處。
豢龍城，在縣西四十里，即今豢龍氏之邑也。昔董父實甚好龍，能求其耆欲以飲食之，龍多歸之，舜賜氏曰豢龍。豢，養也。及夏孔甲擾於上帝，帝賜之乘龍 ，雌雄各一。有劉累學擾龍於豢龍氏，以事孔甲。夏後賜氏曰御龍。今汝州魯山縣即御龍氏邑。又汝州有大龍山，並劉累養龍之處。
尚書台，（即）魏文帝受禪，有黃鳥銜丹書集於尚書台，即此也。
許昌縣
東北五十五里，舊五鄉，今四鄉。其地姜姓，四岳之後，太叔所封。為楚所滅，後以為許縣，屬潁川郡。又《魏略》曰：「後漢建安元年魏太祖迎獻帝，都於許。」即謂此邑也。魏文帝即位，改許縣曰許昌縣，按今縣南四十里許昌故城是也。《宋志》無許昌縣，天平元年複置。高齊文宣帝省鄢陵入許昌。隋文帝又於鄢陵縣置洧州，以縣屬焉，大業二年廢洧州，以縣屬許州。初，魏武既破黃巾，經略四方，而苦軍食不足，羽林監潁川棗祗建置屯田，於是以任峻為典農中郎將，募人屯田許下，即今許昌縣也。得穀百萬斛，郡國列置官田，數年之間，所在倉儲盈積。
許昌宮，在許昌故城中，楊修作《許昌宮賦》，即此宮也。
魯城，在縣南四十里。《左傳》：「鄭伯請以泰山之祊易許田而祀周公。」即此城也。
剛城，《史記》：「秦昭王五十二年拜燕人蔡澤為相，因封剛城君。」是此也。
景福殿，在許昌故城內西南隅也，魏明帝所造，貲費直八百餘萬。既成，命朝士為賦。
永始台，《魏略》云：「黃初五年，文帝東征，留郭后於永始台，霖雨百餘日，城樓多壊，有司請移止。後曰：『昔楚昭王出遊，貞姜留漸台，江水至，使者迎而無符，不去，卒沒。今帝在遠，未有急而便移止，未可也。』」何晏《景福殿賦》曰：「鎮以崇台，實曰永始。複道重閣，猖狂是俟。」
洧水，在縣北二十步。《地理志》：「陽城山，洧水所出，東南至長平入潁，過郡三，行五百里。」《詩》曰：「溱與洧方渙渙兮。」即此也。
讓王台，在縣南三十里。漢獻帝禪位於魏王，帝為山陽公，往都山陽濁鹿城，百官送於此台。唐先天元年，因讓王台立魏文廟。
五女塚，在縣南二十里。曹操殺皇后伏氏並姊妺四人，葬於此。
潁大夫廟，在縣西北一十里，即潁考叔廟，隋大業九年重建。
陽翟縣
西北九十里，依舊四鄉。即禹之都。春秋時為鄭之櫟邑。漢為縣，屬潁川郡。又雲「韓分晉，得南陽及潁川，秦滅韓，置潁川郡於陽翟縣，潁川郡地有陽關聚」是也。晉屬河南郡。隋初隸許州，又分許洛之地，以置嵩州，複以陽翟縣屬嵩州。煬帝三年罷嵩州，割隸襄城郡。唐武德初又立嵩州，複隸之，貞觀三年省州，以陽翟隸許州，龍朔二年割入河南府，今屬許州。
具茨山，在縣北十里。
禹山，《後魏書·地形志》云：「陽翟有禹山祠」。
偃月山，《洛陽記》：「山形似偃月，因以名之。」
三封山，《水經注》云：「潁水故瀆，東南經三封山北。」謂此山也。
荊山，《洛陽記》云：「荊山出玉，齊武帝於此採玉。」其下即漢潁川郡地。
杏山，《洛陽記》云：「仙人劉根隱於此山。」
康城，《洛陽記》云：「夏少康故邑也。」《注水經》云：「潁水又東，歷康城南。」魏明帝封尚書僕射魏臻為康鄉侯，此即臻所封之地。
上棘城，《左傳》謂：「楚師伐鄭城上棘，遂涉潁。」是此也。
雍城，《左傳》謂：「楚蒍子馮率鋭師侵雍。」梁注云：「河南陽翟縣東北有雍城是也。」
黃台，在縣東北四里。東魏天平二年曾於此置黃台縣，屬陽翟郡，隋廢。
鈞台，《左傳》曰：「夏啟有鈞台之享。」注云：「河南陽翟縣南有鈞台陂。」《水經注》云：「連山亦曰啟筮亭，享神於大陵之上。」即鈞台也。晉《地道記》：「鈞台下有陂，俗謂之鈞台陂。」
鳳凰樓，在縣西南一里。漢黃霸為潁川太守，鳳凰集，嘉禾生，霸乃起樓於郡中，今基址存。
七女岡，在縣東北三十里。下有七女泉，流至長葛入洧。
許由台，在縣東一十五里潁水上。
巢父台，在縣東一十六里潁水上，即巢父飲牛處。
郾城縣
東南一百二十里，舊六鄉今四鄉。本七國時魏之下邑，《史記》：「楚昭陽伐衛取郾。」漢為縣，隸潁川郡，光武謂賈複曰：「郾最大，宛次之。」複曰：「臣請擊郾。」光武執複手曰：「執金吾擊郾，吾複何憂。」即此城也。宋元嘉二年將軍劉緬說曰：「城有百年之福，若北朝保之，未可敵也。」遂遣將軍殷孝祖焚其倉糧。北齊天保七年，於今縣置臨潁郡，隋開皇三年，郡、縣並廢，五年，又於廢郡城中置郾城縣，隸許州。唐武德四年於縣置道州，貞觀元年}州廢，以縣屬豫州。其後還許州。元和十二年敕淮西，賊中百姓窮困，相率歸順，其數甚多，宜於許、汝行營側近置行郾城縣，韓弘計議揀擇穏便處置。其年十一月以今郾城縣為溵州，仍以上蔡、西平、遂平三縣隸焉，是年十二月敕溵州，宜隸許州。至長慶元年五月廢溵州，複為郾城縣，依前隸許州，其先割屬溵州所管上蔡、西平、遂平等三縣，仍還蔡州，尋又以郾城複來屬。
大溵水，在縣南一里，上承汝水，自襄城至岐額城分流，南為汝水，北為溵水。
又有小溵水，在縣北三十里。
故郾城，楚昭陽伐魏取郾。《漢書·地理志》云：「魏南有郾，召陵之固也。」
召陵故城，在縣東四十五里。漢為召陵縣，隸汝南郡。隋廢。春秋楚屈完來盟於師，盟於於陵。
棠溪，《史記》：「蘇秦說韓曰：『韓卒之劍戟，出於棠溪。』」今西平縣西界有棠溪村是也。
征羌城，在縣東南七十五里，本秦安陵門。後漢建武十一年來歙征西羌有功，故名以封之。
蔡河，在縣東南五里。
唐王塚，在縣南二十五里，吳王闔閭夫概塚也，夫概奔楚，封之於唐陵。又《地理志》云：「封為棠溪氏。」隋仁壽中置廟。
葛伯城，在縣北三十里，周回四里。《湯誓》云：「葛伯仇餉，初征自葛。」即此也。
故司州城，在縣西南五里，宋文帝改汝州郡為司州，即此也。後魏太武收河南地，至獻文改為豫州。隋開皇中自此城移入懸瓠，大業二年改為蔡州，俗呼為盜跖城，未詳其義。
舞陽縣
西南一百八十里，舊二鄉，今四鄉。本漢舊縣，隸潁川郡，在舞水之陽，因以名縣。漢封樊噲，魏封司馬宣王，皆為舞陽侯，自漢至晉不改，宋省，其後因之。唐開元四年，複於故城置，隸許州。
鐡冶，在縣西南三十里。
舞水，在縣北六十里，漢樊噲受封於此。
滍水，在縣北四十五里。《漢書·地理志》云：「魯陽縣有魯山,古魯縣御龍氏所遷。」《水經》云：「滍水出魯陽縣西，東北過定陵，入於汝。」《地理》云：「定陵城在今縣北六十里。」《後漢書》：「光武破王尋於昆陽，士卒爭赴溺死，滍水為不流。」即此。
