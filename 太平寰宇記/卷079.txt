戎州
今治南溪縣。《禹貢》梁州之域春秋為「僰侯國」。秦惠王破滇池，此地始通五尺道。漢武開置，故使唐蒙治道如此而破防牱、夜郎，立犍為郡十三州。《郡志》有犍為山也，因置僰道縣以屬焉。歷後漢、晉、宋、齊皆因之。
梁大同十年，於此置六同郡，以「六合所同」為郡之名。尋又置戎州，以鎮撫戎夷也。隋初，郡廢而州存。煬帝初，廢州，以其地為犍為郡。
唐武德元年，複改為戎州，領僰道、犍為、南溪、開邊、鬱鄔五縣。貞觀四年，以開邊屬南通州，於州置都督府，戎、即、昆、曲、協、黎、盤、會、鈞、分分、戶、厈、褒、宗、靡、姚、徽十七州。八年，置撫來縣，仍改南通州為賢州。又廢賢州，以開邊來屬。
天寶元年，改為南溪郡，依舊都督。羈縻三十六州，一百三十七縣。並荒便，無戶口。乾元元年，複為戎州。貞元中，會治於僰道縣。至長慶中，複理於此州。
僰道、南溪、宜賓。
二縣廢：開邉、歸順。已上二縣並入僰道縣。
東西一百五十里，南北一百二十里。
東北至東京四千三百五十里。  東北至西京三千九百五十里。  東北取嘉、眉二州水路至長安二千七百里。  東至瀘州富順監界三百八十七里，西至僰道縣開邊團界連覊縻武昌州二千五百七里。  南至南溪縣覊縻馬湖江蠻界武昌州三千三百十七里。  北至榮州三百十里。  東南至瀘州綿縣界一百五十四里。  西南至馬湖江蠻界一千里。  東北至瀘州水路三百十里，陸路二百四十里。  西北至嘉州五百六十八里，至玉津縣三百二十四里。  西南取曲、協州並南寧州安寧監井路至南詔所居羊咀咩城二千三百里。
唐開元戶四千五百；皇朝管戶夷、漢主客都五千二百六十三。
其土有四族：黎、蒯、虞、牟。夷夏雜居，風俗各異。其蠻獠之類，不識文字，不知禮教，言語不通，嗜欲不同。椎髻跣足，鑿齒穿耳，衣緋布、羊皮、莎草。以神鬼為徵驗，以殺傷為戲笑。少壯為上，衰老為下。男女無別，山岡是居。
任永。僰道人，長於厯數，公孫述征之，托盲。
隗相。字叔通，養母至孝。母好食江中流水，有橫石生江中成橋。漢徵為郎。
吳順。字叔和，至孝。赤烏巢其門。後為永昌太守。
荔枝煎、半夏、升麻、狨皮暖座。按《郡國志》云：「僰道有獸，名獑猢。似猿而四足短，一騰一百五十步，如迅鳥之飛。取此皮為狐白之用，盈百方成。」又段氏《蜀記》云：「戎人進猓燃褥，皂、碧、褐三色相間。元出馬湖江石門兩路蠻界內。」
僰道縣
元六鄉，本漢武伐防牱，始道路於此，亦舊夷國。故為僰道，漢置。縣有夷狄曰道。梁武因加「縣」字而立郡於此。隋移郡於南溪。唐開元、長慶猶治於彼。貞元中，複治於此。會昌二年，遭馬湖江水漂蕩，隋移州在此岸。今治所。
黑水。從胡監生獠界出東海，流入蜀江。唐天寳六年改為「皂水」。按《地輿志》：「華陽黑水惟梁州。」《注》云：「黑水出今南寧州南廣縣汾關山北，至僰道縣入江也。」
黃魚山。山水瑩靜，岩中惟生女貞樹也。
亡起山。岑起亡於此，故曰亡起山。
龍溪。源出南溪縣伏犀灘，《益州記》云：「伏犀灘東南六十里有黃牛像。其崖峻險，遠望斑斕，頗像黃牛。」又《水經》云：「昔有黃牛從棘溪而出，上此崖，乃化為石，是名伏犀灘。」
荔枝灘。《益州志》云：「荔枝灘東南二十里山嶺上有一冡，惟生女貞樹。樹上常有白猿棲息。《郡國志》雲『僰道有玉女冡』是也。
荔枝園。《郡國志》云：「僰住施，夷中最賢者。古所謂僰僮之富。多以荔枝為業，園植萬株，樹收一百五十斛。」
蘭山。在邑界。
張儀同祠。古老相傳張儀同祠。
犍為郡故城。在青衣江七里。
貞婦石。在縣七里舊州岸。古老舊傳：昔有貞婦，夫歿無子，事姑甚孝。姑抑而嫁，竟不從之，終姑之世。後身沒，其居之室有一大石湧出。後人愛其貞，參號其石為「貞婦石」。
宜賓縣
西北一百六十里。元六鄉。本漢南安縣地，屬犍為郡。蜀諸葛亮南征，於此置鬱鄔戍。後改為鬱鄢縣。唐開元十七年，為義賓縣。後移於狼川，即今治也。皇朝開寶九年，改為宜賓縣。
可無山。在邑界。
南溪縣
東一百二十里。元六鄉。漢犍為郡之南廣縣。後廢為南武戍。隋仁壽二年，改為龍源戍，避諱，後改為南溪縣。在僰溪之南，因為縣名。
魚津。按《郡國志》云：「南溪縣西三十里有津，津南有鴛鴦圻」是也。
鴛鴦山。《益部耆舊傳》曰：「僰道有張真者，娶黃氏女名帛真，因乘船過江，船覆，沒。帛求夫屍不得，於溺所仰天長嘆，遂自沉焉。積十四日，帛乃扶夫屍出於灘下，因名鴛鴦岸孝子石。」
蜀中故老云：隗叔通，僰人，性至孝。母食必須江水，通每汲江中。石為之出，今江口有石，號「孝子石」。
青衣水。在縣南一里四步。從僰道城東流至縣界多棱口至瀘州綿水縣。地名龍騰溪。
黑水。《地輿志》：「華陽黑水惟梁州。」《注》云：「黑水今出南寧州南廣縣汾關山，北至僰道縣入江。」
馬湖江。從州西南流出東郭，與蜀江合，下達於荊南。源出雲南而來。諸葛亮雲「五月渡瀘」，即此水之上流也。蜀號瀘水。
乞子石。在州南五里。兩石夾青衣江樹，對立如夫婦之相向。故老相傳：「東石從西乞子將歸。」故《風俗記》云：「人無子祈禱有應。」
廢開邊縣
在州西南六十五里，亦僰地道。隋開皇六年於此置。以開拓邊疆為名。在馬湖、朱提兩江口置。
大黎山、小黎山。綰開邊縣界，四時霖霪不絕。俗人呼為「大漏天」、「小漏天」，其諸山自嘉州以來，每峰相接，高低隱伏，奔走三峽。其石狀妙而難名。
乳洞山。亦名乳洞峰。有泉如乳，在開邊縣。或有隱者飲此得仙。
波凌池。在州西開邊縣，去州一千餘里。其地長五十里，闊七里，深十餘丈，古老相傳，號曰「波凌池」。風雷一動，波浪凌山，謂此也。一名「天池」、一名「滇池」。
廢歸順縣
在州西北三十里。亦僰地道。唐貞觀中，郡獠歸服，因於此立鎮以撫之，以「歸順」為名。聖歷三年，分鬱鄢縣，就廢鎮置縣，以處生獠。皇朝並入僰道縣。
越溪。去縣四十里，流至榮州旭川縣界。
可雲山、夷都山。俱在縣界。
元管蠻夷州縣今並廢存而有去不去者。要知古跡而已。
