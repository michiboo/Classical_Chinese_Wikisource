東一百四十五里，依舊七鄉。春秋時宋襄公地也。宋襄公葬焉，故曰襄陵。今墓在縣西北隅。秦始皇以承一作東匡縣卑濕，遂徙縣於襄陵，改為襄邑縣。漢以縣隸陳留郡。宋移屬譙郡。北齊，縣廢，入雍丘。隋置杞州於杞縣，襄邑複屬焉。大業三年，州廢，縣入梁郡。唐初，複置杞州。貞觀元年，州廢，縣入宋州。自朱梁與晉，改屬開封。
服官，《漢地理志》：「襄邑有服官。」《故魏都賦》云：「錦繡襄邑。 」
睢水，在縣北三十里，西自雍丘界入寧陵。《水經注》云：「睢水出陳留縣西蒗蕩渠。」
古汴渠，在縣北四十五里，西從雍丘入考城界。《史記》：「秦始皇二十二年，伐魏，引河灌大梁。」即此地也。又《宋書》：「高祖開此河以征姚泓。」
古匡城，在縣西三十里。《地理志》云：「秦以承匡之地卑濕，故徙縣於襄陵，其城遂廢。昔仲尼游此城，匡人誤圍夫子，夫子由城東南角空而出，其跡猶存 。」
巢城，在縣南二十里。《左傳》：「哀公十一年冬，衛太叔疾奔宋。疾臣向魋及桓氏得罪衛莊公，複之使處巢。」
蛟龍池，在縣北七十五里。《左傳》：「鄭大水，龍鬥於時門之外洧淵。國人請禜焉，子產不許，曰：『我鬥，龍不我覿也；龍鬥，我獨何覿焉。我無求於龍，龍亦無求於我。』」即此也。《鼠怪搜神記》：「中山王周南，正始中為襄邑長。有鼠從穴出廳事上，語周南曰：『爾以某月日死。』周南不應，鼠還穴。至期日，更冠幘絳衣，語周南曰：『日中死。』複不應，鼠入穴。斯須複出，語如初。出入數轉。日過中，鼠曰：『爾不應我，複何道。』言訖顛蹶而死，即失衣冠，視之，乃常鼠也。」
宋襄公墓，在縣城東北隅。
東一百五十里，舊十四鄉，今七鄉。古戴國地。《春秋》：「隱公十年，伐鄭，取之。」後改名曰谷。秦滅六國，為淄縣。漢隸梁國。後漢章帝東巡，改為考城，仍隸陳留郡。後魏為城安縣，仍於縣置北梁郡，隸南兗州。北齊，郡廢，縣歸濟陰郡。隋複為考城，移屬宋州。唐初，於縣置梁州。武德五年，州廢，縣入曹州。梁改為戴邑縣。後唐複舊。自梁至晉、漢，屬開封府。
葵丘，在縣東一里。《春秋》：「齊桓公會諸侯於葵丘。」杜預注云：「陳留外黃縣東有葵丘。」
黃溝，在縣西三十六里。《國語》云：「吳子會諸侯於黃池。」今陳留有外黃縣古城，即黃溝是也。又《漢地理志》云：「考城有黃溝。」
北亳城，在縣東北五十三里。自契至湯九遷，湯始居亳，與葛伯為鄰。按：葛國今在宋州寧陵縣界，去亳百里。《都城記》：「湯，居亳。」今濟陰東南亳城是也。《十三州志》：「梁國有二亳，南亳在穀熟，北亳在蒙。湯會諸侯於景亳。」即蒙之北亳也。
簸箕城，在縣北四十六里。按《城塚記》：「禹治水時所築。」
龍門台，在縣西南一十五里。按戴延之《西征記》云：「龍門，水名也。」台南渠岸有門與台下水相連。高齊時，於此置倉。至後周廢。
黃霸墓 ，在縣東北十里。漢《循良傳》：「黃霸，字次公，淮陽人。」卒於此，有碑存。
西北七十五里，舊四鄉，今八鄉。春秋時棣城。楚伐陳，諸侯會於城棣。漢為陽武縣，屬河南郡。按《晉地道記》：「陽武、滎陽有博浪沙，張良為韓刺秦始皇處。」即此縣地。按《郡國縣記》云：「陽武縣所理。晉廢。後魏孝昌中複置。高齊又省。隋開皇六年，移理於黃池。」陽武，即今原武縣是也。唐武德四年，於漢原武故城複置。陽武縣，即今理也。朱梁與晉隸開封府。
黃河，在縣北二十五里。
莨宕渠，即汴河之別名。一名通濟渠。
陽武故城，在縣東南二十八里。高齊文宣天保七年，移理汴水南一里。今無遺址。隋開皇五年，複理此城。唐武德四年，又移理。漢原武故城，即今城是也。
博浪沙亭，在縣東南五里，即張良為韓報仇擊始皇之所。
南棣城、北棣城，二城並在縣北十里。《左傳》：「楚伐陳，諸侯會於城棣以救之。」北城也。
陳平墓，在縣東三十里。戶牖鄉、陳相村兼有廟存。
黑陽山在縣西七里
西五十里，依舊五鄉。春秋時鄭邑，又屬趙。《史記》：「趙獻侯自耿徙此。又襄子時，佛肸以中牟叛，置鼎於庭下，不與己者烹之。田英、將褰裳赴鼎是此也。」漢為中牟縣，隸河南郡。後漢至魏所屬不改。宋隸滎陽。後魏太武真君八年，省。景明元年，複置。東魏靜帝天平初，於此置廣武郡。後周武帝保定五年，郡中牟，並移於今縣西三十里圃田城置。隋避諱改為內牟。開皇十六年，於中牟舊城置郟城縣。十八年，又於圃田城中為圃田縣，以界內澤為名。大業二年，廢郟城縣，又移圃田縣於中牟城置。唐武德初，複改為中牟。貞觀元年，隸汴州。龍朔二年，又隸鄭州。按《郡國縣道記》云：「春秋所說中牟在趙地，非此也。」後漢和帝時，魯恭為中牟宰，有善政，即此縣。朱梁與晉隸開封。
中牟台，在縣北十二里。一名官渡台，又名曹公台，故基在河南，是為官渡城，即曹公與袁紹相持於此。
箜篌城，在縣東南二十里。昔師延造箜篌，以悅靈公。
圃田澤，一名原圃，在縣西北七里。其澤東西五十里，南北二十六里。西限長城，東極官渡。上承鄭州、管城縣界曹家陂。又益西流為二十四陂：小鵠、大鵠、小漸、大漸、小灰、大灰之類是也。
佛肸墓，有二：一在縣南一里，一在縣北一里。
潘岳廟，在縣北十里。
魯恭台，在縣城內。
東南二百一十里，舊五鄉，今八鄉。夏后氏太康所築城。漢為陽夏縣，隸淮陽國。隋開皇七年，改陽夏縣為太康，取古太康之名，隸淮陽郡。十五年，複置陽夏郡，縣廢。十八年，改為匡城縣。大業十三年，李密舉兵於此，遂廢。唐初，複置，隸淮陽郡。朱梁與晉屬開封府。昔濟北戴封，字平仲，為令。苦旱，積薪自焚，火起，雨澍。
蔡水，西北自尉氏縣界流入。
渦水首受蔡水，東流經縣北 。
縣理城，即漢陽夏縣城，夏后氏太康所築。
扶樂城，在縣西北四十里。《地里志》云：「扶樂，屬陳國。」隋開皇六年，分太康置大扶縣。酈善長注《水經》云：「即扶樂古城也。」
牛頭城，在縣西五十里。按《隋淮陽郡圖》云：「牛頭城在扶樂西二十里。」《水經注》云：「沙水又東南經牛首亭一作城是也 。」
南拒台，在縣南二十里。北拒台，在縣北二十里。《漢書》：「漢王追項羽至陽夏南止軍。」今此南北二台相去一里，是楚漢相拒之處。
何曾墓，在縣西北二十里。《晉書》：「曾，字穎考，陳國陽夏人也。」
東北一百里，舊二十七鄉，今七鄉。本漢長垣縣地。隋開皇十六年，於婦姑城置匡城縣，隸滑州，以縣南有古匡城為名。孔子所畏之所。又《春秋》：「遂次於匡。」即此地也。又名蒲邑。《家語》云：「仲由為蒲宰，人為立祠焉。」子路隨夫子於此問津，即蒲邑之津也。朱梁與晉割屬開封。至皇朝為長垣縣。
長羅縣城，在縣東北四十里。《漢書》：「宣帝封常惠為長羅侯。」至光武時國絕，並入長垣縣，後謂之長羅亭。長垣城，在縣東北二十五里。《地理志》：「秦滅魏以為長垣縣」，又「武帝立兗州於滑台，置長垣縣。」隋開皇九年，隸杞州。唐初，複置。至貞觀八年，廢。
匡邑城，在縣西南十里。《春秋》：「僖公十五年，諸侯盟於牡丘，遂次於匡。」杜預注云：「匡，衛地，在陳留長垣縣西南。」《論語》云：「子畏於匡」，蓋此邑也。
訾樓城，在縣西北十六里。《左傳》：「邢狄伐衛，衛侯師於訾樓。」杜預注云：「訾樓，衛邑。」《陳留風俗傳》云：「長垣西北有訾樓是也。」
蒲城，在縣東北十里。《春秋》云：「齊侯、衛侯胥命於蒲。」杜預云：「蒲，衛地，在陳留長垣縣西南。」《家語》云：「子路治蒲三年，孔子過之，三稱仲由之善。」即此也。今城內有子路祠。
龍城，在縣東南二十里，昔夏桀臣龍逢所居，因以為名。今城東有關龍逢墓，墓側有祠。 漆城，在縣西二十里。《左傳》云：「寧武子與衛人盟於宛濮。」杜預注云：「陳留長垣縣西南有宛亭，近濮水。」《竹書紀年》云：「邯鄲伐衛取漆者也。 」
故鶴城，在縣南十七里。《左傳》云：「狄人伐衛。衛懿公好鶴，鶴有乘軒者。國人曰：『鶴實有祿位，餘焉能戰。』」此即養鶴城也。又《城塚記》云：「昔夏累養鶴於此。」遂號鶴城。
衛靈公祠，在縣東北二十七里，長垣城內。
蘧伯玉祠，在縣東七里，祠在墓側。
西北百里，舊三十三鄉，今六鄉。漢《地理志》云：「秦拔魏，置酸棗縣。漢因之，以屬陳留郡。」《故風俗通》謂：「豫章以樹稱郡。酸棗以棘名邦，蓋以地多棘而立名也。」今有故城。六國時韓王所理。今縣東北有延津、袁紹渡處。津南立壁，以拒曹公。紹將淳于瓊，宿鳥巢，為曹所襲破之，即此地也。魏、晉不改。後魏，並入小黃，又複置，隸東郡。北齊，並入南燕縣，即今胙城也。隋開皇三年，徙南燕，析置酸棗縣，入汴州，又屬滑州。大業三年，隸滎陽郡。唐初，複還滑州。朱梁、晉、漢隸開封府。
土山，在縣東南二里。《舊記》云：「酸棗縣北有土山。」
古酸棗城，在縣西南十五里。按《韓世家》：「哀侯即位，滅鄭，遂都酸棗。」舊宮餘址猶存。又《城塚記》：「韓襄子所築。」 廢酸棗縣，在縣北十五里。後魏孝文太和十八年置。
韓王台二，並在縣南一十六里。按孫楚《韓王台賦》云：「酸棗縣門外，左右有兩故台。」訪古老，云：「韓王聽政之觀也。」
望氣台，在縣西南十五里。《輿地誌》云：「酸棗縣西有韓王望氣台。」
冰井，在縣西南二十里，韓襄王藏冰之所。
金堤，在縣西南二十三里。從陽武縣東北五十八里入縣西南界，入滑州靈昌縣界。按《漢書.溝洫志》：「漢興三十有九年，孝文時，河決酸棗，東漬金堤。」
聶政塚，在縣西北二十里。為嚴仲子報仇者，有祠存。
張平墓，在縣南十五里。良之父也。
七女塚，《郡國志》云：「昔盧氏居此，無男，惟有七女。父亡，家有寶物，相讓不取。因投水中，不沉。」七女皆葬於此。
汝池，在縣東南十五里。《爾雅》：「沮洳也，其地下濕，水潦沮洳。」後人音訛呼為汝溝。
南一百八十里，舊六鄉，今十一鄉。漢縣，屬淮陽國。《陳留風俗傳》云：「小扶亭，有洧水之溝，因以名縣。」後漢，屬陳留郡。魏，隸許昌郡。唐武德四年，置北陳州，縣屬焉。是年，置洧州，縣又屬焉。洧州，今尉氏也。貞觀元年，州廢，縣歸許州。朱梁與晉，割入開封。
祈耶山，在天寶鄉刁陵村鄭莊公廟側，去縣二十里。
洧水，在縣西北二十二里。
古扶溝城，在縣東北二十里。
四角塚，在縣西南三十五里角塚村。故老所傳。
新汲故城，漢縣名，今在縣西。《左傳》云：「公會尹武公、單襄公及諸侯伐鄭，自戲童至於曲洧。」杜註：「今新汲縣，治曲洧城。」《漢志》：「以河內有汲，故加新字。」
桐丘城，《左傳?莊公二十八年》：「楚子元伐鄭，鄭人將奔桐丘。」杜註：「許昌縣東北有桐丘城是也。」
白亭，《陳留風俗傳》云：「扶溝縣有帛鄉、帛亭。」《輿地誌》：「鄢陵，楚之邊邑。平王封太子建之子勝白，公因居焉。」
雕陵亭，莊子謂：「游乎雕陵之樊，睹一異鵲」，是此地也。
東一百五十里，舊八鄉今七鄉。春秋時鄭邑。隱公元年，鄭伯克段於鄢。是也。漢為鄢陵縣，隸潁川郡。魏、晉因之。後魏，移屬許昌郡。北齊，縣廢，以其地入許昌縣。隋開皇初，郡廢。七年複置，鄢陵屬許昌。至十六年，又於縣置洧州，縣隸焉。大業二年，州廢，縣歸許州。朱梁與晉，割屬開封。
洧水，在縣西二十二里。從許昌縣界東南流，散漫。
潩水，在縣西南四十里。從臨穎界入，東南出扶溝縣界 。
古鄢陵城，在縣西北一十八里。
太丘城，在縣東百步。漢陳寔為太丘長。
故陶城，在縣南五十里。《傳》云：「晉陶侃征杜弢所築也 。」
陳太丘廟，在縣西十里。
魏燕王台，魏文帝封弟燕王宇於鄢陵，居此城，築台於城中。今呼為燕王台。
東九十里，六鄉。卽府界靜戎鎮之地。尋為東明鎮。鎮西南去陳留縣八十里，在東昏城之東。至皇朝建隆四年七月，於本鎮城置縣，仍以東明為名 。
儀城，在縣西北二十里。《論語》云：「儀封人請見。」鄭注云：「儀蓋衛邑也。」
東昏故城，在今縣西，本漢縣。王莽曰：「東明即陽武之戶牖鄉，陳平之故里也 。」
新祠城，在縣西北二十里。《城塚記》：「新祠者，吳王孫休相虞翻。至晉伐孫皓時，憐翻忠節，少牢以祭，築城亭上因以名之。」
虞翻墓，在縣西北二十里。《城塚記》：「新祠城南有太尉虞翻墓 。 」
陳伯先墓，在縣西三十里。《城塚記》：「漢宣帝時，中郎將、濟陽侯荊州刺史伯先，即陳平之子孫也。」
虞延墓，在縣西北二十里。《後漢書》：「延，字子大，陳留東昏人也。初生，其上有物，如一匹練升天。占者以為吉。及長，長八尺六寸，腰十圍。遷洛陽令，官至司徒。」葬於此。又《地理志》云：「延，初為封丘督郵。光武東巡，延對俎豆之義。帝善之。」
五丈河，在縣南十二里。從陳留界入冤句音夠界 。
豹陵山，在縣東南二十里。《皇覽古塚記》云：「蘭陽城西有土山，名豹陵。」
