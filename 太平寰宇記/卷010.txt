
陳州。淮陽郡，今理宛丘縣。昔庖犧氏所都，曰太昊之墟。《禹貢》為豫州之域，星分心宿二度。周初為陳國，武王封舜後胡公媯滿於此，以奉舜祀，以備三恪。至春秋時，為楚靈王所滅，乃縣之。後五年，複立陳惠公。後五十六年，楚惠王複滅陳，而其地盡為楚所有。又楚襄王自郢徙於此，謂西楚是也。戰國時，為楚、魏二國之地。秦滅楚，改為潁川郡。漢為淮陽國之地。後漢如之。晉為汝南郡、梁國二境，兼置豫州，領郡國十，理於此。後魏得之，又立為陳郡。至天平二年，以淮南內附於此，置北揚州，理項城，以居新附之戶。高齊天保二年，以百姓守信，不附侯景，改北揚州為信州。隋開皇十六年，於宛丘縣更立陳州。煬帝初州廢，又為淮陽郡。唐武德元年，平房憲伯，改為陳州，領宛丘、箕城、扶樂、大康、新平五縣。貞觀元年，廢新平、箕城、扶樂三縣，三年，複以瀋州之項城、溵水二縣來屬。瀋州即今潁州沈丘縣。長壽元年，置武城縣。証聖元年，置光武縣。天保元年改為淮陽郡。乾元元年複為陳州。晉天福六年升為防禦州。開運二年升為鎮安軍。漢天福十二年降為刺史州。周廣順元年又升為防禦州，二年複為鎮安軍節度。皇朝因之。
宛丘、項城、商水、南頓、西華。
一縣割出：
太康。入開封府。
東西一百三十里，南北一百四十五里。
西北至東京二百四十五里，西至西京七百里，西至長安一千五百里，東至亳州二百五十五里 ，南至蔡州平興縣二百五十四里 ，西至許州二百八十里，北至雍丘二百二十三里，東南至潁州三百里，西南至蔡州二百一十里，西北至開封府三百一十里，東北至宋州二百二十五里。
唐開元，戶，五萬二千六百九十七。皇朝，戶，主一萬一千八百六十三，客一萬一千四十八。
《書序》曰：「古者伏羲氏之王天下也，始畫八卦，造書契，由是文籍生焉。」故文字之興，起於陳州也。於是，風俗舊多儒學。周武王克商，封舜後於陳州，為胡公配以長女，婦人尊貴，好祭祀，其俗事巫。故《詩》曰：「坎其擊鼓，宛丘之下。」
逢滑。子張。姓顓孫，名師。
鄭當時。
黃霸。
袁渙。
何曾。
謝向。
王隱。陳郡人，撰《晉書》八十卷。
袁宏。殷仲文。俱陳郡人。
謝瞻。謝靈運。謝惠連。皆陳郡陽夏人。
袁淑。陽夏人。
謝莊。
絲、綿、綾、絹。
舊七鄉，今二鄉。本漢陳縣。春秋時，楚滅陳，縣之。秦、漢仍為陳縣。漢屬淮陽國。後漢屬陳國。晉屬梁國。宋屬南梁郡。高齊文宣帝省陳郡，仍移項縣理於此。隋文帝立陳州，改項縣為宛丘縣。
陳州，州城枕蔡水，周回三十里。
洧水，西自許州鄢陵縣界流入。
蔡水，自西北流入，經縣東一里。
州理城，楚襄王所築，即古陳國也。庖犧氏、神農氏並都於此。及楚頃襄王，為秦所伐，失鄢、郢，徙都於此，為秦所滅。
宛丘，在縣南三里，高二丈。《爾雅》云：「陳有宛丘。」《詩·陳風》云：「子之湯兮，宛丘之上兮。」
清丘，在縣東北五十里，高二丈五尺。《古老傳》云：「漢淮陽王，常登此丘游望，聞漢中有清丘，故遙取為名。」
硯丘，在縣東南四十里，高五丈。《古老傳》云：「楚王滅陳於此，宴會軍士，遂名燕丘。」後人語訛為硯丘。 
固陵，在縣西北三十里，高一丈二尺。按《史記》，項羽南走固陵。即此陵也。今俗呼為谷陵。
辰陵亭，在縣西南四十里。《春秋》云：「楚子、陳侯、鄭伯盟於辰陵。」杜預注云：「陳地，潁川長平縣東南有辰亭。」
陳佗溝，在縣北一十里，上從安仁溝出入縣郭。《古老傳》云：「陳公子佗開，所以灌溉也。」《毛詩·墓門》刺陳佗，無良師傅也：「墓門有棘，斧以斯之；夫也不良，國人知之。」
五梁溝，按《圖經》雲，西南十里從西華縣界，洧水出，東流入谷水。《古老傳》云：「此溝，有五橋渡因名焉。」《水經注》云：「洧水，南經長平縣故城西，又南分為二水。
支水，東出謂之五梁溝，南出謂之雞籠水。」故水會處有籠口之名。
淮陽城，《晉地道記》：「陳城西南角有淮陽城，漢淮陽國城也。」
谷水，《水經注》云：「上承澇陂，南暨犖城，皆為陂也。陂水東流謂之谷水，東經澇城北，又東流入於沙水。」
新平城，在縣東北二十五里。《漢書·地理志》：「淮陽國，有新平縣。隋開皇十六年，分亳州武平縣於此置臨蔡縣。大業二年廢。唐武德元年，複置新平縣，八年，省入宛丘。
博陽城，在縣西南四十里。《漢書·地理志》：「汝南郡有博陽縣。」應劭曰：「侯國也，王莽曰樂家，漢丙吉所封之邑。」
南陽城，在縣東三十里。後魏太和三年，於此置南陽、武定等縣，七年廢。
陳侯弩台，在縣南一里。《後漢書》：「陳敬王曾孫寵，善弩射，十發十中，中皆同。黃巾賊起，寵有強弩數千張，出軍都亭，國人素聞王善射，不敢反叛。故百姓歸之。」開元九年，移孔子廟於台上。
偶台，在縣西北二十五里。二台相對，各高二丈。《古老傳》云：「淮陽王城伎樂之處，一雲偶仙台，一雲舞伎台也。」
貯糧台，在縣南二十里。《古老傳》云：「魏伐陳於此，築台以貯糧，北臨蔡水，下通江淮之利。」
湯井，在州南門。《古老傳》云：「殷湯大旱，人民眾穿此井。」
鳴井，在縣東三里。以物投之，即如鐘聲。
雙女陵，在縣西南十三里。《古老傳》云：「陳侯之女，厲媯之陵也。」《春秋傳·隱公三年》：「衛莊公娶於陳，曰厲媯，生孝伯，早死，其娣戴媯生桓公。」又按《詩·邶風·燕》，燕莊姜送歸妾也。注云：「莊姜無子，戴媯生桓。而州吁弒之，二媯同死。」因葬於此陵。
八卦壇，在縣北一里。即伏羲於蔡水得龜，因畫八卦之壇。舊有長史張齊賢文，後刺史李邕除舊文，撰新文刊之。
光武廟，在縣西南一里。《後漢書》：「南頓令欽，生光武，登位，幸南頓縣舍，置酒會賜吏人，複田租一歲。父老言：『皇考居此日久，願賜複十年。』帝曰：『天下重器，嘗恐不任，日複一日，安敢遠期十歲。』吏人又言：『陛下實惜之，何言謙也。』帝大笑，複增一歲。光武崩，民為立廟。」
東門池，在縣城東北角。水至清而不秏，亦不生草木。《詩·陳風》：「東門之池，可以漚麻。」即此也。
東南七十里，依舊四鄉。漢項縣，古項子國。春秋齊師滅項。楚襄王徙都陳，以項為別都，按此城即楚築。在漢屬河南郡。晉屬陳國。隋文帝改項縣加城字，屬陳州，十六年分置瀋州。唐貞觀中，廢瀋州，卻屬陳州。晉時童謡云：「堅不過項。」即此也。
武丘，本名丘頭，在縣東南四十里。《魏志》：「王凌密計廢立，司馬宣王乘水道討凌，大兵掩至，凌自知勢窮，至丘頭，面縳水次。」即此丘也。又司馬宣王於此克定毌丘儉 ，乃更立武丘，以顯武功也。
秦丘，在縣西南四十七里。《古老傳》云：「秦王苻堅，將兵南征，駐於此丘，故名秦丘。」丘側有故城，名為秦丹城，亦名秦王城。東晉孝武帝時，秦將苻融攻陷壽春，苻堅舍大兵，輕騎赴之。時有謡曰：「堅不過項。」堅出令曰：「敢言吾至壽春者，拔其舌。」眾諫不從，堅遂敗。
項國城，在縣東北一里。《古老傳》云：「故項子國，春秋齊人滅項，即此城。」
互鄉城，在縣城北一里。《古老傳》云：「互鄉之地。」《論語》云：「互鄉難與言，童子見，門人惑。」即此也。
公路台，在縣東四里。按《隋淮陽郡舊圖》云：「公路台，東有袁術廟。」按術身死無後，不合有廟，蓋術生平立先人之廟。
封觀墓，在縣西十里。《漢書》云：「觀有志節，當舉孝亷，以兄位未達，恥先受之。遂稱風啞，不言火起燒屋，觀徐行，出避之，忍而不言。後數年，兄得舉，稱旨而仕於郡。」死葬於此。
賈逵碑，在縣東南二里。詞云：「賈諱逵，字安道，河東襄陵人也，遷豫州刺史，魏明帝太和二年卒。梁國劉舉等為刻石立碑。《史記》上有二字生金。」《魏志》雲 ：「明帝青龍中，帝東征，乘輦入逵祠。詔曰：昨過項，見賈逵碑像，念之愴然！古人有言：『患名之不立，不患年之不長。』逵存有忠勛，沒而見思，可謂死而不朽者矣。布告天下，以勸將來。」
百尺堰，在縣東北三十五里。《水經注》云：「蔡水，東南經陳縣，謂之百尺溝。又南分為二水，注於潁，次有大堰，即古之百尺堰也。司馬宣王討王凌，陳軍於百尺堰，即此也。」
宜祿城，《漢書·地理志》：「宜祿縣屬汝南郡，莽曰賞都亭 。」
西南八十里，舊十鄉，今四鄉。漢汝陽縣地，屬汝南郡。隋開皇三年廢郡，仍以汝陽縣入陳州，十六年改為溵水縣，以縣界溵水為名。
懐丘，在縣西二十里。《史記》云：「吳王闔閭與子胥敗楚。是年，惠公卒，子懷公柳立，懷公卒於吳。」《左傳》：「懷公不從吳，卒，葬在陳。」
棗丘，在縣東北三十里。隋《陳州圖經》曰：「其原丘塘，多生棗棘。」因以名焉。
溵水，從西華縣南來，經縣西四里，過潁水。
驛馬溝，在縣西南十三里。《古老傳》云：「楚相孫叔敖，截汝墳之水以作塘。下有柘塘陂九百頃，遂乃鑿此溝，其湍急如驛馬，其水發孫塘，屈曲六十里入潁水 。」 
灌溉城，在縣東北二十里。隋《陳州圖經》云：「鄧艾所築也。」《魏志》，鄧艾為典農時，於陳、項以東至壽春，開廣漕渠，溉良田，築此城。
扶蘇城，在縣西南三十五里。《史記》云：「陳涉起兵，自稱公子扶蘇，從人望也。」蓋涉築此城。隋越王侗，皇泰元年又於此置扶蘇縣。唐武德五年廢。潁岐渡夾河月城，在縣東北三十里。貞元元年，刺史曲環築，以備李希烈之亂。
章華台，在縣西北三里。《左傳·昭公七年》：「楚子成章華之台，願與諸侯落之。」杜預注云：「宮室始成，祭之為落台。」今在華容城內，是靈王所築。《春秋後語》：「楚襄王二十年，為秦將白起所逼，北保於陳，更築此台。」
乾溪台，在縣北三里。《左傳》：「楚師次於乾溪。」註：「在譙國城父縣南。」又按《陸賈新語》：「楚靈王即位，起章華之台為乾溪之館，作乾溪之台，五百仞之高，欲登浮雲窺天。」
叢台，在縣北二十五里。按《史記》雲叢台在邯鄲城，說者以為趙叢台。此台蓋楚襄王所築也，非趙之叢台，名同事異。按郎尉之《陳州舊圖》云：「楚王游觀弋釣地，或稅駕於此，往往有嘉禾叢生，因以為名也。」
西華城，《漢書·地理志》云：「西華縣，屬汝南郡。」濟北戴封，字平仲，為西華令，遇天大旱，慨理政無感，乃積柴坐其上以自焚，火起而大雨暴至，遠近嘆服。
南七十里，舊五鄉，今四鄉。本漢舊縣地，屬汝南郡。古頓子國，後逼於陳，南徙，故號南頓。其城楚令尹子玉所築。後漢世祖父欽嘗為此縣令，故號曰南頓君。漢光武生在此縣中 。劉宋為南頓郡 。東魏於此置和城縣。北齊省郡廢縣入和城。隋複為南頓縣，屬陳州。唐武德六年省入項城。証聖元年，以縣有光武鄉，名符武氏，遂於此置光武縣。中宗複為南頓。
高陽丘，在縣南四十里。應陽，南頓人，兄弟俱有名，自比高陽氏才子，故號高陽丘也。
潁水，在縣西北三十里。
小汝水，在縣西南四十里。
潁陰城，在縣西三十里。按闞駰《十三州志》：「故頓子城，在潁水之南，故謂之潁陰城。」
柏塚，在縣南二十里。《古老傳》云：「應奉塚，多生柏。」因以為名。
光武台，在縣北四十里。按隋《淮陽舊郡圖》云：「漢光武十九年，幸南頓。」因置此台兼立廟。
西八十里，舊十鄉，今四鄉。本漢長平縣，屬汝南郡。唐武德八年為基城縣。貞觀元年，省入宛丘縣。長壽元年，又置為武城縣。神龍元年，改為基城縣。景雲元年，改為西華縣。
宜陽山，在縣東北五里，高五丈，翟王河出焉。
夏亭城，在縣西南三十里。按《陳詩·株林》，刺靈公也：「胡為乎株林，從夏南。」注云：「夏南，夏徵舒也。」今此城北五里，有株林，即夏氏邑，一名華亭。
柳城，在縣西二十里。《古老傳》云：「女媧氏之都，本名媧城。魏鄧艾營稻陂，時柳舒為陂長，後人因為柳城。」隋文帝開皇元年，於此置柳城縣，隋末廢。
閻倉城，在縣東北三十里。《左傳》云：「宋華向之亂，公子成、公孫忌奔鄭，其徒與華氏戰於鬼閻。」杜預注云：「潁川長平縣西北有閻亭。」隋《淮陽圖》云：「閻倉城，在扶溝縣西南五十里。」城在今故長平縣西北。
涼馬台，在縣西三十里。相傳陳靈公涼馬台，東南去陳靈公陵五百七十步。
集糧城，在縣西十里。魏使鄧艾營田，築之貯糧，故名。
陳州  西華縣  總序。
唐武德八年為基城，按《今記》及《唐會要》皆雲武德八年改為基城縣。而《新唐書·地理志》云：「武德元年改為箕城縣。」所書之年既異，基箕字亦不同。又《今記·陳州總序》，亦作箕城。皆未知孰是。
