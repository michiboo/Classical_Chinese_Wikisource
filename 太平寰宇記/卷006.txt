
陜州，陜郡，今理陜縣，《禹貢》為冀、豫二州之域。郡夾河，河南諸縣則豫州域，河北則冀州。在周即二伯分陜，是亦為虢國之地。春秋時謂北虢上陽城，即今平陸縣是也。又有焦國，故七國時，為魏地。《史記》「魏襄王六年取我焦」是也，後屬韓。秦屬三川，漢為弘農郡之陜縣，自是至晉因之。後魏太和十一年置陜州及恆農郡於此，十八年又罷。孝武永熙中再置，大統三年又罷。後周明帝又置，武帝改弘農為崤郡，州如故，兼屯兵於此，備北齊。隋初郡廢而州存，大業初又廢州，以其地並入河南郡，仍置弘農宮於此，以備巡幸。義寧元年又改為弘農郡，領陜、崤、桃林、長水四縣，二年省崤縣。唐武德元年改為陜州總管府，管陜、鼎、熊、函、穀五州，仍割長水屬虢州，其年複立崤縣。二年複割崤縣屬函州，三年又置南韓州、嵩州，並屬陜府。四年東都平，割熊、穀、嵩三州屬洛州總管，其年罷洛州總管，複以熊、穀、嵩三州來屬，仍省南韓州入洛州。八年廢函州，以崤縣來屬。貞觀元年罷都督府，又以芮州 、芮城河北二縣來屬。十四年改崤縣為硤石縣。大足元年割絳州之夏縣來屬，尋卻還絳州。天寳元年改為陜郡，置軍。至德二年十月收兩京，乾元元年複為陜州。因割蒲州之解安邑、絳州之夏縣來屬，仍改安邑為虞邑。廣德元年十月，吐番犯京師，車駕幸陜州，乃以陜為大都督府。天佑初，昭宗遷都洛陽，駐蹕陜州，改為興德府，為次畿赤。哀帝即位，省，複為大都督府，皇朝為保平軍節度。
陜縣、芮城、平陸、靈寶、硤石、夏縣、閿鄉〈(虢州割到)〉、湖城〈(虢州割到)〉。
東西二百七十一里，南北二百六十五里
東至東京七百二里，東至西京三百五十里，南至長安四百六十九里，東至河南府永寜縣一百一十六里，西至華州華陰縣界二百二十五里，南至虢州玉城縣一百四十里，北至絳州二百二十里，西南至虢州九十三里，東南至河南府永寜縣界一百六十里，東北至解州聞喜縣二百四十里，西北至絳州二百二十里，又西北至河中府二百四十五里。
唐開元戶四萬七千三百二十二。皇朝戶：主一萬二千五百四十四，客四千八百九十九。
《漢書·地理志》：「韓地也，子男之國。虢為大，恃勢與險，崇侈貪冒。」
傅說，宮之奇，段干木，皆陜人。
焦先，唐上官儀，陝州人，相高宗。
姚崇，硤石人，為開元之名相，侄孫誾為城父令，與張巡同守睢陽，官尚書郎。
柏子仁，貢；瓜蔞根，貢；絁，絹，麝香，蕤仁，石膽。

舊六鄉，今五鄉。本漢縣，屬弘農郡。後魏初改為陜中縣，屬弘農不改，至太和中，立郡於此。女幾山，《九州島要記》云：「富祿縣有女，幾年八十，居陳留沽酒，得道，飛升於此山，因名之。」金門有竹，可以為律管。溫湯，在縣南一十六里，後周太守元楷掘井得泉極熱，遂修為浴水。黃河，自靈寶界流入，《後漢書》曰：「獻帝歸至陜，議者欲令天子浮河東下，太尉楊彪曰：『臣，弘農人，從此以東有三十六灘，非萬乘所當從也。』乃止。」《周地圖記》曰：「城西北角河水中湧沸方數十丈，聲聞數里，俗云：石季龍載銅翁仲所沒處，水雖漲滅，翁仲頭髻長與水齊，晉劉裕軍至，髻忽沒，至今不複出。」《史記》云：「秦始皇鑄金人十二。」董卓毀其九為錢，其在者三。魏明帝欲徙於洛陽，重不可勝，至灞水西停之。石虎取置鄴宮，至苻堅，又徙長安，其一未至而苻氏亂，百姓推置陜北河中，於是，翁仲滅矣。槖水，即魯水也，隋文帝遣蘇威引槖水西北入城，百姓至今賴之，呼為利人渠。又按《唐史》云：「武德元年，陜東道行台金部郎中長孫操自郡東又引水入城，以代井給，百姓賴之，與上渠俱利於民。」
曹陽墟，俗名七里澗，在縣西四十五里，《後漢書》：「獻帝東遷，李傕、郭汜等追乘，輿戰於弘農東澗。天子幸曹陽墟次田中，是此地也，今澗為曹陽澗，魏武帝改為好陽澗。
故虢、焦二城，《左傳》謂：「虞、虢、焦、滑、霍、楊、韓、魏，皆姬姓。」此二城為晉所滅，故城在今縣東北百步。
曲沃，《左傳·文公十三年》：「晉侯使詹嘉、處瑕以守桃林之塞。」《水經注》云：「晉侯以曲沃之官守之，故有曲沃之名。」
大陽故關，在縣西北四里，後周大象元年置，即茅津也，一名大陽津 。《後漢書》謂「獻帝北渡大陽津」，是此處。
河上公廟，在州西五里，唐神龍二年皇帝親謁，朝廷有麟跡見。
墨池，《後漢書》云：「張芝，字伯英，少好書，所居池水盡黑，迄今尚有遺跡。」
邵伯祠，在縣東三里，唐大歷七年重置。虢山，在縣西三里，《史記》云：「魏文侯二十六年，虢山崩，壅河。」注云：「在陜。」
晉靈公台，在縣西南三十二里，《左傳》：「晉靈公不君，厚斂，雕牆，登台彈人。」即此也，俗號女台，高五十餘尺。
望仙台，在縣西南十三里，漢文帝親謁河上公，公既上升，故築此台以望祭之。州理城，即古之虢國城。《西征記》：「陜縣，周、召分職處」，城南依山原、北臨黃河，懸水百餘仞，臨之者皆悚慄。
太原倉，在縣西南四里，隋開皇二年置，以其北臨焦水、西倚大河、地勢高平，故謂之太原，周回六里。
徽伯故壘，在縣南二里，高歡使李徽伯戍陜，周太祖攻之，徽伯築壘於此，拒太祖。
大陽橋，在縣東三里，唐貞觀十一年太宗東巡，遣右武候將軍丘行恭營造。
西北九十三里，舊六鄉今二鄉。古魏國附庸邑，今縣西二十里有芮城，《史記》：「芮國在馮翊界。」魯桓公三年芮伯萬為母姜氏所逐，遂居於魏，為晉所滅，今芮城是也。今縣北五里有魏城，即畢萬所封，漢以其地為河北縣，屬河東郡。姚秦於此置河北郡。後魏太和十一年自此移郡於大陽城 。後周明帝二年自縣東十里移安戎縣，於此置，尋改為芮城縣，因古芮城為名。唐武德二年於此置芮州，貞觀元年州廢，縣隸陜焉。
浢水，《水經注》云：「河北縣有浢水、浢澤，其水南入於河，河水故有浢津之名。」《穆天子傳》云：「天子自冥軨，次於浢水之陽，丁亥，入於南鄭。」
陳平祠，在縣東北二里，平葬中條山，蒲陰縣城西門也，八世孫漢魏郡太守陳康於此分居，乃立祖廟，今宗族祭祀。陳平北廟，在縣北一十五里，按碑文云：「二十六世孫陳處靜以唐武德四年徙故墓，自南遷北。」此廟有碑二，古柏森然。
太公祠，在縣東南呂坡二十五里，周太師封於齊，三十君呂德仁晉泰始元年出為河北郡太守，今縣北有河北故城，至後秦弘始十六年隴西太守呂憑創基立廟，有二碑見在。
芮王廟，在縣西二十里古芮城內，周司徒封於芮，為附庸之國也。梁開平初感夢於天庭，再立祠廟。
中條山，在北十五里，高八里。自河中府東至當州靈寶縣界，次入平陸縣，南望太華，北瞻壺口，此山薄狹而延袤，故謂之中條，亦曰薄山。至王屋，又至太行，入於海。薄山，在縣北十里，按《山海經》云：「蒲山之首曰甘棗之山，共水出焉，西流注於河。」《穆天子傳》曰：「登薄山、冥軨之際」，此乃起自薄阪，又名首陽山，邐迤連延，東至太行入海，南北狹薄謂之薄山。《史記·封禪書》云：「自華以西名山七，薄山即其一也。」
方山，一名雷首山，在縣西北二十七里。按《地理志》云：「河中府有地方名陰崖。」《注》云：「方山在其南」，即此。按《尚書·禹貢》：「壺口、雷首至於太華」，雷首即此山也。與二華爭高，峰巒巉崒。
龍泉水，在縣北七里，《水經注》云：「古魏城內有龍泉，南流出城，源闊五寸、深一寸。」
古芮城，在縣西二十里，按《泰誓》注云：「周自虞芮質厥成，諸侯並附，芮伯作旅。」《巢命》注云：「芮伯，周同姓，圻內之國，為卿大夫。」《左傳注》云：「芮國在馮翊，臨晉縣也」。
古魏城，縣北五里。按《左氏傳》曰：「霍、楊、韓、魏，皆姬姓」，又《毛詩·國風》云：「糾糾葛屨，可以履霜；摻摻女手，可以縫裳。」刺魏地狹隘，人多機巧，其君儉嗇而褊急，賣圃之菜，食園之桃，以理國人焉，省賦稅、尚車甲。北瞰汾水、東臨晉境。至魯閔公元年，為晉獻公所滅。晉作二軍，畢萬為右，滅魏，遂以賜之。卜偃曰：「畢萬之後必大。」萬，盈數；魏，大名也。三卿分晉，萬之子孫複為魏國，後為強秦所逼，東遷於梁。魏有公子無忌，用侯嬴之計，使朱亥袖錘殺晉鄙而奪其軍，北救趙。後，秦伐魏，信陵君自趙率五國之兵大破秦軍，退至函谷。至始皇二十二年，滅其國以為郡縣。其城周回八里，年代綿遠，遺址猶存。畢萬墓，在縣東北一十三里，按《地理志》云：「魏城東五里，有魏之始祖墓，高一丈。」
段干木墓，在縣東北一十五里，按《史記》：「魏文侯過段干木之廬，必式卒，葬故魏城東。」墳高三丈，有祠存。唐貞觀十年敕禁樵採。
卻芮墓，在縣西三里，按《左傳·僖公二年》：「四月，晉侯潛會秦伯於王城，瑕甥卻芮焚公宮，不獲公，乃如河上，秦伯誘而殺之。」葬於此，子缺服喪營墳三年。初，臼季使過冀，見芮之子缺耨，其妻饁之，相敬如賓。與之歸，言諸晉文公曰：「能敬必有德，德以治民，君請用之。」公曰：「其父有罪，可乎？」對曰：「舜之罪也，殛鯀；其舉也，興禹。《詩》云：『採葑採菲，無以下體。』君取節焉可也。」文公乃命缺為下軍大夫，複與之冀，還其父故邑，今晉州冀氏縣是也。
北五十里，舊十二鄉今五鄉，本漢大陽縣地，屬河東郡。後漢改為河北縣地，屬亦不改。後魏太和十一年，自今芮城縣界故魏城移河北郡理 。周武帝天和二年省大陽縣，仍自故魏城移河北縣於郡理。隋開皇三年罷郡，以縣屬陜州。唐天寶元年，陜州太守李齊物鑿三門山，路所通深，便於漕運，於所開瀆中得古鏵鋤，甚大，上有古篆『平陸』二字，由是其年二月改為平陸焉。
吳山，俗謂虞阪，自上及下，七山相徙，在縣北五十里。《漢·地理志》：「大陽縣西有吳山。」即吳阪也。楚客謂春申君曰：「昔騏驥駕鹽車上吳阪，遷延負轅而不能進，遇伯樂解而驟之，於是俯而噴 、仰而鳴，以伯樂之知己也。今僕居軛之日久矣，君獨無意使僕為君長鳴乎？」
閒原，《詩》云：「虞芮質厥成，文王蹶厥生。」毛萇注云：「虞芮之君相與爭田久而不平，乃相謂曰：「西伯仁人，盍往質焉。」及境，見行讓路，耕讓畔，咸相謂曰：「我等小人，不可以履君子之庭。」乃相讓所爭之地以為閒田而返，天下聞之，歸周者十餘國 。原在縣西六十里，東西七里、南北十三里。
顛軨阪，今謂之軨橋，在縣北四十里，即《左氏》「冀為不道，入自顛軨」。
黃河，去縣二百步。
傅說祠，在縣東北二十里，《尚書》：「高宗夢得說，使百工營求諸野，得之傅岩。」注云：「傅氏之岩，在虞、虢之界。」《水經注》云：「沙澗水北出虞山，東南徑傳岩。」今穴在隱窟，即水西懸崖，去水一丈立祠焉。咸亨二年詔修傅說祠，以少牢致祭。
沙澗，在縣東三十里。《水經注》云：「沙澗水北出虞山，東南徑傅岩，曆傅說隱室，俗名聖人窟。』
故虞城，在縣東北六十里，按《地理志》：「吳山有城。」《左傳》：「晉荀息請以屈產之乘與垂棘之璧假道於虞，以伐虢。」即此城也。
鄍城，在縣東北二十里，《左傳·僖公二年》：「晉荀息曰：『冀為不道，入自顛軨，伐鄍三門。』」《杜注》云：「河東大陽縣有顛軨阪。」又注云：「冀伐虞至鄍，鄍，虞邑也，其城周回四里。」
瑟瑟窟，在縣西北四十里。
西四十里，舊八鄉，今三鄉，本秦桃林縣。漢為弘農縣地，按漢縣在今縣西南二十里函谷故關城是也。隋開皇十六年，於今所置桃林縣，屬陜州，取古桃林塞為名。唐開元末，其地得天寳靈符，因改元天寶，兼改此縣為靈寶焉。
門水，俗名鴻臚澗。
柏谷水，亦名壑澗，《水經》云：「河水又東，合柏谷水。」《注》云：「水出弘農縣南石堤山。」
桃林塞，《山海經》云：「誇父之山，其北有林，名曰桃林。廣員三百仞，中多馬湖。水出焉，北流注於河。其中多珚玉，造父於此得驊騮、緑耳之乘，來獻穆王。」《尚書》謂：「放牛桃林之野。」《左傳》謂：「守桃林之塞。」其地則一，自縣以西至潼關皆是也。《三秦記》：「桃林塞在長安東四百里，若有軍馬經過，好行則牧華山，休息林下，惡行則決河漫延，馬不得過矣。」
曹陽城，在縣東南十四里，陳涉使周文西入秦，秦使章邯擊破之，殺文於曹陽城，即此。後曹公改為好陽。晉王斜路，即《漢書·地理志》:「函谷關路也。」西接湖城縣，東至此縣界六十一里，已廢。開皇九年晉王自揚州回複由此路，因名晉王斜路，至今不絕。
黃河，在縣西北五里。
古函谷關，在縣南十里一百六十步，秦之舊關也。孟嘗君田文被逐，夜半關閉，下客為雞鳴而得出之處也。漢高帝入武關，居灞上，閉函谷關不納項王，亞父怒燒關門。又漢樓船將軍楊僕立大功，恥為關外民，請以家僮七百人助築關城，武帝意好廣闊，遂東移於新安，以其故關為弘農縣也。《地理志》云：「弘農，故秦函谷關也。」崔浩注云：「東自淆山，西至潼津，通名函谷，號曰天險，所謂秦得百二。」戴延之《西征記》雲；「舊函谷關帶函道。」《漢書·訓纂》：「道形如函也。」酈善長《水經注》云：「門水北徑弘農縣故城東。城即故函谷關校尉舊治處，終軍棄繻之所。」老子西入關，尹喜望氣於此也。王元說隗囂，請以一丸泥東封關，亦此處也。《三秦記》云：「函谷關去長安四百里，日入則閉，雞鳴則開，秦法也。」又晉《地道記》云：「漢弘農本函谷關，有桃林也。」潘岳《西征賦》云：「躡函谷之重阻。」即此關也。其城北帶河、南依山，周巡五里餘四十步，高二丈。唐天寶元年，於尹真人舊宅所掘得靈寶符，遂立靈寶縣於此。
稠桑澤，在縣西十八里。按《山海經》云：「桃林，地方三百里。」此澤即古之桃林也。《春秋》云：「虢公敗戎於桑田。」杜預注云：「桑田，虢地，在弘農陜縣東北。」蓋此也。
細腰源，在州南七十九里，東西闊三里，南北長十里，當中五十步。《俗傳》云：「中心狹細，如束索之腰，故名。」
尹喜台，在縣南十二里。關龍逢墳，在縣南七里，《城塚記》云：「關龍逢葬在龜頭原左脅，高三丈。」唐太宗東巡致祭，開元十三年立碑，舍人吳鞏之詞。
楊駿五公墓，在縣東南十五里，《晉陽秋》云：「惠帝永平元年殺太傅楊駿並父及子孫五人，故吏潘岳等收葬之。」
東南五十里，舊六鄉今三鄉。本漢陜縣地，屬弘農郡。周《地圖記》：「後魏太和十一年，分陜縣東界於冶壚置崤縣，在冶之郊，屬弘農，取崤山為名。隋初改為硤石縣，大業二年廢入陜縣。唐義寧元年再置崤縣，理硤石塢，二年省，武德元年再立，三年移理暢橋故鎮，貞觀八年移於安陽城，十四年移於硤石塢西，即今縣是也。皇朝乾德五年，割河南府永寧縣胡郭一村屬焉。
底柱山，俗名三門，在縣東北五十里黃河中，《禹貢》：「導河積石，至於龍門，東至於底柱。」注云；「河水分流，包山而過山，見水中若柱然也。」又以禹理洪水，山陵當水者破之，以通河，三穿既決，河出其間，有似門，故俗號三門。漢成帝鴻嘉四年楊焉上言：「底柱之隘。可鐫廣之。」上乃令鐫之，才沒水中，不能複去，而令水益湍怒，為害彌甚。隋開皇三年，遣倉部侍郎韋瓚自蒲陜以東募人能於洛陽運米四十石由底柱之險達於常平者，免其征戍。唐貞觀十二年太宗東巡，臨幸於此，今有魏徵所勒碑銘在。
繡嶺宮，在縣東三里。
硤石水，縣東二十里，水出上嶺，西經硤石山，因名，與槖水合流。
二陵，在縣東北四十六里。《春秋》云：「崤有二陵焉，南陵，夏後皋之墓；北陵，文王避風雨之所。崤在弘農澠池縣西北，道在三崤之間，兩山相嶔，文王避風雨，古道猶存，其地原屬河南永寧縣，乾德五年割屬當縣。虢城，在縣西三十六里。《左傳·僖公五年》：「晉侯圍上陽。」杜注云：「上陽，虢國都，在弘農陜縣東南。」《地理志》：「陜縣，故虢國。」北虢在大陽，東虢在滎陽，西虢在雍州，今陜縣東即北虢也。
安陽城，在縣西四十里。《漢書》：「上官桀侯封之國。」潘岳《西征賦》曰：「我徂安陽，言涉陜郛。」唐貞觀八年，以崤縣在此城內置，十四年移治向南，改名硤石縣，城今廢。
神雀台，在縣北四十五里，石壕鎮東路北，唐天寶二年赤雀翔於台上，因名。台高五十尺，周半里。
莘源，在縣西一十五里，《左傳·莊公三十二年》：「有神降於莘。」杜預注云：「莘，虢地。」
廢陜芮縣，在縣南四十里，廢入硤石縣。
北九十九里，舊十一鄉今七鄉。本漢安邑故地。魏孝文太和元年析安邑縣置夏縣，以夏禹所都之地為名，屬河東郡。後周建德七年移於此地。義寧初屬虞州，貞觀十七年力隸絳州，乾元三年屬陜州。
巫咸山，一名覆奧山，《水經注》云：「鹽水西北流，經巫咸山北。」《山海經》云：「巫咸國在女丑北，右手操青蛇，左手操赤蛇，在登葆山，群巫所從上下也。」又引《大荒西經》云：「大荒之中有靈山、巫咸，巫即巫盻、巫彭、巫姑、巫真、巫禮、巫砥、巫謝、巫羅，十巫從此升降，百藥爰在。」又引郭景純云：「群巫上下靈山採藥，往來也。」蓋神巫所游，故山得名。
夏宮，夏靜《與洛下人書》云：「安邑，禹舊宮，有石殿、金戶、丹庭、紫宮，俗人名為驪姬。」故房今無基址。
夏禹台，在縣西北十五里土地。《十三州志》云：「禹娶塗山氏女，思本國，築台以望。」今城南門台基猶存。夏靜《與洛下人書》云：「安邑塗山氏台，謂之青台，上有禹祠。」
巫咸祠，在縣東五里巫咸山下，即商臣也。
中條山，在縣界東西百二十里。皇川，在縣東南五十五里中條山內，耆舊相傳夏後避暑離宮之所。
涑川，在縣北四十里，從聞喜縣界接河中猗氏縣，東北有青原，南拒安邑，沃野彌望一百餘里。《左傳·成公十三年》：「晉侯使呂相絕秦曰：伐我涑川。」
古安邑城，在縣西北一十五里，按《地理志》云：「夏禹自平陽遷都安邑，後徙晉陽。」又皇甫謐云：「禹受禪，都平陽遷安邑也。」
西一百七十里，舊五鄉，今二鄉。本漢湖縣，屬京兆尹，因津以名邑焉，又為戾園之地，有思子台、太子園陵存焉。周明帝二年，於湖城故地置閿鄉郡。隋開皇三年廢，十六年自湖城故城移於今理，仍改為閿鄉縣。唐貞觀元年，移鼎州於此，八年，州廢為縣，複屬虢。皇朝太平興國二年，割閿鄉、湖城二縣屬陝州。
秦山，一名秦嶺山，在縣南五十里。《山海經》云：「華山之首，有錢來之山。」又西四十五里有松果山，又西六十里有大華山，郭氏注云：「即西嶽華陰山也。」又按誇父山，其北有桃林，郭註：「桃林，今弘農湖縣閿鄉南谷中是也。」
黃河，在縣北三里。
閿鄉津，去縣三十里，即舊風陵關。
蒲城，子路為孔子問津之所。
黃卷阪，即潼關路，《述征記》云：「河自關東北流，水側有長阪，謂之黃卷阪是也。」按阪在縣西北二十五里，潘岳《西征賦》云：「黃卷以濟潼。」謂此古道為車轍所輾成。
玉澗水，《水經》云：「河水又東北，玉澗水注之。」注云：「水南出玉溪北，流徑皇天原。」
女媧墓，自秦漢以來皆系祀典。唐乾元二年，虢州刺史王奇光奏所部閿鄉界女媧墓於天寶末失其所在，今月一日夜，河上側近忽聞風雷聲，曉見墓踴出，上有雙柳樹，下有巨石，其柳各高丈餘。
戻太子陵，在縣南一十六里，高一百五十尺。
思子宮故城，在縣東北二十五里，漢武思戾太子所築。
泉鳩水，一名全節水，戾太子亡匿處。
宋武七營，宋高祖武帝征姚泓於長安，其將檀道濟、王鎮惡，濱河帶險，大小七營在縣西沿河。
赫連氏京觀，在縣西北二十三里，俗號平吳墓，赫連勃勃使太原公昌引兵攻宋將朱齡石於潼關，克之，乃築台以表武功也。
西九十里，舊六鄉，今二鄉。漢縣，屬京兆尹。舊曰：「胡，建元元年更為湖。」即今縣西北二里古胡城也。按《郊祀志》：「黃帝以首山之銅，鑄鼎於荊山之下。」後名其地為鼎湖，即此邑。後魏改為湖城縣。隋開皇十六年廢，義寧元年於古上陽宮再立，乾元三年二月改為天平縣，八年移於上陽宮，東南一里，即今理，大歷四年複為湖城縣。
荊山，在縣南，出美玉，即黃帝鑄鼎之所，故有鼎湖之稱，即此城。
揚堆，形若聚慄，故人稱為揚堆。
鳳林泉，後漢辛繕字公文隱居華陰，有大鳥雞首、燕頷、魚尾、蛇頸、五色而多青，棲於門之槐上，因名鳳林泉。
周天子祠，《郡國縣道記》：「周天子故祠在縣西南十里。」即《漢志》注有二祠存。
誇父山，在縣東南三十五里。
九龍廟，在縣南十九里，廟有九泉，大小相類，深淺無異，其色清澈，毛髮可鑒，若逢亢旱，祈禱此廟，應若影響。

虢州，弘農郡，今理弘農縣。《禹貢》：「當雍、豫二州之境。」春秋為虢國地。按《帝王世紀》云：「故虢有三焉，周興封虢仲於西虢，此其地也；封虢叔於東虢，即今成皋也；今陜郡平陸縣是北虢；此謂三虢焉。」《春秋》魯僖公二年為晉所滅，即荀息請以屈產之乘 、垂棘之璧，假道於虞以伐虢者也，虢亡，地入晉。七國時，為秦、韓之疆。秦並天下，為三川郡，後立河南、南陽二郡。《漢·地理志》：「元鼎四年，丞相論廣關中地，又樓船將軍楊僕恥為關外民，於是徙關於新安。割秦河南、南陽二郡之西境於故函谷，置弘農郡並弘農縣。」義取弘大農桑為名，以屬司隸。後魏避獻文諱改恆農郡，至太和十一年移郡理陜城，永熙三年分恆農西界，又為西恆農郡。後周明帝廢西郡並入元郡，仍改恆農為弘農。隋開皇三年廢郡，以所領縣並屬陜，大業二年廢陜州，又以弘農縣複立郡，即理於今州西古城，其年冬又移郡於鴻臚川，即今郡理也，義寧元年改為鳳林郡，其年又於盧氏縣置虢郡。唐武德元年改虢郡為虢州，仍改鳳林郡為鼎州，乃自弘農移理閿鄉縣，貞觀八年廢鼎州，自盧氏縣移虢州於今理，屬河南道。開元初，以巡按所便，屬河東道。天寶元年改為弘農郡，乾元元年複為虢州，令仍屬河東道。後漢劉昆為太守，初多虎災，月餘皆負子過河而去。
恆農、盧氏、玉城、朱陽。
二縣割出：
閿鄉、湖城。並入陜州。
東南一百六十里、南北一百一十四里。
東至東京七百六十里，東至西京四百五十五里，西北至長安四百三十里，南至鄧州七百里，西至華州二百三十五里，北至絳州三百四十里，東北至陜州一百三里，東南至汝州五百一十里，西南至商州三百七十里，西北至潼關一百三十里，自潼關至華州一百二十里，又至河中府一百八十三里。
唐開元戶一萬七千七百四十三，皇朝管戶：主四千四百七十三，客四千六百七十九。
同陜州。
恆農郡五姓：楊、劉、強、晉、奚。
董過，弘農人，嘗雲讀書百遍，其義自見，為大司農。
王浚，弘農人，為晉龍驤將軍，平吳。
唐宋之問。弘農人。
方紋綾、貢。花紗、絹、梨、棗、硯瓦、麝香、蜜、黃丹。
舊八鄉，今四鄉。本秦桃林縣地。漢武帝置弘農縣於秦故函谷關衙山嶺下，注云：「函谷者，謂道形如函。」孫卿子謂秦有松柏之塞，即此地也。隋大業二年省弘農縣，三年，複於今湖城縣西南一里上陽宮南置，尋移縣就郡理，其年又以郡同移於鴻臚川，即今縣理是也。唐顯慶元年改為恆，開元初複為弘。後漢公沙穆為令，初多蟲災害稼，穆以身禱一夕，蟲為暴雨所斃，歲成大稔。皇朝建隆三年，改為恆農，避廟諱。
衙山嶺，在縣西南三十五里，《漢·地理志》；「弘農縣，衙山嶺下，穀燭水所出。」鹿蹄山，《九州島要記》云：「弘農縣有鹿山，山中石上有自然鹿跡，非人功所為。」
石堤山，在縣西南一十七里，《水經注》云：「柏谷水出弘農縣南石堤山下，有石堤祠焉，西連華山。」
伏犢山，在縣西南二十八里，東接崤函，西連仙掌。扇子山，《九州島要記》云：「山石壁中分，其形似扇，故名之。」
黃河，在縣西十五里。
鴻臚川，一名鴻臚澗，一名門水，在縣西一里，西南自朱陽縣界入，溉田四百餘頃。《水經注》云：「即《山海經》所謂陽華之山，門水出焉者也，又東北歷硤，謂之鴻關水，東有城，即關亭也。」
柏谷亭，漢文帝微時常游於此，按《九州島要記》云：「楊震宅在柏谷亭。」
柏人驛，漢高祖獲貫高之所。
楊震宅，按《後漢書》：「震四世五公為關西大儒，即郡人也，號為關西孔子。」
王浚塚，仕晉，平吳有功，卒葬於此，而塚尚存。
西南七十里，舊五鄉，今四鄉。本漢盧氏縣地，按《十三州記》 ：「盧氏有朱陽山，因別立縣。」後魏太和十四年，蠻人樊磨背梁歸魏，魏於今盧氏縣南一百五十里立朱陽郡，以樊磨為太守，孝昌二年省郡，大統二年又立，屬東義州，仍於理所置朱陽以屬焉。後周保定二年省郡，大象二年，移縣於今盧氏縣西南鄢渠谷中。隋開皇四年，移理洛水北，大業二年移於芹池川，即今縣也。皇朝乾德六年並入恆農縣，太平興國七年再置。
地肺山，山下有神祠，即肺祠也。
柏谷，古有白石先生隱此山得仙，今有遺跡尚多焉。
鴻臚水，經縣南百五十步。
東南一百六十六里，依舊二鄉，漢縣，屬弘農郡。後屬虢，今不改。《郡國縣道記》云：「縣則西虢之別邑。」按《遁甲開山圖》云：「盧氏山宜五穀，可以避水災，因山以名縣。」後魏大統中，於此立東義州。隋開皇三年改為虢州，大業三年廢州，義寧元年又置虢郡。武德元年改為虢州，貞觀八年州移理弘農，此為屬也。
熊耳山，按《漢書·地理志》雲；「盧氏縣熊耳山，伊水出，東北入雒。」在今縣南五十里。按《遁甲開山圖》云：「熊耳山有金匱石室，夏禹藏圖書之所。」《尚書》：「導洛自熊耳。」孔安國曰：「在宜陽之西，乃樊崇積甲之所。」是知有兩熊耳山，以其兩峰相對似熊耳故也。
洛水，經縣南。
兜鍪山，自商州洛南界邐迤向縣西，卻入朱陽山，去縣一百四十里，山形似兜鍪。
朱陽山，自兜鍪山邐迤向縣西，南經縣界入西石門山，去縣百里，出檀木為弓材。
西石門山，自朱陽邐迤向縣西界入熊耳山，去縣十里，山形似門。
東南六十里，舊五鄉今三鄉，本盧氏縣地。後魏正始二年分盧氏地於今縣，東南十五里立石城縣，屬安樂郡。廢帝元年改石城為玉城縣，以隸虢，因荊山之石有玉而美，故以名之。後周天和六年廢，義寜元年於今縣西北一百五十步再置，因後魏舊名，貞觀八年移於今理。
五陽水，在縣西十五里，北流與關方水合。
鹿蹄山，在縣西南二里。
