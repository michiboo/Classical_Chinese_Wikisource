汝州臨汝郡，今理梁縣。《禹貢》豫州之域。春秋時為周王畿，亦戎蠻子之邑，後為鄭、楚二國之境焉。即《左傳》謂：「楚襲梁及霍」是也。又按《十三州志》云：「梁即周南鄙邑也。」按《郡國縣道記》云：「梁縣西南十五里，有古梁國城存。韓分晉，得潁川之父城，東接汝南，西接弘農，皆韓分。」戰國時，梁屬魏。秦置三十六郡，屬三川郡。在漢為河南郡之梁縣地。後漢因之。魏晉為河南、舞陽二郡之地。又《後魏地形志》：「梁縣屬汝北郡。」後周屬南襄城郡。隋開皇三年罷郡，四年，自陸渾縣界移伊州置於此，以伊水所經為名。尋，又移伊州於今陸渾縣東北置。煬帝初，改為汝州，以汝水為名。三年，州廢，以其地入襄城、潁川二郡。唐武德四年，平王世充，改為伊州，領承休、梁、郟城三縣。貞觀元年，以廢魯州魯山縣來屬。其年，省梁縣，仍改承休為梁縣。八年，改伊州為汝州，領梁、郟城、魯山三縣。証聖元年，置武興縣。先天元年，置臨汝縣。開元二十六年，以仙州之葉縣來屬。天寶元年，以許州之襄城來屬，仍改為臨汝郡。乾元元年，複為汝州。梁開平四年，改為防禦州。
梁縣、葉縣、郟城、魯山、龍興、襄城。
一縣廢：
臨汝。並入梁縣。
東西二百一十里，南北二百四十里。
東北至東京四百里西；北自至伊闕縣路至西京一百七十里；西至長安九百八十里；東至許州一百八十里；南至鄧州四百九十里；北至登封縣一百一十里；東南至蔡州四百五十里；西南至鄧州四百七十五里；又西南至虢州七百里；東北至伊關縣八十里。
唐開元：戶二萬六千五十三。皇朝管戶：主九千五百三十五；客一萬四千五百七十五。
《漢書·地理志》云：「古韓地，土狹而儉，其俗崇侈。」
【人物】
馮異。字公孫，潁川父城人，為光武將軍。諸將論功，常獨屏樹下，號為大樹將軍。臧宮。字君翁，潁川郟人，從光武征戰。樊英。字季齊，南陽魯陽人。順帝召至京師，不以禮屈。李膺。潁川襄城人。唐馬燧 汝州郟城人，功成，封北平郡王。周允元。汝州安城人，則天朝為侍郎。侍宴，各述詩書，善言。允元曰：「恥君不如堯舜。」則天賞之。
【土產】
絹、絁、鹿脯、蜜、蠟。
舊五鄉，今二鄉。漢舊縣。戰國時謂之南梁，以別大梁、少梁也。漢理在汝水之南，俗謂之治城。隔汝水與注城相對，其注城南面已為汝水所毀。後魏於此置治城縣。高齊省入今梁縣。隋大業二年，改為承休縣，屬汝州，取漢舊承休城為名。貞觀元年，複為梁縣。
【明皋山】即放皋山也，一名狼皋山，在縣南六十里。《水經注》云：「汝水自狼皋山東出峽，謂之汝厄。」
【霍陽山】俗謂現山，在縣西南七十里。《左傳·哀公四年》謂：「楚為一昔之期，而襲梁及霍。」按《杜注》即此山。漢立霍陽縣，因山以為名，今有故城俗謂張侯城是也。
【魚齒山】連接縣界。《左傳》謂：「楚師侵鄭，涉於魚齒之下。」即此處也。
【黃城山】一名苦菜山，沮溺耦耕即其處也。
【汝水】在縣南三里。《水經》云：「汝水出河南梁縣勉鄉。」
【溫湯】在縣西四十里。《水經注》云：「溫水數源，揚波於川左泉上。」華宇連陰，茨甍交拒，方塘石沼，錯落其閒。頤道之士，多歸之。其水東南流，注廣城澤水。唐聖歷三年正月，則天駕幸。今有碑石，斷折。
【廣城澤】在縣西四十里。後漢安帝永初元年，以廣城游獵地假與貧人。二年，鄧太后臨朝，鄧隲兄弟輔政，以為文德可興，武功可廢，請寢搜狩之禮。於是馬融作《廣城頌》，以諷雲大漢之初基也。揆厥靈囿營於南郊，右矕三塗，左枕嵩岳，面據衡陰，背箕王屋，浸以波溠，演以滎洛，金山石林殷起乎其中，神泉側出，丹水涅池，怪石浮磬，焜耀於其陂，是此澤也。隋大業中，置馬牧焉。亦名黃陂，有灌溉之利，至今百姓賴之。
【注城】《續漢書·郡國志》云：「河南縣有注城。」即此也。
【廣成城】《九州島要記》云：「廣成子為黃帝師，始居此城，後於崆峒山成道。」今此城猶有廟像存焉。
【崆峒山】在縣西南四十里，有廣成子廟，即黃帝問道於廣成子之所也。按唐開元二年，汝州刺史充本州島防禦使，盧貞立碑。其略云：「《爾雅》曰：『北戴斗極為崆峒，其地絕遠，華夏之君所不至。』禹跡之內，山名崆峒者有三焉：其一在臨洮，秦築長城之所起也。其一在安定。二山高大，可取財用，彼人亦各於其處為廣成子立廟。而莊生述黃帝問道崆峒，遂言游襄城，登具茨，訪大騩，皆與此山接壤。則臨洮、安定非問道之所明矣。」《仙經》敘三十六洞，五嶽不在其列，是知靈跡所存，不在山之小大也。此山之下有洞焉，其戶上出。耆舊相傳云：「洞中白犬往往外游，故號山塚為玉狗峰。昔之守宰以為神居閟潔，懼樵牧者褻弄，因積土封之。今升踐其頂，響連於下甚深遠雲耳。」
【汝北故城】即高齊置汝北郡城。在縣南，亦名王塢城，以備周寇也。
【承休故城】在今郡東，即後漢光武封姬常為承休公，以主周祀，即此城是也。
【陽人聚】在州西。即秦滅東周，徙其君於此城是也。亦孫堅大破董卓軍於此地。
【蠻中聚】即戎蠻子國。在今郡西南，俗謂「麻城」是也。
【流杯池】在城南三十里。唐則天嘗與侍郎姚元崇、蘇頲、武三思、薛耀等，游宴賦詩。李嶠為序。今有碑石存焉。
西南二百里，舊七鄉，今三鄉。古應侯之國，後為楚地。秦為父城縣，屬南陽郡。按《左氏傳》謂：「許遷於葉。」又《左傳》：「楚白公之亂，葉公帥國人攻白公，白公奔山而縊，葉公遂老於邑焉。」漢明帝時，尚書郎王喬為令於此邑。按《唐國史》云：「武德二年，於此置葉州。五年廢，縣屬許州。貞觀八年，又置魯州，九年廢。開元四年，析唐、許二州之屬邑，又置仙州。至二十一年十二月，敕以仙州頻喪長吏，欲廢之，令公卿議其可否。中書侍郎崔沔議曰：『仙州四面去餘州界雖近，若據州城而言，則亦懸遠。土地饒沃，戶口稀疏，逃亡所歸，頗成泉藪。舊多劫盜，兼有宿宵，所以往來患之。置州鎮壓，今興役已畢，主司粗定，累年成規一朝廢省，前功盡棄，後弊方深。今廢州則生患，置州則稱煩，所以武德以來 ，迭為廢置，足明利害不專一塗。至於田疇澇損，則與許蔡何殊？寧為王卑 ，獨當廢省。若以州管新戶，驛長難得合宜。況唐、許州界路僻，戶多均出傍州，非無成例。州以鎮俗，官以理人，所在皆然，豈憚其費。然自創置，未盈十年，州將員寮屢卒於位。雖天道性命聖人罕言，而共理分憂，朝寄尤切。視死亡而不惜，何以得其歡心？計不自安，政必茍且，下承斯弊，為傷必多。變而通之，則可永久。州東新置舞陽縣 ，即漢樊噲舊國。噲，豐沛故人，又高祖之婭，惟勛惟舊，且親且賢，亦既受封，必稱吉土，保全良吏，庶在茲邦。又南接白羊川口，村聚幽僻，妖訛宿宵，此為根柢，自置縣來，十減八九。今若移州鎮之，便可杜絕。其仙州望且未廢，至今年十月，移向舞陽縣置，改為樊州。刺史司馬銓，頗聞守法公勤，望稍加慰勞，使其悅以成務，庶有益於公家。』至二十六年十月廢，大歷三年三月，又敕置，仍割汝之襄城屬仙州，析葉縣南界新置仙鳬縣，仍定為中縣。又割許州之舞陽縣，蔡州之西平縣，唐州之方城縣，並屬仙州。至五年二月竟廢，縣亦仍舊各歸所屬。」
【葉公】《龍家語》：「葉公好龍，窗、壁圖畫龍形。真龍為之降，葉公見而喪其魄。」
【王喬鳬】《風俗通》：「孝明帝時，尚書郎王喬遷葉令 ，每月朔望，常詣台朝。帝怪其來數而無車騎，密令太史候望。言其臨至，嘗有雙鳬從東南來。於是候鳬至，舉羅張之，但得一隻舄。詔使尚方驗視，則四年中所賜尚書官履也。每當朝時，也門下鼓不擊自鳴，聞於京師。」
【方城山】《左傳·僖公四年》：「楚大夫屈完對齊侯曰：『楚國方城以為城。』」即此也。
【黃成山】《聖賢塚墓記》云：「南陽葉縣方城邑，西有黃成山。」即長沮桀溺耦耕處。下有東流水，即子路問津之所。
【滍水】後漢光武破王邑，會大雷風，屋瓦皆飛，雨下如澍，滍水盛溢，士卒溺水死以萬數，水為不流。
【父城】後漢馮異此地人也。異始為郡掾，監五縣，為王莽拒漢。世祖攻父城不下，異出行屬縣，為漢兵所執。異曰：「一夫之用，不足為強弱。有老母在城中，願歸，據五城以效功報德。」及世祖為司隸校尉，道經父城，異即開門出迎世祖，即此城也。
【舞陽城】樊噲所封為舞陽侯是也。隋複為縣，後省。開元四年，複置縣。按：《貞元十道録》云：「屬許昌。」至元和十三年正月，陳許觀察使李光顏奏：「許州舞陽縣，為逆賊吳元濟攻毀，請移縣，權置於吳城鎮。」從之。後廢，故此有城存焉。
【昆陽城】即光武所破莽將王邑、王尋於此也。在今縣北二十五里。
【古塚】在縣東，俗雲王喬葬處。
【葉公廟】在縣東北三里。唐開元二十一年，仙州刺史張景洪建，古塚在廟後。
西北九十里，舊五鄉，今二鄉。《左傳》：「楚令尹子瑕城郟。叔孫昭子曰：『楚不在諸侯矣，其僅自完者也。』」後入晉。三卿分晉，其地屬韓。漢為郟縣，隸潁川郡。晉隸襄城郡。後魏隸南陽郡。北齊省。隋移輔城縣於今縣西北五里，隸汝州。大業四年，改輔城縣為郟城縣，移就今理，其後因之。
【白龍山】在縣南三十里尹村。
【故父城】在縣東南四十里。故殷時，應國也。《左傳》：「楚城城父，使太子建居之。」
【郟府台】在縣東北二十五里。
【薄姬塚】在縣東北四十里。
【賈複城】一名通雅城。《水經注》云：「柏水經賈複城北，複南。」擊郾所築。
【汝水】在縣西七里。
南一百五十里，舊三鄉，今二鄉。本漢魯陽縣地。《左傳》：「陶唐氏既衰，其後有劉累學擾龍，以事孔甲。龍一雌死，潛醢以食夏後，夏後享之，既而使求之。懼而遷於魯縣。」即魯陽是也。隋末，王世充據有鞏洛，於此立魯州。唐武德四年，世充平，州廢。後為縣，入伊州。貞觀八年，改伊州為汝州。
【堯山】俗名大陌山。《水經注》云：「堯孫劉累遷此，故立堯祠於西山焉。」今山亦號大龍山，因擾龍見稱。
【滍水】《左傳》：「晉陽處父侵蔡，楚子上救之，與晉師夾泜而軍。」是此處也。又光武破王尋於昆陽，士卒塞於滍水是也。
【燒車水】亦光武燒王尋輜重於水濱，因以名之。
【皇女湯】《水經注》：「溫泉水出北山阜。七泉齊發，炎熱沸騰。」奇毒痾疾，浴效，然無能澡。其衝漂救癢者，咸去湯十許步別池 ，然後可入湯。側有石銘曰：「皇女湯，可治萬病，亦可熟米。」
【波水】馬融《廣成頌》曰：「浸以波溠」是也。
【魯陽關】《淮南子》云：「魯陽公與韓戰酣，日暮，援戈而撝之，日為之反三舍。」即此地也。漢改為關，曰魯陽。今有水，俗名三雅水。南自鄧州向城縣，流入關是也。
【故應城】《左傳》：「邘、晉、應、韓，武之穆也。」註：「應國在襄城父城縣西南。」《韓詩外傳》：「周成王與弟戲，以桐葉為圭，曰：『吾以此封汝。』周公曰：『天子無戲言。』王應時而封，曰應侯。」今應鄉即此城也。
【繞角城】在今縣東南。《左傳》謂：「晉師遁於繞角。」即此也。
【犫故城】漢縣也，在今縣東南存焉。
【平皋故城】後周於此置三鴉鎮，在縣西南十九里，亦曰平高城，以禦寇。後高齊又移於縣東北十七里，置改為魯城，以御後周。二城皆此邑地也。
【魯陽公墓】在露山東北五里，去縣二十五里。墓碑上有「魯陽公墓」四字存焉。
【琴台】在縣故子城東南牆上，廣二百步，即唐開元中，縣令元德秀為令，彈琴於此。
【三鴉鎮】在縣西南十九里，後周築以御高齊，一名平高城。
【三鴉路】在縣西南七十里，接鄧州、南陽縣界。
東南九十里，舊三鄉，今二鄉。本漢郟縣地。唐証聖元年，敕割郟城東南之地，於此置武興縣。神龍元年廢縣，改為中興縣。其年，又改為龍興縣，仍隸汝州。
【魚齒山】在縣東南三十里。
【汝水】在縣西北四十里。
【滍水】在縣東南二十八里。
【豢龍城】在縣東南五十里。
【廢臨汝縣】在州西六十里，本漢梁縣地。唐先天元年十二月割置，於今縣西南二十里紫邏川置，以邑城南臨汝水兼郡名，為邑之稱。至貞元八年，刺史陸長源以舊縣荒殘，因移於東北李城驛側近，當大路。周顯德三年，廢入梁縣，其地為鎮。
【洛陽界碑】在舊臨汝縣西八十里。
【歇馬山】在舊縣東南六十里。
【汝水】在縣南二里。
南一百四十里，舊五鄉，今四鄉。即周之襄城也，楚靈王所築。《水經注》云：「昔楚平王大城城父以居太子建。京相璠曰：『周襄王居之，因名襄城』。」漢為縣，隸潁川郡。唐武德元年，於此置汝州，領襄城、汝墳、期城三城。貞觀九年，廢汝州及汝墳、期城二縣，以襄城屬許州。開元四年，屬仙州。二十六年，還屬許州。其年，改屬汝州。今縣理即廢汝州，古襄城也。
【汜水】《左傳·僖公二十四年》：「王出適鄭，處於汜。」註：「鄭南汜。」
【龍城】《魏志》云：「明帝青龍元年，龍見摩陂井。帝幸觀焉，仍改摩陂為龍陂。」是此地。
【古不羹城】在縣西南。《史記》謂：「陳、蔡二國不羹」是也。
【百尺堤】後漢明帝永平十年築。毎雨水不時，兗、豫之人多被水害，以此堤免之。
【聖泉】在縣西南七里，出首山上。
汝州　總序
貞觀元年，以廢魯州魯山縣來屬。按：《新唐書·地理志》及《唐會要》，廢魯州皆在貞觀九年。又今記葉縣下所敘亦同此。云：「貞觀元年，以廢魯州魯山縣來屬。其年，省梁縣。」蓋仍《舊唐書·地理志》之誤也，簹敘於八年改汝州之下。
天寶元年，以許州之襄城縣來屬 。按：《新唐書·地理志》及《唐會要》襄城縣皆以天寶七載來屬。今雲 「天寶元年」，蓋從《舊唐書·地理志》也。
