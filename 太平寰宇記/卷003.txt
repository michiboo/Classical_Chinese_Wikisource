河南府古洛州，今理河南、洛陽二縣。《禹貢》豫州之域，星分柳宿，為周之始都。按《博物志》云：周在中樞，三河之分，風雲所起，四險之國也。昔，周武王克殷還，顧瞻河洛而嘆曰：「我南望三途，北望嶽鄙，顧瞻有河，粵瞻伊雒，毋遠天室，遂定鼎郟鄏，以為東都。」《周書》又曰：「周公將主政，乃作大邑，南系於洛水，北因於郟山，以為天下之大湊也。」皇甫謐《帝王世紀》云：「周公相成王，以豐、鎬偏在西方，職貢不均，乃使召公卜居澗水東、瀍水之陽，以即中土，而為洛邑，而為成周王都，今苑內王城是也。」又按《孝經援神契》云：「八方之廣，周洛為中，於是遂築新邑，營定九鼎，以為王之東都。」又云：「成王營洛邑，建明堂，朝諸侯，複還豐、鎬。」故《書序》曰：「成王既黜殷命，返歸在豐，周公往營之，後始遷殷頑民居之，河南府東故洛城是也。」自成王後十世，幽王為犬戎所殺，其子平王居洛邑，所謂新邑也。平王後十三葉，敬王避王子朝之亂，東居成周，成周城小不受王都，故壊翟泉而廣焉。敬王後十一葉，赧王又徙居於西周，即王城，今苑城內是也。皇甫謐《帝王世記》云：「赧王盡獻其邑三十六於秦，秦昭襄王納其獻，立為三川郡，初理洛陽，後徙滎陽。」自平王東遷至赧王，凡二十葉而周氏滅矣。《漢書·地理志》云：「初，洛邑與宗周通封畿，東西長而南北短，短長相覆為千里，至襄王以河內賜晉文公，又為諸侯所侵，故其地分小 。」徐廣《注史記》云：「周王畿凡七縣：河南、洛陽、穀城、平陰、偃師、鞏、緱氏是也。」楚漢之初，立韓公子成為韓王，其地屬韓。漢元年，項羽立楚將瑕丘公申陽為河南王，都洛陽；二年，陽降漢，漢於其地置河南郡，領縣二十二，理洛陽。漢高祖五年，即位定陶，自洛陽徙都長安。後漢建武元年，幸南宮，遂定都焉，至五年，改河南郡為河南尹，領二十一縣，屬司隸校尉。獻帝即位，關東兵起，相國董卓遂逼遷西都長安，盡燒洛陽宮廟。曹子建詩云：「步登北芒阪，遙望洛陽山，洛陽何寂寞，宮室盡燒焚。」後卓死，又都焉，至建安元年，曹操進兵詣京師，帝遂南都於許。魏受禪，都洛陽，陳留王奐合河南等五郡置司州，《十三州志》云：「京師之州，司隸校尉掌焉，故曰司州。」晉受禪，又都洛陽，司州不改。永嘉五年，劉曜、王彌入京師，於是司州沒胡，劉聰以洛陽為荊州。石季龍又改為司州。建武元年，分司州之河南等七郡為洛州。東晉永和五年，桓元子入洛陽，複置河南郡屬司州。苻堅使王猛克洛陽，改司州為豫州。後秦不改。宋武帝入洛，更置東垣、西垣二縣，仍於虎牢置司州。後魏神{上鹿下加｝三年，遣將安頡攻洛陽，拔之，複為洛州；太和十七年，又改洛州為司州；十九年，改河南郡為河南尹；魏武帝自洛陽遷都長安是為西魏；魏孝靜帝自洛陽徙都鄴，是為東魏。按《郡國縣道記》云：「魏天平元年，又改司州為洛州，改河南尹為河南郡。」西魏大統三年，複改洛陽為司州，仍置牧司州，尋陷入高齊，司州不改，又移河南郡於澠池縣大塢城置，尋又改司州為洛州，河南郡惟領宜遷一縣。後周建德六年，平鄴之後，於洛陽置洛州總管，仍省東魏及高齊兩河南郡，改宜遷為河南縣，仍廢河陽總管。隋初，仍舊置總管，二年，廢總管，置河南道行台省，並罷洛陽郡置洛州，以郡舊領縣屬焉。大業元年，煬帝命僕射楊素等營構宮室，大業二年，遂成新都而徙居之，今洛陽是也。其宮北據邙山，南值伊闕之口，洛水貫都，有河漢之象，東去故城一十八里。初，煬帝嘗登邙山，觀伊闕，顧曰：「此非龍門耶，自古何因不建都於此？」僕射蘇威對曰：「自古非不知，以俟陛下。」帝大悅，遂定議建都焉。其宮室、台殿，宇文愷所創也，愷巧思絕倫，因此製造頗窮奢麗，前代都邑莫之與比。仍以洛州移入新都，廢州在宮城南，又改為豫州，置牧。三年，罷州為河南郡，仍置尹。四年，改東京為東都。十二年煬帝幸江都，留越王侗內守。十四年，煬帝崩，立越王侗於洛，複置洛州。侗尋為王世充所害，充改洛州為司州。唐武德四年，討平王世充，複為洛州，置總管府領洛、鄭、熊、穀、嵩、管、伊、汝、魯九州島。洛州領河南、洛陽、偃師、鞏、陽城、緱氏、嵩陽、陸渾、伊闕九縣。其年，罷總管府置陜東道大行台。九年，罷行台，置洛州都督府，領洛、懐、鄭、汝四州，權於府置尚書省。貞觀元年，割穀州之新安來屬。七年，又割穀州之壽安來屬。八年，移理所於河南縣之宣範坊。十八年，廢都督府，省緱氏、嵩陽二縣。顯慶二年，置東都，官員一準雍州。是歲，廢穀州，以福昌、永寧、長水、沔池四縣，懐州之河陽、濟源、溫、王屋，鄭州之杞水來屬。龍朔二年，又以許州之陽翟，鄭州之密縣，絳州之垣縣來屬。乾封元年，以垣縣隸絳州。咸亨四年，又置柏崖、大基二縣。其年，省柏崖縣。上元二年，複置緱氏縣。永淳元年，複置嵩陽縣。光宅元年，改東都為神都。垂拱四年，置永昌縣。載初元年，置武臨縣。天授元年，置武泰縣，尋廢，仍改鄭州之滎陽為武泰來屬。三年，置來庭縣。神龍元年，改神都複為東都，廢永昌、來庭二縣，改武泰為滎陽，遷鄭州。先天元年，置伊闕縣。開元元年，改洛州為河南府。二十二年，置河陰縣。天寶元年，改東都為東京。朱梁開平初，都汴州，廢西京為雍州，仍改東京為西京。後唐同光元年，複為東都。晉高祖天福三年，又都汴州，此為西京。自漢、周至於宋皆因之。
河南、洛陽、登封缺、壽安缺、伊闕缺、永寧缺、長水缺、新安缺、福昌缺、伊陽、鞏縣、密縣、澠池、緱氏、潁陽、王屋、河清、偃師。
六縣割出：
陽翟、入許州。河陰、已下五縣入孟州。河陽、溫縣、濟源、汜水。
二縣廢：
陸渾、並入伊陽。告成。並入登封。
東西三百四十里，南北三百四十里。
東至東京四百二十里，西至長安八百六十里，東至鄭州二百七十里，南至汝州一百八十里，西至陜州二百五十里，北至澤州二百八十里，東南至許州三百二十里，西南至虢州四百六十五里，西北至絳州五百里，東北至懐州一百四十里。
唐開元領縣二十六，戶，十九萬四千七百四十六；皇朝領縣一十八，主，四萬二千八百一十八，客，三萬九千一百三十九。
《周禮 職方氏》：「河南曰豫州，豫者逸也，言常安逸也。」李巡云：「豫者，舒也，言稟中和之氣，性理安舒。」又《漢書·地理志》：「周人巧偽趨利，貴財賤氣，高富下貧，喜為商賈。」《九州島記》云：「洛陽轉轂百數。」賈耽《郡國志》云：「無所不至。」
河南郡九姓：賀、丘、褚、祝、蘭、竇、南宮、穆、獨孤。
許由。字武仲，登封人。
申伯。洛陽人，《詩》：「惟岳降神，生甫及申。」即申伯也。
仲山甫。洛陽人，《詩》：「保茲天子，生仲山甫。」又：「袞職有闕，仲山甫補之。」
蘇秦。洛陽人，讀《陰符經》欲睡，引錐刺股，後游趙，說六國，受相印。
賈誼，洛陽人，遷大中大夫，出為長沙王傅。
司馬遷。
劇孟。洛陽人，以俠顯，文帝時，吳、楚告變，周亞夫乘傳至洛，得孟，喜曰：「吳楚舉大事而不求劇孟，吾知其無能為已。」
卜式。河南人，拜緱氏令，賜爵關內侯。
郭賀。字喬卿，洛陽人。
杜密。字周甫，登封人，北海相。罷歸，每謁守令，多所陳托，與李膺同坐黨事。
吳雄。字季高，河南人，宮廷尉。少貧，死，喪事促辦，葬人所不封之地，不卜日，術者皆言其後必滅，而子祈、孫恭並三世為廷尉。
胡昭。居陸渾山，躬耕力學，閭里嚴事之時，孫狼作亂，至陸渾，相戒曰：胡居士賢者，不得犯其境。合邑賴昭以安。
韓擒虎。平陳有功，進上柱國。疾篤時，有人詣其家曰：「我欲見閻羅王。」虎聞之，曰：「生為上柱國，死作閻羅王，足矣。」
長孫無忌。洛陽人，佐太宗定天下，與褚遂良同受顧命。
賈曾。洛陽人，為秘書郎，掌制誥。
於志寧。河南人。
張說。字道濟，策賢良第一，封燕國公，其先范陽人，代居河東，又徙家為河南之洛陽人。
賈至。曾子。玄宗傳位，至撰冊，帝曰：「兩朝盛典，出卿父子，可謂繼美乎。
元德秀。字紫芝，河南人，少孤，事母孝。嘗隱居陸渾山中，無牆垣扃鑰，歲飢或不爨，以彈琴自娛。房管每謂：「見紫芝眉宇，使人名利之心都盡。」
房管。字次律，洛陽人。長才博學，風度修整，與韋見素同平章事。
武元衡。緱氏人。
韋應物。河南人，性高潔，能詩，為蘇州刺史，多惠政，世號韋蘇州。
元稹。字微之，河南人，官拜御史，長於詩，與白居易齊名，世稱「元白」。
畢諴。字存之，偃師人，燃薪夜讀達旦，官學士，進大司馬。
蕭昕。
賈餗。河南人。
裴休。濟源人。
曹確。河南人。
桑白皮、桔梗、玄參、丹參、旋覆花、大戟、白蠟、半夏、芫花、峭粉，以上並入貢。賦：綾絹。 《九州島記》云：「金門之竹，可以為笙管。」金門，山名，在福昌縣。

舊四十鄉，今四鄉五十坊。《漢書·地理志》：「河南，故郟鄏地。」郟，山名；鄏，邑名。今邑西南之地，謂之郟鄏中。按，周平王避犬戎亂，自宗周徙居於此，歷十三世至敬王，乃遷都成周，即此也。秦滅漢，為縣，屬河南郡。後漢亦為河南縣。晉及後魏皆理於今苑城東北隅。後周大象二年，移於故洛城西。隋大業二年，又移於今洛城內寛政坊，即今理所也，尋，又改洛陽為豫州。三年，罷州為河南郡，縣屬不改。唐永昌元年，改為合宮縣，至神龍元年，複舊。二年十一月，又改為合宮縣，至唐隆元年，仍舊為河南縣。
洛水，在縣北四里。
伊水，在縣東南十八里。
瀍水，在縣西北六十里。《禹貢》曰：「伊﹑洛﹑瀍﹑澗，既入於河。」孔安國注云：「瀍水出河南北山。」《水經》云：「瀍水出河南穀城縣北山，今驗水西從新安界東入縣界。」
天津橋：在縣北四里，隋煬帝大業元年初，造北橋以架洛水，用大纜維舟，皆以鐵鎖鉤連之，南北夾路對起四樓，若日月表勝之象 。然洛水溢浮，橋橔輒壊，唐貞觀十四年，更令石工累方石為腳。《爾雅》：「箕斗之間，天漢之津梁。」故取名焉。
中橋：唐咸通三年造，累石為腳，如天津之制。
通濟渠：在縣南三里，隋大業元年，分洛水西北名千步磧渠，又東北流入洛水謂之洛。
金谷：郭緣生《述征記》云：「金谷，穀也，地有金水，自太白原南流經此谷，晉衛尉石崇因即川阜而造為園館。」崇《金谷詩序》云：「餘以元康六年從太僕卿出為征虜將軍，有別廬在河南縣界金穀。澗中，有清泉﹑茂樹﹑眾果﹑竹柏﹑藥物備具，又水碓、魚池焉，時與諸賢登高臨下，列坐水湄，遂各賦詩，感性命之不永，懼凋落之無期雲。」
芒山：一名邙山，在縣北十里，一名平遙山 ，亦郟山之別名也，都城所枕,又有光武陵。魏明帝欲平北邙山，令登台便觀見孟津。廷尉辛毗諫曰：「天地之性，高高、下下，今而反之，既非其理。若九河盛溢，洪水為害，丘陵皆夷，何以御之？帝乃止。」又楊佺期《洛城記》云：「北山連岸，修亙四百餘里，實古今東洛九原之地也。」又戴延之《西征記》云：「邙山西岸東垣，亙阜相屬，其下有張母祠，即永嘉中此母有神術能愈病，故元帝渡江時延聖火於丹陽，即此母。」今祠存。伊尹、蘇秦、張儀、扁鵲、田橫、劉寛、楊修、孔融、吳後主、蜀後主、張華、嵇康、石崇、何宴、陸倕、阮籍、羊祜，皆有塚在此山後。漢梁鴻登芒山，作《五噫之歌》曰：「陟彼北芒兮，噫；顧覽帝京兮，噫；宮室崔嵬兮，噫；人之劬勞兮，噫；遼遼未央兮，噫。」
周山：今在苑中，當縣之西也，《皇覽》云：「河南城內有周山，一名小亭山。」《周地記》云：「周山下有周谷，本周之採地也。」
谷城山：瀍水所出。
太白原：其原芒山之異阜也，在縣西北六十八里。《輿地誌》云：「金水始自太白原東南，經金谷，即此原也。」
佩印山：《左氏傳》：「晉、趙諸陵並在此山上。」即芒山之別阜也 。
闕塞山：《左氏傳》：「晉趙鞅納王使女寛，守闕塞。」伏虔謂南山伊闕是也。杜預註：「洛陽西南伊闕口也，俗名龍門。」
孝水：《山海經》謂：「廆山，俞隨之水出於其陰，北流注於穀水。」《水經注》云：「世謂之孝水，在河南城西十餘里。」故潘安仁《西征賦》云：「澡孝水而濯纓，嘉美名之在茲。」
月陂：洛水自苑內上陽宮南彌漫東注，當宇文愷版築之時，因築斜堤，束令東北流，當水衝作堰九所，形如偃月，謂之月陂。
千金堰：戴延之《西征記》云：「金、瀍、穀三水合處有千金堨，即魏陳留王所立，引水東灌，民今賴之。」又《九州島要記》云：「洛陽千金堨傍有九龍祠。」
濛汜池：《魏書》云：「明帝於宮西鑿濛汜池以通禦溝，義取日入蒙泛以為名。」
瓊花池：《洛陽宮殿簿》云：「西宮臨章殿有瓊花池。」
皋門橋：谷水上有皋門橋，即晉惠帝所造，故潘岳《西征賦》云：「秣馬皋門。」
銅井：陸機《洛陽記》云：「宮牆西有二銅井。」
甘城：《左傳》謂：「甘昭公有寵於惠後。」杜預注云：「河南縣西南有甘水，昭公王子帶食邑於甘。」故《漢書郡國志》云：「河南有甘城。」
故穀城：在縣西北，古穀城即周所置，在谷水之東岸，西晉省並入河南，故有城存；北齊天保中，常山王演使裨將嚴略增築以拒周，俗亦謂之嚴城，後周拒齊，又築。
孝水城：亦在今縣西北 ，隋大業二年，又於此置青城宮，北隔苑城與榆林店相對。
萇弘祠：《郡國志》云：「周人，無辜見殺。」 今洛中有祠存，謂撞鐘祠是也，即後人訛爾。
白君祠：《郡國志》：「瀍水西南有白仲呂墓。」前有祠堂，石碑題曰：「真人白君之表。」即晉永寧二年志之。
許由廟：在邑界，石虎《郡國志》云： 「在洛陽西，秦末嘗鳴，應三十里。」今人鐵釘釘兩足，兼截雙耳。 
金埒：在北邙山下。按劉義慶《世說》：「王濟字武子，被謫，移第於此，時人多地貴，濟好走馬，因布錢為埒以示之，故號為金埒。」
鴻都門：洛陽北宮門也。 
百尺樓：在金鏞城內，有百尺樓。
棠棣碑：在縣西四里修行寺東街，永徽初，賈敦實、弟敦寶前後為洛州長史，並有惠政，百姓立二碑於此，時人號為棠棣碑。
白居易影堂：在縣南二十里，唐會昌元年置。
玉泉山：在縣東南四十里，山內有玉泉寺。
唐明宗五廟：在縣西北六里福善坊。
晉朝五廟：在縣西北八里恭安坊。天福八年，置漢朝七廟，在縣西北八里旌善坊。
周朝六廟：在縣西南三里彰善坊，建隆元年置。
唐李靖廟：在縣西七里旌善坊。
洛陽縣舊三十鄉今三鄉四十三坊。本成周之地。 鎬京為西都，王城為東都。敬王後，王城為西周，成周為東周。至秦襄王以為洛陽縣，屬三川。自漢以後，縣恆屬河南。 故太史公云：「留滯周南。」即今邑也。」朱超石《與兄書》曰：「洛下道路本好，青槐蔭映可愛。」隋煬帝遷都，自今縣東三十里移於今德懋坊西南隅，有故城存。唐垂拱四年七月，析置永昌縣。長安二年六月，廢永昌。神龍二年冬，改洛陽為永昌縣。唐隆元年，複為洛陽縣。皇朝移於小清化坊。
洛水：在縣西南三里，西自苑內上陽之南彌漫東流，宇文愷築斜堤，束令東北流，當水衝湊堰九所，形如偃月，謂之月陂，今雖漸壊，尚有存者。
北邙山：在縣北二里。
委慄山：在縣東南三十里，魏明帝景初元年十月，營洛陽委慄山為園丘，今形制猶在。
大石山：一名萬安山，在縣西南四十五里，《九州島要記》云：「晉惠帝於此山請雨七日，大霖。」魏孝文帝測之，高二百丈；魏武《樂府》有《南篇》云：「南上大石山。」即此山也。
大谷：在縣東五里，《後漢書》云：「孫堅進軍大谷，距洛九十里。」張衡《東京賦》曰：「盟津達其後，大谷通其前。」陳留王《洛神賦》云：「經通大谷。」 潘安仁《閒居賦張公》：「張公大谷之梨。」皆謂此。
翟泉：《左傳》曰：「王子虎會諸侯之大夫於翟泉。」今城中大倉西南池水是也。晉永嘉元年，有蒼鳥起步廣里，地陷，竟有劉曜纂逼之辱。又《帝王紀》云：「景王葬於翟泉。」今東陽門內有大街，北有大倉，中有景王陵，西南望步廣里，北眺翟泉，二處相距遠近略均之也。又戴延之《南征記》云：「太子宮東有翟泉，今乾無水。」
洛子神：《郡國志》：「後魏虎賁中郎將洛子淵者，洛陽人，鎮防彭城，因同營人樊元寶歸，附書至洛下，雲宅在靈台南。元寶至，忽見一老翁云：『是吾兒書。』引入屋宇，顯敞飲食非常。久之，送元寶出，唯見高崖對水，方知是洛水之神，因立祠，迄今人祀以祈水旱。」
玉井：《魏略》云：「明帝引穀水過九龍祠前，為玉井綺欄。」又《洛陽記》云：「璇華宮有玉井，皆以白玉壘飭是也 。」
阮曲：《水經注》云：「谷水又東南轉，曲而東注，謂之阮曲。」蓋嗣宗所居之地。
七里澗：陸機《洛陽記》云：「城東有橋，以跨七里澗。」
九觀：陸機《洛陽記》云：「臨商、陵雲等八觀在宮之西，唯絕頂一觀在東，是號曰九觀。」
平陰故城：漢為縣，廢城在今縣北五十里是。按此城東有平州，謂之河陰川城，北枕黃河，西抵邙山北趾。曹魏文帝改平陰。後魏移縣理於故洛城西皇女台側。隋開皇三年，又移縣於壽安縣東北二十五里嚴明城是也。大業元年，廢入洛陽。
峻陽陵：晉武帝陵。漢明、章二帝陵：明帝在今縣西北，章帝在今縣東南。
白社裏：在故城建春門東，即董威輦舊居之地。回洛倉：隋大業三年十二月置回洛倉，去洛陽縣七里。倉城周十里，開三百窖，米百萬斛。至十三年，李密叛，頻攻，此倉多為洛陽人所據。後竟為密陷，還複奪得。後運米入洛陽，終為亂兵所掠。
宣武場：魏明帝鬥猛獸處。
銅駞街：陸機《洛陽記》云：「漢鑄銅駞二枚在宮南四會道，夾路相對。」俗語曰：「金馬門外聚群賢，銅駞陌上集少年。」言人物之盛也。《風土記》云：「石季龍取之向鄴。」
三市：《洛陽記》云：「大市，名金市，在大城西；南市，在大城南；馬市，在大城東。」按金市在臨商觀西，兌為金故曰金市。馬市在東，舊置丞焉。又酈道元《注水經》云：「馬市，即嵇康為司馬昭所害之處。」
蘇秦宅：《郡國志》云：「在利仁里，後為魏尚書高顯業宅，每夜顯業見赤光，於光處掘得金百斤，銘曰蘇秦金，顯業因為之造寺。」
董卓宅：《郡國志》云：「在永和里，掘地取得金玉、寶玩，後魏邢蠻掘得丹沙及錢，銘曰董太師之物，後夢卓索，蠻恡不還，經年無病而卒。」
石崇宅：有緑珠樓，今謂之狄泉是也。
夕陽亭：晉賈充出鎮長安，百僚餞送，自旦及暮，故曰夕陽亭。
故洛陽城：在縣東二十里。按《洛陽記》：「洛陽城，東西七里，南北九里，城內宮殿、台觀、府藏、寺舍，晉魏之代凡有一萬一千二百一十九門。」自永嘉之亂，劉曜入洛陽，元帝渡江，官署、里閭，鞠為茂草。至後魏孝文帝幸洛陽，巡故宮，遂詠《黍離》之詩，群臣侍從無不感愴。又至隋煬帝，因校獵，登北邙山，觀伊闕，顧謂侍臣曰：「得非龍門耶，自古何不建都於此」侍臣蘇威對曰：「以俟陛下耳。」遂定議都焉，因詔楊素營之，大業九年成，徙都之。 其宮北據邙山，南值伊闕，以洛水貫都，有天漢之象。其宮室、台殿皆宇文愷所造，巧思營布，前代郡邑莫之比焉。
十二門：陸機《洛陽記》云：「洛陽十二門，［南］北九里 ，城內宮殿、台觀有合闥，左右出入城內皆三道，公卿、尚書從中道，凡人左右出入，不得相逢，夾道中植榆柳以蔭行人；又《晉書》曰：「洛陽御道築牆高丈餘。」又云：「洛陽十二門皆有雙闕。」石橋，橋跨陽渠水。又按《輿地誌》：「洛陽城外四面有陽渠水，即周公所置。」池上源注函谷，東流注城西北角，仍分流繞城至建春門外合流，折東流注於池是也。
上東門：洛陽東面門也，在寅地，晉改為建春門；《東觀漢記》云：「郅惲為上東門侯，光武夜還，惲不納。」又《後漢書》：「袁紹橫刀揖董卓曰：『天下健者，豈惟董公乎』？乃懸節於上東門而去。」又漢公卿餞二疏於上東門；漢《舊儀》云：「冊皇子為諸侯王皆於上東門中，以東門在卯故也。」《晉書》：「十二門東面最北曰東上門。」後又改為東陽門，即阮籍詩『步出上東門』也；又《晉書》：「王衍見石勒倚嘯於上東門，徐使召之，已去。」
開陽門：南面有四門，東曰開陽，在己上；應劭《漢官儀》曰：「此門始成，未有名，夜有一柱飛來在樓上，後琅邪開陽縣上言：『南門一柱忽然飛去，莫知所在』，光武使視，則是也，遂刊記年日月，因以名門。上有九子母像，國家常往祈焉。次西，漢曰平城門，在丙上，晉改曰平昌門，郊祀法駕由此門。次西，漢曰小苑門，在午上，晉改曰宣陽門，門內有冰井，故《述征記》曰：「冰井在凌雲台北，故藏冰處也。」又云：「移門即宣陽也。」按薛綜《注東京賦》曰：「移門，冰室門也。」冰室門及門榭皆屈邪行，依城池為道也；華延雋《洛陽記》云：「即漢之宮門。」次西，漢曰津門，在未上，洛陽水浮橋下。按《後漢書》：陳宣為諌議大夫，建武十年洛水泛長至津門，門司欲築堤遏水，先止之曰：「王尊正已，水絕其足，朝廷中興，必不入矣。」水果退。
廣陽門：西面有三門，在申上。《述征記》云：「廣陽門西南有劉曜壘、試弩棚，西北有鬥雞台、射雉觀。」又按《河南十二縣境簿》云：「繭觀在廣陽門。」次北，漢曰雍門，在酉上，晉改曰西明門。又次北，曰上西門，在戌上，晉改曰閶闔門。按《漢官儀》云：「上西門所以不純白者，漢家厄於戌，故以丹漆鏤之。」
夏門：北面有二門，其西漢曰夏門，晉改為大夏門，正在亥上，《魏略》云：「董卓燒南、北二宮，魏武帝更為夏門，內立北宮；至明帝，又造三層樓，高十丈。」陸機《與弟書》曰：「大夏門有三層樓，高百尺。」又按《晉宮闕簿》云：「宣武觀在大夏門內東北上，故云『南望天淵池，北矚宣武場』是也。」次東者，漢曰穀門，晉改為廣莫門，正在丑上。
九龍祠：在履順坊。按《東郡記》：「後魏孝文遷都洛陽，修千金堨，渠成而水不流，常見有龍扼之，水不得下，於是祭之，龍退而水行。」
王戎墓：在殖業坊，高四丈。《故老傳》云：「隋大業遷都之始，人為酒窖，得銘云：『晉司徒尚書令安豐元侯王君之墓銘。』」
裴楷墓：在修義坊十字街北，有碑存。
高貴卿公陵：在縣西北三十里屈澗之濱。
