簡州
簡州，陽安郡，今理陽安縣。禹貢梁州之域。漢犍為𨛦之。牛鞞縣有陽明井，今郡北十里陽明井是也。後魏恭帝二年於此置資州。周明帝武成二年移資州於漢資中城，今州南一百三里資州資陽縣是也。隋仁壽三年，以此地土曠遠，時多寇盜，須以郡府理之，乃分益州之陽安、平泉二縣，資州之資陽一縣，於此置簡州，取界內頼簡池為名故。《九州要記》云：簡州在赤水之地。至大業初，廢州，併其地入蜀𨛦。唐武德三年分益州置簡州，天寶元年改為陽安𨛦，乾元元年復為簡州。
元領縣三：陽安、平泉。一縣割出：金水，建懷安軍。
州境：東西一百八十二里，南北一百三里。
四至八到：東北至東京三千四百四十里，東北至西京三千二十里，東北至長安二千一百七十里，東至普州一百八十里，南至資州二百二十里，西至成都府七十里，北至梓州一百五十里，東南至資州一百五十五里，西南至陵州一百八十里，西北至成都府一百五十里，東北至梓州三百一十里，東北至普州二百四十里。
戸：唐開元戸二萬三千六十，皇朝戶主一萬四千五十九，客六千一十。
風俗：有獽人，言語與夏人不同，嫁娶但鼓笛而已，遭䘮乃立竿懸布，置其門庭，殯於別所，至其體骸燥，以木凾盛置於山穴中。李膺《記》雲，此四郡獽也。又有夷人，與獽類一同。又有獠人，與獽夷一同，但名字有異而巳。
人物：段翳，字元璋，廣漢新都人。治易明風角，有來學者，預知其姓名，即以膏藥封筒中與。一生至葭萌者。
土産：綿，紬，茶。
陽安縣，元二十一鄉，本漢牛鞞縣地，屬犍為郡。後魏於此立郡，改牛鞞為陽安，以界內山名也。銅官山，《益州記》雲，任城縣西南六十里，有銅官山，即漢文帝賜鄧通鑄錢之所，連亙入縣界。絳水，在州南，色赤如絳，故《九州要記》云：簡州在赤水之北，是也。棲賢觀觀音，仙人李八百所隱之地，今為觀。石乳城，水在縣二十一里，玉女靈山東北，有泉，西北兩岸各有懸崖，腹名乳房一十七眼，狀如人乳流下，土人呼為玉華池。每三月上巳日，有乞子者，漉得石即是男，厇即是女，自古有騐。分棟山，在縣西七十里，李膺《益州記》云：蜀人謂嶺為棟。中江，源從漢州𨿅縣、瀰濛、毗橋等 三處流入金水縣，合為一江，東南入縣界，東南入資州資陽縣界。
平泉縣，南四十八里，六鄉，漢牛鞞縣地。後魏置婆潤縣。隋移縣治於頼黎地，仍為平泉縣，傍地湧泉故也。石城山，在縣西北五十里，山形如城，北連分棟山，南連聖德山，入龍州貴平縣界。鳳翅山，在縣北一里，山形如鳳翅。石岡溪，在縣北三十八里平泉縣界，分棟山在兩岸，枕石帶岡，以爲名。

資州
資州，(貴)[資]陽郡，今理磐石縣。禹貢梁州之域。秦為蜀郡，漢犍為郡之資中縣地。歴後漢、晉、宋、齊，或為資陽縣戍，而無州郡所理。自西魏尅其地，始於此置資州。因資川水以名之。理今簡州陽安縣界，古資陽城。是後周明帝武成二年，自陽安徙州於漢資中古城，置資中郡。隋初，郡廢，其地併於簡州。煬帝又置資陽郡。唐武德元年，改爲資州，領縣九：磐石、內江、安岳、普慈、安居、隆唐、資陽、大牢、威遠，屬榮州。二年，分安居、隆唐、普慈、安岳四縣屬普州。貞觀四年，置丹山縣。天寶元年，改為資州郡。乾元二年正月，分置昌州。尋廢。
元領縣八，今四：磐石、資陽、內江、龍水。四縣廢：銀山、月山、丹山，以上三縣併入磐石。清溪，併入內江。
州境：東西三百四十里，南北一百二十四里。
四至八到：東北至東京三千六百九十里，東北至西京三千二百九里，東北至長安二千四百十一里，東至合六百五十六里，南至榮州一百六十九里，西至陵州二百三十五里，北至普州三百七十里，東南至榮州一百五十里，西南至陵州二百六十里，西北至簡州二百二十里，東北至普州三百三十八里。
戶：唐開元，戶二萬九千六百。皇朝管戶主、客戶二萬八百二十九。
風俗：與簡州同。
人物：王褒，資中人。董鈞，字丈伯，五官郎中。王延世，資中人，治河有功，為光祿大夫。
土產：麩金，高良姜，甘蔗
磐石縣，元八鄉，本漢資中縣地。後周保定五年，於漢資中縣故城置磐石縣，屬資中𨛦，兼移郡就此(理)。皇朝初下西蜀，併月山、丹山、銀山三縣入焉。中江水，自漢州金堂峽，穿過懷安軍，經簡州，自當 縣入，出界至瀘州江口，合大江下江陵。 石人山，在縣南十五里，隔中江，高八丈。鐡山，在縣南五十里，按《地(里)[理]志》雲，其山出鐡，在榮州威遠縣界。磐石山，在縣西北。大濛溪，在縣西二十里，溪內有石龍三條，若遇旱，祈即雨。廢銀山縣，在州東南三十八里，皇朝乾德五年，勅併入磐石縣。廢丹山縣，在州西五十里，本漢資中縣地，義寧二年置，屬資陽郡，皇朝乾德五年，勅併入磐石縣。鶴鳴山，在縣南五百步，古老傳雲，張道齡乘白鶴，飛鳴此山。蘭山，在縣東十五里，高三里，上有八面懸崖壁聳。丹神山，在縣西北五里，如值天旱，祈告即雨。
資陽縣，西北一百二十里，二十鄉。本漢資中縣，屬犍為郡。後周帝武成二年，於資中故城置資陽縣，以資水為名。隋開皇七年，自此移州於磐石縣，資陽仍屬焉。萇弘祠，弘無辜受戮，死而血碧，故後人立祠以祀之。環溪百丈池，按《郡囯志》雲，資陽縣有環溪百丈(地)[池]，即謂溪流如環，池深百丈也。獨秀山，在縣西南三里，逈然獨秀。資溪水，在縣西，從簡州平泉縣界流入，當縣，合中江。王褒墓，在縣北二十里，前有石碣，高一丈，字已磨滅，有宅滌硯池，水現在。
內江縣，東南九十里，元八鄉。本漢資中縣地，周武天和二年於中江水濱置漢安戍，其年改為中江縣，因其北江，乃以中江為名。隋改中江為內江。開皇二年徙內江於漢安故城，即今縣也。皇朝併入清溪縣。資江，按《郡囯志》雲，內江縣，有水深百丈，(寳)[實]郡川總會之所。 石山城，在縣西南五十里，形如城。中江水，經磐石縣，自十石入流縣界。廢清溪縣，在州東北一百三十里，皇朝乾德五年併入內江縣。
龍水縣，西一百四十五里，五鄉。本漢資中縣地，隋義寧三年置龍水縣，在龍龜溪之左，即資陽之西界。縣西北有溪水，屈曲盤擁，其狀如龍，因為名，依龜山隴為城。奴鉢山，在縣西二十里，接陵州界。又有奴吉山，在縣東北五十里，接陽安縣界。龍水溪，從陵州仁壽縣流入，過縣，入中江，至磐石縣界。

懷安軍
懷安軍，治金水縣。本簡州金水縣，皇朝乾德六年二月，於金水縣置懷安軍。從西川轉運使曹翰奏請(巴)，仍以漢州金堂縣置。
領縣二：金水、金堂。
軍境：東西一百六十里，南北一百四十里。
四至八到：東北至東京三千五百里，東北至西京三千九十里，東北至長安二千二百七十里，東至梓州一百七十里，西至益州一百七十里，南至簡州一百里，北至漢州一百里，東南至簡州三百四十里，西南至益州一百六十里。
戶：舊戶在簡州籍。皇朝戶主一萬七百二十二，客戶二千八百三十七。
風俗：與簡州同。
土產：侯杏、石榴。
金水縣，十三鄉。本漢新都縣地。西魏於此置金水郡，以界內金堂水為名。至隋開皇初，廢𨛦為縣，以隸簡州。按《𨛦國志》雲，金水縣即漢處士段翳宅也。皇朝乾德五年，於此建懷安軍，縣屬焉。金堂水，《華陽國志》雲，新都縣有金堂山，山有水，合巴、漢、大江。中江，在軍西北，源從漢州彌牟、𨿅水、毗橋等，三會水本軍金堂縣，合為一江，入簡州陽安縣界。金臺山，在縣西十五里，《華陽國志》雲，新都縣金臺山，水通於巴、漢，以水出金沙，因以名山。雲頂山，舊名石城山，其狀如城，在縣西十五里，上平十畝，有神泉方丈，澄清如照，雲霞容與，唐天寶六年改為雲頂山。
金堂縣，西北五十里，十五鄉。本犍為郡牛鞞縣地。唐咸亨二年，分𨿅縣、新都、簡州、金水置。以地連金堂山，因為縣名。即漢處士段翳宅也。晉天福初，改爲漢城縣，後復舊。洛水，在縣北二十三里。李膺記雲，洛水出洛通，東合縣，注牛鞞縣。棲賢山，在縣東北十三里，陰引道，益州古老傳雲，李八百昔遊此山，遂有棲賢之號，山側有一洞，莫知所去，又有石庵一所，內有丹竈在焉。金舡，按蜀記雲，金泉縣，古有金船沉之，東岸銳底，民於水中往往見之。昌利山，有一石室，三門，中可容九十人，今人呼為三龍門是也。銅盤山，在縣西北二十里，北接𨿅縣，南連新都，山形如盤，洛水、彌牟、毗江山水經此山下，合中江。
