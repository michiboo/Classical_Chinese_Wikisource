　　欽定四庫全書　　　　　史部十二
　　土官底簿　　　　　　　職官類一〈官制之屬〉提要
　　〈臣〉等謹案土官底簿二卷原本不題撰人姓名朱彛尊跋但云抄之海鹽鄭氏亦不言作者為何人凡明正德以前雲貴諸省土司爵氏因襲皆載焉觀其命名與繕寫之式疑當時案牘之文而好事者録存之也所載雲南百五十一家廣西百六十七家四川二十四家貴州一十五家湖廣五家廣東一家共三百六十三家其官雖世及而請襲之時必以並無世襲之文上請所奉進止亦必以姑准任事仍不世襲為詞欲以是示駕馭之權葢其相沿體式如此明自中葉而後撫綏失宜威柄日弛諸土司叛服不常僅能羈縻勿絶我
　　國家聲靈赫濯蠻服向風逆命者必誅奉職者䝉賞舊籍所載大半皆已改土歸流其存者亦無不革心順化比於郡縣書中所列乃前代一時茍且之制本不足道然明史土司列傳祗記其征伐刑政之大端而於支派本末未能具晰是編詞雖俚淺而建置源委一一可徵存之亦有足資考証者焉乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





