　　欽定四庫全書　　　　　集部七
　　果堂集　　　　　　　　別集類六　〈國朝〉提要
　　〈臣〉等謹案果堂集十二巻
　　國朝沈彤撰彤博究古籍精於考據所著有周官祿田考三經小疏皆己著録是集多訂正經學文字如周官頒田異同説五溝異同説井田軍賦説釋周官地征等篇皆援據典核考證精宻其於禮經服制多所考訂尤足補漢宋以來注釋家所未備其釋骨一篇雖為醫家而作然非究貫蒼雅兼通靈素者不能也其論堯典星辰不兼五緯蓋主孔安國傳又於在璇璣玉衡以齊七政力闢史記斗杓之解雖未必盡為定論然各尊所聞亦足見其用意之不苟矣集雖巻帙寥寥而頗足羽翼經傳其實學有足取者與文章家又別論矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












