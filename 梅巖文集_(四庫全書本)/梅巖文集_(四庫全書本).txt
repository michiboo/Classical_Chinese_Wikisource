　　欽定四庫全書　　　　　集部四
　　梅巖文集　　　　　　　別集類三〈宋〉
　　提要
　　〈臣〉等謹案梅巖文集十巻宋胡次焱撰次焱字濟鼎號梅巖晚號餘學其始祖本唐宗室五代時育於胡氏因冒姓胡婺源人咸淳四年進士官貴池縣尉徳祐元年元兵至貴池元帥張林以城降次焱奉母遁歸教授鄉里以終集中有媒嫠問答詩所謂井底水不波山頭石不遷什襲藏破鏡他年㑹黃泉者所以自寓其志也其詩文本未編集故藏書家多不著録此本乃明嘉靖中其族孫璉蒐輯而成璉甥潘滋重加整比校刻之凡賦詩雜文八巻冠以雪梅賦葢著其素心九巻以下皆附録同時贈答往來之作目録所載往往與集中詩文不相應則編次之疎也次焱在宋元作者之中尚未能自闢門戶而其人有陶潛栗里之風故是集至今猶傳集中有贅箋唐詩絶句序稱疊翁註章澗二泉先生選唐絶句次焱復為贅箋疊翁者謝枋得章泉者趙蕃澗泉者韓淲也其書不傳無由驗其工拙然亦足見次焱研心詩學非苟作者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







　　梅巖文集序
　　潘子曰予嘗讀梅巖書而慕其為人其孝足以事親而不辱也其節足以全身而不汙也其才則應機若有餘旁行以趨時從容於險阻有孚而不亂也其學明陰陽之奧推象數之微發前賢未備之論開後學難通之㫖可謂正矣惜也當兵戈搶攘之際儉液避難之不遑雖欲用拯馬壯官不過為尉耳賢者之不遇於時可不悲乎君子於此詰其大者不在形勢則在人倫不在功業則在道術道在則不亡矣人存則不朽矣立近以及物者功也行逺以致道者言也雪梅賦見君子之行乎患難而威武不能屈明經橋言聖人以通天下之疑而濟義理之溺媒問答則艱貞從一守天之道甘言䛕舌不足以變其節此先生所自為者然也其在棄位危邦負母濳歸之時乎書廚銘以高下四層為格致誠正之功闔闢兩扉為修齊治平之樞讀而不行則為書之辱黙識心融則一唯既足此先生之自任者然也其在退居教授濳心聖學之時乎愛蓮說不愛其華而取其實以入藥清心之益為君子濟世之用言近而指逺稱小而類大其於語道沛如也夫內則離經而辨志外則感世而化俗文如是乃可謂之文矣先生名次焱字濟鼎婺源考水人與同郡曹𢎞齋陳定宇諸儒為友其往復之書亦在集中予嘗厯賢者之故居遡流風而不逮從三舅潛齋氏得是集校而歸之序以見志嘉靖十年辛卯冬十一月既望後學同邑潛滋謹序







