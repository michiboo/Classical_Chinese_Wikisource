
積陽躔首夏，隆旱屆徂秋。
炎威振皇服，歊景暴神州。
氣滌朝川朗，光澄夕照浮。
草木委林甸，禾黍悴原疇。
國懼流金眚，人深懸磬憂。
紫宸兢履薄，丹扆念推溝。
望肅壇場祀，冤申囹圄囚。
御車遷玉殿，薦菲撤瓊羞。
濟窘邦儲發，蠲窮井賦優。
服閑雲驥屏，冗術土龍修。
睿感通三極，天誠貫六幽。
夏祈良未擬，商禱詎爲儔。
穴蟻禎符應，山蛇毒影收。
騰雲八際滿，飛雨四溟周。
聚靄籠仙闕，連霏繞畫樓。
旱陂仍積水，涸沼更通流。
晚穗萎還結，寒苗瘁復抽。
九農歡歲阜，萬宇慶時休。
野洽如坻詠，途喧擊壤謳。
幸聞東李道，欣奉北場遊。

