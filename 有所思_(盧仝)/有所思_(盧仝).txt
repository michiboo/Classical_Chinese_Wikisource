當時我醉美人家，美人顏色嬌如花。
今朝美人棄我去，青樓珠箔天之涯。
天涯〈（一本無天涯二字。）〉娟娟姮娥月，
三五二八〈（一本無二八二字。）〉盈又缺。
翠眉蟬鬢生別離，一望不見心斷絕。
心斷絕，幾千里。
夢中醉臥巫山雲，覺來淚滴湘江水。
湘江兩岸花木深，美人不見愁人心。
含愁更奏綠綺琴，調高弦絕無知音。
美人兮美人，不知為暮雨兮為朝雲。
相思一夜梅花發，忽到牕前疑是君。
