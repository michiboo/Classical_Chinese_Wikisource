
吾將元夫子，異姓爲天倫。
本無軒裳契，素以煙霞親。
嘗恨迫世網，銘意俱未伸。
松柏雖寒苦，羞逐桃李春。
悠悠市朝間，玉顏日緇磷。
所失重山嶽，所得輕埃塵。
精魄漸蕪穢，衰老相憑因。
我有錦囊訣，可以持君身。
當餐黃金藥，去爲紫陽賓。
萬事難並立，百年猶崇晨。
別爾東南去，悠悠多悲辛。
前志庶不易，遠途期所遵。
已矣歸去來，白雲飛天津。

