
◎宗室
剡王侗，太祖子，初名青哥，漢末遇害。太祖即位，詔贈太尉，賜名侗。顯德四年追封。
杞王信，太祖子，初名意哥，漢末遇害。太祖即位，詔贈司空，賜名信。顯德四年追封。〈（案：太祖諸子蚤歲遇害，本無事跡。原本過於簡略，疑有刪節，今據《歐陽史·家人傳》云：初，帝舉兵於魏，漢以兵圍帝第，時張貴妃與諸子青哥、意哥，侄守筠、奉超、定哥皆被誅。青哥、意哥不知其母誰氏。太祖即位，詔故第二子青哥贈太尉，賜名侗；第三子意哥贈司空，賜名信。皇侄守筠贈左領軍衛將軍，以「筠」聲近「榮」，為世宗避，更名守願；奉超贈左監門衛將軍；定哥贈左千牛衛將軍，賜名遜。世宗顯德四年夏四月癸未，詔曰：「禮以緣情，恩以悼往，矧在友於之列，尤鐘惻愴之情。故皇弟贈太保侗、贈司空信，景運初啟，天年不登，俾予終鮮，實動予懷。侗可贈太傅，追封剡王；信司徒，杞王。」又詔曰：「故皇從弟贈左領軍衛將軍守願、贈左監門衛將軍奉超、贈左千牛衛將軍遜等，頃因季世，不享遐齡，每念非辜，難忘有慟。守願可贈左衛大將軍，奉超右衛大將軍，遜右武衛大將軍。」）〉
越王宗誼，世宗子，漢末遇害。顯德四年追封。曹王宗讓，世宗子，顯德六年封。紀王熙謹，世宗子，顯德六年封，皇朝乾德二年卒。
蘄王熙誨，世宗子，顯德六年封。〈（《歐陽史·家人傳》云：世宗子七人，長曰宜哥，次二皆未名，次曰恭皇帝，次曰熙讓，次曰熙謹，次曰熙誨，皆不知其母為誰氏，宜哥與其二皆為漢誅。太祖即位，詔賜皇孫名，誼贈左驍衛大將軍，誠左武衛大將軍，諴左屯衛大將軍。顯德三年，君臣請封宗室，世宗以謂為國日淺，恩信未及於人，須功德大成，慶流於世，而後議之可也。明年夏四月癸未，先封太祖諸子。又詔曰：「父子之道，聖賢不忘，再思夭閼之端，愈動悲傷之抱。故皇子左驍衛大將軍誼、左武衛大將軍誠、左屯衛大將軍諴等，載惟往事，有足傷懷，宜增一字之封，仍贈三臺之秩。誼可贈太尉，追封越王；誠太傅，吳王；諴太保，韓王。」而皇子在者皆不封。六年，北復三關，遇疾還京師。六月癸未，皇子宗訓特進左衛上將軍，封梁王，而宗讓亦拜左驍衛上將軍，封燕國公。後十日而世宗崩，梁王即位，是為恭皇帝。其年八月，宗讓更名熙讓，封曹王。熙謹、熙誨皆前未封爵，遂拜熙謹右武衛大將軍，封紀王；熙誨左領軍衛大將軍，封蘄王。乾德二年十月，熙謹卒，熙讓、熙誨不知其所終。）〉

