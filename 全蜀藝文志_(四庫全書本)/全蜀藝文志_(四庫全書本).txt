　　欽定四庫全書　　　　　集部八
　　全蜀藝文志　　　　　　總集類
　　提要
　　〈臣〉等謹案全蜀藝文志六十四巻明周復俊撰復俊崑山人嘉靖庚戌進士江南通志作名後淑者誤也是編乃其為四川按察司副使時博採漢魏以降詩文之有闗於蜀者類為一書包括網羅極稱賅備所載如宋羅泌姓氏譜元費著古器譜其書多不傳於今又如李商隠重陽亭銘義山文集亦失載皆可以備考核諸篇之後復俊亦間附辨証如漢初平五年周公禮殿記載洪适隷釋並載史子堅隷格詳畧異同彼此互見非同他地誌之泛泛採摭者至若曹丕告益州文與魏人檄蜀文偽詞虛煽顛倒是非於理可以不録然此志蒐羅故寔例主全收非同編録總集有所去取善惡並載亦未足為復俊病惟篇末不著貶駁之詞以申公義是則誠疎耳乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　全蜀藝文志原序
　　俊嘗疑孔明者夙稱三代之遺才伊周之流亞也扶翼英主毗賛皇烈亦既庶㡬哉成允成功矣一時宮府建屬號稱得人闗壘橋梁靡不繕治至於八陣唘圖木牛剙製皆訏謀𤣥逺理思神宻雖後祀千載罕有儷焉而史官獨未之立時如秦子敇輩則旉述允章𦸼麗辭理非無良史之才蓋俟夫河洛海甸之廓清而後蘭臺玉堂之𢎞啟斯為志耳夫國之有史也經事緯道秩類宣倫馳輝於來葉式正於羣生諒乎盡製作之妙而流聲金石協天人之統而幽賛神明者矣可忽乎哉總志之編以代史也慨蜀之有土自神禹導江叢帝開國山谷崇深區域延廣其間事變沓積視它郡為殷英賢文筆儗上國尤盛是知蜀不可以無志猶國不能以無史也是故首紀帝後而立極配體昭焉次之以藩封而疏潢錫壤渥焉次之以監守而分畫慎固崇焉次之以名宦而授鉞載其光焉次之以郡縣而分茅稟其責焉若乃經略賛皇王之業雜志慎揚遏之㡬藝文以叅隂陽之秘而其本末煥然章紀列矣然而天垂日映懸符東觀之篇秋皎春溫式體西臺之令辟之捜剔山海至寳弗克駢収而懸黎明月其庶摛光揚質矣俊也少有四方之志每悅蜀都賦劍閣銘太白子美篇章以洎司馬淵雲諸作而孔明故墟遺蹟思一登覽焉恨未能也茲乃躬履其地日誦其遺文而獲以論其世則其為幸不已多乎嘉靖壬寅夏四月朔旦按察司副使周復俊撰







