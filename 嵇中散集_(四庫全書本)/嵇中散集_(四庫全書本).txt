　　欽定四庫全書　　　　　集部二
　　嵇中散集　　　　　　　別集類一〈魏〉
　　提要
　　〈臣〉等謹案嵇中散集十巻舊本題晉嵇康為司馬昭所害時當塗之祚未終則康當為魏人不當為晉人晉書立傳實房喬等之舛誤本集因而題之非也隋書經籍志載康文集十五巻新舊唐書並同鄭樵通志畧所載巻數尚合至陳振孫書錄解題則已作十巻且稱康所作文論六七萬言其存於世者僅如此則宋時已無全本矣疑鄭樵所載亦因仍舊史之文未必真見十五巻之本也王楙野客叢書雲嵇康傳曰康喜談名理能屬文撰髙士傳贊作太師箴聲無哀論余得毘陵賀方回家所藏繕冩嵇康集十巻有詩六十八首今文選所載才三數首逸惟載康與山巨原絶交書一首不知又有與呂長悌絶交一書選惟載養生論一篇不知又有與向子期論養生難答一篇四十餘言辨論甚悉集又有宅無吉凶攝生論難上中下三名難張遼自然好學論一首管蔡論釋私論明膽論等文崇文總目謂嵇康集十巻正此本爾唐藝文志謂嵇康集十五巻不知五巻謂何觀楙所言則樵之妄載確矣此本凡詩四十七篇賦一篇書二篇襍著二篇論九篇箴一篇家誡一篇而雜著中嵇荀録一篇有録無書實共詩文六十二篇又非宋本之舊葢明嘉靖乙酉呉縣黃省曾所重輯也楊慎丹鉛録嘗辨阮籍卒於康後而世傳籍碑為康作此小不載此碑則其考核猶為精審矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














