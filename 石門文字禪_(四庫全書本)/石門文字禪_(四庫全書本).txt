　　欽定四庫全書　　　　集部三
　　石門文字禪　　　　　別集類二〈宋〉
　　提要
　　〈臣〉等謹案石門文字三十巻宋僧𠅤洪撰洪有冷齋夜話已著録是集為其門人覺慈所編釋氏收入大藏支那著述中此本即釋藏所刋也許顗詩話稱其著作似文章巨工仲殊參寥輩皆不能及陳振孫書録解題亦謂其文俊偉不類浮屠氏語方回瀛奎律髓則頗詆諆之平心而論恵洪之失在於求名過急所作冷齋夜話至於假託黃庭堅詩以髙自標榜故頗為當代所譏又身本緇徒而好為綺語能改齋漫録記其上元宿嶽麓寺詩至有浪子和尚之目要其詩邉幅雖狹而清新有致出入於蘇黃之間時時近似在元祐熙寜諸人後亦挺然有以自立固未可盡排也集中有寂音自序一篇述其生平出處甚悉而晁公武所謂張商英聞其名請住峽州天寜寺者獨不之及殆其朱崖竄謫釁肇於斯故諱而不書耶蓋其牽連鉤黨與道潛之累於蘇軾同而商英人品非軾比恵洪人品亦非道潛之比特以詞藻論之則與參寥子集均足各名一家耳乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　欽定四庫全書　　　　　集部三
　　石門文字禪總目　　　　別集類二〈宋〉
　　巻一之八
　　古詩
　　巻九
　　排律
　　五言律詩
　　巻十之十三
　　七言律詩
　　巻十四
　　五言絶句
　　六言絶句
　　巻十五之十六
　　七言絶句
　　巻十七
　　偈
　　巻十八之九
　　贊
　　巻二十
　　銘
　　詞
　　賦
　　巻二十一之四
　　記
　　序
　　記語
　　巻二十五之二十六
　　題
　　巻二十七
　　跋
　　巻二十八
　　䟽
　　巻二十九
　　書
　　塔銘
　　巻三十
　　行狀
　　傳
　　祭文









　　石門文字禪原序
　　夫自晉宋齊梁學道者爭以金屑翳眼而初祖東來應病投劑直指人心不立文字後之承虛接響不識藥忌者遂一切峻其垣而築文字於禪之外由是分疆列界剖判虛空學禪者不務精義學文字者不務了心夫義不精則心了而不光大精義而不了心則文字終不入神故寶覺欲以無學之學朝宗百川而無盡歎民公南海波斯因風到岸標榜具存儀刑不逺嗚呼可以思矣蓋禪如春也文字則花也春在於花全花是春花在於春全春是花而曰禪與文字有二乎哉故德山臨濟棒喝交馳未嘗非文字也清涼天台疏經造論未嘗非禪也而曰禪與文字有二乎哉逮於晩近更相咲而更相非嚴於水火矣宋寂音尊者憂之因名其所著曰文字禪夫齊秦搆難而按以周天子之命令遂投戈臥鼔而順於大化則文字禪之為也蓋此老子向春臺擷衆芳諦知春花之際無地寄眼故橫心所見橫口所言鬬千紅萬紫於三寸枯管之下於此把住水泄不通即於此放行波瀾浩渺乃至逗物而吟逢縁而詠竝入編中夫何所謂禪與文字者夫是之謂文字禪而禪與文字有二乎哉噫此一枝花自瞿曇拈後數千餘年擲在糞掃堆頭而寂音再一拈似即今流布踈影撩人暗香浮鼻其誰為破顔者明萬厯丁酉八月望日釋逹觀撰









　　石門文字禪
