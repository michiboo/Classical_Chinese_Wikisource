　　欽定四庫全書　　　　　子部七
　　催官篇　　　　　　　　術數類三〈相宅相墓之屬〉提要
　　〈臣〉等謹案催官篇二卷宋賴文俊撰文俊字太素處州人嘗官於建陽好相地之術棄職浪逰自號布衣子故世稱曰賴布衣所著有紹興大地八鈐及三十六鈐今俱未見是書分龍穴砂水四篇各為之歌龍以二十四山分隂陽以震庚亥為三吉巽辛艮丙兌丁為六秀而著其變換受穴吉凶之應穴仍以龍為主而受氣有挨左挨右之異砂水二篇亦以方位為斷其説頗具懸解如謂寅甲二龍出瘋跛者木盛生風又星應尾箕而好風震為足風淫末疾故主瘋跛丙方上應星馬故有蠶絲之祥丁方上應夀星故多夀考之兆兌龍辰水辰有金殺兌為口舌為毀折故主缺唇露齒又辰酉逢合土塞金聲故主重舌含糊其言雖頗涉於神怪而於隂陽五行生尅制化實能言之成理視悠謬無根之談侈言休咎而不能明其所以然者勝之多矣書中舊有註解不知何人所作闡發頗為詳盡其𫝊已久併錄之以資考焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






