地有四瀆，其一也惟淮；天有二曜，其一也惟月。月至明而不阻遐邇，淮至清而可鑒毫髮。故澄澈而相暉，況埃壒而初歇。泛灩多象，朣朧交映；類藏冰之在玉壺，如臨水之懸明鏡。引清潤而介若自潔，和素光而終然不競；千里伴孤舟而浮，百丈動纖鱗之泳。此所謂物至淨而增其淨也。如其孕靈納影，委照淪精；徐而匪濁，攬之不盈。蟾蜍下沈，對蠙珠而增美；璿源圓折，混金波而更清。皓鶴奪彩，玉砂迷明；如分舟子之望，終起漁歌之聲。此所謂物無情而感有情者也。古人有引類為贈，因物傷懷；風雲欲別，琴酒相乖。念居者已賦乎露濕寒草，悲行者則想乎月映清淮。蓋旨哉月以陰而合德，水為坎而處柔；或麗天而成象，或紀地而引流。契仁者之理靜，含道門之清幽；有二美矣，允孚於休。將以求古之情，多聞是務；一則以紀其善，一則以乖為裕。以灰厭暈，不學淮王之方；進牘抽毫，空作謝莊之賦。
