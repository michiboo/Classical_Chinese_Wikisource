遐視輕神寳，傳歸屬聖猷。
堯功終有待，文德本無憂。
坐受朝汾水，行看告岱丘。
那知鼎成後，龍馭弗淹留。
監撫垂三紀，聲徽洽萬方。
禮因馳道著，明自墾田彰。
積漸承鴻業，從容守太康。
更留園寢詔，恭聼有餘芳。
早秋同軌至，晨斾露華滋。
挽度千夫咽，笳凝六馬遲。
劍悲長閉日，衣望出遊時。
風起西陵樹，淒涼滿孝思。

