微臣屬書東觀，預聞前史。若乃知幾其神，惟睿作聖，元妙之境，希夷不測。然則三五迭興，典墳斯著，神功聖跡，可得言焉。自肇立書契，初分爻象，委裘垂拱之風，革夏翦商之業。雖復質文殊致，進讓罕同，靡不拜洛觀河，膺符受命。名居域中之大，手握天下之圖。象雷電以立威刑，法陽春而流惠澤。然後化漸八方，令行四海。未有偃息鄉黨，棲遲洙泗，不預帝王之錄，遠跡胥史之儔。而德侔覆載，明兼日月。道藝微而復顯，禮樂弛而更張。窮理盡性，光前絕後，垂範於百王，遺風於萬代。猗歟偉歟！若斯之盛者也！夫子膺五緯之精，踵千年之聖，固天縱以挺質，稟生德而降靈。載誕空桑，自標河海之狀；才勝逢掖，克秀堯禹之姿。知微知章，可久可大。為而不宰，合天道於無言；感而遂通，顯至仁於藏用。祖述先聖，憲章往哲。夫其道也，固以孕育陶鈞，包含造化，豈直席捲八代，並吞九邱而已哉！雖亞聖鄰幾之智，仰之而彌遠；亡吳霸越之辨，談之而不及。於時天曆寢微，地維將絕，周室大壞，魯道日衰，永歎時囏，實思濡足，遂乃降跡中都，俯臨司寇。道超三代，止乎季孟之間；羞論五霸，終從大夫之後。固知棲遑弗已，志在於求仁；危遜從時，義存於拯溺。方且重反淳風，一匡末運。是以載贄以適諸侯，懷寶而遊列國。元覽不極，應物如響，辨飛龜於石函，驗集隼於金櫝。觸舟既曉，專車能對，識罔象之在川，明商羊之興雨。知來藏往，一以貫之。但否泰有期，達人所以知命；卷舒惟道，明哲所以周身。羑裏幽憂，方顯姬文之德；夏台羈絏，弗累商王之武。陳蔡為幸，斯之謂歟。於是自衛反魯，刪書定樂，讚易道以測精微，修春秋以正襃貶。故能使紫微降光，丹書表瑞，濟濟焉，洋洋焉，充宇宙而洽幽明，動風雲而潤江海。斯皆紀乎竹素，懸諸日月。既而仁獸蜚時，鳴鳥弗至，哲人云逝，峻嶽已隤。尚使泗水卻流，波瀾不息，魯堂餘響，絲竹猶傳，非夫體道窮神，至靈知化，其執能與於斯乎？自時厥後，遺芳無絕，法被區中，道濟天下。及金冊斯誤，玉弩載驚，孔教已焚，秦宗亦墜。漢之元始，永言前烈，襃成爰建，用光祀典，魏之黃初，式遵古訓，宗聖疏爵，允緝舊章，金行水德亦存斯義。而晦明匪一，屯亨遞有，筐筥蘋蘩，與時升降，靈宇虛廟，隨道廢興。炎精失禦，蜂飛蝟起，羽檄交馳，經籍道息。屋壁無藏書之所，階基絕函丈之容。五禮六樂，翦焉煨燼。重宏至教，允屬聖期。大唐運膺九五，基超七百，赫矣王猷，蒸哉景命，鴻名盛烈，無得稱焉。皇帝欽明睿哲，參天兩地，乃聖乃神，允文允武。經綸雲始，時維龍戰，爰整戎衣，用扶興業。神謀不測，妙算無遺，宏濟艱難，平台區宇。納蒼生於仁壽，致君道於堯舜。職兼三相，位總六戎，元珪乘石之尊，朱戶渠門之錫。禮優往代，事逾恆典。於是在三眷命，兆庶樂推，克隆帝道，丕承鴻業。明玉鏡以式九圍，席蘿圖而禦六辯。寅奉上元，肅恭清廟。宵衣吳食，視膳之禮無方；一日萬幾，問安之誠彌篤。孝治要道，於斯為大。故能使地平天成，風淳俗厚，日月所照，無思不服。憬彼獯戎，為患自古。周道再興，僅得中算。漢圖方遠，才聞下策。徒勤六月之戰，侵軼無厭；空盡貳師之兵，憑淩滋甚。皇威所被，犁顙厥角，空山盡漠，歸命闕廷，充仞槁街，填委外廄。開辟以來，未之有也。靈台偃伯，玉關虛候。江海無波，熢燧息警。非煙浮漢，榮光莫河。楛矢東歸，白環西入。猶且兢懷馭朽，興眷納隍；卑宮菲食，輕徭薄賦；斫雕反樸，抵璧藏金；革舄垂風，綈衣表化；歷選列辟，旁求遂古；克已思治，曾何等級，於是眇屬聖謨，凝心大道，以為括羽成器，必在膠雍，道德潤身，皆資學校，矧乃入神妙義，析理微言，厲以四科，明其七教，懿德高風，垂裕斯遠。而楝宇弗修，宗祧莫嗣，用紆聽覽，爰發絲綸。武德九年十二月廿九日，有詔立隋故紹聖侯孔嗣哲子德倫為襃聖侯，乃命經營，惟新舊址。萬雉斯建，百堵皆興，揆日占星，式規大壯。鳳甍騫其特起，龍桷儼以臨空。霞入綺寮，日暉丹檻。窅窅崇邃，悠悠虛白。圖真寫狀，妙絕人功。象設已陳，肅焉如在。握文履度，復見儀形。鳳跱龍蹲，猶臨咫尺。唍爾微笑，若聽武城之弦；怡然動色，似聞簫韶之響。襜襜盛服，既睹仲由；侃侃禮容，仍觀衛賜。不疾而速，神其何遠？至於仲春令序，時和景淑，皎絜璧池，圓流若鏡，青蔥槐市，總翠成帷。清滌元酒，致敬於茲日；合舞釋菜，無絕於終古。皇上以幾覽餘暇，遍該群籍，乃制《金鏡述》一篇，永垂鑒戒。極聖人之用心，宏大訓之微旨。妙道天文，煥乎畢備。副君膺上嗣之尊，體元良之德。降情儒術，遊心經藝。楚詩盛於六義，沛易明於九師。多士伏膺，名儒接武。四海之內，靡然成俗。懷經鼓篋，攝𪗋趨奧。並鏡雲披，俱餐泉湧。素絲既染，白玉已雕。資覆簣以成山，導涓流而為海。大矣哉！然後知達學之為貴，而宏道之由人也。國子祭酒楊師道等，偃元風於聖世，聞至道於先師，仰彼高山，願宣盛德。昔者楚國先賢，尚傳風範，荊州文學，猶鐫歌頌。況帝京赤縣之中，天街黃道之側，聿興壯觀，用崇明祀，宣文教於六學，闡皇風於千載。安可不讚述徽猷，被之雕篆？乃抗表陳奏，請勒貞碑，爰命庸虛，式揚茂實。敢陳舞詠，乃作銘云：
景緯垂象，川嶽成形。挺生聖德，實稟英靈。神凝氣秀，月角珠庭。探賾索隱，窮幾洞冥。述作爰備，邱墳鹹紀。表正十倫，章明四始。係纘羲易，書因魯史。懿此素王，邈焉高軌。三川削弱，六國從衡。鶉首兵利，龍文鼎輕。天垂伏鱉，海躍長鯨。解黻去佩，書燼儒坑。纂堯中葉，追尊大聖。乃建襃成，膺茲顯命。當塗創業，亦崇師敬。胙土錫圭，禮容斯盛。有晉崩離，維傾柱折。禮亡學廢，風頹雅缺。戎夏交馳，星分地裂。蘋藻莫奠，山河已絕。隋風不競，龜玉淪亡。樽俎弗習，干戈載揚。露霑闕里，麥秀鄒鄉。修文繼絕，期之會昌。大唐撫運，率繇王道。赫赫元功，茫茫天造。奄有神器，光臨大寶。比蹤連陸，追風炎昊。於鑠元後，膺圖撥亂。天地合德，人神攸讚。麟鳳為寶，光華在旦。繼聖崇儒，載修輪奐。義堂宏敞，經肆紆縈。重欒霧宿，洞戶風清。雲開春牖，日隱南榮。鏘宏鍾律，蠲絜齍明。容範既備，德音無斁。肅肅升堂，兟兟讓席。獵纓訪道，橫經請益。帝德儒風，永宣金石。
