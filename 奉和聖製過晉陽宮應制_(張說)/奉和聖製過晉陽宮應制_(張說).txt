
太原俗尚武，高皇初奮庸。
星軒三晉躔，土樂二堯封。
北風遂舉鵬，西河亦上龍。
至德起王業，繼明賴人雍。
六合啓昌期，再興廣聖蹤。
傳呼大駕來，文物如雲從。
連營火百里，縱觀人千重。
翠華渡汾水，白日臨崒峰。
枌榆恩賞洽，桑梓舊情恭。
往運感不追，清時惜難逢。
詩發尊祖心，頌刊盛德容。
願君及春事，廻輿綏萬邦。

