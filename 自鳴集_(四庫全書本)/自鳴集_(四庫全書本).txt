　　欽定四庫全書　　　　　集部四
　　提要
　　自鳴集六巻　　　　　別集類三〈宋〉
　　臣等謹案自鳴集六巻宋章甫撰考宋有二章甫一字端叔浦城人熈寧三年進士官至都官郎中著有孟子解義十四巻楊時為作墓誌其文今載龜山集中一字冠之鄱陽人徙居真州自號易足居士即撰此集者也甫行事不槩見惟張端義貴耳集有雲張冠之名甫有文集十巻多從於湖交遊〈案於湖乃張孝祥之別號〉豪放飄蕩不受拘覊淳熈間淮有三士舒之張用晦和之張進卿真之張冠之也據其所述可畧見其為人其以章為張葢刋本字訛耳又陸㳺入蜀記稱乾道六年八月二十八日同章冠之秀才登石鏡亭訪黃鶴樓故址則甫葢嘗應舉矣其集不見於宋史藝文志文淵閣書目雖有其名而傳本乆絶其得見於世者惟名賢小集拾遺所載湖上吟一首詩家鼎臠所載寄荊南故人一首而巳今撿永樂大典所收自鳴集詩句頗多其格律雖稍近江湖一𣲖而骨力蒼秀亦具有研鍛之之功觀其別陸游詩有人生相知貴知心道同何必問升沉之句謝韓元吉寄茶詩有別公宛陵今五春渴心何啻生埃塵之句次韻呂祖謙見寄詩有山林舊約都茫茫憶君著書看屋樑之句是其所與酬贈者皆一時俊傑之士故耳濡目染尚能脫化町畦自成杼柚頗為不墜雅音謹裒次釐訂析為六巻至雜説三篇以禪家機鋒論道徳仁義之㫖援儒入墨是殆不得志於時者之肆志放言然其害理巳甚今故附其説於集末而特加紏正以著其失焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費墀













