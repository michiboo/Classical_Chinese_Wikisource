　　欽定四庫全書　　　　　子部十
　　洞天清録　　　　　　　雜家類四〈雜品之屬〉提要
　　〈臣〉等謹案洞天清錄一巻宋趙希鵠撰希鵠宗室子宋史世系表列於燕王徳昭房下葢太祖之後其始末則不可考據書中有嘉熈庚子自嶺右回至宜春語則家於袁州者也是書所論皆鑒別古器書畫之事凡古琴辨三十二條古硯辨十二條古鐘鼎彛器辨二十條怪石辨十一條硯屛辨五條筆格辨三條水滴辨二條古翰墨真跡辨四條古今石刻辨五條古今紙花印色辨十五條古畫辨二十九條大抵洞悉源流辨析精審如謂刁斗乃行軍炊具今世所見古刁斗乃王莽威斗之類為厭勝家所用又謂今所見銅犀牛天祿蟾蜍之屬皆古人以貯油㸃燈今人誤以為水滴其援引考証類皆確鑿固賞鑒家之指南也明寜獻王權嘗為刋板於江西見寜藩書目曺溶續萟圃搜竒所載與此本同葢皆從寜王舊刻傳録明錢塘鍾人傑輯唐宋叢書別載一本與此本迥異考其中有楊慎之説寜庶人宸濠之名及永樂宣徳成化年號希鵠何自知之其為未見此本而刺取他書以贗其名固不待辨矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　洞天清録原序
　　唐張彥逺作閒居受用至首載齋閣應用而旁及醖醢脯羞之屬噫是乃大老姥總督米鹽細務者之為誰謂君子受用如斯而已乎人生一世如白駒過隙而風雨憂愁輒居三分之二其間得閒者纔三之一分耳況知之而能享用者又百之一二於百一之中又多以聲色為受用殊不知吾輩自有樂地悅目初不在色盈耳初不在聲嘗見前輩諸老先生多畜法書名畫古琴舊硯良以是也明窗淨幾羅列布置篆香居中佳客玉立相映時取古人妙跡以觀鳥篆蝸書竒峯逺水摩娑鐘鼎親見商周端硯湧巖泉焦桐鳴玉佩不知人世所謂受用清福孰有踰此者乎是境也閬苑瑤池未必是過人鮮知之良可悲也余故彚萃古琴硯古鐘鼎而次凡十門辨訂是否以貽清修好古塵外之客名曰洞天清録若香茶紙墨之屬既譜載而已謬誤者茲不復贅觀者宜自求之開封趙希鵠序
　　欽定四庫全書
　　洞天清録
　　宋　趙希鵠　撰
　　古琴辨
　　斷紋
　　古琴以斷紋為證琴不歴五百歲不斷愈久則斷愈多然斷有數等有蛇腹斷有紋橫截琴面相去或一寸或二寸節節相似如蛇腹下紋有細紋斷如髪千百條亦停勻多在琴之兩旁而近岳處則無之有面與底皆斷者又有梅花斷其紋如梅花頭此為極古非千餘載不能有也蓋漆器無斷紋而琴獨有之者蓋他器用布漆琴則不用他器安閒而琴日夜為絃所激又嵗久桐腐而漆相離破斷紋隱處雖腐磨礪至再重加光漆其紋愈見然真斷紋如劍鋒偽則否
　　偽斷紋
　　偽作者用信州薄連紙光漆一層於上加灰紙斷則有紋或於冬日以猛火烘琴極熱用雪罨激烈之或用小刀刻畫於上雖可俗眼然決無劍鋒亦易辨
　　古琴様制
　　古琴惟夫子列子二様若太古琴或以一段木為之並無脅腰惟加岳亦無焦尾安焦尾處則橫嵌堅木以承而夫子列子様亦皆肩垂而濶非若今聳而狹也惟此二様乃合古制近世雲和様於岳之外刻作雲頭捲而下通身如壺瓶此或以夫子様周徧皆作竹節形名竹節様其異様不一皆非古制又於第四下安徽以求異曰此外國琴尤可笑也
　　古琴陰陽材
　　古琴陰陽材者葢桐木靣陽日照者為陽不靣日者為陰如不信但取新舊桐木置之水上陽靣浮之陰必沈雖反復之再三不易也更有一驗古今琴士所未嘗言陽材琴旦濁而暮清晴濁而雨清陰材琴旦清而暮濁晴清而雨濁此乃靈物與造化同機緘非他物比也
　　取古材造琴
　　古琴最難得於精金美玉得古材者命良工旋製之斯可矣自昔論擇材者曰紙甑水槽木魚鼓腔敗棺古樑柱榱桷然樑柱恐為重物壓損紋理敗棺少用桐木紙甑水槽患其薄而受濕氣太多惟木魚鼔腔晨夕近鐘鼓為金聲所入最為良材然亦有敲損之患別有擇材往監今陳述之雲昔吳錢忠懿王能琴遣使以亷訪為名而實物色良琴使者至天台宿山寺夜聞瀑布聲正在簷外晨起視之瀑下淙石處正對一屋柱而柱且向日私念曰若是桐木則良琴處在是矣以刀削之果桐也即賂寺僧易之取陽靣一琴材馳驛以聞乞俟一年斵成獻忠懿一曰洗凡二曰清絶遂為曠代之寶後錢氏納土太宗朝二琴歸御府南渡初流轉至霅州葉夢得上之此乃擇材之良法大抵桐材既堅而又歴千餘年木液已盡復多風日吹曝之金石水聲感入之所處在空曠清幽蕭散之地而不聞塵凡喧雜之聲取以制琴烏得不與造化為妙以此觀之安琴之室亦當如是不宜近塵穢婦女喧雜之地也
　　製琴不當用俗工
　　工人供斤削之役若繩墨尺寸厚薄方圓必善琴高士主之仍不得促辦每一事如槽腹琴靣之類一事畢方治一事必相度審思之既斵削去則不復可增度造一琴並漆必三月或半年方辦合底靣必用膠漆如皮紙厚合訖置琴於卓上橫厚木於卓下夾卓以篾絲縛之依法匣訖𠉀一月方解㡳灰必雜以金銅細屑或磁器屑薄如連紙候極乾再上一次靣灰用極細骨灰如薄連紙止一上並一月方乾靣上糙漆僅取遮灰光漆糙㡳灰漆差厚無害又徽者繩也凖繩墨以定聲尤宜留意豈俗工所能哉製造之法諸琴書備載宜擇其善者參用之
　　擇琴不必泥名
　　今人見琴池沼中有雷文張越字便以為至寶殊不知雷張皆開元天寶時人去今能幾何若得古材依法留心斵之雷張未必過也惟求其是而已矣
　　製琴不必求竒
　　湖南有范氏曽守土號范連州自能斵琴今有一琴在折彥質參政家其琴靣乃用方二三寸許小桐木片以膠漆輳成之名曰百衲彈之則與尋常低下琴無異此何益哉木不成段聲必不應又為漆所礙其窒塞可知折氏至今寶之尤可笑今人或以琴材短不及或自岳之外別用桐木接之亦不可也
　　古琴色
　　古琴漆色歴年既久漆光退盡惟黯黯如海舶所貨烏木此最竒古而或者以其無光磨而再漆之不惟頓失古意且滯琴之聲此大戒也
　　純陽琴
　　㡳靣俱用桐謂之純陽琴古無此製近世為之取其暮夜陰雨之際聲不沈黙必不能逹逺葢聲不實也
　　擇琴㡳
　　今人多擇靣不擇㡳縱依法製之琴亦不清葢靣以取聲㡳以匱聲㡳木不堅聲必散逸法當取五七百年舊梓木鋸開以指甲掐之堅不可入者方是
　　桐木不宜太鬆
　　桐木太鬆而理疎琴聲多泛而虛宜擇𦂳實而紋理條條如絲線細宻條達不邪曲者此十分良材亦以掐不入為竒其掐得入而麄疎柔脆者多是花桐乃今用作漆器胎素者非梧桐也今人多誤用之
　　桐木紫色
　　桐木年久木液去盡紫色透裏全無白色更加細密方稱良材
　　燻爆琴材
　　古人以桐梓久浸水中又取以懸竈上或吹曝以風日百種用意終不如自然者蓋萬物在天地間必歴年多然後受陰陽氣足而成材自壯而衰衰而老老而死陰陽之氣去盡然後反本還元復與太虛同體其竒好處乃與造化同功此豈人力所能致哉豈吹曝所能成哉
　　桐木多等
　　有梧桐生子如簸箕有花桐春來開花如玉簮而微紅號折桐花青櫻桐其實頗堪以醡油有刺桐其木身皆生刺大如釘鍖〈音斟〉
　　梓木多等
　　有楸梓鋸開色微紫黒用以為琴㡳者也有黃心梓其理正類櫧木而極細黃白不堪若作器用難朽非琴材也漆木亦類梓蓋取其漆液堅凝古人亦以備材料湏不經取漆而老大者方可用
　　琴腹
　　製琴腹宜安鳳足處須小阨之過足則復寛之葢聲過阨則不直達過阨寛則復悠揚而出所以韻長乃唐雷文秘法此論琴腹橫廣也靣㡳皆然於阨處空鑿足
　　琴足
　　琴足宜用棗心黃楊及烏木葢取其堅實足之下須令平如鐡切忌尖與凹足之柄與琴之鑿必小大相當毋差毫釐若柄小而以紙副之琴聲必泛岳軫焦尾亦宜用此三等木切不可以金玉犀象為飾多誨盜併為琴害矣
　　雷張槽腹法
　　雷張製槽腹有妙訣於琴㡳悉窪微令如仰瓦葢謂於龍池鳳沼之絃徽令有唇餘處悉窪之正如今銅錢之背穿眼處有絃凸起令聲有闗閉既取其靣㡳若如瓦相合而池沼之唇又關閉不直達故聲有所匱而不散豈論琴腹堅深也余嘗見畢文簡公張越琴於池沼間以指探之果如此
　　琴受土氣
　　人之愛琴者歿則戒子孫蔵之塜間或有用石匣者復出而為世用多是聲沈闇闇然葢以受土氣多濕氣勝耳法當用大甑蒸之以去濕氣一蒸未透再多蒸之於風日處掛曝經月聲復矣
　　浦江古琴
　　州浦江一士大夫家發地得琴長大有斷紋紹興間獻之御府為巨璫所阻曰此墟墓中物豈宜進御府遂給還其家至今寶之雖聲帯濁而以作廣陵等大曲彈愈久而聲方出此琴若用前蒸曝法當無比矣
　　琴靣有穿孔
　　南昌一士家有古琴靣上三穿孔然皆不當絃不礙聲號曰玲瓏玉有達官以千緡市之而去紹興諸暨一士大夫家有一穿孔琴亦不當絃今已轉徙他處
　　琴案
　　琴案須作維摩様庶案腳不礙人膝連靣高二尺八寸可入膝於案下而身向前宜石靣為第一次用堅木厚者為靣再三加灰漆亦令厚四腳令壯更平不假坫扱則與石案無異永州石案靣固佳然太薄板須厚一寸半許乃佳若用木靣須二寸以上若得大栢大𬃅木不用膠合以漆合之尤妙又見今人作琴桌僅容一琴須濶可容四琴長過琴三之一試以案較琴聲便可見琴案上切不可置香爐雜物於前吳自強雲山集雲於案靣作小水槽不必爾也
　　琴室
　　前輩或埋瓮於地上鳴琴此説恐妄傳蓋彈琴之室宜實不宜虛最宜重樓之下蓋上有樓板則聲不散其下空曠清幽則聲透徹若高堂大廈則聲散小閣密室則聲不達園囿亭榭尤非所宜若必幽人逸士於高林大木或岩洞石室之下清曠之地更有泉石之勝則琴聲愈清與廣寒月殿何異
　　掛琴
　　掛琴不宜箸壁有土氣惟紙糊格及漆格上當風處為妙然須無人往來小兒婦女貓犬所不到處當掛時加袋以障塵匣之則去袋葢袋能引濕氣梅月須早入匣以厚紙糊縫安樓上陰涼處琴匣之制須低矮窄小僅可容此琴葢令容受於口仍釘鉸加鎻若令僮僕抱琴勿橫抱多前遇物觸損雲牙不若於袋上作大襻豎肩背後則不損然襻須𦂳不可寛
　　露下彈琴
　　露下彈琴而聲不泛葢陽材也若鐘鳴雞唱霜清月皎以陽琴鼔之聲更清徹陰材則不然
　　彈琴盥手
　　未彈琴先盥手手澤能膩絃損聲夏月尤甚唯早晚差涼宜弄琴正午炎熱非惟汗汚天氣太燥亦難為若陰涼處無害
　　焚香彈琴
　　惟取香清而煙少者若濃煙撲鼻大敗佳興當用水沈蓬萊忌用龍涎篤耨兒女態者
　　對花彈琴
　　彈琴對花惟岩桂江梅茉莉荼䕷薝蔔等香清而色不艷者方妙若妖紅艶紫非所宜也
　　彈琴對月
　　夜深人靜月明當軒香𬋖水沈曲彈古調此與羲皇上人何異但須在一更後三更前葢初更人聲未寂三更則人倦欲眠矣
　　彈琴舞鶴
　　彈琴舞鶴未必能舞觀者閧然彈者心不専此與觀優何異誠非君子之事
　　臨水彈琴
　　湍流曝布凡水之有聲皆不宜彈琴惟澄淨池沼近在軒窗或在竹邉林下雅宜對之微風洒然游魚出聽其樂無涯也
　　膝上橫琴
　　春秋二𠉀氣清而和人亦中夜多醒月色臨窗披衣趺坐橫琴膝上時作小操然須指法精熟方可為此
　　蚌徽
　　古人所以不用金玉而貴蚌徽者葢蚌有光採得月光相射則愈煥發瞭然分明此正謂對月及膝上橫琴設若金玉則否今人少知此理然當用海産珠蚌更多光采
　　道人彈琴
　　道人彈琴琴不清亦清俗人彈琴琴不濁亦濁而況婦人女子倡優下賤乎
　　古硯辨
　　世之論硯者皆曰多用歙石葢未知有端溪殊不知歴代以來皆採端溪至南唐李主時端溪舊坑已竭故不得已而取其次歙乃端之次其失一也近時好事者作硯譜惟分端溪上中下三巖而不知下巖惟有舊坑無新坑上中二巖則皆有舊新坑於歙亦然其失二也世之論端溪者惟貴紫色而不知下巖舊坑惟有漆黑青花二種初未嘗有紫無它未曾觀古硯耳其失三也余慮世人貴耳鑒而無心賞故𫐠古硯辨惟説端歙二溪而不它及葢端歙或強以為硯寜不羞見子墨客卿乎是説非老於用硯者其孰能知之
　　端溪下岩舊坑
　　端溪下巖舊坑卵石黒如漆細潤如玉扣之無聲磨墨亦無聲有眼眼中有暈或六七眼相連排星斗異形石居水㡳須千夫堰水汲盡深數文篝文火下縋深入穴中方得之此岩南唐時已難得至慶厯間坑竭溪下岩舊坑又一種卵石去臕方得材色紫青黒細如玉有花㸃如筯頭大其㸃別是碧玉清瑩與硯質不同唐吳淑硯賦所謂㸃滴青花是也故名青花子石今訛為青花紫石李長吉詩已訛作紫字其實未嘗紫色青黒之中或有白㸃如粟排星斗異象水濕方見扣之無聲磨墨亦無聲此品南唐時已難得慶厯間坑竭以上二品石久用鋒鋩愈出不退鈍不假磨礲下岩上有一坑出此二種石別無新坑所謂新坑葢元坑已盡而別開一坑下岩則否
　　端溪中岩舊新坑
　　端溪中岩舊坑石色紫如新嫩肝細潤如玉冇眼小如菉豆粒純緑色而無暈或有緑絛紋或白絛紋如線葢堅而圓者為眼橫而長者為絛紋此種亦是卵石外有黃臕包絡扣之無甚聲磨墨亦無聲久用鋒鋩不退不假磨礲今此坑取之亦竭中岩新坑色淡紫眼如鴝鵒眼大重暈而𦂳小其中如曈人狀石老者扣之有聲嫩者扣之無甚聲磨墨則微有聲石有枯潤者雖難得然久用則鋒鋩退乏必假磨礲今此品難得遂為希竒之寶百硯之中見一二耳世人見其希有又目未曾見古硯遂目此為下岩舊坑不知此去下岩已低三等矣
　　端溪上岩新坑
　　端溪上岩新舊坑皆色灰紫而麄燥眼大為雄鷄眼扣之璫璫然磨墨相拒如鋸聲久用則鋒乏光如鏡靣不堪用然舊坑差勝新坑今士大夫所蔵硯多此品
　　他處石類端溪而非端溪者
　　一種石𤂱石出九溪𤂱溪表淡青裏深青紫而𢃄紅有極細潤者然以之磨墨則墨澁而不鬆快愈用愈光而頑硬如鏡靣間有金線或黃脈直截如界行相間者號紫袍金𢃄高宗朝戚里吳琚曾以進御不稱旨一種辰沅州黑石色深黑質麄燥或微有小眼黯然不分明今人不知往往稱為黑端溪相去天淵矣今端溪民負販者多市辰沅研璞而歸刻作端溪様以人江南士大夫被獲重價岩辰沅人自鐫刻者則太雕琢或作荷蓮水波犀牛⻱魚八角六花等様藻飾異常雖極工巧而材不堪用此亦辨辰沅硯之一法
　　歙溪龍尾舊坑新坑
　　歙溪龍尾舊坑新坑色淡青黒湛如秋水並無紋以水濕之微似紫乾則否細潤如玉發墨如汎油並無聲久用不退鋒或有隱隱白紋成山水星斗雲月異象水濕則見乾則否此亦是卵石故難得大者不過四五寸多作月硯就其材也或有純黒如角者東坡最貴此品今得之亦貴重不減端溪下岩然龍尾舊坑雖極細猶微澁墨端溪下岩則直如𨫼盤塌蠟矣以此為辨南唐時方開龍尾舊坑今已無之新坑色亦青黑無紋而麄燥礪墨退筆久用則鈍乏有大盈三尺者
　　歙溪羅紋刷絲金銀間刷眉子四品新舊坑
　　四品舊坑並青黑色紋細而質潤如玉羅紋真如極細羅刷絲如髮宻眉子如甲痕或如蠶大金銀問絲亦細宻久用不退鋒磨墨無聲無濶大者然皆次於龍尾舊坑亦南唐時開坑今已無如得之貴重不減龍尾舊坑四品新坑並紋麄而質枯燥且不堅眉子大者或長二三寸刷絲每條相去一二分羅紋如蘿茯紋拒墨如鋸久用退乏光硬大者盈一二尺
　　金星舊坑新坑
　　金星新舊坑並麄燥淡青色雖金星滿靣然礪墨退筆久用退乏大者盈尺別有一種黑石金星姿質亞端溪下岩漆黒石乃是萬州懸金崖金星石也色漆黒細潤如玉隱隱金星水濕則見乾則否發墨如汎油無聲久用不退乏非歙比也今萬崖亦已取盡如得之不減端溪下岩
　　銀星舊坑新坑
　　銀星新舊坑並麄燥淡青黒色有銀星處不堪磨墨工人多側取之置其星於外謂之銀星墻壁拒墨如鋸久用退乏如鏡靣大者盈尺
　　洮河緑石硯
　　除端歙二石外惟洮河緑石北方最貴重緑如藍潤如玉發墨不減端溪下岩然石在臨洮大河深水之底非人力所致得之為無價之寶耆舊相傳雖知有洮硯然目所未覩今或有緑石硯名為洮者多是𤂱石之表或長沙谷山石𤂱石潤而光不發墨堪作砥礪耳
　　墨玉硯
　　荊襄鄂渚之間有塊墨玉璞並與端溪下岩黒卵石同而堅縝過之正堪作硯雖不如玉器出光留其鋒耳但黑中有白玉相問甚者濶寸許玉石謂之間玉瑪瑙其白處又極堅硬拒墨若用純黒處為硯當在端溪下岩之次龍尾舊坑之上
　　硯匣
　　硯匣不當用五金葢石乃金之所自出金為石之精華子母同處則子盜母氣反能燥石而又誨盜當用佳漆為之硯雖低匣葢必令高過寸許方雅觀然只用琴光素漆切忌用鈿花犀皮之屬四角須用布令極牢不宜用紗匣取其容硯而周圍寛三指或作皂絹襯尤妙今人於匣底作小穴小竅容指本以之出硯而多泄潤氣令匣稍寛不必留竅或有黒汁流下多汙几案又或匣底之下作豹腳取其可入手指以移重硯此尤非所宜葢硯實則易發墨虛則否故古人作硯多實其趺又加以絣褥正為是也
　　古鐘鼎彛器辨
　　三代制
　　夏尚忠商尚質周尚文其制器亦然商器質素無文周器雕篆細宻此固一定不易之論而夏器獨不然余嘗見夏琱戈於銅上相嵌以金其細如髮夏器大抵皆然歲久金脫則成陰竅以其刻畫處成凹也相嵌今俗訛為商嵌詩曰追琢其章金玉其相
　　水土傳世三等古銅器
　　銅器入土千年純青如鋪翠其色子後稍淡午後乘陰氣翠潤欲滴間有土蝕處或穿或剝並如蝸篆自然或有斧鑿痕則僞也銅器墜水千年則純緑色而瑩如玉未及千年緑而不瑩其蝕處如前今人皆以此二品體輕者為古不知器大而厚者銅性卒未盡其重止能減三分之一或減半器小而薄者銅性為水土蒸淘易盡至有鋤擊破處並不見銅色惟翠緑徹骨或其中有一線紅色如丹然尚有銅聲傳世古則不曾入水惟流傳人間色紫褐而有硃砂班甚者其班凸起如上等辰砂入釡以沸湯煑之良久班愈見僞者以漆調硃為之易辨也
　　銅腥
　　三等古銅並無腥氣惟上古新出土尚𢃄土氣久則否若僞作者熱摩手心以擦之銅腥觸鼻可畏
　　識文
　　夏用鳥跡篆商用蟲魚篆周用蟲魚大篆秦用大小篆漢以小篆𨽻書三國用𨽻書晉宋以來用楷書唐秦用楷𨽻三代用陰識謂之偃囊字其字凹入也漢以來或用陽識其字凸間有凹者或用刀刻如鐫碑者葢陰識難鑄陽識易為陽識決非古物也
　　欵文
　　識欵篆字以紀功所謂銘書鍾鼎欵乃花紋以陽識古器欵居外而凸識居內而凹夏周器有欵有識商器多無欵有識
　　欵識眞僞
　　古人作事必精緻工人預四民之列非若後世賤丈夫之事故古器欵必細如髮而勻整分曉無纎毫模糊識文筆畫宛宛如仰瓦而又大小深淺如一亦明浄分曉無纎毫模糊此蓋用銅之精者並無砂顆一也良工精妙二也不吝工夫非一朝夕所為三也今設有古器欵識稍或模糊必是僞作顔色臭味亦自不同
　　蠟模
　　古者鑄器必先用蠟爲模如此器様又加欵識刻畫畢然後以小桶加大而畧寛入模於桶中其桶底之縫微令有絲線漏處以澄泥和水如薄糜日一澆之𠉀乾再澆必令周足遮䕶訖解桶縛去桶板急以細黃土多用鹽並紙筋固濟於元澄泥之外更加黃土二寸留竅中以銅汁瀉入然一鑄未必成此所以為之貴也
　　句容器
　　句容器非古物蓋自唐天寶間至南唐後主時於昇州句容縣置官塲以鑄之故其上多有監官花押其輕薄漆黒欵細雖可愛然要非古器歲久亦有微青色者世所見天寶時大鳳環瓶此極品也
　　僞古銅器
　　其法以水銀雜錫汞即今磨境藥是也先上在新銅器上令勻然後以釅醋調細碙砂末筆蘸勻上𠉀如蠟茶之色急入新汲水浸之即成蠟茶色𠉀如漆色急入新汲水浸即成漆色浸稍緩則變色矣若不入水則成純翠色三者並以新布擦令光瑩其銅腥為水銀所匱並不發露然古銅聲徹而清新銅聲洪而濁不能逃識者之鑒
　　古銅瓶鉢養花果
　　古銅器入土年久受土氣深以之養花花色鮮明如枝頭開速而謝遲或謝則就瓶結實若水銹傳世古則爾陶器入土千年亦然
　　古銅器靈異
　　古銅器多能辟祟人家宜畜之葢山精木魅之能為祟者以歴年多耳三代鍾鼎彛器歴年又過之所以能辟祟范文正公家有古鏡背具十二時如博棊子每至此時則博棊子明如月循環不休又有士人家五十二鐘能應時自鳴非古器之靈異乎
　　古印章
　　古之居官者必佩印以𢃄穿之故印鼻上有穴或以銅環相綰漢印多用五字不用孹窠篆上移篆畫停勻故左有三字右有二字者或左二字右三字者其四字印則畫多者占地多少者占地少三代以前尚如此今則否
　　古器無識文
　　古人惟鐘鼎祭器稱功頌徳則有識盤盂寓戒則有識它器亦有無識者不可遽以為非古但辨其體質欵文顔色臭味則無餘藴矣
　　刁斗鐫斗
　　字書曰刁斗以行軍晝炊夕擊今世所見古刁斗柄長尺四五寸其斗僅可容勺合如此則恐非炊具擊之則可此物乃王莽時鑄威斗厭勝家所用耳或於上刻貳師將軍字及其它官號尤表其僞大抵刁斗如世所用有柄銚子宜可炊一人食即古之刁斗訛刁斗字為銚字爾字書以銚為田器不言可知也若鐫斗亦如今有柄斗而加三足予嘗見之辨其質與色真三代物葢刁鐫皆有柄故皆謂之斗刁無足而鐫有足爾又字書以鐫為溫器葢古以鼎烹夫鼎大卒難至熱故溫已烹之冷物今一二人食則用鐫余所見者正然
　　鼎大小
　　予猶及見漢館陶侯鼎可容今之斗則三代可知矣然近世所存古鼎或有容一升半升者考其欵識則真古物也亦謂之鼎鼎乃大烹之器豈爾耶此葢古之祭器名曰從彝曰從則其品不一葢以貯已熟之物以祭宗廟象鼎之器形而實非鼎也猶今人食器亦有象鉎釡者凡曰鬲曰𠤷曰獻曰尊其形有甚小者皆然故小尊或識曰寶尊彝
　　香爐
　　古以蕭艾達神明而不焚香故無香爐今所謂香爐皆以古人宗廟祭器為之爵爐則古之爵狻猊爐則古踽足豆香毬則古之𩰿其等不一或有新鑄而象古為之者惟博山爐乃漢太子宮所用者香爐之制始於此亦有僞者當以物色辨之
　　古器不知名
　　餘姚一達官家有古銅盆大如火爐而週迴有十二環婺州馬鋪嶺人家掘得古銅盆而兩環在腹下足之上此二器文字所不載或以環低者為古敧器
　　追蠡
　　禹之聲尚文王之聲以追蠡趙岐注以追為鐘紐於義未安追者琢也詩云追琢其章今畫家滴粉令凸起猶謂之追粉所謂追蠡葢古銅器欵文追起處漫滅也趙氏釋蠡為絶亦非絶葢剝蝕也今人亦以器物用久而剝蝕者為蠡
　　舂陵塜鏡
　　道州民於舂陵侯塜得一古鏡於背上作菱花四朶極精巧其鏡靣背用水銀即今所謂磨鏡藥也鏡色畧昏而不黑並無青緑色及剝蝕處此乃西漢時物入土千餘年其質並未變信知古銅器有青緑剝蝕者非三代時物無此也
　　晉塜古器
　　或傅嵊縣僧舍治地得磚上有永和字及得銅器如今香爐而有葢上仰三足如小竹筒空而透上筒端各有一飛鶴爐下亦三足別有銅盆承之
　　怪石辨
　　恠石小而起峯多有岩岫聳秀嶔嵌之狀可登几案觀玩亦竒物也其餘有靈璧英石道石融石川石桂川石邵石太湖石與其它雜石亦出多等今列於其後
　　靈璧石
　　靈璧石出絳州靈璧縣其石不在山谷深山之中掘之乃見色如漆間有細白紋如玉然不起峯亦無巖岫佳者如菡萏或如臥牛如蟠螭扣之聲清越如金玉以利刁刮之畧不動此石能收香齋閣中有之則香雲終日盤旋不散不取其有峯也僞者多以太湖石染色為之葢太湖石亦微有聲亦有白脈然以利刀刮之則成屑
　　英石
　　英州出此石如銅鑛聲亦如銅倒懸生岩下以鋸取之故底有鋸痕大者或長七八尺起峯至二三寸亦几案竒玩然色潤者可愛枯燥者不足貴也
　　道石
　　道州石亦起峯可愛但石麄又枯燥之甚且體脆不任衝撞
　　融石
　　融州老君洞所出亦起峯麄燥體脆又甚於道州石
　　川石
　　竒聳高大可愛然多人力雕刻後置急水中舂撞之其色枯燥
　　桂川石
　　靖江府所出雖出自然然石麄而色不佳或有玲瓏者雅宜置之花檻中它無用也
　　邵石
　　寶慶府所出色黒多以作博棊子刻作筆架並無自然峯巒
　　太湖石
　　出平江太湖土人取大材或高一二丈者先雕刻置急水中舂撞之久如天成或用煙薫或染之色亦能黒微有聲宜作假山用
　　怪石有水自出
　　紹興一士大夫家有異石起峯峯之趾有一穴中有水應潮自生以之供研滴嘉定間越帥以重價得之
　　東坡小有洞天
　　東坡小有洞天石石下作一座子座中蔵香爐引數竅正對岩岫間每焚香則煙雲滿岫今在豫章郡山谷家其家珍重常與谷身同置一匣
　　研屏辨
　　山谷烏石硯屏
　　古有研屏或銘硯多鐫於硯之㡳與側自東坡山谷始作硯屏既勒銘於硯又刻於屏以表而出之山谷有烏石研石屏今在婺州義烏一士夫家南康軍烏石葢烏石堅耐它石不可用也
　　宣和玉屏
　　洪景盧夷堅志雲一士夫赴官就道其子婦方懷妊轎夫顛僕而半産乃翁呼轎夫欲治之夫曰逼曉不辨道路為一石所礙翁不信親往視之匾濶微吐良玉璞也擕諸玉工解作三片青質白章成山林雲月飛鳥象歴歴分明自取其二以一謝工工治作屏因貴璫以獻御府惜其無對召工問之工具以士夫姓名對被旨以重賞宣輳成三屏置之玉虛殿
　　永州石屏
　　永州祁陽石雖成紋景叢雜不清逺又多刻畫而成以手摸之有凸凹可騐間有自然者不甚佳
　　蜀中松林石
　　蜀中有石解開自然有小松形或三五十株行列成逕描畫所不及又松止高二寸正堪作研屏屏之式止須連腔腳高尺一二寸許闊尺五六寸許方與葢小研相稱若髙大非所宜其腔宜用黑漆並烏木不宜用鈿花犀牛之類
　　畫屏
　　取名畫極低小者嵌屏腔亦佳但難得耳古人多留意作玩靣大如小盌者亦宜嵌背茍非名筆則不可或用古人墨跡亦妙
　　筆格辨
　　玉筆格
　　惟黒白琅玕二種玉可用須鐫刻象山峯聳秀而不俗方可或碾作蛟螭尤佳嘗見一士家用玉作二小兒交臂作戲靣白頭黒而紅腳白腹以之格筆竒絶或以小株珊瑚為之以其有枝可以為格也
　　銅筆格
　　銅筆格須竒古者為上然古人少曾用筆格今所見銅鑄盤螭形圓而中空者乃古人鎮紙非筆格也
　　石筆格
　　靈璧英石自然成山形者可用於石下作小漆朱座高半寸許竒雅可愛
　　水滴辨
　　晉人水盂
　　余嘗見長沙故官家有小銅器形如桶可容一合號右軍硯水盂其㡳內有永和字此必晉人貯水以添硯池者也古人無水滴晨起則磨墨汁盈硯池以供一日用墨盡復磨故有水盂
　　銅水滴
　　銅性猛烈貯水久則有毒多脆筆毫又滴上有孔受塵水所以不清故銅器不用金銀錫者尤猥俗今所見銅犀牛天祿蟾蜍之屬口衘小盂者皆古人以之貯油㸃燈今誤以為水滴耳正堪作几案玩具
　　古翰墨真跡辨
　　南北紙
　　北紙用橫簾造紙紋必橫又其質鬆而厚謂之側理紙桓溫問王右軍求側理紙是也南紙用豎簾紋必豎若二王真跡多是會稽豎紋竹紙葢東晉南渡後難得北紙又右軍父子多在㑹稽故也其紙止高一寸許而長尺有半葢晉人所用大率如此驗之蘭亭押縫可見
　　硬黃紙
　　硬黃紙唐人用以書經染以黃蘗取其辟蠧以其紙如漿澤瑩而滑故善書者多取以作字今世所有二王真跡或有硬黃紙皆唐人倣書非真跡也
　　建安帖真跡
　　王氏所蔵右軍建安帖真跡今在長沙士夫家其帖末雲四月五日羲之報建安靈柩至胡世將曾以此帖勒於豫章其建安靈柩字提起別作一行葢古人簡帖寫至它人事或稱尊長耆舊處皆如今人提空此常事也予屢見硬黃倣書亦然今長沙所見建安二字乃與羲之報字相連而不提空豈有硬黃提空而真跡反不提空此乃搨淳化閣帖贗作無疑葢太宗朝刻淳化閣帖乃侍書待詔王著摹勒者小人不學故於古人提空處皆聫屬之此猶可也至於蟲䑕侵蝕與字之漫滅者皆不空缺而強率聫之故多讀不成鬻書者多以故紙浸汁染舊跡墨又以雜朱作為印章令昏闇殊不知塵水浸紙表裏俱透若自然舊者其表故色其裏必新微掲視之則見之矣古人印章必用上等硃譬如古畫著色愈久愈新初未嘗昏闇也
　　魯公真跡
　　顔魯公之後寓居永嘉好事者守郡聞其家有魯公真跡一筐以獄事羅織之而擇其尤者摹郡齋筐書遂歸泉南晚年卜居武夷之下以聲妓自隨一夕暴雨洪水發漂所居無蹤跡其人暴屍溪側筐不知所在
　　宋朝名賢書
　　朝中名賢書惟蔡莆陽蘇許公易簡蘇東坡黃山谷蘇子美秦淮海李龍眠米南宮吳練塘傳朋王逸老皆比肩古人莆陽典重有法度許公無愧楊法華東坡草聖得意咄咄逼顔魯公山谷乃懸腕書深得蘭亭風韻然行不及真草不及行子美乃許公之孫自有家法草聖可亞張長史淮海專學鍾王小楷姿媚遒勁可愛龍眠於規矩中特飄逸綽有晉人風度南宮本學顔後自成一家於側掠拿趯動循古法度無一筆妄作練塘深入太史之室時作鍾體逸老殆欲欺凌懷素或謂過矣
　　古今石刻辨
　　北碑紙
　　北紙用橫簾其質鬆而厚不甚滲墨以手拂之如薄雲之過青天猶隱隱見白紙處凡北碑皆然且不用油蠟可辨
　　御府珍儲
　　徽宗御府所儲書其前必有御筆金書小楷標題後有宣和玉瓢御寶淳祐壬寅於臨安客舍見永嘉一士人蔵一法帖乃唐人硬黃倣右軍書前有金字御筆雲王右軍書長者帖後有宣和玉瓢様御寶今售墨跡者或雲古人真跡皆筆勢相聫屬後世贗作者必逐字為之殊不知此論行草者也若楷書則此説難用古人真字跡書雖不連而意實相聫屬觀其意可也若泥其説誤矣
　　古人用墨
　　古人晨起必濃磨墨汁滿硯池中以供一日之用用不盡則棄去來朝再作故池必大而深其真草篆𨽻皆用濃墨至行草過筆處雖如絲髮其墨亦濃近世獨吳傳朋深得古人筆法其它不然也
　　響搨僞墨跡
　　以紙加碑上貼於窗戶間以游絲筆就明處圈卻字畫填以濃墨謂之響搨然圏隱隱猶存其字亦無精采易見
　　真跡難存
　　世言紙之精者可及千年今去二王纔八百餘年而片紙無存不獨晉人如唐世善書之跡甫三百餘年亦希如星鳳何也嘗攷其故葢物之竒異者常聚於富貴有力之家一經大盜水火則舉羣失之非若它物散落諸處猶有存者桓𤣥之敗取法書名畫一夕盡焚所喪幾何哉良可悲也
　　古今紙花印色辨
　　淳化閣帖
　　太宗朝捜訪古人墨跡令王著銓次用棗木板摹刻十張於秘閣故時有銀錠紋前有界行目録者是也當時用李廷珪墨拓打手揩之不汙手惟親王宰執使相拜除乃賜一本人間罕得當時每本價已百貫文至慶厯問禁中火災其板不存今所見閣帖多乏精神焉有絳帖以閣本重摹而袐閣反不如絳帖精神乎則此可以觀也
　　絳帖
　　絳州法帖二十卷乃潘舜臣用淳化帖重模而參入別帖然比今所見閣帖精神過之舜臣事力單微而自能鐫石雖井䦨堦砌背徧刻無餘所以段數最多或長尺餘者舜臣死二子析而為二長者負官錢沒入干𢎥於絳州絳守重模下十卷足之幼者復重摹上十卷亦足成一部於是絳州有公私二本靖康兵火石並不存金人百年之間重模至再慶元間予官長沙嘗見舊宰執家有南渡初親自北方攜得舜臣元所刻未分析時二十卷其家珍蔵非得千緍官陌不肯與人乃北紙北墨精神煥發視金時所摹者天淵矣
　　潭帖
　　淳化閣帖既頒行潭州即模刻二本謂之潭帖予嘗見其初本當與舊絳帖鴈行至慶厯八年石已殘缺永州僧希白重摹東坡猶嘉其有晉人風度建炎敵騎至長沙守城者以為砲石無一存者紹興初第三次重摹失真逺矣
　　臨江帖
　　劉次莊模閣帖於臨江用工頗精緻且石堅至今不曾重模獨二卷略殘缺然拓本既多頗失鋒芒今若得初本鋒芒未失者當在舊絳帖之次新潭帖之上然其釋文間有訛處
　　蔡州帖
　　上蔡臨模絳帖上十卷雖比舊絳帖少下十卷而迥出臨江之上予嘗見於長沙兩府劉轙家
　　武岡帖
　　武岡軍重摹絳帖二千𢎥殊失真石且不堅易失精神後有武臣守郡嫌其字不精采令匠者即舊畫存刻謂之洗碑遂愈不可觀其釋文尤舛謬然武岡紙類北紙今東南所見絳帖多武岡初本耳驗其殘缺處自可見
　　武陵帖
　　武陵帖亦二十卷雜取諸帖重摹而參以人間未見者其間惟右軍小字黃庭最妙他帖無所用也
　　彭州帖
　　彭州帖亦刻歴代法帖十卷不甚精采紙色類北紙人多以為北帖
　　元祐秘閣續帖
　　元祐中奉旨以淳化閣帖之外續所得真跡刻續法帖元本在禁中後過太清樓今會稽重摹本無不減古絳帖也
　　又名太清樓帖
　　淳化閣帖板雖禁中火災不存而真跡皆藏御府至徽宗朝奉㫖以御府所藏真跡重刋於太清樓而參入他竒跡甚多其中間有蘭亭者是也名曰太清樓帖
　　淳熙秘閣續法帖
　　高宗聖學天成奎文煥發肆筆成書埀法萬世夀皇重規疊矩宸畫尤妙南朝訪遺書多得晉唐舊跡至淳熙間奉旨以御府珍儲摹勒入石名淳熙秘閣續帖置秘書省寶慶火災其石不存
　　汝州帖
　　汝州帖乃王宷輔道摘諸帖中字牽合為之每卷後有汝州印為黃伯思所掊擊不值一文今㑹稽又以汝帖重開謂之蘭亭帖真實侈靡耳宋宣獻公刻賜書堂帖于山陽金鄉首載古鐘鼎器識文絶妙但二王帖詮擇未精今苦不存胡龍學世將刻豫章法書種種精妙今已重模後有小字𨽻書范忠宣公子弟戒者是初本許提學閑刻二王帖於臨江模勒極精誠少詮擇廬江李氏刻甲秀堂帖前有王顔書多世所未見但繼以本朝名公書頗多大抵今人書自當作一等耳曹尚書彥約刻星鳳樓帖於南康軍雖以衆刻重模精善不茍並無今人書韓郡王侂胄刻羣玉堂帖所載前代遺跡多有未見者後亦多本朝人書韓敗後入秘書省
　　蘭亭帖
　　蘭亭帖世以定武本為冠自薛珦作帥別刻石易去於元石鐫損清流映𢃄四字以惑人然元本亦有法可辨䥴損四字一也管絃之盛上不損處若八行小⻱形二也是日也觀宇宙兩行之間界行最肥而直界伸腳十字下出橫闌外三也管絃之盛盛字之刀鋸利如鈎四也痛字改筆處勁不模糊五也興感之由由字類申列敘之列其堅如鐵釘此其大畧也然定武又自有肥痩二本而鐫損者乃痩本為真定武無疑何以知之今復州本以真定武本重模亦䥴損四字其字極痩王順伯尤延之爭辨如聚訟然痩本風韻竟勝豈能逃識者之鍳其痩本之石宣和間就薛珦家宣取收入禁中龕於睿思殿東壁建炎南渡宗澤遣人䕶送此石至維揚兵入維揚不知所在或雲金人以氊裘裹之車載而去
　　樂毅論
　　世傳二王帖皆以真跡摹勒獨樂毅論就石書丹其石在高學士紳家已殘缺至海字後轉屬趙立之處今重摹者猶有趙立之印予嘉熙庚子自嶺右回至宜春見元本於一士人家用北紙北墨無一殘缺而清勁遒媚正類蘭亭字形比今世所見重摹本幾小一倍此葢齊梁間拓本真人間希世之寶
　　鍾元常帖
　　鍾元常力命帖惟此本與潭州本佳它無足取
　　顔碑
　　顔碑在南北者尚多麻姑壇記吳興石柱誌舊本干祿寺妙喜寺記西林題名皆絶品也
　　歐陽小字千文
　　歐陽小字千文在邢州溫彥博墓誌在東京九成宮碑仲夏蘭若二帖化度寺碑丹州刺史碑並在北方㑹稽高續古家有重摹化度寺碑咄咄逼真
　　鴈塔題名
　　此帖有北本彭州本然北本為上彭本頗失真
　　徐騎省小篆
　　徐深得古小篆法有篆千文刻石南昌精妙無愧古人今已重摹
　　綏蠻校尉
　　予遡瀟湘歴衡潭永全道五郡並無古刻惟道州有漢綏蠻校尉能君之碑若浯溪中興頌乃唐中世所立爾亦打石之工人每因舊跡加洗刻以為衣食業故愈失真
　　南嶽碑
　　余嘗見南嶽一僧雲岳山多秦漢以來碑在林莽蔽翳間寺僧懼爲官司所擾匿不敢言亦不敢遷至屋下故愈為霜露剝蝕良可歎也
　　僞作王大令書
　　山陰僧僞作王大令書保母墓誌韓伲胄以千緍市其石予每疑其贗作殊無一㸃大令氣象及見東坡所作子由保母墓誌語則僧實僞也
　　古畫辨
　　古人逺矣曹不興吳道子近世人耳猶不復見一筆況顧陸之徒其可得見之哉是故論畫當以目見者為準若逺指古人曰此顧也此陸也不獨欺人實自欺爾故言山水則當以李成范寛花果則趙昌王友花竹翎毛則徐熙黃筌崔白崔順之馬則韓伯時牛則厲范二道士仙神則孫太古神恠則石恪貓犬則何尊師周炤得此數家已為竒妙士大夫家或有收其妙跡者價已千金矣何必逺求太古之上耳目之所不及者哉
　　李營丘
　　營丘作山水危峯奮起蔚然天成喬木倚磴下自成陰軒甍閒雅悠然逺眺道路深窈儼然深居用墨頗濃而皴散分曉凝坐觀之雲煙忽生澄江萬里神變萬狀予嘗見一雙幅每對之不知身在千巖萬壑中
　　范寛
　　范寛山川渾厚有河朔氣象瑞雪滿山動有千里之逺寒林秀孤挺然自立物態嚴凝儼然三冬在目
　　趙昌王友
　　趙昌折枝有工花則含煙𢃄雨笑臉迎風果則賦形奪真莫辨真僞設色如新年逺不退王友乃昌之上足賦形入昌之室寫生則未逮繼友之後者惟長沙吳澤也
　　徐熙黃筌
　　徐熙乃南唐處士腹飽經史所作寒蘆花煙水鳥野鳬自得天趣黃筌則孟蜀王畫師目閲富貴所作多綺園花錦真似粉堆者而不作圏線孔雀鸂𪆟艶麗之禽動止生意
　　崔白
　　崔白作花鳥必先作圏線勁利如鉄絲填以衆彩逼真如生所畫荷蘆颯然風生順之乃白之孫綽有祖風所作翎毛獨步天下上有御寶乃順之所作玉虛殿立屏靣流落人間徽廟時以價得之
　　韓幹
　　幹與李杜同時所作馬世間見一二長幅上作街道䦨干不作馬攏並無他物象其馬神駿不可名狀
　　李伯時
　　伯時惟作水墨不曾設色其畫殆無滯筆凡有筆跡重濁者僞作其於人物靣相尤妙
　　厲歸真
　　厲歸真范子泯皆異人厲多作寒林而牛則逺觀如活近視有未工處范多作楊栁筆嫩而牛亦不及厲然二家近時所無
　　孫太古
　　太古蜀人多用游絲筆作人物而失之軟弱出伯時下然衣褶宛轉曲盡過於李
　　石恪
　　恪亦蜀人其畫鬼神竒恠筆畫勁利前無古人後無作者亦能水墨作蝙蝠水螭之屬筆畫輕盈而曲盡其妙
　　何尊師周炤
　　尊師不知何許人炤則熙寜畫院祗應所作貓大何則有士夫氣周則工人態度生動自然二家皆有
　　直幅橫披
　　古畫多直幅至有畫身長八尺者雙幅亦然橫披始於米氏父子非古制也
　　畫絹
　　河北絹經緯一等故無背靣江南絹則經麄而緯細有背靣唐人畫或用搗熟絹為之然正是生搗令絲褊不礙筆非如今煮練加漿也古絹自然破者必有鯽魚口與雪絲僞作者則否或用絹包硬物椎成破處然絹本堅易辨也
　　古畫色
　　古畫色黒或淡墨則積塵所成有一種古香可愛若僞作者多作黃色而鮮明不塵暗此可辨也
　　古畫軸
　　古人多作簪頂軸小而重今人所用如蔗段大而輕古人用𬃅木降眞或烏木象牙它木不用
　　米氏畫
　　米南宮多游江浙間每卜居必擇山水明秀處其初本不能作畫後以目所見日漸摹倣之遂得天趣其作墨戲不專用筆或以紙筋或以蔗滓或以蓮房皆可為畫紙不用膠礬不肯於絹上作今所見米畫或用絹者後人僞作米父子不如此
　　楊補之
　　臨江楊無咎補之學歐陽率更楷書殆所逼真以其筆畫勁利故以之作紙梅下筆便勝花光仲仁補之嘗游臨江城中一娼館作折枝梅於樂工矮壁至今往來士夫多往觀之娼藉此以壯門戶端平間爲偷兒竊去其壁車馬頓希今江西人得補之一幅梅價不下百千金又詩筆清新無一㸃俗氣惜其生不遇蘇黃諸公今人止以能作墨梅目之竟無品題之者
　　名畫多無對軸
　　郭忠恕石恪厲歸真范子泯輩皆異人人家多設絹素筆硯以伺其來而求畫然將成必碎間有得之者不過一幅半幅耳李營丘范寛皆士夫遇其適興則留數筆豈能有對軸哉今人或以孤軸為歉不足與之言畫矣
　　掛畫
　　擇畫之名筆一室止可三四軸觀玩三五日別易名筆則諸軸皆見風日決不蒸濕又輪次掛之則不惹塵埃時易一二家則看之不厭然須得謹愿子弟或使令一人細意捲舒出納之日用馬尾或絲拂輕拂畫靣切不可用㯶拂室中切不可焚沈香降真腦子有油多煙之香止宜蓬萊箋耳牕牖必油紙糊戶口常垂簾一畫前必設一小案以䕶之案上勿設障靣之物止宜香爐琴硯極暑則室中必蒸熱不宜掛壁大寒於室中漸著小火然如二月天氣候掛之不妨然遇寒必入匣恐凍損
　　裝褙
　　畫不脫落不宜數裝褙一裝禙則一損精神此決然者至墨跡亦然
　　古畫絹
　　古畫絹脫以手指㸃之皆能破損一壞則不可復救又有酒餘汗染食油膩此皆大戒切須片紙先寫此粘窗以呈客方可引客入觀然又多以此獲罪於貴客所以人家有法書名畫止可時以自娛茍以竒品自誠賈禍之媒切宜謹之墨跡法帖亦然若古鐘鼎尤脆爛者手觸之則糜潰米元章之言如此
　　辨名畫
　　人物顧盼語言花果迎風𢃄露飛禽走獸精神脫真山水林泉清閒幽曠屋廬深逺橋彴往來山腳入水澄明水源來歴分曉有此數端雖不知名定知妙手
　　辨謬畫
　　人物如屍似塑花果類瓶中所插飛禽走獸但取皮毛山水林泉模糊遮掩屋廬高大不稱橋彴強作斷形山腳水靣水源無來歴幾此數病皆謬筆也
　　名畫印識
　　徐熙畫於角有小熙字印趙大年永年則有大年某年筆記永年某年筆記蕭照以姓名作石鼓文書崔順之書姓名於葉下易元吉書於石間王晉卿家蔵者有寶繪堂方寸印米元章有米氏翰墨米氏審定真跡等印或用團印中作米芾字如蛟形江南李主所蔵則有建業文房之印內合同印陳簡齋則有無住道人印蘇武功家則有許國後裔蘇耆國老等印東坡則用二寸長形印文曰趙郡蘇軾圖籍吳傳朋則曰延州吳説又曰吳説私印
　　異畫
　　石恪作飛䑕張之則䑕不入室何尊師作貓則䑕皆逺避闗仝於霅川長興成山寺羅漢壁作猿鶴皆走而復
　　歸吳道子作山水小龍〈缺〉　　　　家舒之則雲霧生
　　信州懐玉山有名畫畫〈缺〉　　　　　　請祈雨常有一二身飛還寺中
　　宋復古
　　宋復古作瀟湘八景初未嘗先命名後人自以為洞庭秋月等目之今畫人先命名非士夫也
　　盧楞伽
　　唐盧楞伽筆世人罕見余於道州見所作羅漢十六衣紋真如銕線惟崔白作圏線頗得緒餘至伯時方不及也
　　畫無筆跡
　　畫無筆跡非謂其墨淡模糊而無分曉也正如善書者蔵筆鋒如錐畫沙印泥耳書之蔵鋒在乎執筆沈著痛快人能知善書執筆之法則能知名畫無筆跡之説故古人如王大令今人如米元章善書必能畫善畫必能書實一事爾
　　畫家㸃睛
　　人物鬼神生動之物全在㸃睛睛活則有生意宣和畫院工或以生漆㸃晴然非要訣要須先圏定目晴填以藤黃夾墨於藤黃中以佳墨濃加一㸃作瞳子然須要參差不齊方成瞳子又不可塊然此妙法也
　　摹臨
　　臨者謂以元本置桉上於旁設絹素象其筆而作之繆工決不能摹此則以絹加畫上摹之墨稍濃則透元本頓失精神若以名畫借摹臨是自棄也就人借而不從尤非明鍳者也米元章就人借名畫輒模本以還而取其元本人莫能辨此人定非鑒賞之精也
　　金碧山水
　　唐小李將軍始作金碧山水其後王晉卿趙大年近日趙千里皆為之大抵山水初無金碧承墨之分要在心匠布置如何耳若多用金碧如今生色罨畫之狀而畧無風韻何取乎墨其為病則均耳
　　畫忌如印
　　畫忌如印吳道子作衣紋或揮霍如蓴菜條正避此病耳由是知李伯時孫太古專作游絲猶未盡善伯時有逸筆太古則去吳天淵逺矣













　　洞天清録
