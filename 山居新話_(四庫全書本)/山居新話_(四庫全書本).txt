　　欽定四庫全書　　　　子部十二
　　山居新話　　　　　　　小說家𩔖一〈雜事之屬〉提要
　　〈臣〉等謹案山居新話四卷元楊瑀撰瑀元史無𫝊楊維楨集有瑀墓碑曰瑀字元誠杭州人天厯間擢中瑞司典簿帝愛其㢘慎超授奉議大夫太史院判官至正乙未江東浙西盜羣起乃改建徳路總管瑀蒞郡視之如家民亦視之如父母其像而祠者凡十有四所行省最其功進階中奉大夫云云是書卷末有至正庚子三月瑀自跋結銜題中奉大夫浙東道宣慰使都元帥當成於進階以後而卷首又有維楨序作於是年四月乃稱為歸田後作殆是年即已致仕歟其書皆記所見聞多參以神怪之事葢小説家言然記處州砂糖竹箭記至元六年増糶官米記髙克恭弛火禁記托克托開舊河則有闗於民事記勅令格式四者之別記八府宰相職掌記奎章閣始末記儀鳳司教坊司班次則有資於典故記米夫人陳才人之殉節記髙㢘女之守義記樊時中之死事則有禆於風教其他嘉言懿行可資勸戒者頗多至於辨正薩都拉元宮詞謂宮車無夜出事不得雲深夜宮車出建章擎執宮人紫衣大朝賀於侍儀司法物庫闗用平日則無有不得雲紫衣小隊兩三行北地無芙蓉宮中無石欄不得雲石欄杆畔銀燈過照見芙蓉葉上霜又辨其京城春日詩謂元制御溝不得洗手飲馬留守司差人巡視犯者有罪不得雲御溝飲馬不回首貪看栁花飛過牆則亦頗有助於考證雖亦輟耕録之流而視陶宗儀所記之猥雜則勝之逺矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














　　山居新話序
　　經史之外有諸子亦羽翼聖教者而或議之説鈴以不要諸六經之道也漢為陸生〈闕〉著書十二篇號曰新語至今𫝊之者亦以善著古今存亡之徴繼新語者有説𫟍世説他如世語艾説夷堅侯鯖雜爼叢話桯史墨客夜話野語等書雖精麤泛約之不同亦可備稽古之萬一若幽冥青瑣妖詭媱佚君子不道之已吾宗老山居太史歸田後著書名山居新話凡若干焉其備古訓𩔖説苑摭拾國史之闕文𩔖〈闕〉語其史斷詩評繩前人之愆天菑人妖垂世俗之警視妖詭媱佚敗世教者逺矣其得以説鈴議之乎好事者梓〈闕〉　書徴予首引余故為之書至正庚子夏四月十有六日李黼榜第二甲進士今奉訓大夫江西等處儒學提舉會稽楊維楨敘


