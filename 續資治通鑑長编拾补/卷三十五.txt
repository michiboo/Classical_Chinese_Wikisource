卷三十五
　
　　徽宗
　　△政和六年丙申，一一一六
　　１、正月案：錢大昕《四史朔閏考》：是月丙寅朔。 乙未，贈知梅嶺堡高公老妻宗女為「節義族姬」。夷賊破堡，姬被執，守義不辱，旬日而終，故旌之。仍錄其二子並承信郎。《紀事本末》卷百四十一。
　　２、手詔：「王安石熙寧中賜江寧府蔣山太平興國寺為本家功德寺，訪聞近歲林木砍伐殆盡，寺宇荒廢，塋域無人灑掃，悉緣過房孫王棣自擅，至今無人管勾。限此指揮到日，仰王棣不得幹與應田產、米斛、錢物等，並令依王安石及其妻吳氏在日事理施行。所有蔣山住持僧，下兩街僧錄選差前去，應林木不得輒有砍伐，庶以上稱神考待遇安石之意。」《紀事本末》卷百三十。
　　《續宋編年資治通鑒》：遼渤海人高永昌，殺其東京留守蕭葆先，自稱大渤海皇帝，據遼東五十餘州。遼主遣其宰相張琳討之。至瀋州，女真遣兵來援渤海，琳敗績，乃以燕王淳為都元帥。淳至乾州，武朝彥謀殺淳，不克，複召淳還。既而女真擊破渤海，斬高永昌，其眾散為盜，所至虜掠，遼不能制。案：高永昌僣號據《契丹國志》、《通鑒續編》為六年正月。《契丹國志》雲：天慶六年正月朔夜，渤海人高永昌率兇徒十數人，乘醉恃勇，持刀逾垣入府衙，登廳，問留守所在，紿雲：「外兵變，請為備。」葆先靉出，刺殺之。是夜，有戶部使太公鼎，本渤海人，登進士第，頗剛明，聞亂作，權行留守事，與副守高清臣集諸營奚、漢兵千餘人。次日，搜索先作亂渤海人，得數十人，並斬首，即撫安民。倉卒之際，有濫被其害者。小人喜亂，得以藉口，不可禁戢，一夜燒寨起亂。初三日，軍馬抵首山門，太公鼎等登門，勸諭使歸，不從。初五日夜，城中舉火，內應開門，騎兵突入，陣於通衢，太公鼎、高清臣督軍迎戰，不勝，領麾下殘兵百餘人，奪西門，出奔行闕。高永昌自殺蕭葆先後，遂據東京，稱大渤海皇帝，改元應順，據遼東五十餘州，分遣軍馬，肆行殺掠，所在州郡奚人戶往往挈家渡遼以避，獨瀋州未下。宰相張琳，瀋州人也，天祚命討之。琳先常兩任戶部使，有東京人望，至是募遼東失業者，並驅轉戶強壯充軍。蓋遼東夙與女真、渤海有讎，轉戶則使從良，庶幾效命敢戰。旬日之間，得兵二萬餘，隨官屬、將領，聽從辟差。夏五月初，自顯州進兵，渤海止備遼河三乂黎樹口。張琳遣羸卒千餘作疑兵，以精騎閒道渡河趨瀋州，渤海始覺，遣兵迎敵。旬日閒三十餘戰，渤海稍卻，退保東京。張琳兵拒城五里，隔太子河劄寨。先遣人移交招撫，不從，傳令留五日糧，決策破城。越二日，發安德州義軍先渡河，次引大軍齊渡，忽上流有渤海鐵騎五百，突出其旁，諸軍稍卻，退保舊寨，河路複為所斷。三日不得渡，眾以饑告，謀歸瀋州，徐圖後舉。初七日夜移寨，渤海騎兵尾襲，強壯者得入城，老幼悉被殺掠。是時軍伍尚整，方議再舉，忽承女真西南路都統闍母國王檄：「准渤海國王高永昌狀，遼國宰相張琳統領大軍來討伐，伏乞救援。當道於義，即合應援。已約五月二十一日進兵。」檄到瀋州，眾以渤海詐作此檄，不為備。是日，聞探東北有軍掩至，將士呼曰：「女真至矣！」張琳急整軍迎敵，將士望見女真兵，氣已奪，遂敗走入城。女真隨入，先據城西北，後縱兵殺戮幾盡，孟初、劉思溫等死之。張琳與諸子弟等並官屬縋城苟免，盡失軍資、器甲，隨入遼州，收入殘軍，坐是摘授遼興軍節度使。自張琳之敗，國人皆稱燕王賢而忠，若付以東征，士必樂為用。兼遼東民自渤海之叛，渡遼失所者眾，若招之為軍，彼有報怨，此且報國，必以死戰。天祚迺授燕王都元帥，蕭德恭副之。永興宮使耶律佛頂、延昌宮使蕭昂並兼監軍，聽辟官屬，召募遼東饑民得二萬餘，謂之「怨軍」，如郭藥師者是也。別選燕、雲、平路禁軍五千人，並勸諭三路富民，依等第進獻武勇軍二千人，如董龐兒、張關雨者是也。又科敷腳車三千乘，準備隨軍支遣，境內騷然矣。燕王既招怨軍，合禁軍、武勇軍共三萬人，自八月進發，十月到乾州十三個山劄寨。至十一月二十四日夜，忽管押武勇軍、太常少卿武朝彥率府屬馬僧辨潛謀作亂，遣百餘騎趨中軍帳，欲先殺燕王。燕王覺之，奔他軍免，餘皆閉壁不應。朝彥知謀不成，擁騎二千欲南奔，道為張關雨所殺。燕王自被命東征，恥其行，未出境，而兵亂，勉率諸軍自黎樹口渡遼水，欲下瀋州。駐兵城下，射書令降，不應，選精銳梯城，複矢石如雨，不能上。或報女真援至，退保遼河。是行雖無得，亦無所失。既而燕王被召赴闕，留北宰相蕭德恭、上京路都統耶律餘睹副之；太常袞耶律諦哩姑濠、懿州路都統延慶宮使蕭和尚奴副之；都元帥府監軍耶律佛頂、顯州路都統四軍太師蕭傒副之；並以屯田為備。女真初援渤海，已而複相攻，渤海大敗。高永昌遁入海，女真遣兀室、訥波渤堇以騎三千追及於長松島，斬之。其潰散漢兒軍，多相聚為盜，如侯、吳撞天等，所在蟠結，以千百計，自稱「雲隊」、「海隊」之類，紛然並起。每一併屠數千人，數路之民殆盡，遼不能制之。《通鑒續編》：高永昌使撻不、乜杓合求援於金，且曰：「願並力以取遼。」金主使胡沙補謂永昌曰：「同力取遼固可，東京近地，汝輒據之，以僣大號，則不可；若能歸款，當授王爵。」永昌不從。金主乃遣斡魯帥諸軍攻永昌。遇遼兵敗之，遂取瀋州。永昌聞之，大懼，使家奴鐸刺至金師，請去僣號稱藩。斡魯知其詐，進兵攻之，永昌遂殺胡沙補等，率眾拒金，遇於活水，金師既濟，永昌之軍不戰而卻，逐北至遼陽城下。明日，永昌盡率其眾與金戰，又大敗，遂以五千騎奔長松。遼陽人恩勝奴仙哥執永昌妻子以城降。撻不亦執永昌以獻。金主命殺之。於是遼之東京州縣及南路係遼女真皆降於金。又正月，以童貫為陝西、兩河宣撫。案：《本紀》戊子，以瀘南獻捷，轉宰執一官。以童貫宣撫陝西、河北。
　　１、閏正月案：錢大昕《四史朔閏考》：是月丙申朔。 戊申，大晟府奏：「神宗皇帝嘗命儒臣肇造玉磬，藏之樂府，迄今略加磨礱，俾與律合，並造金鐘專用於明堂，以薦在天之神。」從之。《紀事本末》卷百三十五。
　　２、庚申，太府寺丞王鼎奏：「《五禮新儀》既已成書，欲乞依倣新樂頒行之。仍許令州縣召募禮生，肄業於官，使之推行民間，專以新儀從事。」從之。《紀事本末》卷百三十三。
　　３、辛酉，開封府尹王革奏：「《五禮新儀》既已布之天下而頒之有司，乞下國子監，委自學官將新儀內冠、婚、喪、祭民間所當通知者，別編類作一帙，鏤板付諸路學事司，勸諭學生，務令通知禮儀節文之意。」從之。《紀事本末》卷百三十三。
　　《續宋編年資治通鑒》：閏月，置道學。至重和元年，詔州學兼養道流，增置士名，自元士至志士凡十三品，歲大比，許襴襆就士試。宣和二年，罷道學。案：《十朝綱要》：閏正月丁未，置道學。《宋史·林靈素傳》：立道學，學置郎、大夫十等，有諸殿侍宸、校籍、授經，以擬待制、修撰、直閣。
　　１、二月案：錢大昕《四史朔閏考》：是月乙丑朔。 辛未，熙河蘭湟路經略安撫使趙遹入見。《紀事本末》卷四十一。原注 此據《攻討晏夷錄》增入。遹以二月六日到闕，七日上殿，三月十六日列上將佐功狀，限十日推恩了畢。
　　２、壬申，御筆：道教改隸秘書省。《紀事本末》卷百二十七。
　　３、癸未，詔：「訪聞棣州士人劉棟，蔬食葆神，虛心契道，人之隱奧，洞然照知，處方書符，每有應驗。可令敦遣赴尚書省審驗外，於上清寶籙宮安下，仍給路費驛券遞馬，無令失所。」《紀事本末》卷百二十七。
　　《續宋編年資治通鑒》：二月，上清寶籙宮成。蔡京命童貫等廣延福宮以媚上。宮成，既跨舊城，取濠外地，又自名「第六位」，跨城之外，浚濠水深者三丈。東則景龍門橋，西則天波門橋，二橋之下，疊石為固，引舟相通，而橋上人物自通行不覺也。名曰景龍江，之外，為鶴莊、鹿砦、文禽、孔雀諸柵，多聚遠方珍怪蹄尾，動數千實之。又為村居、野店、酒肆、青簾於其間。每歲冬至後，即放燈。自東華以北，並不禁夜，徙市民行鋪夾道以居，縱博群飲，至上元後乃罷，謂之「先賞」。後又挌之，東過景龍門至封邱門。時溫州林靈素因徐知常得幸於上，託言天人降雲，天上有神霄玉清府，長生大帝君及其弟清華大帝，皆玉帝之子；又有左元仙伯，書罰仙吏褚慧等八百餘官。乃謂上為長生大帝君，蔡京為左元仙伯，而己即褚慧也。上喜。又於景龍門對晨暉門作上清寶籙宮。宮中山色平地，環以佳木、清流，列諸館舍臺閣，多以美材為楹棟，不施五彩，有自然之勝。若江南陳後主三品之石，姑蘇白樂天手植之檜，皆取以實之。又於宮前作仁濟、輔政二亭，命道士施水藥於民。上時於皇城下視之。由是開景龍門，城上作道通寶籙宮，以便齋醮之路。上數從道上往來，未幾，則有期門之事矣。明年，又詔創神霄、玉清、萬壽宮於天下，以舊天寧觀為之，無觀則以寺充，乃設長生大帝君、青華大帝君像。
　　又修禦河新堤，科免夫錢。案：《十朝綱要》：癸酉，修禦河新堤，詔距役所一百五十里以上州軍合起夫，並許納錢免役。
　　又廣京城。案：《宋史》《本紀》：庚寅，詔廣京城。《十朝綱要》：庚寅，手詔，度國之南，展築京城，將來繕修；諸王外第與帝姬下降，毋得起移居民。嶽坷《桯史》：開寶戊辰，藝祖初修汴京，大其城址，曲而宛，如蚓詘焉。耆老相傳，謂趙中令鳩工奏圖，初取方直，四面皆有門，坊市經緯其間，井井繩列。上覽而怒，自取筆塗之，命以幅紙作大圈，紆曲縱斜，旁註雲：「依此修築。」故城即當時遺跡也。時人鹹罔測，多病其不宜於觀美。熙寧乙卯，神宗在位，遂欲改作，鑒苑中牧豚及內作坊之事，卒不敢更，第增埤而已。及政和間，蔡京擅國，亟奏廣其規，以便宮室苑囿之奉，命宦侍董其役。凡周旋數十里，一撒而方之如矩，墉堞樓櫓，雖甚藻飾，而蕩然無曩時之堅樸矣。一時迄功第賞，侈其事，至以表記，兩命詞科之題，可想見其張惶也。靖康胡馬牧，粘罕、斡離不揚鞭城下，有得色，曰：「是易攻下。」令植炮四隅，隨方而擊之。城既引直，一炮所望一壁，皆不可立，竟以此失守。沈幾遠睹，至是始驗。宸筆所定圖，承平時藏秘閣，今不復存。
　　又繕諸王外第。案：蔡絛《鐵圍山叢談》卷一：政和間，太上諸皇子日長大，宜就外第，於是取景龍門外地僻以建諸邸，時鄆王有盛愛，故宦者童貫主之。視諸王所居，侈大為最，乃中為通衢，東西列諸位，又共為一大門，錫名曰「蕃衍宅」，悉出貫意。時議甚懼，蓋取《詩》之《敘》「蕃衍盛大」。而下句，則識者深疑之，亦知其旨意之屬在鄆邸而已。後及都城傾覆，然第三位乃今上，果中興。
　　１、三月案：錢大昕《四史朔閏考》：是月乙未朔。 乙卯，沖隱處士王仔昔封通妙先生。《紀事本末》卷百二十七。原注詔旨，五年十月七日，初封沖隱處士。蔡絛雲：王仔昔者，豫章人也。始學儒，後自言遇許遜真君，授以大洞隱書、豁落七玄之法，能知禍福。老志死後，仔昔來都下，上知之，召令踵老志事，寓於魯公第。時大旱，上焦心禱雨，每遣使持一幅素紙求仔昔書，皆禱雨也。一日中夜，又至，出紙求書，仔昔忽書一小符，仍劄其左曰：「焚符湯沃而洗之。」中使大懼，不肯受，曰：「上有紙來禱雨，今得此，大誤矣，詎敢進耶！」仔昔怒曰：「第持去。」上得，果駭異。蓋上默祝為寵妃赤目者，如其言，一沃而愈。詔封通妙先生。然仔昔神怪過於老志道人，腹中委曲，前知事如見。又言白晝能見星，故魯公寢不樂，從容奏曰：「臣位師臣輔政，而家養方士，且甚迂怪，非宜。」上然之，乃居之於上清寶籙宮。仔昔建議九鼎神器不可藏於外，於是詔納鼎於大內。
　　１、四月案：錢大昕《四史朔閏考》：是月甲子朔。 庚寅，御筆：「太師蔡京近三上章乞致仕，親劄詔書，不允所請。仍止來章，兼面諭再四，意確未回。京位三公，為帝者師，然三省機政，事無巨細，自合總治外，可從其優逸之意。自今特許三日一造朝，仍赴都堂及輪往逐省通治三省事，以正公相之任，事畢，從便歸第。」《紀事本末》卷百三十一。案：《續宋編年資治通鑒》：以蔡京總治三省事，三日一朝，仍赴都堂及輪往逐省治事。未幾，又令朝朔望一知印當筆。又案知印當筆在五月朔，今並附此。
　　《續宋編年資治通鑒》：夏四月，何執中致仕，以太傅就第。案：《本紀》：辛未，以何執中為太傅致仕，朝朔望。本傳：執中輔政一紀，年高疾甚，賜寬告。他日造朝，命止赴六參起居，退治省事。遂以太傅就第，許朝朔望，儀物廩稍，一如居位時。入見，帝曰：「自相位致為臣，數十年無此矣。」對曰：「昔張士遜亦以舊學際遇，用太傅致仕，與臣適同。」帝曰：「當時恩禮，恐未必爾。」執中頓首謝。
　　１、五月甲午朔，御筆：「蔡京遇朔望許朝，三日一知印當筆，不赴朝日，許府第書押，不押敕劄不書鈔。」《紀事本末》卷百三十一。
　　２、庚子，詔：「蔡京已降指揮，令三日一造朝，自今遇有奏事，非造朝日亦赴，仍許正謝。」《紀事本末》卷百三十一。
　　《續宋編年資治通鑒》：五月，鄭居中、劉正夫為太、少宰兼門下中書侍郎。案：《本紀》：庚子，以鄭居中為少保太宰兼門下侍郎，劉正夫為特進、少宰兼中書侍郎。陳桱《續編》：時蔡京大興工役，民不聊生，變亂法度，吏無所師。鄭居中則每為帝言，帝惡京專，乃拜居中太宰，使伺察之；又以正夫議論數與京異，拜為少宰。居中存紀綱，守格令，抑僥倖，振淹滯，士論翕然望治。
　　１、六月案：錢大昕《四史朔閏考》：是月癸亥朔。 癸未，皇太子納妃。《紀事本末》卷百四十六。案：《續宋編年資治通鑒》：六月，皇太子納妃朱氏。伯材之女。
　　《續宋編年資治通鑒》：七月，築震武城，尋升為軍。自再複湟、鄯，唃斯羅之地悉為郡縣矣。案：《十朝綱要》：甲戌，熙河路築古骨龍穀及清水河新城，賜名震武、德威。七月壬辰朔，以震武城為震武軍。自崇寧元年用王厚之議，再收復湟、鄯，至是唃斯羅之地悉為郡縣矣。據此，築城在六月，升為軍在七月。
　　又雲：詔戒群臣，脅奸罔上，當豐亨豫大極盛之時，毋為五季變亂裁損之計。榜明堂，刻石尚書省。案：《十朝綱要》作七月庚子。《東都事略》：秋七月庚子，詔曰：「朕嗣先帝盛德大業，法成令具，吏習而民安之。休祥薦臻，四方蒙福，生齒日眾，本支蕃衍。蠻夷納土，開疆寢廣。興事造功，制禮作樂。四方之遠，人材之眾，倍蓰於前矣。挾奸罔上者，於太平豐亨豫大之時，欲為五季變亂裁損之計。朕若稽古訓，審而後行，而施之罔極，豈有改作？蓋害成之人敢行私智，為臣不忠，罪莫大此者！可令禦史臺覺察糾奏聞。」
　　又雲：沅州土豪叛，討平之。案：《九朝編年備要》：先是，沅州得明堂巨木於盧陽縣，調丁夫，入水犯雪挽之，水沚木重，偶挽折其一鼻，吏以為罪，羅織箠楚。眾懼，斂錢賕吏，吏不許。於是土豪黃安俊遂舉眾叛。知州張建侯、知縣王憲出兵討之，皆遇害。進圍沅州，湖北都鈐轄劉亞遣兵擊之，安俊為其黨所殺，餘眾悉平。曲赦湖北。《本紀》：諸盜晏州卜漏、沅州黃安俊、定邊軍李吪〈口移〉伏誅，詔函首於甲庫。《十朝綱要》：辛亥，詔夷賊卜漏、黃安俊、李吪〈口移〉恭已訖天誅，令晏州、沅州、定邊軍梟首七日。據此，《本紀》作李吪〈口移〉伏誅，蓋誤。《綱要》注雲世恭，吪〈口移〉子也。
　　又改走馬承受，置廉訪使者。案：《宋史》《本紀》、《十朝綱要》皆作辛酉。
　　１、八月案：錢大昕《四史朔閏考》：是月壬戌朔。 庚辰，太師蔡京奏：「昨以年逮七十，加病，乞解機務，蒙恩特許三日一朝。今臣疾病既以痊複，筋力尚可勉強，伏望許臣日奉朝請，其治事即依已降指揮。」從之。《紀事本末》卷百三十一。
　　２、丁亥，詣建隆觀，遂幸蔡京賜第。《紀事本末》卷百三十一。
　　《續宋編年資治通鑒》：八月，修玉牒屬籍。案：《玉海》卷五十一皇朝修玉牒昉於至道，其官掌帝籍玉牒及皇族昭穆之序，祖簿舊止二十一袠，本支不分，世擊難別。政和六年六月戊寅十六日，許份請增廣編錄，以命宗正少卿閭邱籲。重和元年九月二十日，籲以宣祖之後分三祖編纂修。至政和六年，太祖下九十九袠，太宗下二百六十九袠，親王下一百四十八袠。詔付宗寺。先是，六年八月間，籲奏玉牒屬籍，太祖下以德、惟、從、世、令、子、伯、師，太宗下以元、允、宗、仲、士、不、善、汝，魏王以下以德、承、克、叔、之、公、彥，以昭穆分位。從之。
　　又兩浙水。案：《十朝綱要》雲：是月，兩浙路大水，害稼。
　　１、九月案：錢大昕《四史朔閏考》：是月辛卯朔。 癸卯，詔：「奉安九鼎，特差太師蔡京為定鼎禮儀使，提舉官楊戩就充都大管勾。」《紀事本末》卷百二十八。原注詔旨，蔡絛雲：政和六年，方士王仔昔獻議，九鼎宜內之九重，不宜處於外也。一日，出御筆曰：「遷移神像大器，可令疾速安排。」既已施行，魯公曰：「何不祥耶！」乃奏，改曰定鼎。案：《玉海》卷八十八：崇寧三年二月，以魏漢津言鑄鼎，四年二月成，中曰帝鼐，八方曰蒼、彤、皛、寶、魁、阜、牡、岡，上為鼐銘，八鼎命帝臣撰。於中太乙宮南為九殿奉安，名曰九成宮。大觀元年，鄭居中上《鼎書》一卷。政和六年，徙大內，建圖象徽調閣藏之。改帝鼐曰隆鼐，八鼎曰育、明、藏、蘊、健、順、和、潔。《容齋隨筆》：七年，又鑄神霄九鼎，一曰太極飛雲洞劫之鼎，二曰蒼壺祀天貯醇之鼎，三曰山嶽五神之鼎，四曰精明洞淵之鼎，五曰天地陰陽之鼎，六曰混沌之鼎，七曰浮光洞天之鼎，八曰靈光晃耀？神之鼎，九曰蒼龜大蛇蟲魚金輪之鼎。
　　２、乙卯，禮制局言：「竊考太廟陳列祭品，每室籩、豆十有二，簠、簋各二，原於有唐開元之制，因陋至今，未足以副聖上致孝宗廟之意。乞盡修周制，籩、豆各二十有六，簠、簋各八。如是，則五廟、三廟之器，其等與數可得而議也。」從之。先是，詔造祭器頒賜宰執，禮制局製造所乞降祭器名數，故有是議。《紀事本末》卷百三十四。
　　《續宋編年資治通鑒》：九月，詣和陽宮，上玉皇徽號。案：《本紀》：九月辛卯朔，詣玉清和陽宮，上太上開天執符禦曆含貞體道昊天玉皇上帝徽號寶冊。丙申，赦天下。令洞天福地修建宮觀，塑造聖像。以西內成，曲赦京西。
　　又增置直徽猷、顯謨、寶文、天章閣、秘閣、集賢殿修撰為九等。案：《十朝綱要》：丁未，增置徽猷、顯謨、寶文、天章閣及秘閣、右文、集英殿修撰，帖職並舊，三等為九等。岳珂《愧郯錄》卷十四雲：治平之建寶文，置官止於學士、學士待制。政和六年九月十七日，始詔增置直閣。大觀之建徽猷，亦止於學士、直學士、待制，亦以政和六年九月十七日始詔增置直閣。是月辛卯朔。十七日丁未。
　　１、十月案：錢大昕《四史朔閏考》：是月辛酉朔。 戊寅，張商英複觀文殿學士。《紀事本末》卷百三十一。案：《容齋隨筆》：蔡京三入相時，除用士大夫，視官職如糞土，蓋欲以天爵市私恩。政和六年十月，不因赦令，侍從以上先緣左降同日遷職者二十人。通奉大夫張商英為觀文殿學士，中大夫王襄為延康殿學士，顯謨閣待制李圖南為述古殿學士，寶文閣待制蔡薿、顯謨閣待制葉夢得並為龍圖閣直學士，寶文閣待制張近、通奉大夫錢即、右文殿修撰王漢之並為顯謨閣直學士，中大夫葉祖洽為徽猷閣直學士，朝散大夫曾孝蘊為天章閣待制，朝散郎俞鹵、議大夫曾孝序、中奉大夫範致明、右文殿修撰蔡肇、大中大夫孫鼛、朝議大夫王覺、右文殿修撰陳暘並為顯謨閣待制，朝請郎蔡懋、中奉大夫罷恭孫、朝請郎洪參昇並為徽猷閣待制。至十一月冬祀畢，大赦天下，仍複推恩。
　　２、己卯，天章閣奉安九鼎。《紀事本末》卷百二十八。案：《十朝綱要》：用王仔昔言，先定九鼎於幄殿，己卯，奉安於天章閣。
　　３、丁亥，禮制局奏：「近奉詔討論臣寮家廟所用祭器。稽之典禮，參定其制：正一品，每室籩豆各十有二，簠簋各四，壺壘、銅鼎、俎篚各二，尊罍、加勺幕各一，爵一，諸室共用胙俎一，罍洗一；從一品，籩豆、簠簋降殺以兩。正二品，籩豆各八，簠簋各二，其餘皆如從一品之數。」詔禮制局製造取旨給賜。太師蔡京、太宰鄭居中、知樞密院事鄧洵武、門下侍郎餘深、中書侍郎侯蒙、尚書左丞薛昂、尚書右丞白時中、權領樞密院事童貫，並依次給賜。《紀事本末》卷百三十四。
　　１、十一月案：錢大昕《四史朔閏考》：是月庚寅朔。 甲午，詔：「帝鼐改為隆鼐，正南彤鼎為明鼎，西南阜鼎為順鼎，正西皛鼎為蘊鼎，西北魁鼎為健鼎，正北寶鼎依舊，東北牡鼎為和鼎，正東蒼鼎為育鼎，東南風鼎為潔鼎，鼎閣為圜象徽調之閣。閣上神像，左周鼎星君，中帝席星君，右大角星君。閣下鼎鼐神像，各守逐鼎排列。」用方士王仔昔建議也。《紀事本末》卷百二十八。
　　２、乙未，尚書省言：「禮制局新定太廟籩、豆之儀，籩二十有六為四行，以右為上，羞籩二為第一行，朝事籩八次之，饋食籩八又次之，加籩八又次之。豆二十有六為四行，以左為上，羞豆二為第一行，朝事豆八次之，饋食豆八又次之，加豆八又次之。簠八為二行，在籩之外，簋八為二行，在豆之外。簠簋所實禮料，乞依自來容受之數供辦，無本色，即以他物代之。」從之。《紀事本末》卷百三十四。
　　《續宋編年資治通鑒》：冬十一月，詔樞密院事令童貫與議。
　　又己亥，郊。案：《本紀》：己亥，祀昊天上帝於圓丘，赦天下。《宋朝事實》：十一月十日，南郊赦文：「門下，朕紹膺景命，嗣守丕基。尊臨九有之師，親攬萬幾之務，翼翼敢忘夫寅畏，競競常謹於繼承。躬宵旴之勤，以圖天下之乂；軫淵冰之慮，以保天下之安。屬者百穀順成，五緯來敘，干戈載戢，囹圄屢空。元命之辰，九支占南極之瑞；誕彌之旦，三山紀黃流之清。樂作而羽鵠翔，鼎定而慶雲集。名山顯位，蘄封禪者數萬人；絕域殊方，徠臣妾者十一國。有邦之應，於朕豈功。物生本乎天，唯聖人為能饗；人道先乎祖，雖天子必有尊。迪惟古訓之循，實重國陽之報。固嘗辨先王之吉禮，庶乎革合祭之非。奉上帝之徽稱，蓋以正異名之失，茲協豐年之屢，載迎至日之長。於時歌《昊天成命之詩》，奏《圜鐘六變之樂》。奠璧以致蠲潔，升煙以適高明。克禋克祀，而精意昭，來假來饗，而珍符下。肆緝熙於純嘏，以敷錫於庶民。其播大猷，用推曠澤，可大赦天下。於戲！報本反始，得萬國之歡心；蕩垢滌瑕，對三靈之蕃祉。尚賴股肱良弼，屏翰舊臣，益殫忠藎之圖，光輔隆平之運。同底於道，永孚厥休。」
　　又置提舉東南九道坑冶官。案：《九朝編年備要》：宣和初，蔡京言：「臣自崇寧初承乏宰事，誠不自揆，行其所知，而陛下以堯、禹自任，幸聽說，故得施一二。永惟理財之源，當不取於民，國用自富，故取貨於地而設坑冶之官，複鼓鑄之法。自崇寧迄政和五年，在京榷貨與庫務所積一千三百餘萬，諸監所鑄九百餘萬，諸路所儲三千餘萬，通內外所有凡五千萬有奇，未嘗有不足之憂。既而邪人在位，肆行更革，坑冶官徐堙編置千里，乃罷鑄錢監。既無地寶，又無泉貨。遂括天下白地，增四方酒價，取其豪末，以為足國之計。今京師雖複鹽法，僅足日用外，方漕計闕乏，見侵常平錢米及用諸司封樁，迄今殆盡。前改法之人，懼罪難逭，乃倡為浮言曰：『自崇寧以前，失於措置以至於此。』臣不敢坐受暗默，故輒具本末。臣鼠技已窮，無以上助，萬一願及，茲時內委宰執、六曹，外付諸路監司，請求措置，庶無後時之悔。」明年，詔：「熙、豐諸路錢監共十九處，每歲鑄錢僅六百萬，今東南惟存廢跡，利源既失，公私匱乏，宜複其舊。令複提舉坑冶官鑄錢監。」
　　１、十二月案：錢大昕《四史朔閏考》：是月庚申朔。 甲戌，臣寮上言：「欲乞今後八行預貢之人，必與諸州貢士混試。太學上舍俟其中選，然後隨所中等第與之升舍，應所推恩；如上舍法不中選者，還之本貢。」手詔依所奏。《紀事本末》卷百二十六。
　　２、己卯，禮制局奏：「太廟祭器內，鉶用三，登用一。竊考鉶與登，皆盛羹之器。祭祀烹牲於鼎，升肉於俎，其湆芼以鹽菜實之於鉶，則謂之鉶羹，不致五味實之於登，則謂之太羹。《周官·烹人》，祭祀，共大鉶羹是也。且宗廟之祭用太牢，而三鉶實牛羊豕之羹，固無可論者。至於太羹止設一登，不知果以何牲之湆而實之邪？議者惟知《儀禮》芼鉶有牛藿、羊苦、豕薇之文，故用三鉶而不疑，至太羹無一定之說，所以止用一登也。以《少牢饋食禮》考之，則少牢者，羊豕之牲也，上佐食羞兩鉶，司士進二豆湆。兩鉶，鉶羹也，二豆湆，太羹也。少牢之鉶，豆用二，則三牲之祭，鉶既設三，登亦用三，無疑矣。伏請太廟設三登，實牛羊豕之湆以為太羹，明堂亦如之。其賜宰執與高麗祭器亦乞增一，於禮為合。」從之。《紀事本末》卷百三十四。
　　《續宋編年資治通鑒》：十二月，劉正夫致仕。原注自張商英罷相，蔡京益變法度，居中在右府，每為上言之。及為相，四方欣然望治，訖不能制。京至是以疾致仕，正夫既罷，厥後王黼誤國召亂，餘深、白時中、李邦彥輩皆鄙夫、患失之徒，而養成靖康之禍，悲夫！案：《本紀》：乙酉，劉正夫為開府儀同三司致仕。
　　又創公田所，以內侍楊戩主之。皆按民契券，而以樂尺打量，其嬴則拘入官。而創立租課，謂之「公田錢」，於是大擾。農民困弊，僅能輸公田錢而正稅不充矣。案：《九朝編年備要》：京西舊多曠土，寶元、康定間特輕其賦，募民懇挌，地無遺利。政和初，始議增稅，民已不能支。未幾，後苑作使臣杜公才獻言，汝州有地，可為稻田。乃置稻田務，主以內侍楊戩，皆按民契券，而以樂尺打量，其嬴則拘入官，而創立租課，謂之「公田錢」。是歲，始改為公田所，既而又並。河東北三路皆括之，於是大擾。農民困弊，僅能輸公田錢而正稅不充矣。時內侍張佑主管繕所，亦效後苑公田所，為取足無算。及戩死，而公田營繕事皆併入西城所，以內侍李彥主之。其縱暴病民，又甚於前矣！
　　錢塘濮子潼輯注
　
