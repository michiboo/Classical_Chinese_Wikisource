卷二
　
　　英宗
　　△治平四年（丁未，一○六七） 
　　１、八月案：《宋史》：八月丁未朔，太白晝見。錢大昕《四史朔閏考》：丁未朔。同。 甲辰，司馬光言：「臣竊聞陛下好令內臣采訪外事及問以？臣能否，臣愚竊以為非也。案：《傳家集》「非也」作「非宜」。陛下內有兩府、兩制、臺諫，外有提、轉、牧、守，皆腹心耳目股肱之臣也。陛下誠能精擇其人，使之各舉其職，薦舉賢能，糾案奸慝，論政事得失，述民間利病，皆令列於奏牘，明白啟陳。其有屍祿偷安及挾私欺罔者，小則罷黜，大則誅竄，誰敢不盡公竭誠以承休德。如此，則天下之事猶一堂之上，陛下何患於不知哉！今深處九重之內，詢於近習之臣，采道聽途說之言，納曲躬附耳之奏，不驗其虛實，即行賞罰，臣恐讒臣得以逞其愛憎，而陛下為之受其譏謗也。近聞王中正差往陜西勾當公事，有知涇州劉渙等曲加諂奉，鄜延路鈐轄吳舜臣違失其意，俄而遷渙鎮寧留後、知恩州，舜臣降華州鈐轄，眾人皆言中正所為，審或如是，中正弄權，已有明驗。案：《傳家集》此下有雲：今陛下又置之肘腋，委以腹心，臣恐天下之人將重足一跡而畏之，輿金輦璧而奉之矣！外議又言山陵禮畢，韓琦必求引退，兩府當有遷補。臣竊慮兩制以上萬一有無廉恥之人，或陰結此屬，以求進用者，夫以堯之聰明，咨於四嶽，眾言僉同，然後用人，猶失之於鯀，況可決於近習之口乎！凡公忠正直之士，必不肯借譽左右，以求自售。齊威王所以賞即墨大夫而烹阿大夫，正謂此也。昔漢唐之衰，宦官所以能壞綱紀傾覆國家者，皆由人主與之謀議帷幄進退？臣故也。此乃治亂安危之本，不可不察。 伏望聖慈詳思臣言，凡欲知天下之事，當詢訪外廷之臣，其王中正不可令勾當禦藥院。或奸佞之臣豫設機謀以經營兩府者，必不可用。」 案：《傳家集》，此言王中正第二劄子也，不系日月。言王中正凡三劄子，其《第一劄子》上於治平四年七月二十七日，《第一劄子》，《紀事》不載，今附註於此。據《集》中《第一劄子》雲：臣伏見陛下前者盡罷寄資內臣高居簡等，令補外官，中外欣然，無不稱頌聖德。尋聞復留陳承禮、劉有方二人，又以王中正勾當禦藥院，眾頗失望。臣竊惟祖宗之意，以禦藥一職最為親密。過供奉官以上，輒令罷去者，迺以防微杜漸，貽謀萬世，憂深思遠，誠自古帝王之所不及，子孫之所宜謹守不可失墜者也。近歲以來，左右之臣既戀權勢，又貪祿位，遂求闇理資序，豫支俸給，名曰「寄資」，以欺誑外人，此豈祖宗之意邪？今陛下欲振舉紀綱，一新治道，必當革去久弊，一遵正法。夫法如堤防，常應完固，乃得無患。一有蟻壤泄之，則漸致潰敗，不可復救。近習之臣，朝夕在側，因緣祈恩，無有窮極，不以祖宗舊法制之，恐陛下他日亦將厭之也。況王中正素聞奸猾，頗好招權，今處之要職，是去一居簡，得一居簡也。伏望陛下一依前降指揮，盡罷寄資者，令補外官，以成聖德之美。別擇內供奉以下樸直廉謹者，使勾當禦藥院，以存祖宗之法。取進止。 光疏早入，案：此指《第二劄子》也。 晡後，上以手詔問王中正事得之於何人，光即日具奏：案：此《傳家集》所載言《王中正第三劄子》也，亦不系日月，《紀事》摘取疏中數語，未詳載其文，今附註前後，拾補其闕。據《集》中雲：臣伏奉手詔節文，問「王中正事得之何人？可密奏來。」臣以非才，誤受陛下聖知，擢為御史中丞，惟懼曠職，孤忝大恩，每與賓客語言，無不詢訪時事，稍有毫朆裨益盛德，率皆奏陳。此事臣得之於賓客，前後非止一人，誠恐玷累公朝，所以有此論述。 「中正有無此事，惟陛下可以知之。臣在闕門之外，何由知其虛實，若其果有此事，陛下得以為戒；若其無有，臣敢避妄言之罪。」 案：《傳家集》此下有雲：但外人有此議論，臣不敢不奏陛下知之。萬一有益聖明，皆微臣之幸也。 光蓋得之孫永，永亦嘗以為言。上曰：「舜臣本隸溫成閣，先帝常言其不才，昨閱邊臣姓名，舜臣在其中，朕自黜之，非緣中正也。」 《紀事本末》卷五十八。
　　《續宋編年資治通鑒》雲：八月，京師地震，上謂輔臣曰：「地震何祥也？」曾公亮曰：「天裂，陽不足；地震，陰有餘。」上曰：「誰為陰？」公亮曰：「臣者君之陰，子者父之陰，小人者君子之陰，皆宜戒之。」吳奎曰：「但為小人黨盛矣！」上不懌。案：《宋史•本紀》：八月己巳，京師地震。
　　又：葬英宗於永厚陵。案：《十朝綱要》、《宋史•本紀》：癸酉日。《十朝綱要》又雲：八月二十七日，葬永厚陵，謚曰憲文肅武宣孝，廟號英宗。李攸《宋朝事實》卷十三雲：英宗梓宮至永厚陵，館於席屋，從韓公下視。宮有正殿，置龍輴，後置禦座，影殿置禦容。東幄臥神帛，後置禦衣數事。齋殿旁皆守陵宮人所居，其東有浣濯院，有南廚，廚南陵使廨舍，殿西副使廨舍，都知石全育為陵使。靈駕至，儀仗轉趨園西殿中，儀仗前導，禦容大升輿、禦龍輴、禦前殿車輅，各就幕屋。方相、儀槨、漆梓宮等，置於塋外，各有方位，司天監處之。兵士各執儀仗，分屯鞏縣、偃師，承安命使臣董之。陵北有枯河，河北原合抱三陵，在青龍山下。其西白虎澗，青龍山西即太室也。少室西，俗謂之冠子山。陵前闊角，謂之鵲臺門，側臺曰乳臺，陵臺三層，高五十三尺。上宮方百五十步，卷四重，共高八尺，厭木者二重。石槨高一丈，其鑿長一丈二尺，深闊七尺，蓋條石各長一丈，闊二尺，十四板。皇堂方三丈，深二丈三尺。麓巷長八十三尺，深闊一丈八尺，自平地至深六十三尺。隧道長四百七十尺。石人物六十事。韓公曰：「力士所得直及賜予，人不過七緡而已。」癸酉，黎明，設遣奠於幄殿，有牲牢祝文，餘皆如朝臨禮。昌王及五使皆吉服、金帶，導龍輴，降隧道，抵木階。梓宮升石槨西首，禦夷床，下不及地尺而止。巳時一刻，乃下，置珠網花結於上，布方木，及蓋條石，及設禦座於蓋下。前置時果，及五十味食，別置五星十二辰，及祖思、祖明尊位於四壁。又設衣冠、劍佩、筆硯、弧矢、甲冑，凡平生玩好之物。又設繒帛、緡錢，然後設冊寶，瞭然漆鐙，閉柏門，置逍遙於麓巷，闔石門，闕其閾之中央，留人於內，搘掂畢，匍匐而出，鎖其門，投鑰於內。司徒復土九鍤，立石柱於中央，縈以鐵索，乃以都護排防，累石以塞門，實隧以土。五使乃易兇服，設掩皇堂祭於隧外，哭，又於陵哭。人易吉服，黑帶，俟浴虞主畢，奏請降輿、升輅，即下宮。又奏進發，五使前步，導至下宮，奏降輅、升輿，設第一虞哭。據註雲：仁宗之虞不哭，次道曰：「唐室請陵，但置香藥，不設食，為臭腐故也。」吳曾《能改齋漫錄》卷十三雲：陜西之民，供英宗山陵之役，不比嘉祐十分之一。韓子華曰：「非上旨丁寧，不能如此。」歐陽文忠曰：「上雲：『朕成先帝之誌，天下必以朕為不孝。』」
　　１、九月案：錢大昕《四史朔閏考》：是月丙子朔。 壬午，奉安八室帝後神主，奏告太廟，祧藏僖祖及文懿皇後神主西夾室。癸未，遍告天地、社稷、宗廟、宮觀。甲申，上齋於垂拱殿。乙酉，祔英宗太廟，上步導神主出，至宣德門，並臣奉慰如典禮。罷僖祖諱及文懿皇後忌日。《長編》卷二百十四：熙寧六年，從安石請，奉僖祖為太廟，遷順祖夾室。原註：壬午，奉安八室雲雲，據以輯此。案：《續宋編年資治通鑒》雲：九月，祔英宗，祧僖祖。《宋史•本紀》：乙酉祔英宗神主於太廟，樂曰《大英之舞》。《續宋編年資治通鑒》連書，故祔、祧先後異文。《長編》卷二百九：治平四年三月雲：先是，禮部言：「準嘉祐詔書，定太廟七世八室之制，請以大行皇帝神主祔第八室，僖祖、文懿皇後主依唐故事，祧藏於西夾室，以待禘祫。自仁宗而上至順祖以次升廷。」李攸《宋朝事實》卷十三雲：乙酉，未明，百官序立集英殿下，上自東南來登殿哭奠，拜，降就幄。宗正卿告遷酌獻畢，虞主乘腰輿，出兩府前導，上步從，止宣德門，乘玉輅，上北面，再拜，辭。是日早，太祝浴栗主於廟門西幄，王禹玉題之。輅及廟門，百官拜迎於門外，虞主禦腰輿，入就幄。辰時，百官又立於殿庭，內臣以腰輿迎栗主，置於中庭之褥子；又於褥西北面，俯伏興，稱英宗憲文肅武宣孝皇帝祔廟。內臣奉主於腰輿，升自阼階，詣真宗室，祔坐於東壁下，少頃，詣本席褥位，公卿以下，行禮奏樂，如時享之儀。畢，以腰輿奉桑主，埋於席北，百官入慰。又《宋朝事實》卷六，太常禮院奏：僖祖文獻睿和皇帝、文懿皇後神主祧藏於西夾室，今具合行典禮如右。臣等謹按：《禮記》檀弓雲：「舍故而諱新。」註：「謂高祖之父，當遷者也。」《唐會要》：永徽二年，左僕射於誌寧言：「依禮舍故而諱新，故謂親盡之祖，今宏農府君神主上遷，請依禮不諱。」從之。
　　２、戊戌，知制誥、知江寧府王安石為翰林學士。安石既受命知江寧，上將復召用之，嘗謂吳奎曰：「安石真翰林學士也。」奎曰：「安石文行，實高出於人。」上曰：「當事如何？」奎曰：「恐迂闊。」上勿信，於是卒召用之。《紀事本末》卷五十九。案：奎論安石，見《長編》卷二百九閏三月。《太平治跡統類》作八月戊戌，誤。八月無戊戌日，戊戌，九月二十三日也。《統類》載制略雲：王安石學為世師，行為人表，廉於自進，優處於東藩。茲有僉言，宜還中禁，俾夫左右先後，以道義輔予，豈特專文墨，視草而已，可特授翰林學士。《臨川集》謝翰林學士表雲：臣聞人臣之事主，患在不知學術，而居寵有冒昧之心；人主之蓄臣，患在不察名實，而聽言無惻怛之意。此有天下國家者，所以難於任使，而有道德者，亦所以難於進取也。學士職親地要，而以討論諷議為官，非夫遠足以知先王，近足以見當世，忠厚篤實廉恥之操足以咨詢而不疑，草創潤色文章之才足以付託而無負，則在此位為無以稱。如臣不肖，涉道未優，初無犖犖過人之才，徒有區區自守之善。以至將順建明之大體，則或疏闊淺陋而不知。加以憂傷疾病，久棄裏閭，辭命之習，蕪廢積年。黽勉一州，已為忝冒，禁林之選，豈所堪任？伏惟皇帝陛下躬聖德，承聖緒，於群臣賢否已知考慎，而於其言也又能虛己以聽之，故聰明睿知神武之實，已見於行事。日月未久，而天下翹首企踵，以望唐、虞、成周之太平。臣於此時，實被收召，所以許國，義當如何。敢不磨礪淬濯已衰之心，繹溫尋久廢之學，上以備顧問之所及，下以供職司之所守。
　　３、己亥，司馬光上疏：案：《傳家集》治平四年九月二十四日上《橫山疏》，《紀事》刪節殊甚，今拾補附註。據《集》中雲：臣聞王者之於夷狄，或懷之以德，或震之以威，要在使之不犯邊境，中國獲安則善矣！不必以逾蔥嶺誅大宛，絕沙漠禽頡利，然後為快也。 「竊聞邊臣言趙諒祚部將輕呢<口褱>側，案：輕呢<口褱>側於嘉祐八年內附，請兵延州，約取靈夏。會仁宗不豫，未報。諒祚聞，遷官撫定之事乃寢。是年內附者，乃淩舉及嵬名山二人，輕呢<口褱>側事無考。或淩、嵬二人名氏其時猶未明言也。據《行狀》作嵬名山，不作輕呢<口褱>側。 欲以橫山之眾攻取諒祚，歸命朝廷，已有指揮，許令招納。案：《傳家集》此下有雲：臣近者雖曾論列，以為非宜，尚懼語言疏略，未盡本末，不敢不再為陛下陳之。又案：此指治平四年九月十七日所上《言橫山劄子》也。《紀事》不載《劄子》，故節此數語。據《集》中《劄子》雲：臣竊聞陜西邊臣有上言欲招納趙諒祚國內人戶漸圖進取者。臣竊惟諒祚驕僣之罪，宜伏天誅，為日固久。今國家新遭大憂，陛下初承寶命，公私困匱，軍政未講，恐征伐四夷之事未易輕議也。況諒祚雖內懷桀驁而外存臣禮，方遣使者奉表弔祭，尚未還國。而遽令邊臣誘其亡叛之民，臣恐未足以虧損諒祚而失王者之體多矣。伏望陛下且以拊循百姓為先，以征伐四夷為後，速詔邊臣務敦大信，勿納亡叛，專謹斥堠，防其侵軼而已。俟諒祚咎惡既熟，中國兵穀有餘，然後奉辭伐罪，不為晚也。 今進謀者但言其利，不言其害，案：《傳家集》此下有雲：臣請試言其害，雖逆盛意，願陛下勿遽加棄置，略賜周覽，與進謀者參校其是非焉。臣聞戎狄之俗，自為兒童則習騎射，父子兄弟相與群處，未嘗講仁義禮樂之言也，唯以詐謀攻戰相尚而已。故其民習旅用兵，善忍饑渴，能受辛苦，樂鬥死而恥病終。此中國之民所不能為也。是以聖王與之校德，則有天地之殊；與之校力，未能保其必勝也。以舜禹之聖，征三苗而三旬逆命；商高宗之賢，伐鬼方而三年乃克；漢高祖之雄傑，為冒頓所圍，七日不火食。國朝以太宗之英武，北取河東，南收閩浙，若拾地芥。加之猛將如雲，謀臣如雨，天下新平，民未忘戰。當是之時，繼遷背誕，太宗以鄭文寶為陜西轉運使，用其計策，假之威權以討之，十有餘年，卒不能克。發關中之民，飛芻挽粟，以饋靈州及清遠軍，為虜所抄略。及經沙磧，饑渴死者什七八，白骨蔽野，號哭滿道。長老至今言之，猶歔欷酸鼻。及真宗即位，會繼遷為羅潘支所殺，真宗因洗滌其罪，吊撫其孤，賜之節鉞，使長不毛之地，訖於天聖、明道四十餘年，為不侵不叛之臣。關中戶口滋息，農桑豐富。由是觀之，征伐之與懷柔，利害易見矣。及元昊背恩，國家發兵調賦，以供邊役，關中既竭，延及四方。東自海岱，南逾江淮，占籍之民，無不蕭然苦於科斂。自其始叛，以至納款靉五年耳，且天下困敝，至今未復。仁宗屈己，賜以誓誥，冊為國主，與之物凡二十五萬，豈以其罪不足誅而功可賞哉！計不得已也。曏者諒祚雖時有偃蹇，禮節不備，或誘掠熟戶，驚擾邊民，然猶稱臣奉貢，未敢顯然自絕。今乃誘其叛臣以圖之，縱使誠能梟諒祚之首，復靈夏之土，以王者之兵言之，猶可恥也，況其成敗未可知乎！臣恐邊事之興，生民之苦，由此而始也。王者之於諸侯，叛則討之，服則撫之。是以諸侯懷德畏討，莫不率從。去歲諒祚攻大順城，殺掠吏民，今春朝貢之使不以時至，當是時不能討也；今朝廷既赦其罪，與其賜物，受其使者，納其貢獻，又從而誘其叛臣，激其忿心，是常欲其叛而不欲其服也。信義賞罰，將安在乎？議者或以為彼誘我民，我誘彼臣，何為不可？是特閭閻小人之語，非知國家大體者也。彼僻陋小羌，竊誘我民，以益其眾，乃欲以天子億兆之富而效其所為邪！譬如鄰人竊己之財，己以正義責之可也，豈可復竊彼之財以相報邪？臣聞諒祚陰蓄奸謀，為日固久，招納不逞之人，以為謀主；誘脅熟戶，以撤中國之藩籬，常有據關中、窺河東之心，雖未必能，然縱其毒螫，亦足以為亭鄣之患，未可以小種之羌、孱弱之人待之也。國家不幸，比遭大憂，帑藏空竭。關中之民，自經西事以來，仍苦鐵錢，財力彫弊。熟戶屢經殺掠，亡失大半，縱其在者，亦懷二心，非復得如景祐、寶元之時也。當此之際，陛下深詔邊吏，敦信誓，保分界，嚴守備，明斥堠以待之，猶懼諒祚狼子野心不識恩義，乘我釁隙，侵噬疆埸，又況彼不動而擾之，不來而召之乎？臣又聞虜中間諜所在甚多，中國動靜，毫朆皆知。其<口褱>側自程戡在鄜延時，已有聲聞，雲欲歸降。自是至今，已經數年，朝廷屢召邊臣與之謀議，外人往往知之。亦有邸吏傳報四方，安有虜中獨不覺寤，寂然無事，曾無誅討之意乎？臣竊疑其內挾詐謀，未可信也。或者諒祚久懷逆計，以朝廷待之恩禮優厚，無因而發，故遣其部將詐降以卜之。若朝廷受之，則將歸曲而責直，得以為背叛之名。或者使其部將詐言勢孤力微，不能獨制諒祚，乞朝廷遣將出師為助，陰設伏兵，以僥大利，此二者皆未可知也。萬一有之，則今日受之，正墮其計中矣！縱使<口褱>側實有降心，蓋亦私有忿恨，或別負罪惡，反側不安，欲倚大國之威，以逼其主。其所部之民，未必肯盡從也。雖其自言權勢之彊，甲兵之盛，有謀善戰，為民所附，蓋欲自滉以求售耳，未必然也。藉令實能舉兵以與諒祚為敵，戰而勝之，則是滅一諒祚，生一諒祚也。若其不勝，必引其餘眾南奔中國，諒祚悉其境內之兵以追之，怒氣直辭，長驅入塞，非口舌文移所能解也。臣恐朝廷不惟失信於諒祚，又將失信於<口褱>側也。若<口褱>側餘眾無幾，猶可以縛而送之，以緩諒祚之兵，然形跡已露，諒祚必叛無疑也。若<口褱>側餘眾尚多，還北不可，入南不受，窮無所歸，必不肯如土偶束手就死，將突據邊城以救其命，更為中國之患，未有涯也。陛下不見侯景之事乎！臣聞羽翼未成，不可以高飛，近者未悅，不可以來遠。自堯、舜、禹、湯、文、武之王，下至齊桓、晉文之霸，未有不先治其內而能立功於外者也。故孔子曰：「善人教民七年，亦可以即戎矣！」又曰：「以不教民戰，是謂？之。」今陛下新即大位，尚未逾年，朝廷之政未盡修也，封域之中未盡治也。內郡無一年之蓄，左帑無累月之財，民間貧困，十室九空，小有水旱則化為流殍；承平日久，戎事不講，將帥乏人，士卒驕惰，上下姑息，有如兒戲，教閱稍嚴，則慍懟怨望，給賜小稽，則揚言不遜，被甲行數十裏，則喘汗不進，遇鄉邑小盜，則望塵奔北，此乃眾人所共知，非臣敢為欺罔也。兵法曰：「知彼知己，百戰不殆。不知彼知己，一勝一負。不知彼不知己，每戰必殆。」陛下視今天下如此，而欲謀境外之事，起兵革之端，挑陸梁之虜，冀難立之功，此臣所為寒心者也。 為今之計，莫若收拔賢俊，隨材受任，以舉百職。有功必賞，有罪必罰，以修庶政。選擇監司，澄清守令，以安百姓。屏絕浮費，沙汰？食，以實倉庫。詢謀智略，察驗武勇，以選將帥。申明階級，翦戮桀黠，以立軍法。料簡驍銳，罷去羸老，以練士卒。完整犀利，變更苦窳，以精器械。俟百職既舉，庶政既修，百姓既安，倉庫既實，將帥既選，軍法既立，士卒既練，器械既精，然後為陛下之所欲，為復靈夏，取瓜沙，平幽薊，收蔚朔》，無不可也。」 案：《傳家集》此下有雲：今八者未有其一，而欲納邊吏之狂謀，信黠虜之詭辭，臣恐不能得其降者數百，而虜騎大至，覆軍殺將，邊城晝閉，朝廷乃為之宵衣旰食，焦心勞思，興兵運財，以救其急，使天下愁困如康定、慶歷之時已而，卒無可奈何。然後忍恥以招之，卑辭以諭之，尊其名以悅之，增其賂以求之，其為損也，不已多乎！斯乃國家之大事，安危所系，非特邊境之憂而已。願陛下深留聖意，勿為後悔，乃天下之福也。彼進謀者，皆非實能為國家斬將搴旗，拓土挌境，建衛、霍、甘、陳之功。但以利口長舌，虛辭大言，一時誑惑聖聰，欲盜陛下之官職耳。他日國家有患，不預其憂，是豈可哉？凡邊境有事，則將帥遷官，士卒受賞；無事則上下寂寂，無因僥僥倖。此乃人臣之利。非國家之利。陛下不可不察也！臣光昧死再拜上疏。 疏奏，上責樞密使文彥博曰：「輕呢<口褱>側事，司馬光奚由知之？」且言光忿躁，欲加重責。始有復還翰林之議。《紀事本末》卷五十八，又卷八十三。案：《傳家集載治平四年九月二十四日，溫國文正公自御史中丞改翰林學士敕。據《紀事》，改翰林學士在癸卯日，是月丙子朔，癸卯乃二十七日也，殆議始於二十四日，故是日即撰敕書，至二十七日乃行下也，敕書附註癸卯日下。
　　４、韓琦數因入對求罷相。案：徐乾學《通鑒後編》雲：琦立三朝，或言其專。自王陶論劾之後，曾公亮因力薦王安石以間琦，琦因稱疾求去。帝不許，屢以詔書慰撫。琦又疏有四當去，復不許。厚陵復土，琦更不入中書，請甚堅。於是帝夜召張方平議，且曰：「琦誌不可奪矣！」方平遂建議以兩鎮節鉞，且虛府以示復用。又案：《安陽集•家傳》雲：九月，英宗山陵復土，公還至鞏縣，即上章乞罷相。尋詔諸處毋得受公章奏，公入對，面陳不已。時公意已決去，自此不復入中書視事。一日，上又召趣公視事，公亦力請如前。遂出四方一二士大夫勸退之書以進上，奏曰：「自有唐至於五代，首相之為山陵使者，事已求罷，例皆得請。昨仁宗皇帝昭陵復土，而先帝尚進藥劑，其時臣上體國家，不得援此故事遽然引去。今先帝已安陵域，祔廟禮成，乃陛下發明新政，以恢太祖、太宗光烈之時，固當升用賢傑，共熙聖治，臣居二府一紀，祿位盈極。自近朝以來，凡在首相，未有如臣歲月之久者，妨賢之甚，夙夜不能自安，此臣當去之一也。中書事無不總，文字繁委，而臣故疾嬰纏，日難牽彊，此臣之當去二也。宰政不舉，謗議日興，事業不著於時，聞望益衰於前，此臣當去之三也。前世為山陵使者，事訖而罷，載籍具存；今臣為山陵使，若恬然不能避位，則是為輔臣而不知典故，何以勝天下之責？此臣當去之四也。臣負此四當去，自知甚明，而陛下欲以私恩留臣，顧中外公議，且謂臣何？伏惟陛下聰明睿知，海內方瞻仰盛德，不可私一不才老病之臣，致犯公議而失海內之望。臣所以不避鈌鉞，昧萬死固請一郡，少安愚者之分，且使病軀，少諧休息，則陛下天地之造，何以為報？」此為丁未秋《乞罷相第一奏狀》，取《安陽集》與《家傳》參附之。《安陽集》載《第二奏狀》雲：臣近上表乞解相任，蒙降批答不允，今月十三日已再具劄子面奏，其敘當去之理不一，皆明白可信，非妄言也。必謂陛下哀而憐之，亟如所請。今乃再煩詔諭，殊未開納。臣竊揣陛下之意，不過以臣歷相三朝，攀附二聖，謂雖衰病不職，不可令其遽去，此陛下以為待臣之厚意，愚臣反以為薄也，臣請申其前說。且臣備位二府，行越一紀，妨賢之久，未有如臣之甚者而不去；身嬰宿疹，日甚一日，萬幾之重，不可支持而不去；宰職隳曠，謗議叢起，人情皆欲其去而不去；昔之為山陵使者，事已即罷，而臣兩為山陵使而不去。而陛下特欲矜其舊物以留之，則臣有此四不去之大責，仰而慚，俯而愧，何施面目於廟堂之上哉！若俟其職事愈廢，病益不支，議者交章而肆攻，然後免而逐之，得不傷陛下所厚之恩？此臣所以為薄也。今陛下左右輔弼之臣，皆一時名世之賢；侍從親近之官，皆一時可用之臣。當先帝祔廟禮成之後，宜升擢勷進，使交修眾職，以悅服於天下，使無狀老臣補外郡，以寧病軀，全陛下禦臣終始之禮，保愚臣守道平生之節，則陛下之恩，至厚也，至重也，雖天地父母之道不能過矣。《第三奏狀》雲：臣近上表，乞解相任，蒙批答不允。今月十四日，再具劄子面奏，其所敘當去之理不一，事皆明白不欺。陛下哀其誠實，遂有開許之意。臣退而俟命，必謂俞旨旦夕而下，乃煩再遣中使，賜以手詔，訓勉加厚，未容解去，非如前陛下所賜德音，既駭且疑，夙夜不能自處。伏惟陛下德業日隆，方以至仁至信，以禦天下。既哀臣前請盡出至誠實，已面有垂可之諭，則望敦仁示信，深軫衰舊，早收相紱，俾其只守本官，外補一郡，覆載亭育，不過厚恩，終始保全，皆由聖造。臣今更不敢赴中書，即歸私第，聽候朝旨。《第四奏狀》雲：臣近上表及累具劄子，乞早罷免，歸伏私第，旦夕以俟俞旨。昨晚復蒙差降中使宣召，孤誠憂迫，須至重煩聖聽。臣今必當去者，蓋以二府一紀，愚短盡以罄竭，妨賢之久，自顧難安，而又宿疹所嬰，時在假告，職業隳斁，謗議叢起，茲陛下之所稔聞。仁廟、英宗山陵，兩塵使領，事訖當罷，故事甚明，此臣所以確然請退而不已也。況陛下前賜面諭，已有開許之意，故臣粗舉大概，更不敢詳陳極論，喋喋於異寧之下。惟幸聖明哀察，早令補外，使人言頓息，賢雋匯升，病軀少休，得全骸骨，乃陛下示公斷而存私恩也。 上察琦不可留，賜手劄曰：案：《安陽集•家傳》載手劄雲：朕以大臣進退，國家所重，矧卿勛力，光於三朝，朕之眷懷，未有涯也。比敕有司不通章奏，而卿數因入對求罷，復以賓友之言，袖書進見，圖解機劇。朕中夕思念以見卿，豈不使卿少就安逸，以永康寧哉！ 「今許卿暫臨藩服，且虛上宰之位以待卿還。」 案：《家傳》此下有雲：「果能如旨，朕即有命，可密奏來。」公奏謝曰：「宰輔之任，朝有定製，老臣無狀，不當虛位待之。願亟進良弼，以光新政。」上卒虛此位。
　　５、辛丑，特授琦守司徒兼侍中、鎮安武勝軍節度使、判相州。案：《家傳》雲：乃降制特授守司徒、檢校太師、兼侍中、揚州大都督長史、淮南節度、揚州管內觀察處置營田等使、判相州軍州事、同群牧兼管內勸農使，加食邑一千戶，實封四百戶，仍改賜推誠保德崇仁宗正協恭贊治亮節翊戴功臣，散官勛封如故，仍令所司擇日備禮冊命，主者施行。又賜第一區於京師，擢忠彥為秘閣校理。 是日，琦入對，上諭琦曰：「侍中必欲去，今日已降制矣。」上遂泣下，琦》亦感激稱謝。《紀事本末》卷六十三。案：《續宋編年資治通鑒》雲：韓琦屢懇罷相，上曰：「侍中必欲去，今日已降制矣。」上遂泣，琦亦感泣。乃以琦守司徒兼侍中，出判相州。薛應旂《宋元通鑒》雲：入對，帝泣曰：「侍中必欲去，今日已降制矣。然卿去，誰可屬國者？王安石何如？」琦對曰：「安石為翰林則有餘，處輔弼之地則不可。」帝不答。張方平《樂全集》除韓琦守司徒兼侍中鎮安武勝等軍節度司制雲：朕光宅萬邦，肇新駿命，正權綱之遠禦，審名器之大防。眷予宗臣，特崇異數，以表圖勛之重，用昭報禮之隆。爰揆剛辰，誕揚贊冊，具官韓琦，宣昭賢業，熙亮天工，光翊三朝，鹹有一德，材周五則之用，體備四時之和。社稷是經，文武惟憲，在成功而弗處，實有大以能謙，薦上奏封，懇辭政柄。顧倚毗之厚，詔諭數頒，而精懇之堅，辭誠難奪。增寵上階之峻，特開兩鎮之崇，簡自朕心，事非舊典。當盛辰之均逸，望故裏以榮歸，大業甚明，休靈殊渥，於戲！臣行其誌，茲為自得之全；君篤於恩，深惜老臣之去。無安帥節之樂，猶待袞衣之還，乃情本朝，不遐謂矣！《名臣言行錄》引《魏公遺事》雲：公因袞衣待還之語，復進見，謂制語太過，臣不得安，乞改之。上不許。《安陽集《辭免使相第一表》雲：臣某伏奉制命，特授臣淮南節度使、守司徒、檢校太師兼侍中、判相州，加功臣食邑食實封者。冢司備位，屢陳懇去之宜；故裏班條，重竊榮歸之幸。顧便蕃之恩禮，駭中外之聽聞，愧弗敢當，避期得請。臣某中謝，伏念臣忠雖自性，戇不兼材，久塵元宰之崇，蓋辱累朝之遇。正途是挌，愚守難移。責自任於四來，謗不虞於三至；再幸攀鱗之際會，終逃積羽之湮淪；加疾疹之內攻，覺尫疲之日甚。薦形剡牘，力愬妨賢，果回天地之仁，獲假麾符之守。然而敷五教而分治，領於外者幾希，建六纛以臨戎，兼為相者殊重，仍視帥臣之秩，俾充鄉郡之行，仰君命之非常，質人言而可畏。伏望皇帝陛下，謹守成之法，推懋賞之公，謂失簪履者，雖不忘求舊之思，而上印綬者，豈可被無名之寵？亟停異數，免玷天猷，少寬忝冒之誅，更誓糜捐之報。《第二表》雲：臣某言：伏奉制命，特授臣淮南節度、守司徒、檢校太師兼侍中、判相州，加功臣食邑食實封。尋具表辭避，蒙降批答不允者。出守之恩，顧衰疲之幸甚；非常之命，徒震駭而莫當。辭懇雖勤，詔音未可，重茲幹瀆，必覬矜從。臣某中謝，竊以三公之崇，固非人而不授；五教所敘，惟處內而是宜。矧兼真相之榮，外領元戎之重，在昔臣鄰之罷去，無聞寵異之及茲。雖曰殊私，豈容清議？伏念臣孤忠少與，椎直近愚。自升拜於冢司，倏再逾於閏惓，有尊主庇民之誌，而才不逮心，負竊位素餐之譏，而久增其媿。屢殫誠請，求解機繁，終垂惻於上仁，得為藩於故裏，不意曲加優遇，駢錫徽章。名器假人，必累惟新之政；負乘致寇，終傷恤舊之慈。伏望皇帝陛下，開博照之明，諒危悰之盡，亟寢告庭之誤，以章馭貴之公。病宰乞骸，既免冒塵之逾分；勞臣任力，皆知勸賞之無私。《謝除使相判相州表》雲：臣某言：近奉制命，特授臣淮南節度使、守司徒、檢校太師兼侍中、判相州，加功臣食邑食實封。尋兩具表辭免，蒙降批答不允，仍斷來章者。宰職隳功，莫副宵衣之治；鄉邦得請，重叨晝錦之行。被恩典之特優，顧人言而甚愧。伏念臣早繇科第，遂玷寵榮，不圖翰墨之進身，自竭涓塵之報國。而備員諫諍，幾不免於竄投；奮命疆陲，實薦罹於艱阻。獨恃聖神之眷，誰聞援助之言。仁宗皇帝知其守以孤忠，謂可屬之大事。慶歷之始，已擢貳於樞機。嘉祐之中，乃進登於宰輔，俄膺冢任，益荷殊知。當英廟之承祧，逮聖人之嗣歷，稠集遭會，罄竭愚庸。惟知社稷之安，豈顧家人之樂？然萬微多務，一紀妨賢，為國持平，敢自私於輕重，裁人所欲，固難免於愛憎。加疾疹之嬰纏，若形神之耗敝，勉訖因山之禮，陳上印之宜。伏蒙皇帝陛下，念犬馬之力易衰，擴日月之明為照，不罪再三之請，亟垂開可之音，進秩地官，剖符松社。建高牙之重，既疏淮海之封；增故裏之光，仍襲貂蟬之舊。叨塵之甚，今古疇偕。敢不思盡瘁於寢興，泯寘懷於內外。在邊在廷之責，惟驅策以當前；益堅益壯之心，至糜捐而後已。《免冊命表》雲：臣某言：伏奉制命，特授臣淮南節度使、守司徒、檢校太師兼侍中，令所司備禮冊命者。地官之拜，已過冒於寵私；冊命之殊，愧重煩於優禮。臣某中謝。伏念臣素惟無狀，久玷冢司，茲懇避於繁機，得出臨於本郡。三公進秩，方深假器之譏；萬乘居尊，敢屈臨軒之禮。伏望皇帝陛下，念國容之良重，顧邦典之非常，申敕所司，亟停異數，庶少安於夙夜。惟知荷於矜全。
　　６、壬寅，司馬光對延和殿，言趙諒祚稱臣奉貢，不當誘其叛臣，以興邊事。案：《傳家集》載此奏疏，為《言西夏橫山上殿劄子》。據《集》中乃治平四年九月二十七日，是月丙子朔，壬寅乃二十五日。《紀事》作壬寅，與《集》中差二日；且以「興邊事」句下有雲：未審聖意以為如何。臣之所言，非謂諒祚無罪不可討也，又非能保其不叛也，但以國家今日內政未修，不可遽謀外事故也。伏望陛下察臣所言八事：舉百職、修庶政、安百姓、實倉庫、選將帥、立軍法、練士卒、精器械。然後觀四夷之釁，亂者取之，亡者侮之，何患不能復大禹之故跡，雪祖宗之宿憤也。 上曰：「此外人妄傳耳，無之。」光曰：「外人言楊定、高遵裕、薛向、王種建是策。」上曰：「數人者，皆習邊事，但使安集熟戶耳。」光曰：「王種多詭詐，嘗嗾羌叛而招之以為功，今以其策用之，正如趙之將括耳。且陛下知薛向之為人否？」上曰：「知之。」光曰：「以為端方，以為險巧？」上曰：「固非端方士也，但以其知錢穀及邊事。」光曰：「錢穀誠知之，河朔見錢鈔至今為利，邊事則未可知也。」《紀事本末》卷五十八，又卷八十三。又言：案：《傳家集》此為《言張方平劄子》，亦九月二十七日上，與《紀事》均差二日，今據《集》中拾補之。《集》中有雲：臣伏見陛下用翰林學士承旨張方平參知政事。 「方平文章之外，案：《集》中此下有雲：更無所長。 奸邪貪猥。」 案：《集》中此下有雲：眾所共知，兩府大臣，系國安危，茍非其人，為害不細。臣職在糾繩，不敢塞默。伏望聖慈追寢方平新命，以協輿論。 上曰：「有何實狀？」光曰：「言之但皆在赦前，又審諦者不敢言，請以臣所目見者。」上作色曰：「朝廷每有除拜，眾言輒紛紛，非朝廷好事。」光曰：「此乃朝廷好事也。知人帝堯難之，況陛下新即位，萬一用一奸邪，若臺諫循默不言，陛下從何知之？此非為好事也。」上曰：「卿何不言郭逵？」光曰：「言者已多，何待於臣？若其才也，臣安敢與人朋黨言事乎？」上曰：「逵內行不修。」光曰：「此讒人之言也。欲以曖昧之事中傷之，使人暗嗚，無以自明，亦猶蔣之奇言歐陽修者。願陛下但察逵之才不才而進退之，勿信讒言也。」上曰：「吳奎附宰相否？」光曰：「不知也。」上曰：「奎有罪否？」光曰：「奎以下原闕數字。但士論與奎而不與陶。」上曰：「結宰相與結人主孰為賢？」光曰：「結宰相為奸邪，然希意迎合，觀人主趨而順之者亦奸邪也。」上曰：「兩府孰可留，孰可用？」光曰：「此乃陛下威權所當采擇，小臣豈敢與聞！然居易以俟命者，君子也；由徑以求進者，小人也。陛下用人當用君子，不當用小人也。」 《紀事本末》卷五十八。
　　７、癸卯，右諫議大夫、權御史中丞司馬光為翰林學士兼侍讀學士。《紀事本末》卷五十三，又卷五十八。案：《傳家集》卷首載自御史中丞改翰林學士兼侍讀學士敕雲：竊惟前代隆名之主，曷嘗不尊禮儒術、講論政理者乎？東京則開華光之筵，北朝則盛露門之學，逮至有唐，故事尤盛，而褚、馬聯進，道風茂焉。朕承列聖之後，夙夜惟念所以立治之法，思得通經蹈道之士，緝熙光明，未始雲獲。朝散大夫、權御史中丞、充點檢使、上護軍、河南郡開國侯、食邑一千三百戶、賜紫金魚袋司馬光，體常守正，有求福不回之操，而深於史家之學，能知治亂興壞之跡，可以增吾之明而發吾之未達也。而以爾久縻風憲之任，鮮克燕見，使朕不聞道術之啟，而中甚慊然。今將敞延英之席，紹甘、盤之業是用，還爾禁林之職，復兼進讀之選，親侍帷幄，日談誼訓，倍朕之益，豈不大哉？往祗茂恩，宜體誠意。可特授依前右諫議大夫、充翰林學士、知制誥，散官勛封賜如故。 滕甫為諫議大夫、權御史中丞。《紀事本末》卷五十三，又卷五十八。
　　８、是月，中書、樞密院議邊事多不合，趙明與西人戰，中書賞功而密院降約束。案：趙明與西人戰，見《長編》卷二百八治平三年九月，可考。 郭逵修堡寨，密院方詰之，而中書已下襃詔。案：《宋史•兵誌》五：治平四年，郭逵言：「秦州青雞川蕃部願獻地，請於州南牟谷口置城堡，募弓箭手，以通秦州、德順二州之援，斷賊入寇之路。」閏三月，收原州九砦。 御史中丞滕甫言：「戰守大事也，安危所寄。今中書欲戰，密院欲守，何以令天下？願敕大臣，凡戰守除帥，議同而後下。」上善之。《紀事本末》卷八十三。
　　先是，薛向、種諤言蕃部嵬名山有歸附意。案：《宋史種諤傳》，嵬名山為諤所招降，與此異。而司馬光《傳》及《陸詵傳》皆謂求內附，則與此同。 及高遵裕還自夏州，又言若納嵬名山則橫山之民皆可招來。《紀事本末》卷八十三。 案：《太平治跡統類》雲：上即位，諒祚即馳表謝罪，上赦其罪，答以優詔，且遣供備庫使高遵裕押大行皇帝遺留物賜諒祚，亦遣使助山陵。《西夏書事》卷二十一雲：遵裕抵宥州，館於下宮。時諒祚以巡遊至，不出見，遣王盥受命，吉服立，遵裕切責，乃易服跪。又雲：夏國頻年點集，眾誌乖離，橫山羌益思內附，諒祚盡徙之興州，諸部懷土顧望，知青澗城種諤招之。令淩舉眾降，諤上聞，給以田宅。諒祚索之，諤曰：「必欲令淩，當以景詢來易。」乃止。此又招嵬名山內附。
　　《續宋編年資治通鑒》雲：錄周後。案：《宋史•本紀》：壬辰，錄周世宗從曾孫貽廓為三班奉職。《長編》卷一百八十九嘉祐四年四月癸酉：詔有司取柴氏譜系，於諸房中推最長一人，令歲時親奉周祀。仍封崇義公，與河南鄭州合入差遣，給公田十頃，應緣祭享禮料；如至知州資序，即別與差遣，郤取近親，襲爵授官，永為定式。陳桱《通鑒》：治平元年八月，書錄周世宗後。
　　又：漳、泉、潮等州地震。案：《宋史•本紀》：九月壬寅，潮州地震。十月丙午朔，漳、泉諸州地震。戊申，建州、邵武、興化軍地震。此並附於九月。
　　１、十月丙午朔，司馬光言：案：此為《言張方平第二劄子》也。《紀事本末》不系日，接光為翰林學士兼侍讀條下。今據《傳家集》乃十月一日上，《紀事》連類附及，故不系日，今依本集。 「臣昨論張方平參知政事不協眾望。臣識淺才下，其言固不足采。蔊者仁宗時，包拯最名公直，與臺諫官共言方平奸邪貪猥。欲知方平為賢為不肖，乞盡令檢取包拯等言方平章奏，及開封府陳升之兩處推勘劉保衡公案，並方平在秦州所奏邊上事宜狀，即知臣所言，非一人私論也。案：《傳家集》此下有雲：今所言之事，尚未蒙施行，尋聞除臣翰學士兼侍讀學士。若臣所言果是，則方平當罷政事；若其非是，則臣為譖毀忠賢，亦當遠貶。今兩無所問，而臣復遷翰林，仍加美職。臣誠愚懵，未曉所謂。伏望聖慈察臣前言方平事為是為非，早賜施行。 所有新命，臣未敢祗受。」先是，光等誥敕下通進銀臺司，呂公著具奏封駁。上手詔諭光曰：「適得卿奏，換卿禁林，復兼勸講。儻謂因前日論奏張方平不當，故有是命，非朕本意也。朕以卿經術行義為世所推，今將開延英之席，得卿朝夕討論，敷陳治道，以箴遺闕，故命進讀《資治通鑒》，此朕之意。呂公著所以封還者，蓋不知此意耳！」於是取誥敕直付邠門，趣光等令受。案：《編年備要》雲：取誥敕付光，光請先上殿，然後受誥敕，然後登對。《傳家集》十月二日除兼侍讀學士乞先上殿劄子雲：臣近曾上殿論列張方平事，後來續聞除臣翰林學士兼侍讀學士。臣智識頑闇，不達聖心，以為朝廷大政，必當辨是與非；人臣事君，不可辭難就易。是以不勝狂狷，復有奏陳。今蒙聖恩曲賜手詔，過加獎待，諭以至意，溫密纖悉，提耳諄諄。臣雖木石，亦將開悟，況含氣血，得為人類，自咎愚迷，九死難贖。伏地流汗，無所容入，愧感之極，涕泗滂沱。誠宜即時奔赴闕庭，祗受詔命。然臣尚有私懇，須當面陳。慾望聖恩先許上殿敷奏，稟取聖旨，然後退受敕告，不勝死生幸甚！光又奏：「臣愚暗不達聖旨，又恐累呂公著。」上言：「公著方正，朕使之掌銀臺，固慮詔令有失，欲其封駁耳，奈何罪之？」公著亦具奏：「近臣為降司馬光等告敕以為不便，遂具封駁。竊知已直降付邠門，朝廷既以臣言不當，當顯然黜責。其所降敕告，亦須經本司，蓋臣雖可罪而此職終不廢。若以臣一言不當，遂使今後封駁之司不能復舉正其職，則是祖宗法度由臣而壞。」上手批公著：「奏可。一兩日求對來，當諭朕意，以釋卿惑。」他日登對，上顧公著謂曰：「朕以司馬光道德學問，欲常在左右，非以其言事也。」又嘗謂公著曰：「光方直，如迂闊何？」呂公著曰：「孔子上聖，子路猶謂之迂；孟軻大賢，時人亦謂之迂，況光豈免此名！大抵慮事深遠則近於迂，願陛下更察之！」先是，御史臺門無故自壞，後十餘日而光罷。《紀事本末》卷五十八。
　　丁未，詔翰林學士司馬光權免著撰本院文字。又詔五日一直，修《資治通鑒》故也。《紀事本末》卷五十二。案：《紀事本末》不系日，《宋史•本紀》亦未載此詔。今據《傳家集》十月二日所上《乞免翰林學士劄子》，附二日丁未下。《乞免翰林學士劄子》雲：臣今日上殿，曾有敷奏，以聖旨令讀《資治通鑒》，其書卷帙尚少，須至日逐接續編修，史籍煩多，恐難以應副禁林文字，乞免翰林學士一職。伏蒙聖恩宣諭，但令權免學士院文字。臣退自惟念，若取學士之名以自榮，而不供學士之職，竊位素餐，孰甚於此？在臣愚分，深不自安。況侍讀學士與翰林學士，資序一同，俸給仍優。伏望聖慈俯賜矜察，許臣只以侍讀學士專修《資治通鑒》。如此，則材器稍宜，職業無曠，遂其私願，粗免愧心，不勝幸甚。取進止。
　　富弼判河陽，從所乞也。《紀事本末》卷六十三。 案：《紀事本末》作甲午，《宋史•本紀》作丁未日，薛氏、畢氏同《宋史》。據《朔閏考》，是月丙午朔，無甲午日，從《本紀》編次。又案：此弼再判河陽也。初判河陽，見《長編》卷二百五治平二年七月癸亥日可考。《富韓國文忠公神道碑》雲：「公懇辭機務，章二十上，以使相判河陽。復五上章辭使相。且言真宗以前，不輕以授人，仁宗即位之初，執政欲自為地，故開此例。仁宗之位宰相，皆除使相，至不稱職者亦然。今陛下初即位，願立法自臣始，不從宋四六選。」王珪行《富弼除使相判河陽兼西京留守仍賜功臣制》雲：「三臺處中，以載萬物之化；四嶽總外，以牧黎民之蕃。如山河之經九州，如股肱之衛一體。出處之際，朕無閒然。具官某，復貫有元，蹈中弗勉，學戒聖而獨至，識造物之未形。貴名起於三朝，盛德儀於百辟，卿召從於列屏，俾進翊於冢司。為日尚新，何恙靡已。未及經邦之務，遽陳避位之辭。詔雖屢而莫回，章甫卻而復至。朕憮然自念，嗟莫能勝。既閔勞於政機，其聽遂於私秩。建彼除節，以殿東郊；守茲洛符，以保西宅。仍位鴻鈞之貴，尚優黃朆之行。於戲！不處功尊，老氏勞名之畏；其旋元吉，羲經履道之終，雖弗從於吾遊，亦自保於爾福。」 
　　癸丑，詔將作監主簿常秩赴闕，便殿引見。令潁州長吏敦遣，仍賜裝錢百千，無得受秩辭避章表。《紀事本末》卷六十五。 案：《宋史•常秩傳》：秩字夷甫，潁州汝陰人。舉進士不中，屏居裏巷，以經術著稱。嘉祐中，賜束帛，為潁州教授，除國子直講，又以為大理評事。治平中，授忠武軍節度推官、知長葛縣，皆不受。神宗即位，三使往聘辭。熙寧三年，詔郡「以禮敦遣，毋聽秩辭」。明年，始詣闕。又案：熙寧三年六月丁未，呂公著言詔遣赴闕可考。此言將作監主簿與《宋史》本傳異官。
　　２、甲寅，司馬光》初讀《資治通鑒》。案：《紀事本末》卷五十三《經筵》條下，又《編修通鑒》條下同。 上親制《序》面賜光，賜名《資治通鑒》，令候書成日寫入，又賜潁邸舊書二千四百二卷。《紀事本末》卷五十三。原註：賜舊書不在此時，今從帝學並書之。新紀書賜翰林學士司馬光《資治通鑒序》，此固當時書也，冬十月初開經筵。案：《宋史•本紀》：己酉，初禦邇英殿，詔侍臣講讀經史。《玉海》卷四十七：治平四年己酉十月，初禦邇英。甲寅二十三日，初進讀，賜名《資治通鑒》。神宗親制《序》面賜光。序略曰：「此亦古人述作造端立意之所繇也。其所載明君、良臣，切磨治道，議論之精語，德刑之善制，天人相與之際，休咎庶徵之原，威福盛衰之本，規模利害之效，良將之方略，循吏之條教，斷以邪正，要於治忽，辭令淵厚之體，箴諫深切之義，良謂備焉。凡十六代，博而得其要，簡而周於事，是亦典刑之總會，冊讀之淵林矣。」《名臣言行錄》引《日錄》雲：上自書《通鑒序》以授光，光受讀再拜。讀《三家為諸侯論，上顧禹玉等稱美久之。
　　３、先是，六月，種諤奏：「諒祚累年用兵，人心離貳，嘗欲發橫山族帳盡過興州，族帳皆懷土重遷，以首領嵬名山者，結綏、銀州人數萬，共謀歸順。」既以直奏，且申經略司陸詵報諤，先詰嵬名山，自能捍奭夏虜則受之；若欲入居寨內則勿受也。諤言當令於綏、銀住坐至七月。詔下諤奏付詵，乃令薛向至延州，召諤赴經略司審實密議措置以聞。詵等共畫三策：使名山直取諒祚；不能取，則守其地以拒之；最下，乃退係兩界不折地。遣張穆之入奏，詵意朝廷必不從也。已而向與穆之偕行，令穆之盛言招納之利。尋有詔從詵等所畫策。諤遂遣諜者與嵬名山約日會綏、銀，不復告詵。詵累戒諤毋深入應抵，時諤已先諾嵬名山，度詵必不許發兵，丙辰，悉已所部兵與折繼世先發。戊午，會於懷寧寨。庚申，入綏州，案：《宋史》載復綏州在癸酉，蓋據奏入日書也。 遂興版築。壬戌，繼世入銀州，嵬名山所部族帳悉降，酋首三百、戶一萬五千、口四萬五千一百、精兵萬人，孳畜十餘萬，分處族帳於茭村及懷寧寨。詵始得諤狀，大驚，即劾諤擅興兵，貽書文彥博曰：開挌以來，未有此也。嵬名山本熟戶，自幼被虜為銀、夏、綏州軍司，有小帥三千餘人。牙頭吏屈子者狡獪，為眾貸諒祚息錢，不能償。時大饑，諒祚數點兵，屈子乃說諸小帥，密謀內附，假託名山。諤即奏之，募熟戶韓輕持蠟彈與名山以誘納之。輕獨與屈子語，名山實不知也。及輕報諤，如期發兵，折繼世卒會，直抵名山帳，名山驚起，屈子及小帥脅之曰：「宋兵十萬至矣。」名山遂降。案：王偁《東都事略》所載與此大略相同。《宋史•種諤傳》：名山弟夷山，潛入青澗城，請降於種諤。諤使誘名山，賂以金盂，名山小吏李文喜受之，陰許納款，而名山未之知也。諤悉起所部猝圍名山帳。名山驚起，援槍欲鬥，夷山呼曰：「兄已約降，何為復爾？」文喜出金盂示之，名山投槍大哭，舉眾從諤而南。《西夏書事》雲：吳積言名山弟亡在折繼世所，繼世與種諤夜引兵抵其居土，而屈中使其弟叩門呼曰：「官軍大集，兄速降，否則族滅矣。」名山使納其手，捫之少一指，信之，遂率兵數千、戶一萬餘降，已見官軍少，大悔之。二說又與此少異。畢氏《通鑒考異》已辨之。 諤初城綏州，縛毯為樓櫓狀，賊望見驚，以為兵始至而城守已具，若有神助，乃引去。八日之間，賊兵三至，諤輒擊卻之。其後，詔遣中使安邊帥，召諤議事，賊盛兵入寇，諤回宿懷寧，使嵬名山率其屬八百人挑戰，踵以正兵。至吾祠谷，升據其險，諤曰：「賊失此利，吾勝必矣。」既而望見賊中指呼，若將馳突狀，乃分禆將燕達、劉甫為兩翼，諤居中，為三軍令：「聽吾鼓聲，緩則徐進，急則疾戰。」又使寨中人老幼悉持梃乘城張布囊為疑兵。諤手劍不介而馳之，城中上下皆鼓躁，賊眾方披靡驚視，三軍已萃於陣中央，賊益紛亂，其腹心皆潰，我軍所向訩擊，追奔二十餘裏，斬首七百餘級，獲駝馬戈甲萬計。綏州既城，議者以為孤城深寄賊境難守，不如棄之，諤獨謂此扼三大川口。虜人號曰「李王心」，古者上郡，言其地形高，下視諸郡也。且其旁多沃壤，誠分處屬國，置弓箭手萬人，可減屯戍，省饋餉，邊足以彊。因請乘勢大舉盡復河南，陳五可取之策。諤尋得罪去，權發遣秦州李師中言：「夏人方入貢，叛狀未明，恐後得以藉口，徒起釁端，無益於事。」 《紀事本末》卷八十三。案：《續宋編年資治通鑒》雲：種諤復綏州，嵬名山降。初夏諒祚迫遷橫山種落於興州，有嵬名山者，因眾不樂，以所統橫山部族內附。諤時知青澗城，不俟報，即間道通蠟書，且言乘釁可復河南地。鄜延經略使陸詵難之，獨轉運使薛向主諤。司馬光上疏極諫，以為：「橫山之眾若能勝諒祚，是滅一諒祚，又生一諒祚；若其不勝，必引眾突塞，不知何以待之？」文彥博亦謂諒祚稱臣奉貢，今或襲取其地無名。上不聽，遣諤及向迎之。《東都事略•陳薦傳》：薛向首謀取橫山而功不成，薦引王恢事，請正向罪。《續宋編年資治通鑒》又雲：取綏州，凡費六十萬，西方用兵蓋始於此。然「取綏州，凡費六十萬」二句本於《司馬溫公行狀》，故畢氏《通鑒》及《名臣言行後錄》均取之，皆與上疏極諫雲雲相接。《續宋編年資治通鑒》別為書之，恐謬。
　　１、十一月，案：錢大昕《四史朔閏考》：是月乙亥朔。 鄜延經略司言：「夏國宥州諜：蕃部嵬名山等五百戶內附，折馬山將兵入界招收，乞以嵬名山等還本國及誅馬山。」馬山即繼世蕃名也。樞密使文彥博以為諒祚稱臣奉貢，今忽襲取其地無名，請歸之。御史中丞滕甫、知諫院陳薦楊繪皆請治薛向、種諤罪以安西夏。不聽。丙戌，韓琦判相州，上諭以嵬名山事，案：《韓魏公家傳》雲：公以辭免恩數久之，至此方入謝。既升殿，上諭曰：「青澗城種諤已領夏國投來蕃部及本城熟戶，直入西界夏州以來，其帥陸詵、薛向佚不預知。」  欲令卿暫往相州，卻來永興，經撫西邊。琦退而上疏曰：「臣元不知朝廷措事本末，不審投來蕃族得其壯兵幾人，種諤所領熟戶又復若干，案：《家傳》此下有雲：而不令大帥知委，必無合用錢帛糧草隨行，即種諤到西界內，作何施設。且橫山一帶蕃部，自延州東路青澗城至西路保平軍及環、慶、原州一帶綿亙數百裏，其間甚有大族酋豪未必皆背諒祚而投我。今種諤乃一城寨小臣，不容朝廷逐路帥臣通謀協心營置，俟其橫山眾族皆有順漢之心，然更須逐路兵將、夫力、錢帛、糧草、版築之具百事畢備，漊日齊發，方為得計。今當陜西連歲旱滅，兼聞沿途弓箭手蕃部等穀食既已不收，蕎麥又為早霜所害，比戶正此疲睏，諤乃引數族投來人戶，深入西界，欲成大事。朝廷若不深謀遠慮，欲因其狂易邀功，擅興不受節制之舉，遂令逐路應接彼界亡歿之人，奈何？ 朝廷又不曾與逐路帥臣預謀。及新經優賞之後，滅旱民困之時，未有大段錢帛、糧草、兵力、戰具準備及開展興修城寨，控扼要害，捍衛投漢蕃族次第。」 案：《家傳》此下有雲：又鄜延、環慶、秦鳳三路帥臣皆是權官，轉運使例亦新差，勢力不加，是將勞擾關中億萬生靈，以至天下受敝，只就種諤小子一時狂易之失。兼諒祚既聞彼邊蕃族叛己，大怒邊臣招納，以為曲在朝廷，復乘我素無預備，必大集平夏諸兵收討，更於我之諸路，更互訩突，則是西邊用兵，戰奭未有已時，臣大為朝廷憂之。兼蒙陛下諭臣，候到相州三兩月間就移永興，臣當國家急難之際，豈敢辭避？致彼，朝廷必以邊事責臣，緣有上件闕備，利害甚多，若只以空身而往，安能少濟國家！慾望陛下與兩府大臣熟圖勝策及廣出錢帛兵力以濟之，免成國家大患，不可收拾。 是日，原註：十二日丙戌。改命琦判永興軍兼陜府西路經略安撫使，案：陳桱《通鑒》系琦知永興軍經略陜西於熙寧二年十二月，恐誤。 賜手劄取令治裝，並封示蔡挺、李肅之所奏事。案：《家傳》雲：上以手劄付公曰：「今封蔡挺、李肅之奏去，可見即今彼中處置事次第。卿若行裝已辦，或三兩日引道前去甚好，蓋為此際最要經畫。」  公即奏曰：「薛向始議招誘橫山一帶蕃族，已而種諤擅取綏州，啟此釁端，朝廷急遣嚮往，至，遂主諤謀，檄諸路舉兵牽制，環慶李肅之領兵七千，破蕩族帳，乃是舉無名之兵，反殺戮橫山老弱，豈招誘邪？涇原蔡挺又欲合環慶兵直趨興、靈，帥臣肆意妄作，自棄誓約，取怨戎狄，以開禍亂之原。臣朝夕引道非難，邊事倒錯如此，須稟朝廷定議。願召二府大臣早決成算。」 《紀事本末》卷八十三。案：《家傳》雲：翌日公辭，二府方奏事未決，曾公亮等奏曰：「今日韓琦朝辭在門外，乞與之同議。」上亟召之，公既對，即奏曰：「臣前日備員政府，自當參議，今日蕃臣也，惟奉朝廷命令耳，決不敢預聞。」上視公意確，遂罷議。公未辭之前，先請對曰：「比蒙陛下屢次宣諭以延州事宜，欲令臣西去，忠義感激，豈敢遽拒聖意？然再思之，昨王陶斥臣彊臣跋扈，又謂六卿分晉三家，弱魯之事，人臣豈可當此？今乃以陜西五路兵柄付臣，雖自顧無他，慮復有效陶語以相傾者。臣族誅奚憚，恐於國事有害，願更熟慮，未行聞尚可改議。」上曰：「侍中猶未知朕豈有是理邪？」《安陽集》又載《知永興軍謝表》雲：臣某言，奉敕差判永興軍府充陜府西路經略安撫使、兵馬都總管，已於今月十一日上訖，避賢而罷，方獲典於鄉邦，改帥以行，復誤膺於聖寄，易晝錦還家之樂，為夕冰將命之憂，雖已見吏民，懼不勝責任。臣某中謝，竊以自陜而右，惟雍處中。昔日用兵，嘗並制於諸路，平時無事，遂分總於中權，然而勢不相維，事難克協，或左有防虞，而右弗思於援助；或彼專嚴戢，而此姑尚於因循，致邊備之浸隳，實議臣之同病，欲正元戎之法，式廑睿算之精。恭維皇帝陛下，稟大舜之聰明，邁成湯之勇智，謂堂上之兵必勝，猶貴任人，而閫外之制不專，胡能制眾？俾悉歸於節度，當謹擇於材雄。臣久冒冢司，積成衰沴，適懇章之屢瀆，得本郡以榮歸；不圖乘障之臣，驟有邀功之舉。一開邊隙，上軫旰朝命，更領於麾符，敢幸安於桑梓！慨然就道，遽爾之藩。心目所經，頗諳詳於舊事；精神之用，已耗竭於當年。惟仗國威靈，挺身忠義，導天聲之震怒，宣上德之寬仁。外以圖疆埸之亟寧，內以務編齊之無擾。關中安堵，茍粗底於小康；鄴下養屙，願祗還於故府，荷諭言之無戲，期病質之少休。
　　２、詔敕二府薦士。《長編》卷三百七十五原註。案：十朝綱要：丙戌，詔二府初拜，各舉所知，自今各言其人才業所長、堪任何事。《宋史•本紀》：丙戌，詔二府各舉所知。徐乾學《後編》：丙戌，詔曰：「比年因請謁於參薦者不公，其令中書、樞密院舉人皆明言才業所長、堪任何事。」 
　　３、丁亥，夏人慾執景珣案：宋史「珣」作「詢」。  來獻，以易嵬名山，判延州郭逵言：「夏人詐謀不可信，若納珣而拒名山，則棄前恩生後怨。」朝廷乃拒之。《紀事本末》卷八十三。 案：景珣，陜西人，於治平二年以罪投夏，夏使為學士。英宗令捕系，勿以赦原。《宋史郭逵傳》：夏人求以亡命景詢易名山，逵曰：「詢，庸人也，於事何所輕重！受之則不得不還名山，恐自是蕃酋無復向化矣。」 
　　４、先是，環慶經略李肅之、鄜延陸詵、陜西制置李師錫，並言本路無系草官地，又密邇西界，難以興置馬監。詔陜西監牧司廣市善種，務令蕃息。唐介知太原，請於交城縣置馬監；比部員外郎崔臺符相視得汾州故牧地三千餘頃，其千二百餘頃民已租佃者，令實租以給寒月芻豆。乃從介請置監，自沙苑發牝馬五百匹往交城。上謂文彥博曰：「馬政未盡善，繇群牧判官非其人，且不久任，無以責成效。」令中書擇人充使卿、舉判官，冀國馬蕃息以給騎兵。戊子，臺符權群牧判官。臺符，蒲陰人也。尋詔臺符及劉航刪修《群牧司敕令》，以唐令及本朝故事增損刪定，並奏取旨。《紀事本末》卷七十五。 案：《宋史•本紀》：戊子，置馬監於河東交城縣。《玉海》卷一百四十九：治平四年十一月辛丑二十七日，命群牧判官崔臺符、劉航刪修《群牧司敕令》。一本作《條貫敕令》。據此，是十一月戊子十四日置馬監，辛丑二十七日刪修敕令也，《紀事》不系日，連類附此。《玉海》又雲：治平四年八月，上謂樞臣文彥博曰：「群牧司判官不久任，無以成效。」令中書擇於河北、河東、陜西度地置監。十一月十四日，以陜西無在官牧地，不置，而河東於太原交城縣置。先是崔臺符按汾州得牧地三千二百頃，明年春，移沙苑馬五百往牧。
　　５、丁酉，以嵬名山為右千衛上將軍。《紀事本末》卷八十三。 案：《宋史•本紀》：熙寧二年十月戊戌，左監門衛將軍嵬名山為供備庫使，仍賜姓名趙懷順》。《涑水紀聞卷十一雲：除名山為諸司使。
　　癸卯，鄜延路經略司言：「知保安軍楊定、都巡檢侍其臻、順寧寨張時庸，與西人界首議榷場事被誘過界，並為所殺。」楊定每奉使至諒祚所，常私見諒祚，稱臣拜謁，許以緣邊熟戶歸之。及種諤取綏州，諒祚以定為賣己，故並臻及時庸誘殺之。《紀事本末》卷八十三。 案：陳桱《通鑒》系夏人殺楊定等於熙寧二年十二月，恐誤。
　　１、十二月案：錢大昕《朔閏考》：是月乙巳朔。 壬子，樞密院言：「西事方興，用兵有漸，欲預戒勵諸將帥凡十四條：案：文潞公集載此奏議，註雲熙寧元年，是為明年事，與此異年。又《潞公集》僅十二條，此作十四條，《潞公集》所無第十三條、十四條，或《集》中誤為鈔奪。此文簡約，今據《潞公集》所有，詳註逐條下，以備參考。 一，協心講求兵政，各務周知利害；案：《潞公集》雲：將佐逐日，公共協心，講求兵政邊事，各務周知利害，蘊蓄有素，臨事不惑，則鮮有敗事。 二，躬親訓練士卒，令武藝習熟；案：《潞公集》雲：將佐依時躬親訓練士卒，務令事業習熟，人情相諳，免倉卒誤事。 三，熟知山川險夷、道路遠近、敵人情偽；案：《潞公集》雲：將佐須各熟知山川險易、道路遠近、敵人情狀，所貴用兵料敵，不失機會。 四，鑒康定用兵失策；案：《潞公集》雲：將佐須熟詢康定中用兵次第，鑒當日之失策，則可以致今日之得計。 五，熟議戰守之兵，各有定數，兵有定將，量力應敵；案：《潞公集》雲：兵分勢弱，取勝必難。仰本路經略、總管熟議戰守之兵，各有定數，兵有定將，量力應敵，必求全勝，無若康定中累為誘兵所陷。 六，緣邊小堡，若遇大敵，並入大寨；案：《潞公集》雲：沿邊小堡寨，若遇大寇，不能以支吾，即檢詳前後，處置臨時，或須並入大寨，不致落賊奸便。 七，賊寇大入，赴救牽制，毋得觀望及輕舉動；案：《潞公集》雲：賊寇大入，更相赴救，或逐路牽制，仰細詳前後指揮處置，不得至時觀望不進有誤大事，及不得輕有舉動，致蹈敗衄。 八，精選間諜，候賊動息；案：《潞公集》雲：常切選得力勾當事人探候賊中事宜，如所報得實，及致官軍勝捷，一依前後賞格施行。 九，詳行軍賞罰，倉猝易以處分；案：《潞公集》雲：行軍賞罰，常須檢詳所貴倉猝易為處置。 十，愛惜邊儲，毋得妄用；案：《文潞公集》雲：所須財糧，常計會運司計置有備，仍須體認邊儲，難得豐備，不得非理妄用。 十一，機宜官常須編排檢詳處置；案：《文潞公集》雲：經略司機宜官常須編排檢詳本司前後文書，務要習熟整齊，緩急處置，報應有所依據，不致差失稽遲，有誤大事。 十二，機宜官不得與兵官過從結納；案：《文潞公集》雲：機宜官不得與本路兵官過從結納及赴筵宴，有妨行遣文字。 十三，毋得冗占兵士，妨訓練戰守；十四，約束未盡，續條列利害以聞。」從之。《紀事本末》卷八十三。
　　壬戌，考課院言。《長編》卷二百九十五：嘉祐六年閏八月丁未，議州軍優劣，特行賞罰。原註：雲：此據治平四年十二月十八日考課院言追附。案：原文已佚。《宋史•本紀》：治平四年十一月丁亥，令考課院詳定諸州所上縣令治狀。據《太平治跡統類》載十一月丁亥詔旨雲：考課之法所以議，群臣而覈名實也。今諸路監司典群守之政，既以科別其條具為令，至於縣令之職，與民尤近而未嘗立法，恐非所以愛養元元之道。宜令天下州軍，各上所轄縣令治狀優劣，合考課院以聞。又案：定縣令課法在熙寧二年五月，可考。
　　２、是月，韓琦至長安。先是，諸將得鄰帥或監司移文，即領兵入西界，紛亂無節制。琦入境，即檄諸路，非主帥命舉兵者軍法從事，諸將自是乃知紀律。初，薛向、賈逵等議欲留綏州，令折繼世統降人守之。詔琦度其可守可棄以聞。已而西人誘殺楊定等，琦即奏賊今若此，綏州不可棄也，請從向、逵等議。案：《韓魏公家傳》雲：命薛向、賈逵再議之，皆謂可令折繼世統降人共保綏州為便。 樞密院以詔旨詰之。案：《家傳》載詔旨雲：虜自來有邊上，庸淺使臣及關中輕躁土人，扶挾種、薛之謀，謂因此可遂前非。況朝廷豈與犬羊螻蟻計較尺寸之地，已令？廢綏州，不計楊定之事，先後速如前詔。 琦復奏曰：案：《家傳》載奏章雲：西賊誘害朝廷沿邊知軍巡檢，朝臣不接詔匣，其賀登極與賀正使人亦更不來過界，則是不復顧藉和好。朝廷因而止住歲賜，令邊上常作用兵之計。既兩相隔絕，即彼此各擇利而求勝。朝廷今已納其降人嵬名山以下及諸首領幾萬人，令在折繼世不奭敵西賊，若盡撥在近悰城寨居止，不惟無地可處，兼逐首領亦未必肯於本族下人戶分作兩處住坐，慮人情不安，別生他變，況見有已修就綏州城池。 「及綏州川內甚有膏腴空閑地土，若令降人嵬名山與折繼世等因而據之，其手下人戶皆令在綏州內相近居住，各人知具產業日久，可以存活，自然並力以捍諒祚，似合機會。案：《家傳》此下有雲：遂指揮，不得更搬糧草以赴綏州，亦不得留禁軍、廂軍在彼駐劄者，非是要久遠費國家錢糧，爭此無用之地。 蓋欲以空城付之，使數萬必死之兵牽制西人，常令屯守堤備，曠日持久，自當疲敝。案：《家傳》此下有雲：不敢並聚兇詀於別路作過，及令諸路更作困撓之策，則冀其早來請命。 今已納其降人，得城與地而反自棄之，乃先形自弱之勢也。案：《家傳》此下有雲：且兵主於勢，自結隙以來，西人屢入屢敗，其所獲首級不少。我之兵勢方振而遽自弱之，使彼見其形而侮慢不已。向去雖欲屈就，必益驕蹇而難合也。 況朝廷前降指揮，許以綏州城與嵬名山住坐，亦是全朝廷信約；若更厚撫繼世、嵬名山，使過所望，則必各盡死力以報朝廷。是以夷狄而攻夷狄，於國用亦無所耗。萬一二人者，他日不能抗而失之，亦不系國家邊鄙利害，則諒祚所損，固不勝其計矣！」 案：《家傳》此下有雲：臣謂薛向、賈逵等擘畫到上件事理，委是於國家即今邊計為便，可以施行，非是聽用輕躁庸近邀功生事之人淺妄之說，以救全向、諤之失也。謹遣走馬承受馮德誠乘傳以聞，願早賜可。 諒祚戰數敗，國中饑困，以瑯璫鐵鎖錮殺楊定者，將獻之求和而未行，而諒祚病死，其子秉常嗣立，乞遣使告哀。案：畢沅《通鑒考異》雲：《宋史•神宗本紀》：熙寧元年三月庚辰，諒祚卒。據《夏國傳》，諒祚以神宗即位之十二月殂，蓋秉常於治平四年冬即位，則諒祚實治平四年卒，元年赴告之日。又案：《紀事》於明年三月甲辰，書夏國告哀使薛宗道等十三人至。 琦因奏曰：「當此變故，尤非棄州之時。願且留數月，以觀虜情，他日再許納款，猶可為議論之端。」 案：《家傳》此下有雲：或令別立疆界，或換易塞門舊寨，或予之拒降人之請，是時取捨，皆在朝廷。 樞密院使文彥博、呂公弼恥於中變，督促棄州如初，琦亦條陳不已。上遣入內押班王昭明齋手詔訪琦利害，琦復具奏。案：《家傳》載奏疏雲：臣當職無狀，上煩聖慈，委曲開諭，夙夜不勝愧恐。然臣始欲留綏城，令繼世與降人同處者，蓋以西人與朝廷隔絕之後，欲降眾有地可居而因以抗賊。既西人來告諒祚之哀，則邊事又有變易，朝廷下次必須許令復好，故乞留此綏城，只備數月之糧，差人防守，貴與商議時易為束縛，存得朝廷久遠事勢。今若朝廷以臣前議為是，即乞責令郭逵依此照管，如不系議和利，亦乞直行毀棄。 乃詔綏州如琦議。《紀事本末》卷八十三。 案：《續宋編年資治通鑒》雲：諒祚將以兵報復，西邊皆驚，上乃以韓琦判永興軍兼陜府五路經略安撫使。琦奏曰：「薛向招誘橫山，已而種諤擅取綏州；環慶李肅之領眾七千，破蕩族帳；涇原蔡挺又欲令環慶直趨興、靈，肆意妄作，取怨夷狄。臣引道非難，但須稟朝廷威算。」琦尋至長安，有詔相度綏州可棄可守以聞。琦奏：「綏州不可棄，且言西賊誘害沿邊知軍巡檢，不接詔匣，賀登極正旦人使更不過界，是不復顧藉和好。況綏州見已修就城池，若令嵬名山等據之，自然並力捍奭，諒祚萬一失之，亦不系國家邊鄙利害。」《宋史•呂公孺傳》：神宗得綏州，遣使議守棄之便，命公孺與郭逵議，合，遂存綏州。與此異說。
　　仁和張大昌輯註
