卷三 下
　
　　神宗
　　△熙寧元年戊申，一○六八
　　１、八月案：錢大昕《四史朔閏考》：是月辛丑朔。 丁未，詔：「陜西、河東各市馬千匹，京東路三百匹，仍增其直，並赴衛州監牧司。」陜西轉運司副使毋湜言，乞候邊事寧息收市。上批：「邊事未寧，民力宜且安養，不宜別有搔擾，宜從湜奏。」《紀事本末》卷七十五。
　　２、癸丑，宰臣曾公亮等言：「伏見故事，南郊禮畢，案：南郊合祭，據《宋史全文資治通鑒》諸書，在十一月丁亥。 陪祀官並蒙賜。方今河朔菑沴，調用繁冗，所宜自內裁節。況二府祿廩豐厚，頒賚頻仍，更於此時，尚循舊式，實非臣等所安。慾望特從誠請大禮畢，兩府臣僚，罷賜銀絹。」詔送學士院取旨。司馬光奏曰：案：《傳家集乞聽宰臣等辭免郊賜劄子》在八月九日，此附。十三日癸丑，以《批答不允》在十三日也。據《集》中雲：臣伏睹宰臣曾公亮奏，以河朔菑沴，調用繁冗，慾望將來大禮畢，兩府臣僚更不賜銀絹，奉詔，送學士院取旨。 「議者或以為兩府所賜無多，納之不足以富國，而於待遇大臣之禮太薄，頗為傷體，臣愚竊以為不然。古者冢宰制國用，視年之豐耗，量入為出，固不可於饑饉之時，守豐登之法也。是故歲兇年穀不登，君膳不祭肺，大夫不食粱，士飲酒不樂，明君臣上下皆當深自貶損，以救民急也。案：《傳家集》此下有雲：臣竊惟國家帑藏素已空虛，重以今歲河北之地滅害特甚。向者慶歷之末，河決商胡，民田雖傷，官倉無損，而河北父子相食，餓莩蔽野。今河決之外，加以地震，官府民居，蕩為糞壤。繼以霖雨，倉廩腐朽，軍食且乏，何暇及民？冬夏之交，民必大困，甚於慶歷之時。國家豈可坐而視之不知振恤乎？況復城櫓須修，河防應塞，百役並興，所費不資。當此之際，朝廷上下安可不同心協力，痛加裁損，以徇一方之急？凡宣布惠澤，則宜以在下為先；撙節用度，則宜以在上為始。今欲裁損諸費，不先於貴者、近者，則疏遠之人安肯甘心而無怨乎？必若為臣有大勛於天下，雖錫之山川、土地、附庸，何為不可？若止因郊禮陪位而受數百萬之賞，臣竊有所不安矣。臣前所謂『賞賜無節』者，此亦其一也。雖臣下不辭，猶且裁減，況其自辭，裁之何損乎！儻若但務因循姑息之度日，欲裁損乘輿供奉之物，則曰『減於制度，大為削弱，非所以華國』；欲裁損大臣無功之賞，則曰『所減無多，虧損大體，非所以養賢』；欲裁損群臣浮冗之費，則曰『人情不悅，恐致生事，非所以安眾』。如此，則是國家永無可省之日，下民永無蘇息之期，必至竭涸窮極然後止也。且君子之所向者，義也；小人之所徇者，利也。為國者當以義褒君子，利悅小人。今大臣以滅害之故辭錫賚，以佐百姓之急，義可褒也。陛下從而聽之，乃所以為厚，非所以為薄也。雖然兩府銀絹止於二萬匹兩，未足以救今日之滅。又國家舊制，每遇郊禮，案：《傳家集》：「禮」作「禋」。 大賫四海，下逮行伍，無不沾洽，不可於公卿大夫全無賜予。臣愚以為文臣自大兩省以上，武臣及宗室自正任刺史以上，內臣自押班以上，將來大禮畢，所賜並自減半，俟他年豐稔，自依舊制。其文武朝臣，案：《傳家集》：此下有「已下一切」四字。 更不減，似為酌中。臣亦知此物未能富國家，案：《傳家集》：此下有「誠冀國家」四字。 因此漸思減損其餘浮費，自今日為始耳。」案：《傳家集》此下有雲：臣素愚戇，識慮膚淺，所言皆目前之實狀，非奇偉之高論也。伏望陛下更賜裁察，若果有可取，乞斷自聖誌，勿為眾言所移，則天下幸甚。取進止。又案：《傳家集》載八月十一日上《邇英奏對》雲：熙寧元年八月十一日，邇英進讀已，上問：「河北滅變何以救之？」光對曰：「河北大水，倉廩漂沒，所難得者，莫先於食。朝廷若降金帛，令配賣於民以糴穀，則重增煩擾。且禾稼蕩盡，糴之亦無所得。故饑饉之歲，金帛無所用，惟食不可一日無耳。」上曰：「已令漕五十萬石以振之，可足乎？」對曰：「臣聞瀛州三分之一耳。」上曰：「然則奈何？」對曰：「臣聞河北東、西路，水所不及州縣頗稔，可糴。又汴水未絕，宜多漕江、淮之穀以濟之。」上又問：「諫官難得，人誰可任者？」對曰：「臣賤官，何敢薦人。」上固問之，對曰：「臣倉猝不能記，容臣退而密奏。」上因論治道，言：「州縣長吏，多不得人，政府不能精擇。」對曰：「人不易知，天下三百餘州，責其精擇誠難。但能擇十八路監司，使之擇所部知州而進退之，知州擇所部知縣而進退之，得人多矣。今之提轉，古方伯、州牧之任，系一路休戚，當慎擇天下賢才，不可但取資敘及酬獎為之也。」上又問：「兩府辭郊賫劄子何不呈？」對以「同僚有假故。」上問：「茲事何如？」對曰：「臣已有奏狀，臣所見止如此，更乞博訪近臣，裁以聖意。」上曰：「誰不同？」對曰：「獨臣有此愚見，外人皆不以為然。」上曰：「朕意亦與卿同，聽其辭賞，乃所以成其美，非薄之也。然減半無益，大臣懇辭，不若盡聽之。」對曰：「今郊賫下至卒伍皆有之，而公卿更無，恐於體未順。」上曰：「已有帶馬矣。」對曰：「求盡納者，人臣之誌；賜其半者，人主之恩也。」後數日，光與王珪禹玉、王安石介甫，同進呈《郊賫劄子》於延和殿。光言：「方今國用不足，滅害薦臻，節省冗費，當自貴近為始。宜聽兩府辭賞為便。」介甫曰：「國家富有四海，大臣郊賫所費無幾，而惜不之與，未足富國，徒傷大體。昔常袞辭賜饌，時議以為袞自知不能，當辭祿。今兩府辭郊賫，正與此同耳。且國用不足，非方今之急務也。」光曰：「常袞辭祿位，猶知廉恥，與夫固位且貪祿者，不猶愈乎！國家自真廟之末，用度不足，近歲尤甚，何得言非急務也？」雲雲。《紀事本末》均節去不載，今據《傳家集》所載附註於此。至《續宋編年資治通鑒》所載，亦僅取「安石曰常袞至非急也」數十字，而不錄安石語，僅雲「安石謂非是」五字而已。於當時之言論發端，均未明曉。 安石曰：「國用不足，由未得善理財之人故也。」光曰：「善理財之人，不過頭會箕斂以盡民財，如此則百姓困窮，流離為盜，豈國家之利邪？」安石曰：「此非善理財者也。善理財者，民不加賦而國用饒。」光曰：「此乃桑弘羊欺漢武帝之言，司馬遷書之以譏武帝之不明耳。天地所生貨財百物，止有此數，不在民間則在公家。桑弘羊能致國用之饒，不取於民，將焉取之？果如所言，武帝末年安得群盜逢起，遣繡衣使者追捕之乎？非民疲極而為盜賊邪？此言豈可據以為實？」安石曰：「太祖時趙普等為相，賞賫或以為萬數。今郊賫匹兩不過三千，豈足為多？」光曰：「普等運籌帷幄，平定諸國，賞以萬數，不亦宜乎！今兩府助祭，不過奏中嚴外，辦沃盥，奉帨巾，有何功勤而將比普等乎？」與安石爭論久之。王珪曰：「司馬光言省費自貴近始，光言是也；王安石言所費不多，恐傷國體，安石言亦是也，惟陛下裁之。」上曰：「朕亦與司馬光同，今且以不允答之可也」。是日，適會安石當制，遂以上前所言意批答曰：「朕初嗣服，於祖宗之制未有所改也。卿等選於黎獻，位冠百僚上，或辭或受，人用觀政，朝廷予奪，所以馭臣。貴賤有等，勢如堂陛，惟先王之制國用，視時民數之多寡。方今生齒既繁，而賦入又為不少，理財之義，殆有可思，此不之圖而務自損，祗傷國體，未協朕心。方與勛賢慮其大者，區區一賜，何足以言，所乞宜不允。」公亮等遂不敢辭。《紀事本末》卷五十七。
　　３、甲寅，邇英講讀畢，上獨留王安石與語。兩府不敢先出，以俟之，至日晡，乃出。《紀事本末》卷五十九。
　　４、癸亥，邇英講讀畢，上又獨留王安石賜坐。《紀事本末》卷五十九。
　　５、乙丑，復行《崇天歷》。供備使李元亨、權知司天少監周琮，各奪一官；秋官正周應祥周安世、中官正馬傑王棟、冬官正楊得言，各奪兩官。初，司天監請重造惓，元亨、應祥等同知算造，琮提點，既成，各進官，琮子及姻戚皆預焉。在監善惓者，琮未嘗與議，至是占驗頗差，故並削奪。《紀事本末》卷五十二。案：《長編》卷二百零四，治平二年三月丁卯，惓成，賜名《明天》。周琮等遷兩官。可考。沈括《夢溪筆談》卷七雲：慶歷中，有術士姓李，多巧思，館於荊王門下。會太史言月當食於昏時，李自雲：「有術可禳。」荊王試使為之，是夜月果不蝕。王大神之，即日奏聞，詔付內侍問狀。李雲：「本善惓術，知崇天惓蝕限太弱，此月所蝕，不當濁中，以微賤不能自通，始以機巧幹荊邸，今又假禳禬以動朝廷。」詔送司天監考驗。李與判楚衍推步日月蝕限，加二刻。李補司天學生。至熙寧元年七月，日辰蝕東方不效，卻是蝕限太彊。惓官皆坐謫，令監官周琮重修，復減去慶歷所加二刻。茍欲求熙寧日蝕，而慶歷之蝕復失之。議久紛紛，卒無巧算，遂廢《明天》復行《崇天》。至熙寧五年，衛樸造《奉元惓》，始知舊蝕法止用平日度，故在疾者過之，在遲者不及。《崇》、《明》二惓加減，皆不曾得其所因，至是乃能究其失。
　　６、丙寅，詔河北馬軍並令立社，依陜西、河東路供備錢助買馬。其先給官價錢並增之，仍賣內庫珠千餘萬給其用。群牧司奏請：「兼監牧通判，並三年一更，以馬死數定其課能。在任與諸監使臣，協心傒集有勞，滿日應賞者，委群牧司保明，聽再任兼監牧，知州誅賞。準此。」從之。《紀事本末》卷七十五。案：王應麟《玉海》卷一百四十九：熙寧元年八月，命河東諸路買馬，每五千匹赴衛州監牧。
　　７、戊辰，王荀龍請織造圓壇地衣。《長編》卷二百二十，熙寧四年二月甲戌，李肅之言，檢典禮並南郊儀，無地衣制度。詔罷之。原註：元年八月二十八日，王荀龍請造地衣。
　　《續宋編年資治通鑒》：八月，孫覺罷。案：《太平治跡統類》：八月壬寅，太子中允、同知諫院孫覺通判越州。覺既降官，累章求出，不許。覺以為：「去歲有罰金禦史，茲有貶秩諫官，禦史懷奸挾邪，或論事越理，或暗默不勝任，皆朝廷所宜放黜。然未有罰金貶秩猶在位也。」邵亢亦累章求出，不許。覺遂移牒邠門、禦史臺及所領諸局雲：「論邵亢、滕甫奸邪，方待罪不入朝，及釐務邠門以聞。」上批出曰：「覺牒所言事不同，宜與外任，差遣便郡。」考覺責授太子中允，仍知諫院，在七月辛巳。《宋史全文資治通鑒》雲：先是，陳升之登對，帝面許擢置中樞，而覺相繼登對，帝因與言升之宜居有密；邵亢不材，向欲使守長安，而宰相以為無過。時升之已有成命，而覺不知退，即上言，宜使亢知永興，升之為樞密使。帝以覺為希旨，故責之。覺又言滕甫貪汙，頗僻斥其七罪，帝不信，以覺疏示甫，甫曰：「陛下無所疑，臣無所媿矣。」
　　１、九月，案：錢大昕《四史朔閏考》：是月庚午朔。 乙酉，劉航為河南監牧使，崔臺符為河北監牧使。先是，樞密院言：「舊制，以為左右騏驥院總司國馬。景德中始增置群牧使副、都監、判官，以領廄牧之政，今欲專任責成，分置局官。乃詔河北、河南分置監牧使、都監各一員，以河南監並為孳生監。案：王應麟《玉海》卷一百四十九：馬之孳生，系大名府、洺、衛、相州七監。 在外諸監，分屬兩使，其官廨河北於大名府、河南於河中府。後徙京西諸監官吏，委監牧使奉舉按劾，仍不隸於群牧司，專屬制置使，後又詔隸樞密院，不領於制置使，仍省群牧都監一員。《紀事本末》卷七十五。案：《長編》卷二百六十二：熙寧八年四月戊子，河南監牧使並廢。以中書、樞密院言：「河南十二監，自熙寧二年至五年，歲出馬千六百四十匹，可給騎兵者六百二十四，餘止堪給馬鋪。兩監歲費及占牧地約租錢總五十三萬九千六百三十八緡，計所得馬，為錢三萬六千四百九十緡而已，得不稱失。」故廢之。《十朝綱要》：乙酉，置南北監牧使。
　　２丁亥，翰林學士承旨王珪等言：「舊制，宰相使相子孫除將作監丞，弟兄孫侄並授太祝、奉禮郎，親堂弟侄與守校書郎，今定宰相使相奏親堂弟侄只與校書郎。舊制，大卿監子與在京主簿，弟兄孫侄與試校書郎，今定大卿監每次郊禮親子與試校書郎一人，候該參選並與註初等職官，弟兄孫侄降一等，內曾任知雜、省副非責降者依舊制。少卿監子並與試校書郎，兄弟孫侄與齋郎，今定少卿監兩次郊禮許奏一人，內曾任知雜、省副非責降者依舊制。諫議大夫、待制、觀察使以上，兩遇郊禮許奏子侄親屬一人，今定三遇郊禮許奏一人。舊制，諸妃遇聖節，許奏親屬一人，每隔年許奏二人，郊禮許奏一人；嬪禦每遇郊禮各奏一人，兩遇聖節與一次，依南郊例，今定諸妃每遇聖節並南郊只奏一名，惟許奏有服親；淑儀、婕妤、貴人遇南郊，許奏小功以上親屬一人；位號別而品資同者，許比類奏薦。舊制，皇親妻兩遇郊禮，方許奏一人親伯叔兄弟侄，今定皇親妻更不許奏。舊制，郡縣主遇郊禮，方許奏親生子與右班殿直，其夫之親屬及庶子，須兩遇郊禮許奏薦一人與借職，今定郡縣主遇郊禮許奏親子一人，只與幕職，若奏孫及庶子，即兩遇郊禮許奏一人，更不許奏夫之親屬。舊制，臣僚之妻為國夫人者，遺表奏子孫恩澤，今定更不奏人。舊制，諸衛將軍，諸司副使、樞密院諸房副承制以上，自轉授後兩遇郊禮方許奏薦，今定累奏不得過兩人，如被奏薦人亡歿許別奏；其將軍、副使、路分都監以上，須入仕及三十年以上係親民差遣，其見任監當、但曾歷親民非責降者亦同。舊制，公主每遇聖節、郊禮許奏夫之親屬一人，並遇公主生日許奏一人，今定大長公主、長公主、公主生日更不許奏，其遇聖節並郊禮，所奏依治平三年九月二十九日條貫，須於有服之親。舊制，分司官、兩省以上官，遇郊禮許奏子孫，仍舊例止降等與恩澤；其郎中以上，如遇郊禮，子孫並未有官者特奏一名；其兩省以上致仕遇郊禮，比分司官更降一等；並大兩省致仕，依見任官所奏親疏施行，其降等與恩澤，即依舊制。今定分司致仕、兩省以上，不許奏緦麻以下。舊制，兩府遇郊禮，奏醫人一名，與試國子、四門助教，不理選限；及教練使一名，憲銜逐次奉聖旨，依例內教練使多奏作試銜，不理選限，及奏薦試銜不理選限人多，卻用陳乞奏換三班差使。殿侍舊許將合得轉官及其餘恩澤若人吏等出職，陳乞劻授與親戚官者，今並乞不許劻授。兩府初除及轉官罷任，各奏門下人吏恩澤，舊例多至十人以上，並乞減半。其兩省以上奏補子孫京官難減省，竊緣有出身選人例，須五人舉主，方得改轉京官，今奏補人便充京官遷轉更無限礙，但監當六年便入親民，比之有出身選人，實為優幸，今乞奏補京官並須本部通判、知州職司及內外兩省以上官四人奏舉，內仍有本轄官一人兩任實滿六年，方入親民差遣；若奏補班行及監當有舉主二人兩任六年者，準此。」詔並從之。先是，殿中禦史悰行陳兆楷言：「仁宗以來，屢革京官之授。」知諫院吳申言：「今卿、監七十餘員，將來子孫盡奏京官，少卿、監中帶職員郎共五百餘員，員外郎八百員，數年之後，盡遷郎中，將來奏薦，復倍於今。」同知諫院吳充言：「宮掖妃嬪恩例亦乞裁酌。」都官員外郎龐元英言：「入官之弊，獨諸副使未甚裁損。」四狀並批送學士院，集兩制同詳定。《紀事本末》卷六十七。
　　３、丁酉，詔三司裁定宗室月料、嫁娶、生日、郊禮給賜。時京師百官月俸四萬餘緡，諸軍十一萬緡，而宗室七萬餘緡，其生日、嫁娶、喪葬及歲時補洗雜賜與四季衣不在焉。《紀事本末》卷六十七。案：明年，復詔裁減。二年十二月癸亥日可參考。
　　《續宋編年資治通鑒》：九月，詔藝祖子孫屬近而行尊者一人，裂土王之。案：《宋史全文資治通鑒》：手詔曰：「我藝祖之興，以天發之期，再造區夏，大謨偉烈，被諸萬世，而莫高焉。其令中書門下考太宗之籍，以屬近行尊者一人王之。」九月辛未，涇州觀察使從式進封安定郡王。《東都事略》、陳畢《通鑒》亦均作九月辛未，封太祖曾孫從式。《玉海》卷一百三十：熙寧元年八月，詔王太祖之後。九月辛未，舒國公從式封安定郡王，進彰化軍留後。熙寧二年十一月十一日，詔宣祖、太祖、太宗之子孫，擇其一人為宗，令世世封公。又據《十朝綱要》，詔在八月壬寅，封在九月，今以九月為下詔日，恐誤。《編年備要》：九月，封太祖後。初詔中書門下考藝祖子孫屬近而行尊者一人，裂土王之，使當從獻於郊廟，世世勿絕。適韓琦從長安入覲，因言：「主鬯從獻，皆太子事。忽擇一人令郊廟從獻，豈不疑駭天下視聽乎！」上悟，遂罷從獻之旨。命詞但雲「遵仁宗慶歷四年故事」。《東都事略•劉攽傳》雲：熙寧初，神宗手詔推求太祖諸孫屬行尊者為王，以奉太祖。後攽曰：「禮，諸侯不得祖天子。太祖傳天下於太宗，繼體之君，皆太祖子孫，不當別為太祖置後。以謂太祖之子唯德昭、德芳二人，宜從其後，世世勿降爵，宗廟祭祀，使之在位，則陛下褒揚藝祖，休顯著明矣。」陳桱《通鑒》雲：帝謂創業垂統，實自太祖，顧無以稱。乃下詔封楚康惠王德芳孫舒國公從式為安定郡王，奉太祖祀，世世勿絕。明年，復詔宣祖、太祖、太宗之子，皆擇其後一人為宗，令世世封公，以奉其祀。畢沅《通鑒》雲：辛未，涇州觀察使、舒國公從式進封安定郡王。從式，德芳之孫也。
　　１、十月庚子朔，樞密言：「河南、河北監牧使欲令每年各許同奏舉有牧地縣分選人、知縣令、主簿充京職官共五員，理為舉主。」《紀事本末》卷七十五。案：《編年備要》雲：初，範純仁知襄邑縣，有牧地，衛士縱馬暴民，純仁取一人杖之。牧地初不隸純仁，有詔劾治，純仁言：「兵須農以養恤，兵當先恤農。」朝廷是之。聽牧地隸縣自純仁始。
　　２、壬寅，詔講筵權罷《禮記》，自今講《尚書》。先是，王安石講《禮記》，數難記者之非是，上以為然，曰：「《禮記》既不當法言，擇其有補者講之如何？」安石對曰：「陛下欲聞法言，宜改他經。」故有是詔。《紀事本末》卷五十三，又卷五十九。案：《玉海》卷二十六：熙寧元年二月十一日，禦閣，詔王珪、苗鎮等講《禮記》。十月戊申，詔經筵毋講《禮記》。此作壬寅，與《玉海》異日，必有一誤。據《朔閏考》：是月庚子朔，壬寅乃初三日，戊申乃初九日。 是日，上因留王安石坐，曰：「且欲得卿議論。」上曰：「唐太宗必得魏鄭公，劉備必得諸葛亮，然後可以有為。魏鄭公、諸葛亮誠不世出之人也。」安石對曰：「陛下誠能為堯、舜，則必有臯、夔、稷、契；陛下誠能為高宗，則必有傅說。魏鄭公、諸葛亮皆有道者所羞，何足道哉！」《紀事本末》卷五十九。案：《東都事略》所載此下有雲：「以天下之大，人民之眾，百年承平，學者不為不多，然常患無人可以助治者，以陛下擇術未明，推誠未至，雖有臯、夔、傅說之賢，亦將為小人所蔽，卷懷而去。自古悉朝廷無賢者，以人君不明，好近小人；好近小人，則賢人雖欲自達無由矣。」神宗曰：「自古治世，豈能使朝廷無小人？雖堯、舜之時，不能無四兇。」安石曰：「惟能辨四兇而誅之，此所以為堯、舜也。若使四兇得肆其讒慝，則臯、夔、稷、契，亦安肯茍食其祿，以終身乎？」
　　３、丙午，上問講讀官富民之術，司馬光言：「方今之患，在於朝廷務其名不務其實，求其末不求其本。凡富民之本在得人。縣令最為親民，欲知縣令能否，莫若知州，欲知知州能否，莫若轉運使。陛下但能擇轉運使，使轉運使按知州，使知州按縣令，何憂民不富也！」《紀事本末》卷五十三。
　　４、丁未，上批：「河北、河南監牧使所管地遼闊，若非許令舉一二屬官與之協力，恐難辦事。今於京官以下各舉一人，供奉官以下各舉二人充當勾當公事，並理本資序，十數年後歲老漸深，或授以逐州通判，或本司都監，庶幾共濟，早見成績。」《紀事本末》卷七十五。案：《編年備要》雲：諸監牧田，大抵皆寬衍，為人所買占，故議者爭請收其餘資，以供芻粟，言利者乘之，始以增廣賦入為務。二年，詔括河南、北監牧司總牧地，舊籍六萬八千餘頃，而今籍五萬五千，餘數皆隱於民。自是請以牧田賦民者紛然，而諸監尋廢矣。《玉海》卷一百四十九：取總牧地河南六監三萬三千頃，河北六監二萬三千頃。
　　５、乙卯，詔出奉宸庫珠二千三百四十萬，付河北四榷場鬻之，別封椿以備買馬。《紀事本末》卷七十五。案：《宋史•本紀》載出珠買馬於九月乙卯。據《朔閏考》，是月庚子朔，乙卯為十月十六日，九月則為庚午朔，無乙卯日。《玉海》卷一百四十九：川秦入場額市馬萬二千九百九十四匹。洪邁《容齋三筆》雲：以奉宸庫珠子二千三百四十三萬顆鬻銀錢，準備買馬。
　　６、己巳。《長編》卷二百十八：熙寧三年十二月壬申，文彥博對資政殿，顧問京都等路禁軍數，並遂詔並軍額。原註：元年十月末可考。又《長編》卷二百五十四：熙寧七年六月乙酉，上謂：「財用若少留意，則所省不可勝計。昨者撥並軍營，會減軍員。」原註：元年十月末，二年七月十九日、十月十二日，三年三月末，皆並營事。案：原文已佚。十月庚子朔，月末為己巳日。馬端臨《文獻通考》卷一百五十三：熙寧元年，詔諸路監司，察州兵揀不如法者按之，不任禁軍降廂軍，不任廂軍者免為民。七月，手詔，揀諸路半分年四十五以下勝甲者，升為大分；五十以上願為民者，聽之。又雲：先時陳升之建議衛兵四十以上稍不中程者，量減請徙。從之。呂公弼上言，以為既使之去本土，又減其常廩，於人情未安，且事體甚大，難遽行也。司馬光亦言其不便，曰：「在京禁軍及其家屬，率皆生長京師，親姻聯布，安居樂業，衣食縣官日久。年四十五未為衰老，尚任征役，一旦別無罪負，削廩遠徙，是橫遭降配也。沙汰既多，人情惶惑，大致愁怨，雖國家既久承平，紀綱素張，此屬洶洶，亦無能為。然詔書一下，萬有道路流言，驚動百姓，朝廷欲務省事，復為收還，則頓失威重，向去不復可號令矣。若逐推行，則眾怨難犯。梁室分魏博之兵致張彥之亂，此事之可鑒者。且國家竭天下之財，養長徵兵士，本欲備奭邊陲，今淮南非用武之地，而多屯禁軍，坐費衣食，是養無用之兵，寘諸無用之地也。又使邊陲常無事則已，異日或小有警急，主兵之臣，必爭求益兵。京師之兵既少，必須使者四出，大加召募，廣為揀選，將數倍多於今日。所退之兵，舊兵尚請衣糧，而新兵更添衣糧，是棄已教閱經戰之兵，而收市井畎畝之人，本欲減冗而冗兵更多，本欲省大費而費更廣，竊恐非計之得也。臣伏願朝廷，且依舊法，每歲揀禁軍有不任征戰者，減充小分，小分復不任執役者，於令聽其自便。在京居止，但勿使老病者尚占兵籍，虛費衣糧。人情既安於所習，皆無咨怨，國家又得其力用，不為虛設。冗兵既去，大費自省，茲事系國家安危，不敢不言。」右正言李常亦言不便。從之。案：《通考》所載非十月末事，然《紀事》不載，姑附此，以備參考。
　　１、十二月己亥朔，詔：「京東武衛四十二指揮並分隸河北都總管司，六指揮隸大名府路，三十六指揮分隸定州高陽關兩路，分番往戍。」先是，此軍本備河北戍守，近歲分屯諸路，朝廷將減緣邊土兵，以省三司餽物，故有是詔。《紀事本末》卷六十六。案：《東都事略蔡挺傳》：挺奏：「以義勇點刺累年，雖訓肄以時，而未施於征防，可以按府兵遺法，俾之分番更戍，無補所闕土兵。」詔問挺措置遠近分番之法。挺即條上，以涇、渭、原、儀四州義勇分五番，番三千人，防秋以八月十五至九月罷；防春以正月十五日至三月罷，周而復始，比之募土兵省費多矣。《宋史兵誌》一：高陽關兩路更戍；其休番，選差兵官三人依河北教閱新法訓練，仍差使臣押教。又詔京東路募河北流民，招置教閱廂軍二十指揮，以忠果為額。青、鄆、淄、齊州各三指揮，濟、兗、曹、濮州各兩指揮。又《兵誌》五：詔以指揮分番者，大名府五十三為四番，真定、瀛、洛、邢、滄、定、冀、恩、趙、深、磁、相、博自三十九以及十二並為三番，德、祁、澶、棣、霸、濱、永靜、永寧、懷、衛、乾寧、莫、通利自十一以及四並二番。九指揮以上者再分本番為三，教始十月，止十二月；六指揮已上者再分本番為二，教始十月，止十一月，終滿一月罷遣。帝嘗問陳升之曰：「侯叔獻言義勇上番何如？」王安石曰：「此事似可為，但少須年歲間議之。」升之曰：「今募兵未已，且養上番義勇，則調度尤不易。」安石曰：「言募兵之害雖多，及用則患少，以兵與民為兩途故也。」
　　２、庚戌，種諤自隨州安置復西京左藏庫副使、商州都監。《長編》卷二百十六：熙寧三年冬十月甲子，詔種諤赴闕。初，諤自隨州安置復西京左藏庫副使、商州都監。會諤丁母憂。原註：諤初復官，已見元年十二月十二日。又卷二百十七：熙寧三年十一月癸卯，諤復皇城使。原註：雲：元年，除西京左藏使、商州都監。丁母憂，不拜。今據輯此。案：諤降四官，隨州安置，在二月丙辰日。陳桱《通鑒》於十二月書詔諤隨州安置，恐誤。蓋以諤復官之日為諤責降之日也。
　　３、賜夏國嗣子秉常詔曰：「朕肇膺皇惓，奄宅萬邦，凡撫遠人，必推大信，乃顧西陲之守，實殫累世之忠。爰自近年頗隳故矩，以至間令首領，誘害邊臣，浸遠憲度之常，自絕貢輸之路。才行詰問，忽報兇哀，而能懲事以謝愆，瀝哀而請命。今方罹於荼毒，當曲示乎慰存，乃復羈送罪酋，載馳使介。願堅誠節，規欲自新。今又奉表及已稟從聖旨，歸納塞門、安遠二寨，仍乞別進誓文，永遵臣禮。詳覽來情，朕甚嘉之。候誓表到日，即遣使封冊，並以綏州給還，所有歲賜，自封冊後，並依舊例。」薛宗道既得罪，秉常更遣都羅重進來言曰：「主上方以孝治天下，而反教夏國之人叛其君，何哉？」朝廷乃罷分賜酋豪之議，止令歸納二寨，還以綏州。重進凡三往反議之，於是始奉表聽從，故朝廷答秉常詔，許行封冊，然猶未遣使也。《紀事本末》卷八十三。
　　４、壬子，韓絳建議講求和糴利害。《長編》卷二百八十四：熙寧十年八月乙丑，詔陳安石乘傳同轉運司講求和糴利害。原註：絳始建議，在熙寧元年十二月十四日。是月己亥朔，十四為壬子日。案：《宋史•食貨誌》上三雲：神宗即位，京師米有餘蓄，命發運司損和糴數五十萬石，市金帛上京，儲之榷貨務，備三路軍須。未載韓絳議。惟《誌》後又雲絳復建議。
　　５、癸丑，詔選人以淹滯被舉內該磨勘者，聽引見與京官，餘依試身。言書判人註官，被舉者凡三十七人，權夔州察推官蒲宗孟在焉。治平間，宗孟嘗上書言水滅地震，語斥大臣及宮禁官寺。既引見，上識其姓名曰：「是嘗言水滅地震者邪！」於是宗孟又言：「向者大臣為法，以節約進士、經生之數，舉天下而計之，三年之間，率常數千萬人而取三四百也。又裁減任子之令，期歲而補者增而為三歲，三歲者增而為再郊。三丞告老之澤，十八道使者遷任之寵，例皆寢罷，大較比舊每歲已有千餘人不占仕籍矣。入仕之難既如此，既仕之後又多為不可進之格以沮之，故舉職官之令行，而京官歲損者常百餘員，朝廷猶以為未也。召見引對之際，又不用銓筦正律，不存祖宗故事，與奪無準，出於臨時，使天下有偶失之嘆。今年六月己未之詔，案：此詔，《紀事本末》失載，文已佚，無可考證。 又令天下通判不得舉京官，轉運判官亦減其當舉之數。甚者又有增年遷秩之法，正郎限員之令，仕官而有可止之時，則人之為善，有可止之心矣。方今所貴而寵用者，進士一科。以進士言之，使天下之仕者率三十而得京官，比及引年之日，不過為陛下中行郎中耳。然而其間幾何而至此，其補奏而得仕、誦書而得入官者，又豈人人四十而盡京官邪！治平之法，減京官以舉職官，使京朝官以上四年而磨勘。持此之術而行之十年，仕路自清，吏員自少，五六十年之弊，欲一日去之不亦遽乎！」《紀事本末》卷六十七。
　　６、乙卯。《長編》卷二百十一：熙寧三年五月庚戌，詔武臣諸州未立定合兼鈐轄州軍，除知州帶經略。原註：元年十二月乙卯可參照。案：原文已佚。
　　７、丙辰，詔：「夏國殺楊定人等李崇貴、韓道喜並免決，崇貴刺配洪州，道喜編管廬州。」己未，奪楊定出身已來文字，籍沒田宅，子仲通，案：《宋史•夏國傳》：定子仲通亦被虜去。 廣南編管。定左右賣國，朝廷初不知，既被殺，又贈官。及崇貴等至，事乃露，故有是命。《紀事本末》卷八十三。案：《宋史•夏國傳》雲：李崇貴言楊定奉使諒祚，嘗拜稱臣，且許以歸沿邊熟戶，諒祚遺之寶劍、寶鑒及金銀物。及歸時，上其劍、鑒而匿其金銀，言諒祚可刺，帝喜，擢知保安軍。故夏人以為賣己，殺之。至是事露，帝乃薄責崇貴而削定官，沒其田宅。
　　８、庚申。《長編》卷二百二十二：熙寧四年四月癸酉，詔天下軍器，除三路緣邊已差官閱視，其他路令轉運逐州選官相驗，運副、運判，分指逐州督趣。原註：元年十二月二十二日、二年三月九日。案：原文已佚。
　　９、乙丑，韓琦判大名府，降手詔聽便宜從事。《紀事本末》卷六十三。案：安陽集《魏公家傳》雲：七月，公以凡處置多為執政沮難，不得如誌，又邊事向寧，乃以疾求罷。因奏曰：「陛辭之日，親奉德音，候西事稍寧，即令臣卻知相州，願全舊恩，使均勞逸。」章六七上，不許。乃召忠彥上殿，令馳驛往彼慰諭，及詢訪邊事。忠彥回，又附表懇訴之，乃召復知相州，仍令赴闕朝覲。公時冒大暑至都，上見公形容黧瘁，驚嘆久之，乃曰：「不知侍中實曾不安，始疑託以為辭，自此須且速就安養。」公退而喜曰：「相州始可必矣。」陛辭之日，上從容訪問政事，公因條陳，用人當辨邪正，為治之本，莫先於此。上又謂公雲：「誰可屬國？」公引元老一二人，凡所以裨聖德者甚多。上曰：「侍中之龜鑒，朕敢不從。」公至相州數月，上遣禦藥院內侍劉有方齋手詔曰：「地震河朔，涉秋冬未止，川防潰決，裏民流離，朕甚惕然。朕嘗虛上宰之位，佇卿之還，雖歲月一易，猶恐未欲輕去鄉裏。且大名為天下喉襟之地，相去止數舍間，人情未為不樂也。將欲除卿西路安撫使，故馳一介之使以諭朕意，茍勉而祗命，則朝廷豈有北顧之憂哉！」公奏曰：「君之使臣，當即降命，而先馳使指，委曲為諭，此乃陛下仁恤老臣，過示優禮。然臣方得守鄉郡，陛辭之日，陛下矜臣狀貌，知其未安，許臣亟赴本任。今到任未及百日，恐未能輒當煩重，況當此大異之後，正在朝廷加意拯救，凡有措置，須假應副。若復如陜西，一皆沮而不行，必上誤聖寄。」十二月，復降手詔曰：「已除卿判大名府，充河北路安撫使，仍聽便宜從事，茍朝廷有可應副，朕當力為主張。今差禦藥院內侍李舜舉齋敕賜卿，宜即祗受。」公再辭不許，遂之任。公以河朔沿邊次邊及近悰以來州軍鄉村人戶，自去年秋冬以來，將帶老小、車乘、衣裝、錢物過黃河南去，稱昨經滅傷，往唐、鄧、許、汝間，許買田土居住，至今未絕。自來朝廷累令州縣存恤賑濟，兼去年夏秋殘零，稅賦租課，並已倚閣，及住催貸糧，不差夫役，又有賒糴常平倉斛鬥，支俵麥錢，非不周至。況上件人戶，各有行裝次第，且非寒餓不能自存之人。時間聽信奸人扇搖，輕去父母墳墓，與鄉裏骨肉離散。近奉朝旨，振濟許從便宜，乃分遣官於諸橋渡曉諭，計口給券，令還鄉裏，至則又以糧貸之。兼並之家，乘時賤市流民田者，皆先令還地，寬以歲月，歸厥值。朝廷以大名府路彊壯元額一萬三千一百餘人，今管五千七百餘人，令具不補因依以聞。公奏曰：「河北彊壯，自慶歷二年揀刺義勇之時，下等短弱之人，並退充賸員彊壯，於帳內別項椿管，至今近三十年，州縣以退下人數，更不差填。今一路久罹滅困，非是添補彊壯之時，願罷取索，以安眾心。」從之。保州自嘉祐以來，議欲修展關城，至是劉幾復乞展築，朝廷終以張皇引惹難之。公奏曰：「保州聞欲展城，軍民莫不欣喜，況雄州、高陽關皆嘗修展，不聞引惹。既非創築，於慮誓無嫌，願亟城之。」從之。又案：《家傳》所載公以河朔雲雲，至「亟城之，從之」，皆二年事，《紀事本末》不錄。然此皆魏公在大名時之事跡，今附初判大名下以備考。又案：《安陽集》載《魏公辭免河北四路安撫使劄子》雲：臣伏蒙聖慈，特差中使劉有方齋來詔賜臣，以地震河朔，涉秋冬未止，川防潰決，裏民流離。且大名為天下襟喉之地，將以授臣，兼欲除臣河北四路安撫使。及有方口傳宣旨，亦如詔意者。惟君使臣，當即降命，而先馳使指，委曲為諭者，此乃陛下加禮老臣，過示仁恤。且慮犬馬之誠，或有所蘊，庶幾得以自達也。幸甚！幸甚！竊念臣昨以夏秋久疾，不能當西帥之重，累具奏牘，披瀝血懇，方得還守鄉郡。陛見之日，陛下矜臣狀貌，知其未安，故許臣亟赴本任。臣今藏府雖稍寧息，然肌骸依然虛劣，近復氣攻左臂，舉動頗艱，神識眊然，飲食殊減，見多方調理，未得痊平。況到任未及百日，方諧保養，若遽然又當煩重，則臣衰老如此，精力有限，雖欲繼之以死，實恐有誤國家。惟陛下天地父母之恩，若容臣更養疾三五月間，俾其氣體漸完，始降成命，則臣奉承聖寄，或可勉彊。臣又念昨在陜西，當羌人絕好邊鄙用兵之際，凡有處置，朝臣尚動加沮詰，不甚應副孤危，自視無所施設，賴陛下神明垂照，方獲善退。比來河朔地震水滅之後，生民失業，人情震駭，妖異仍作，近古未有，全在朝廷加意軫慮，多方拯濟，則可以紓一方之患，豈但徙臣北京，便為消伏之策！至於朝廷合與應副之事，若復似陜西，一皆沮而不行，則陛下雖得命世大賢，使當此任，料亦不能少濟。矧臣素稟愚樸，何以勝其大責哉！唯陛下深鑒前事，無俾老臣重居有過之地，兼河北定州、真定府、瀛州三路，從來朝廷謹擇帥臣，得以專制，蓋凡百耳目相接，易為裁處。今若又置四路安撫使以總之，則恐徒翻空文，使逐處愈難承稟，故昔日程琳、陳執中知其無益，並曾辭免，只當大名一路，朝廷悉從其請，如陛下俟臣稍康，必徙臣於北都，臣亦乞如程琳、陳執中例，只充一路安撫。所貴事不務於虛名，職可修於實效。又《第二劄子》雲：臣伏蒙聖慈，特差中使李舜舉齋賜臣詔敕，及傳宣撫問就差臣大名府，充河北安撫使，仍聽便宜從事者。臣衰病餘生，賴陛下大恩，得假守鄉裏，以遂調養，甫及百日，殊未補復，而陛下以北道繼有地震水滅之患，不以臣無狀付此重寄。臣上體聖意，丁寧訓諭，當彊率疲劣，不敢再有訴免，然前者劉有方回，臣已附奏定州、真定府、高陽關三路，唯朝廷謹擇帥臣，使得專制，職事耳目相接，易為裁處。故昔日程琳、陳執中任大名府，亦曾差充河北路安撫使，尋以此辭避，遂只當大名一路。若將來徙臣北京。亦乞如程琳、陳執中之例，臣今卻授敕充河北一路安撫。且臣昨所陳請，蓋欲朝廷不崇虛名，使逐路各展實效，庶幾不誤朝廷虛置。兼臣自去年疾病之後，精神頓覺減耗，不類日前，若忝竊權任，不自量力，卻致曠敗。雖陛下以重責加臣，何益國事。慾望睿明照此，別賜指揮，許臣只充大名府路安撫，以安愚分。臣今見交割相州公事與通判訖，且在本州，候得俞旨進發。
　　１０、權河北監牧使崔臺符言：「應牧地民戶已占佃者，乞並令具所出租稅，自今盡歸本司支用。」從之。《紀事本末》卷七十五。
　　１１、是月，王韶管傒秦鳳經略司機宜文字。《長編》卷二百二十八：熙寧四年十二月戊辰，密院進呈部奏。原註：韶作機宜， 乃元年冬，被詔相度招撫，乃二年七月。案：《長編》原註不系日月，輯附十二月末。原註文簡，取《宋史》本傳增輯數字。宋史《王韶傳》雲：韶試制科不中，客遊陜西，訪采邊事。熙寧元年，詣闕上《平戎策》三道，其略以為：「西夏可取。欲取西夏，當先復河、湟，則夏人有腹背受敵之憂。夏人比年攻青唐，不得克，萬一克之，必並兵南向，大掠秦、渭之間，牧馬於蘭、會，斷古渭境，盡服南山生羌，西築武勝，遣兵時掠洮、河，則隴、蜀諸郡當盡驚擾，瞎征兄弟其能自保邪？今武威之南，至於洮、河、蘭、鄯，皆故漢郡縣，所謂湟中、浩亹、大小榆、梔罕，土地肥美，宜五種者在焉。幸今諸羌瓜分，莫相統一，此正可合肥兼之時也。諸種既服，則河西李氏在股掌中矣。且唃氏子孫，瞎征差盛，為諸羌所畏，若招諭之，使居武勝或渭源城，使糾合宗黨，制其部族，習用漢法，異時族類雖盛，不過一延州李士彬、環州慕恩耳。為漢肘腋之助，且使夏人無所連結，策之上也。」神宗並其言，召問方略，以韶為管傒秦鳳經略司機宜文字。洪邁《容齋續筆》卷十五雲：王韶取熙河，《國史》以為嘗遊俠陜西，采訪邊事，遂詣闕上書。偶讀《晁以道集》與熙河錢經略書雲：熙河一道，曹南院棄而不城者也，其後夏英公喜功名欲城之。又其後一王長官韶者，薄遊陽翟，偶見《英公神道碑》所載雲雲，遂竊以為策以幹丞相。時丞相是謂韓公，視王長官者稚而狂之。若河外數州則又王長官棄而不城者也，彼木征之誌不淺，鬼章之睥睨尤近而著者，隴拶似若無能，頗聞有子存，實有不可不懼者。此書蓋是元祐初年，然則韶之本指乃如此。予修史時未得其說也。《英公碑》，王岐公所作，但雲嘗上十策，若通唃廝囉之屬羌，當時施用之，餘皆不書，不知晁公所指為何也。
　　仁和張大昌輯註
