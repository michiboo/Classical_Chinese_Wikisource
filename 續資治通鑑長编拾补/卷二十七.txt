卷二十七
　
　　徽宗
　　△大觀元年丁亥，一一○七 案：《宋史本紀》：崇寧五年七月壬寅，詔改明年元。
　　１、正月案：錢大昕《朔閏考》：是月戊子朔。 甲午，大司成兼侍讀學士、制局編修官薛昂言：「修整書、畫學畢，工額各三十人分為兩齋。」從之。《紀事本末》卷百三十五。
　　２、安遠軍節度使、司空、開府儀同三司、中太一宮使、魏國公蔡京為尚書左僕射兼門下侍郎。《紀事本末》卷百三十一。原註：雲：京複入相，必考求其故，明著於此。《實錄》當具載制詞，乃失不載，詔旨有制詞。又卷百三十六。案：方勺《泊宅編》卷上：崇寧五年，長星見。蔡太師斥居浙西時，事小變，士大夫觀望，或於秉筆之際有向背語。
　　３、庚子，御筆：「議禮局依舊於尚書省置局，仍差兩制二員詳議，屬官五員檢計，應緣禮制，可據本末，議定取旨。」《紀事本末》卷百三十三。案：《宋史·本紀》及《東都事略》：正月戊子朔，置議禮局於尚書省。陳桱《通鑒續編》於崇寧四年三月書置議禮局於尚書省。初，太祖命聶崇義重輯《三禮圖》，劉溫叟等撰《開元通禮》二百卷，本唐《開元禮》而損益之。至景祐中，賈昌朝撰《太常新禮》及《祀儀》。皇祐中，文彥博撰《大享明堂記》。嘉祐中，歐陽修撰《太常因革禮》。元豐中，宋敏求詳定《朝會儀注祈禳蕃國喪葬禮》總百六十三卷，帝以為未備，置議禮局於尚書省，命詳議官具禮本末，議定請旨，以給事中劉昺領其事。據《宋史禮志》雲，大觀初，置議禮局於尚書省。又雲祀禮修於元豐，至崇寧複有所增損。蓋初命詳議在四年三月，此則再命詳議，並定屬官員數。《黃葆光傳》：自崇寧後，增朝士兼局多葆光以為言。乃命蔡京裁定，京陽請一切廢罷，以激怒士大夫。葆光言：「如禮制局詳議官至七員、檢討官十六員，製造局至三十餘員，豈不能省一二，上副明天子之意？」時皆壯之。比定屬官為兩員、為五員，當由葆光奏而議減七為二，減十六為五也。
　　４、丁未，尚書省言：「勘會外路當十錢詔不行使路分，民間私有當十、當五、當三錢並限今來指揮頒到日，限一月納換，除官鑄錢以小鈔給還外，其私鑄錢計小平錢三文足，或願依中賣銅價者聽，並以小鈔給之；給限滿不納入官，或限內私相交易者，依私鑄錢法施行。」《紀事本末》卷百三十六。
　　１、二月案：錢大昕《朔閏考》：是月戊午朔。 己未，御筆批：「道士序位令在僧上，女冠在尼上。」《紀事本末》卷百二十七。案：《十朝綱要》：元年正月丁巳，禁道士齋醮，不得放僧徒擊鐃鈸。二月乙未，禦批：「道士序位在僧上，女冠在尼上。」十二月戊戌，詔：「內外佛寺尚有以道像侍立者，並迎歸道觀，不可遷則除之。」
　　２、壬戌，議禮局言：「臣等伏以功成作樂，治定製禮，國家承祖宗積累之基，陛下以盛德大業，緝熙太平，視六服承德之世，可謂並隆矣。乃者既成雅樂，於是又置官設局，講修五禮。臣等竊聞孔子稱商因於夏禮，周因於商禮，所損益可知。然則禮不可以不因，亦不可以無損益。因之所以稽古，損益所以趨時。今去唐、虞、三代為甚遠，其所製作，恐當上法先王之意，下隨當今之宜，稽古而不迂，隨時而不陋，取合聖心，斷而行之。庶幾有以追治世之彌文，善天下之習俗，以成陛下聖治之美意，一代之盛典。」從之。《紀事本末》卷百三十三。
　　３、甲子，詔：「淮南、兩浙應私鑄錢限一季首納，限滿不首，並依私錢法。其納到私錢，並許發赴京畿錢監改鑄禦書當十錢。」《紀事本末》卷百三十六。案：《宋史食貨志》雲：時蔡京複相，再主用折十錢。二月，首鑄禦書當十錢，以京畿錢監所得私錢改鑄，尋複京畿兩監，以轉運使宋喬年領之，用提舉京畿鑄為名。喬年鑄烏背漉銅錢來上，詔以漉銅式頒行諸路。京之初為折十錢，人不以為便，帝亦知之。故崇寧四年以後，稍更其法，及京去位，遂詔諭中外。京再得政複行之，於是頒行大觀新修錢法於天下。趙德麟《侯鯖錄》卷二雲：前世錢未有草書者，淳化中，太宗皇帝始以宸翰為之。既成，以賜近臣崇寧、大觀禦書錢，蓋襲故事也。
　　４、己巳，起居郎劉渙、秘書丞胡伸、校書郎俞並為議禮局檢討官，從詳定官、翰林學士鄭居中等奏請也。《紀事本末》卷百三十三。
　　５、乙亥，詔複置醫學。《紀事本末》卷百三十五。案：原作己亥，李《十朝綱要》、《宋史·本紀》作乙亥，是月戊午朔無己亥，依兩書改。《玉海》卷一百十二：大觀元年二月十七日，詔：「書、畫學諭正、錄直各置一員，複置醫學。」乙亥為十八日，與十七相差一日。
　　６、己卯，御筆手詔：「農為政本。今天下承平日久，而賦役未均，富者稅輕，貧者稅重，殆兼併遊手豪奪侵漁故歟。乃者神考命方田，制地力，土宜而均節之，以作民職，以令地貢。其法詳盡，累年於茲，未克底績，其怠可知。可候歲豐農隙，選擇能吏，推原法意。自近及遠，始於一州，以及一路，布之四方，使民無偏重之患，以稱朕意。」《紀事本末》卷百三十八。案：此詔之降，從蔡京崇寧三年七月辛卯所請也。京劄子，三年七月可考。畢《通鑒》於是月書複行方田。《文獻通考》卷五載：大觀二年，詔複行方田。此詔雲「可候歲豐農隙，選擇能吏，推原法意。」似此時未行。
　　７、丙戌，鳳翔府虞仙姑授清真沖妙先生。《紀事本末》卷百二十七。原註：雲：初草大觀元年四月一日詔，已差李瑰齊禦封香往鳳翔府太平宮等處道場，因就宣召虞仙姑赴闕。孫覿供到蔡京事蹟，道教之興，自佐街道錄徐知常供元符皇后符水，有驗，被寵遇，遂薦範致虛作正言。致虛以為紹述先帝法度，非相蔡京不可。後有王老志，徽廟嘗夢被召，如在藩邸時見老君坐殿上，儀衛如王者，諭上曰：「汝以宿命，當興吾教。」上受命而出，夢覺，記其事。是年十一月冬祀，老志亦從上在太廟，小次中，老志曰：「陛下昔夢尚記之乎？時臣在帝旁也。」黎明，車輅出南薰門，天神降於空中，議者謂老志所為也。道教之盛，則自此始。又有虞仙姑者，年八十餘，狀貌如少艾，行大洞法。一日，徽廟誦大洞經，舉首，見有仙官侍立者。京嘗具飯招仙姑，見大貓，指而問京曰：「識之否？此章惇也。」意以諷京，京大不樂。上嘗問仙姑致太平之期，答曰：「當用賢人。」上曰：「賢人謂誰？」答曰：「範純粹也。」上以語京，京曰：「此元祐臣寮使之。」遂逐之。於是士大夫爭言，虞仙姑亦入元祐黨矣。案：周煇《清波雜誌》卷下雲：徽宗詔虞仙姑詣蔡京，京飯之，虞拊其背語京曰：此章惇也。」京即怪詆而無理。翌日，京對，上曰：「已見虞姑耶？貓兒事極可駭。」
　　《續宋編年資治通鑒》：二月，以學校三舍升貢次第著為令。諸生自縣教養升之州學，州學教養分為三舍，自外舍升為內舍，自內舍升為上舍。貢之辟雍，自辟雍登太學，俟殿試命以官。案：《玉海》卷一百十二：大觀元年二月，置國子博士四員，正錄各二員，與太學官分掌教導。九月，國子太學辟雍博士共置二十員。《編年備要》雲：宣和三年，詔太學以三舍考選，開封府及諸路以科學取士，罷宗學辟雍官並諸路提舉學事官，又罷見任官帶管勾學事。《文獻通考》卷四十六：崇寧元年，蔡京建請天下皆置郡學，或應書人少，即合二三州共置一學，學悉置教授二員，縣亦置學，州縣皆置小學，推三舍法，遍行天下。選考升諸州為州學生，每三年貢入太學為太學生。至則附上舍試，別立號。考取分三等：試入上等補上捨生，入中等補下等上捨生，入下等補內舍，餘為外舍。請諸州軍解額，各以三分之一充貢士。開封府量留五十五額，解士人之不入學者，餘盡均給諸州以貢額。任外官者子弟親戚許入學。若於法應避所親者聽，隨便學於他州，即不得升補與貢。在學及一年給牒至太學，用國子生額解試。若所貢士至太學試中上等，或預生舍人多，其本貫監司太守推賞有差。
　　１、三月案：錢大昕《朔閏考》：是月丁亥朔。己丑，幸金明池，賜宰相蔡京等宴。《紀事本末》卷百三十一。
　　２、甲午，御筆：「比因改元，更鑄大觀通寶錢，當與崇寧通寶兼行，即無更改。慮致奸人乘茲改鑄，造言搖眾，可申明行下，俾民聽毋惑。」監察御史張茂直奏：「體量得兩浙路容縱私鑄小平錢起於蘇州，自去年六月不行使，當三錢立限令民間赴官納換。其知州蹇序辰並不用心拘催，其本路轉運副使孫虞丁等並不檢點按治。」詔：「蹇序辰先次勒停，孫虞丁等並先次依訩替人例施行。」《紀事本末》卷百三十六。案：《宋史食貨志》雲：張茂直複言：「州縣督捕加峻，私小黃錢投委江河，不敢複出。請令東南州縣置木匱封鍵於闤闠中，聽民以私錢自投，如自首法。當三、當五錢，舟船附帶者，亦多棄之江河，請下諸路撈漉。」
　　３、甲辰，詔：「書、畫學並依崇寧四年十二月以前敕令式人額等，其後來裁損指揮勿行。」《紀事本末》卷三十五。案：「甲辰」，《宋史·本紀》日同，《東都事略》作「甲寅日」。
　　４、詔：「以八行取士，善父母為孝，善兄弟為悌，善內親為睦，善外親為睦，信於朋友為任，仁於州裏為恤，知君臣之義為忠，達義利之分為和；孝悌忠和為上，睦煙為中，任恤為下。」原註：《實錄》有。 詔曰：「學以善風俗、明人倫，而人材所自出也。今有教養之法而未有善俗明倫之制，殆未足以兼善天下。孔子曰：『其為人也孝悌，而好犯上者鮮矣，不好犯上而好作亂者，未之有也。』蓋設學校、置師儒，所以敦孝悌。孝悌興，則人倫明；人倫明，則風俗厚；風俗厚，則人材成，刑罰措。朕考成周之隆，賓興萬民，以六德六行，否則威之以不孝、不悌之刑。比已立法，保任、孝悌、睦煙、任恤、忠和之士，去古綿邈，士非裏選，習尚科舉，不孝、不悌，有時而容。故任官臨政，趨利犯義，詆訕貪污，無不為者。此官非其人士不素養故也。近因餘暇，稽《周官》之書，制為法度，頒之學校，明倫善俗，庶幾於古。一、諸士有善父母為孝，善兄弟為悌，善內親為睦，善外親為煙，信於朋友為任，仁於州裏為恤，知君臣之義為忠，達義利之分為和。一、諸士有孝悌、睦煙、任恤、忠和八行見於事狀、著於鄉里者，耆鄰保伍以行實申縣，縣令、佐審察，延入縣學，考驗不虛，保明申州如令。一、諸士八行孝悌忠和為上，睦煙為中，任恤為下，士有全備八行，保明如令，不以時隨時貢入太學免試為太學上舍。司成以下引問考驗，較定不誣，申尚書省取旨，釋褐命官，優加擢用。一、諸士有全備上四行，或不全一行而兼中等二行，為州學上捨下等之選；不全上二行而兼中等一行，或不全上三行而兼中二行者，為上舍中等之選；不全上三行而兼中等一行，或兼下一行者，為上捨下等之選；全有中二行，或中等一行而兼下一行者，為內舍之選；餘為外舍之選。一、諸士以八行中三舍之選者，上舍貢入外舍，在州學半年不犯第二等罰，升為上舍，外舍一年不犯第三等罰，升為內舍，仍准上舍法。一、諸士以八行中上舍之選而被貢入太學者，上等在學半年不犯第三等罰，司成以下考驗行實聞奏，依太學貢士釋褐法取旨推恩；中等依太學上等法待殿試推恩；下等依太學中等法。一、諸士以八行中選在州縣，若太學免試補為諸生之首，選充職事及諸齋長諭。一、諸士以八行考士為上舍上等，其家依官戶法，中下等免戶下支移、折變，借倩身丁，內舍免支移身丁。一、諸謀反、謀叛、謀大逆原註：子孫同。 及大不恭、詆訕宗廟、指斥乘輿，為不忠之刑；惡逆詛罵、告言祖父母父母、別籍異財、供養有闕、居喪作樂、自娶、釋服匿哀，為不孝之刑；不恭其兄、不友其弟姊妹、叔嫂相犯罪杖，為不悌之刑；殺人、略財、放火、強姦、強盜，若竊盜及不道，為不和之刑；謀殺及略賣緦麻以上親、毆大功尊小功尊屬若內亂，為不睦之刑；詛罵、告言外祖父母與外煙有服親、同母異父親若妻之尊屬相犯至徒、違律為婚、停妻娶妻，若無罪出妻，為不煙之刑；毆受業師、犯同學友至徒，應相隱而輒告言，為不任之刑；詐欺取財罪杖，告囑耆鄰保伍，有所規求避免，或告事不幹已，為不恤之刑。一、諸犯八刑，縣令佐、州知通以其事自書於籍，報學。應有入學，按籍檢會施行。一、諸士有犯不忠、不孝、不悌、不和、終身不齒，不得入學；不睦十年、不煙八年、不任五年、不恤三年，能改過自新不犯罪而有二行之實，耆鄰保伍申縣，縣令、佐審聽入學；在學一年又不犯第三等罰，聽齒於諸生之列。」《紀事本末》卷百二十六。案：《文獻通考》卷三十一：馬氏論雲：「自元祐放古創立經明行修科，主德行而略藝文，間取禮部試黜之士，附寘恩科。其時，御史既已咎其無甄別矣。及八行科立，專以八行全偏為三舍高下，不問內外，皆不試而補，則往往設為形跡，以求入於八行，固已可厭。至於請託徇私，尤難防禁。大抵兩科相望幾數十年，迺無一人卓然能自著見與名格相應者。而八行又有甚弊。士子跅弛，公私交患苦之，不能誰何，乃借八行名稱，納之學校，使其冀望無罰，應貢則稍且自戢，而長吏實恐謬舉滋生，故寧使之占額不貢，以是知略實藝而追古制，其難蓋如此也。」據《玉海》卷一百十六：大觀元年三月十八日甲辰，詔士有孝悌、睦煙、任恤、忠和八行貢入太學，太司成考驗取旨，釋褐。又書目有《禦制八行八刑條》一卷。又注八月十七日，以八行、八刑書刊石，立之學宮，士以其行之多寡視三舍選，而犯八刑不齒能改過又有二行，乃聽入學。
　　５、乙卯，尚書省檢會：「元豐中，先帝追複先王隱兵於農之意，詔人戶養馬法，未及廣周，元祐改革，置監放牧，馬不蕃息而費用不貲。今沙苑一監最號馬多，本監牧地九千餘頃，草料、軍兵、監官、衣糧俸給以陝西。今日物價約計用錢四十餘萬貫，而灌啖、蜜藥、棚井、槽屋、皮裘之費又一萬餘貫，而所養只及六千匹。元符元年至二年，拋死三千九百餘匹，而馬不調習，不可乘騎。以九千頃之地、四十萬之費養六千餘匹而不適於用，又拋死之數如此，其利害灼然可見。見以九千頃地以三分為率，除一分瘠薄外，良田不下六千頃。以今陝西土田中價計之，每頃可直五百餘貫，若召人請地二頃養馬一匹，案：《宋史劉昌祚傳》雲：弓箭手授田二頃，使養有馬者複增給之，謂「馬口分地」。 則十口之家得五百貫，地利馬得，所養不至拋失，人必樂趨，公私俱獲其利，可以紹述先帝隱兵於農之意。欲令永興軍路提刑司並通判同州朝奉郎張彥專一同共相度措置聞奏，候見實利。其六路新邊荒田候拘括到六路亦依此施行。」從之。《紀事本末》卷百三十八。原註：此據平江府錄到蔡京家殘書，闕其首尾，今考按增入，因附春末更詳之。案：《文獻通考》卷百六十載此疏。又雲：時熙河蘭湟路牧馬司又請兼募願養牝馬者，每牧三駒，以其二歸官而一充賞。詔行之。是歲，臣僚言岷州應募養馬者至萬餘，於是自守貳而下遞賞有差。
　　《續宋編年資治通鑒》雲：三月，趙挺之罷。案：《宋史·本紀》及《東都事略》：丁酉日。《編年備要》雲：上意複向蔡京，故挺之罷，後五月，卒。畢氏《通鑒》雲：五月癸丑，觀文殿大學士、祐神觀使趙挺之卒，贈司徒，諡清獻。
　　又：廬州雨豆。案：《宋史五行志》：大觀元年三月，宣、鄆、湖、潤州皆芝草生，廬州雨大豆。《續宋編年資治通鑒》系於歲末，今依《五行志》，附三月。
　　１、四月案：錢大昕《朔閏考》：是月丁巳朔。 戊午，詔：「東輔依舊以襄邑縣漸次營建，其以曹州為東輔指揮勿行。」《紀事本末》卷百二十八。案：《本紀》四年十一月丙戌，罷拱州為襄邑縣。
　　２、壬戌，詔：「江北昨鑄夾錫當五錢，其樣制大小，類當十銅錢；若或用行，奸民趨利，染為銅色，私作當十，難於檢察，宜改鑄當二。自今可令計備物料，廣鑄當二，以足一路之費。」《紀事本末》卷百三十六。
　　《續宋編年資治通鑒》雲：四川改行錢引法。案：《續通鑒編年》雲此條在三月，而《編年備要》載四月改行錢引法。李《十朝綱要》詔改四川交子為錢引在五月甲午日。《文獻通考》卷九雲：大觀元年，改四川交子為錢引。疑《續宋通鑒編年》誤脫「四月」字，因系於三月，今依《編年備要》附此。據《文獻通考》雲：自朝廷用兵取湟、廓、西寧，籍其法以助邊費，較天聖一界逾二十倍而價逾損。及更界年新交子，一乃當舊者四，故更張之。成都漕司奏：「交子務已改為錢引務，欲以四十三界引准書放數，仍用舊印行之，使人不疑擾，自後並更為錢引。」《通考》又雲：改四川交子務為錢引務，更界年新交子，一當舊者四。時用兵湟、廓、西寧，籍其法以助邊費，較天聖一界逾二十倍而價欲損。
　　１、五月案：錢大昕《朔閏考》：是月丙戌朔。己丑，呂惠卿責授祁州團練副使，宣州安置，以其子淵獲罪，上表自劾，乃黨庇其子，不自責也。《紀事本末》卷百三十。案：畢《通鑒》雲：朝散郎吳儲、承議郎吳侔，坐與妖人張懷素謀反，伏誅。懷素獄起，蔡京欲因以傅致呂惠卿之罪，下其子淵於獄，拷笞數千，欲因令招伏與懷素謀反；淵卒不服，得免。周煇《清波雜誌》卷下雲：張懷素，舒州人，自號落魄野人。崇寧元年入京師，大觀元年事敗，牽引士類，一時以輕重定罪者甚眾。呂吉甫、蔡元度亦因是降責。
　　１、六月案：錢大昕《朔閏考》：是月丙辰朔。 己未，詔不行使當十錢路分，限半年聽民首納私錢。《紀事本末》卷百三十六。
　　２、庚午，御筆令諸州學以禦制八行、八刑刻石，從江東轉運副使家彬奏請也。《紀事本末》卷百二十六。
　　《續宋編年資治通鑒》：六月，建僖祖殿於景靈宮。案：李《十朝綱要》、《宋史·本紀》作壬戌日。《東都事略》：是月己未，上僖祖徽號曰立道肇基積德起功懿文憲武睿和至孝皇帝。《本紀》又雲：二年七月庚戌，罷建。《編年備要》雲：三年五月罷。
　　又：京師大水，河北、京西河決。案：《宋史五行志》：元年夏京畿大水，詔工部都水監疏導，至於八角鎮，河北、京西河溢，漂溺民戶。《河渠志》：四、七月，詔自京至八角鎮積水，妨行旅，轉運司選官疏導，修治橋渠，毋使病涉。
　　１、七月案：錢大昕《朔閏考》：是月乙酉朔。 丙午，詔：「江東、福建路監司督州縣巡捕官，於兩界首尾相接處，捕逐販私鑄當十錢入行使路分者，容縱失察，並當加等責罰。」案：《宋史食貨志》雲：用孫傑言，盜鑄依淮東重法地，囊橐強盜之家，籍其財以待賞，居停鄰保並均備告驗；私錢依私茶法，給隨行物；州常樁盜鑄賞錢五千緡，州縣稽於施行，監司失察，不以赦原。
　　臣僚上言：「蘇州壞錢法，始於蔡渭，原註：渭，蔡確子。成於序辰，二人之罪惟均，而小平錢之害又出序辰。渭除名勒停，送蔡州羈管，而序辰止降三官，安居善郡。罪同罰異，士論鹹疑。」詔：「蹇序辰責授單州團練副使，江州安置。」《紀事本末》卷百三十六。
　　２、癸丑，臣僚上言：「伏見侍御史沈畸罷蘇州制勘事，於沿路聽候指揮，切以為畸為耳目之官，不能盡公究實，奏牘語言，自為同異，無以副朝廷任使之意。」又言：「沈畸去歲春嘗上封事，疵毀朝廷法度，意在迎合大臣，其懷奸異意之心可見也。」詔：「宣德郎沈畸特降兩官，仍展四年磨勘，令吏部與遠小處監當差遣。」《紀事本末》卷百三十六。原註：方勺《泊宅編》：崇寧更法，以一當十，小民嗜利，亡命犯法者紛紛，或捕得數大缶，誣以樞密章楶之子綖之所鑄也。初，遣監察御史張茂直就平江鞫之，案上，綖不伏；再遣侍御史沈畸，既至，系者數百人，盡釋之。閱實以聞。時宰大怒，別遣官鍛練，綖竟坐刺配，籍沒其家。沈畸既得罪，歸鄉以死。張再遷亦不顯。今三十年間，沈氏有子登科，張氏不復振矣。案：竄章綖事見九月丙申。
　　《續宋編年資治通鑒》雲：秋七月，伊、洛溢。案：《十朝綱要》、《宋史·本紀》乙酉朔日，《五行志》失載。
　　１、八月案：錢大昕《朔閏考》：是月甲寅朔。 庚午，資政殿學士、中太一宮使兼侍讀鄭居中乞以所賜禦書八行、八刑模刻於石，立之學宮。從之。《紀事本末》卷百二十六。
　　《續宋編年資治通鑒》：乾寧軍黃河清逾八百里。明年，以乾寧軍為清州。案：《宋史五行志》作元年八月乾寧河清，《本紀》載歲末，而不書月日，今據《五行志》附此。改清州名在二年三月戊寅日，《編年備要》載明年三月，詔曰：國家承平百五十年，三有河清之應，而乾寧河清逾八百里凡七晝夜，上天眷佑，敢不欽承？其以乾寧軍為清州。
　　１、九月案：錢大昕《朔閏考》：是月甲申朔。 丁亥，詔：「合鑄當十銅錢路分，每文重三錢，令崇寧監疾速鑄樣並錫，毋申納尚書省頒降，餘依已降指揮。」《紀事本末》卷百三十六。案：《宋史食貨志》雲：初，蔡京主行夾錫錢，詔鑄於陝西，亦命轉運副使許天啟推行。其法以夾錫錢一折銅錢二，每緡用銅八斤，黑錫半之，白錫又半之。既而河東轉運使洪中孚請通行於天下，京欲用其言，會罷相。大觀元年，京複相，遂降錢式及錫母於鑄錢之路，鑄錢院專用鼓鑄，若產銅地始兼鑄小平錢。複命轉運司及提刑司參領其事，衡州熙寧、鄂州寶泉、舒州同安監暨廣南皆鑄焉。
　　２、丙申，「詔：東南依已降分數指揮鑄小平錢，崇寧監只鑄當十錢。」《紀事本末》卷百三十六。案：《宋史食貨志》：京畿既置錢監，乃專鑄當十大錢，而小平錢則鑄於諸路。既而當十錢少，複置真州鑄錢監，以本路所換錢不依式者及諸司當二見緡，複用舊式改鑄當十錢。
　　３、刑部奏，蘇州重行制勘所勘到承奉郎、西安州簽判章綖盜鑄事。詔章綖除名勒停，刺面，配沙門島。《紀事本末》卷百三十六。案：《續宋編年資治通鑒》：蔡京諷言官論劉逵妻兄弟綖奸濫敗官，恃逵勢往來貿易，捕綖下獄，竄海島。又雲：蔡京怨劉逵，會蘇州盜鑄錢獄起，京欲陷劉逵婦兄弟章綖，遣開封府尹李孝壽鞫之。株連者千餘人，強抑使承，死者甚眾。京猶以為緩。遣侍御史沈畸、御史蕭服往代。畸至蘇，即日決釋無佐證者七百人，歎曰：「為天子耳目司，而可傅會權要，殺人以苟富貴乎？」遂閱實平反以聞。京大怒，貶畸監信州酒稅，服羈管處州，而綖竟竄海島。《編年備要》雲：蔡京再相，思有以中傷劉逵，而言官與京為地，因論其妻兄弟章綖奸濫敗官，倚逵勢盜鑄，往來貿易，而以官舟挾帶娼婦，託言中書侍郎家屬，官司不敢誰何，鹹謂陛下禁令甚嚴，而綖輒敢冒法無忌者，逵蔽之也。又言：章氏公然聚工鑄錢，無慮萬緡，以三四坐船，潛載入京。逵既出知亳州，京從中下。其時章綖方乘舟抵水門，掩捕搜索與逵往來尺牘。執赴平江制獄，遣開封府尹李孝壽、監察御史張茂直同勘，逮係數千家拷掠，手足指脫落者不可勝計。死則投之牆外，其面目姓名偶同者入獄，則死生未可知，株連稽延。京以孝壽等制勘滅裂，未究事實，議別遣吏鍛練。而御史沈畸曾論盜鑄，意畸欲實其言，必曲成其獄。乃白遣畸往，畸被命不五日，遷左正言。畸乞乘舟往來，夜過堰閘，並許放過。乃差監察御史蕭服同往，召孝壽、茂直赴闕，畸行未浹日，又遷侍御史，京將誘之以利。丙申，畸疾馳至姑蘇，值春疫，命灑掃，獄具訖，平反以聞。京大怒，更用知蘇州孫傑鞫勘，獄具，綖竄海島，畸服，削官羈管。
　　《續宋編年資治通鑒》：中書省言：崇寧五年，上書觀望者五百餘人，禁中悉以焚毀，內擇其情重者，竄責李景直、章綖、黃宰、方軫四人。案：《十朝綱要》、《宋史·本紀》九月辛亥日。《續宋編年資治通鑒》脫書「九月」，今依《宋史》編次。《編年備要》雲：詔：「景直除名，編管新州；綖依前斷；軫、宰以他罪鞫治。」未竟，軫尋編管嶺南。
　　又：大饗明堂，奉神宗配。案：《十朝綱要》、《宋史·本紀》、《東都事略》作辛亥日。
　　又：程頤卒。頤，崇寧中遷居龍門之南，止四方學者曰：「尊所聞行所知可矣，不必及吾門。」頤兄顥嘗言：「異日能使尊嚴師道者吾弟也，若接引後學，隨人才成就，則予不得遜焉。」其後，朱熹論之曰：「明道德性寬大，規橫廣闊；伊川氣質剛方，文理密察，其道雖同，而造德各異。」案：《伊川先生外書》引《紫芝集》：先生卒於是年九月十七日庚子。《續宋編年資治通鑒》不書九月，依《外書》為編次。
　　１、十月案：錢大昕《朔閏考》：是月癸丑朔。庚申，和賜蔡京君臣慶會閣落成詩。《紀事本末》卷百三十一。
　　２、乙丑臣僚上言：「通議大夫、提舉崇福宮張商英，天資恁愎，陰比奸朋，包藏邪心，大恣欺訕；著文刻石，譏斥宗廟，交通中貴，希求宰輔。迨複為鄂守，舊憾輒發，形於表奏，善政良法，妄謂紛更。當時雖因言章，即解州紱，真祠薄責，未快眾情。臣愚伏望詳酌，特降睿旨，檢會前犯，正商英之罪，投竄遠裔，以為奸人之戒。」詔商英責授安化軍節度副使，歸州安置。《紀事本末》卷百三十一。案：《宋史商英傳》：京複相，故商英以散官安置歸、陝兩州。置陝州，二年二月初五丙戌可考。
　　《續宋編年資治通鑒》：冬十月，蘇州地震。案：《宋史·本紀》辛酉日。
　　又：大雨雹。案：《宋史·本紀》、《五行志》己巳日，《東都事略》作癸亥日。
　　１、閏十月案：《朔閏考》：是月癸未朔。戊戌，呂惠卿移廬州。《紀事本末》卷百三十。
　　２、諸王府翊善方通坐子軫，責監當差遣。《長編》卷二百六十八：熙寧八年九月乙酉，安石稱通。原註：雲：方通，興化人，大觀元年閏十月十三日坐子軫責。案：李《十朝綱要》：閏十月，方軫父諸王府翊善通送吏部與監當差遣。王明清揮麈後錄卷三：方通，興化人，與蔡元長鄉曲煙婭之舊，元長薦之以登要路。其子軫，宏放有文采，元長複欲用之。軫聞之，即上書訟元長之過。既達乙覽，元長取其疏自辯雲：「大觀元年九月十九日，敕中書省送到司空左僕射兼門下侍郎魏國公蔡京劄子。奏伏蒙宣示方軫章疏一項，論列臣睥睨社稷，內懷不道。效王莽自立為司空，效曹操自立為魏國公。視祖宗神靈為無物，玩陛下不啻若嬰兒。專以紹述熙、豐之說，為自媒之計，上以不孝劫持人主，下以謗訕詆誣恐赫天下。威震人主，禍貽蒼生，風聲氣焰，中外畏之。大臣保家族不敢議，小臣保寸祿不敢言。顛倒紀綱，肆意妄作，自古為臣之奸，未有如京今日為甚。爰自崇寧已來，交通閽寺，通謁宮禁。蠹國用則若糞土，輕名器以市私恩。內自執政侍從，外至帥臣監司，無非京之親戚門人。政事上不合於天心，下悉結於民怨。若設九鼎，鑄大錢，置三衛，興三舍，祭天地於西郊，如此之類，非獨無益，又且無補，其意安在？京凡妄作，必持說劫持上下曰，『此先帝之法也』，『此三代之法也』，或曰，『熙、豐遺意，未及施行』。仰惟神考十九年間，典章文物，粲然大備，豈蔡京不得馳騁於當年，必欲妄施於今日，以罔在天之神靈？凡欲奏請，盡乞作御筆指揮行出，語士大夫曰『此上意也』。明日，或降指揮更不施行，則又語人曰『京實啟之也』。善則稱己，過則稱君，必欲陛下斂天下怨而後已，是豈宗社之福乎？天下之事無常是，亦無常非，可則因之，否則革之。惟其當之為貴，何必三代之為哉！李唐三百年間，所傳者二十一君，所可稱者太宗一人而已，當時如房、杜、王、魏，智慮才識，必不在蔡京之下。竊觀貞觀閒未嘗一言以及三代。後世論太宗之治者，則曰除隋之亂，比跡湯、武；致治之美，庶幾成、康。自古功德兼隆，由漢以來，未之有也。京不學無術，妄以三代之說欺陛下，豈不為有識者之所笑也？元豐三年，廢殿前廨宇二千四百六十間，造尚書省，分六曹，設二十四司，以總天下機務。落成之日，車駕親幸，命有司立法：諸門牆窗壁，輒增修改易者，徒二年。京惡白虎地不利宰相，盡命毀拆，收置禁中，是欲利陛下乎？是謂之紹述乎？括地數千裏，屯兵數十萬，建置四輔郡，遣親信門人為四輔州總管，又以宋喬年為京畿轉運使。密諷兗州父老詣闕下，請車駕登封，意在為東京留守，是欲乘輿一動，投閒竊發，呼吸群助。不知宗廟社稷何所依倚？陛下將措聖躬於何地？臣嘗中夜思之，不覺涕泗橫流也。臣聞京建議立方田法，欲擾安業百姓。借使行之，豈不召亂乎？又況數年間行盬鈔法，朝行夕改，昔是今非，以此脫賺客旅財物。道途行旅謂朝廷法令，信如寒暑，未行旬浹，又報鹽法變矣。鈔為故紙，為棄物，家財蕩盡，赴水自縊，客死異鄉，孤兒寡婦，號泣籲天者，不知其幾千萬人。聞者為之傷心，見者為之流涕。生靈怨歎，皆歸咎於陛下。然京自謂暴虐無傷，柰皇天後土之有靈乎？所幸者祖宗不馳一騎以得天下，仁厚之德，涵養生靈幾二百年矣，四方之民，不忍生事。萬一有壟上之耕夫，沛泗之亭長，嘯聚亡命於一方，天下回應，不約而從，陛下何以枝梧其禍乎？內外臣僚，皆京親戚門人，將誰為陛下使乎？京乘此時，談笑可得陛下之天下也。元符末年，陛下嗣服之初，忠臣義士，明目張膽，思見太平，投匭以陳己見者，無日無之。京鉗天下之口，塞陛下耳目，分為邪等，賊虐忠良。天下之士，皆以忠義為羞，方且全身遠害之不暇，何暇捄陛下之失乎？柰何陛下以京為忠貫星日，以忠臣義士為謗訕詆誣，或流配遠方，或除名編置，或不許齒仕籍。以言得罪者，無慮萬人矣，誰肯為陛下言哉？蔡攸者，垂髫一頑童耳，京遣攸日與陛下遊從嬉戲，必無文、武、堯、舜之道啟沃陛下，惟以花栽怪石、籠禽檻獸，舟車相銜，不絕道路。今日所獻者，則曰臣攸上進，明日所獻者，則又曰臣攸上進。故欲愚陛下，使之不知天下治亂也。久虛諫院不差人，自除門人為御史。京有反狀，陛下何從而知？臣是以知京必反也。臣與京皆壺山人也。案讖雲：水繞壺公山，此時方好看。京諷部使者鑿渠以繞山。日者星文謫見西方，日蝕正陽之月，天意所以啟陛下聰明者，可謂極也。柰何陛下略不省悔。默悟帝意，止於肆恩赦，開寺觀，避正殿，減常膳，舉常儀，以答天戒而已。然國賊尚全首領，未聞梟首以謝天下百姓，此則神明共憤，祖宗含怒在天之日久矣。陛下勿謂雉鳴乎鼎，穀生於朝，不害高宗、太戊之德；九年之水，七年之旱，不害堯、湯之聖。古人之事，出於適然。今日之事，禍發不測，天象人情，危慄如是。伏惟陛下留神聽覽，念藝祖創業之難，思履霜堅冰之戒。今日冰已堅矣，非獨履霜之漸。願陛下早圖之。後悔之何及！臣披肝為紙，瀝血書辭，忘萬死，叩天閽。區區為陛下力言者，非慕陛下爵祿而言也，所可重者祖宗之廟社，所可惜者天下之生靈，而自忘其言之迫切。陛下殺之可也，赦之可也，竄之可也，臣一死生，不系於重輕。陛下上體天戒，下顧人言，安可愛一國賊而忘廟社生靈之重乎？冒瀆天威，無任戰慄之至。謹備錄如右。臣讀之，駭汗若無所容。臣以愚陋，備位宰司，不能鎮伏紀綱，訖無毫朆報稱，徒致奸言，幹浼聖聽。且人臣有將必誅之刑；告言不實，有反坐之法。臣若有是事，死不敢辭。臣若無是事，方軫之言不可不辯。伏望聖慈，付之有司，推究事實，不可不問。取進止。」詔軫削籍流嶺外，後竟殂於貶所。元長猶用其兄會為侍制。家閒偶存此疏，錄以呈太史李公仁甫，載之《長編》。當是時也，元長領天下，事誰敢言者？軫獨能奮不顧身，無所迴避如此。使九重信其言，逐元長；元長悟其說，急流勇退，則國家無後來之患，元長與軫得禍俱輕，三者備矣。又案：《揮麈錄》謂載之《長編》，然李公載之不知為正文為小注，今姑附此。
　　《續宋編年資治通鑒》：閏月，鄭居中同知樞密院。蔡京之再相也，居中有力焉。居中責報，京薦之。案：《宋史·本紀》、《東都事略》丙戌日，是日，林攄為尚書左丞，居中由資政殿學士擢。《通鑒續編》雲：蔡京言：「樞密本兵之地，與三省殊，無嫌於用親。」黃經臣力抗前說，京言不效，居中疑京不己援，遂怨京，乃與張康國比而閒京。都水使者趙霖得龜兩首於黃河，獻以為瑞，京曰：「此齊小白所謂象罔，見而霸者也。」居中雲：「首豈有二！人皆駭異，而京獨主之，殆不可測。」帝命棄龜金明池，謂「居中愛我」，故申前命。
　　又：禁用翡翠。案：《宋史·本紀》壬寅日。
　　１、十一月案：李《十朝綱要》：是月壬子朔。 丙辰，詔：「自昔皆有尚符璽官。今雖隸門下後省，遇親祠，則臨時具員訖事複罷。八寶既備，宜重典司之職，可令尚書省置官如古之制。」《紀事本末》卷百二十八。原註：十四日尚書省乞置內外符寶郎，《實錄》有此，詔旨無之。十四日尚書省檢會云云，即此事，八寶事蹟本末，當檢詳於此，出之大觀二年正月禦制八寶記，其略曰：我神考以聖德嗣興，講修百度，考昔驗今，是正典禮。爰詔侍臣，作天子皇帝六璽，追琢其章，未克有就；永惟盛德洪烈，夙夜欽翼，父作子述，敢忘厥志。觀諸載籍，考之前世，六璽之外，有鎮國、受命二寶，寶而不用。在皇祐中，有進鎮國寶文曰「鎮國之寶」，鏤以黃金，書以小篆，製作非古，工亦不良。在紹聖中，得受命寶，其文曰「受命於天，既壽永昌」。其玉藍田，其制秦也，蓋不可以傳示將來，貽訓後世。方參稽憲度，自我作古。有以古印獻者，方不及寸，鈕以壽龜，文曰「承天福，延萬億，永無極」；有以寶玉獻者，色如截脂，氣如吐虹，溫潤而澤，其聲清越；有以古篆進者，龍蟠鳳翥，魚躍烏流，奇偶相生，縱橫得所；有以善工進者，雕琢眾形，如切如磋，分毫析鏤，不見其跡。四者即備，於是揭而璽之，乃以「受命於天，既壽永昌」之文，作受命寶，其方五寸有奇；以「承天福，延萬億，永無極」之文作鎮國寶，其方五寸有奇，皆螭紐互盤，篆以蟲魚，貫以絲紐，上圓下方，蓋合如契。又以元豐所作天子皇帝行信六璽，繼而成之，通而為八。正月元日，端命於上帝，祗受於路寢，華夷聳聞，中外稱慶。於以修未備之典，成一代之器，顧何德以堪之？蔡絛《國史後補》雲：國初創業艱難，諸寶多借石為之。元豐詔依方作天子皇帝六璽，有玉而未成。元符初，始得玉工之善者琢之，但疊篆而已，玉亦不大良。又元符初，得漢傳國璽，實秦璽，乃藍田玉，李斯之魚蟲篆也，其文曰「受命於天，既壽永昌」。然獨得璽而無檢，螭又不缺，疑其一角缺者，乃檢也。自有璽篆，考驗甚詳，傳於世上，獨取其文而黜其璽不用，因是作受命寶，其方四寸有奇。時又得古小玉印文曰「承天福，延萬億、永無極」者，上又以其文放李斯魚蟲作寶，大將五寸，皆為螭紐。其篆蓋魯公命季兄脩以意斆之。《受寶記》言有以古篆進者，謂是也。名為鎮國、受命二寶，合先皇帝六璽，是為八寶。乃於大觀二年元日受之，上自為之記焉。魚蟲篆者，始於李斯。以古帝王之瑞，若所謂黃帝之大螾，有虞氏之鳳凰，周之赤烏、白魚，雜肖其形，而為之篆爾。其後，又從於闐國求大玉。一日，忽有國使奉表至。故事，下學士院召譯者，出表語而後為答詔。其表有雲：日出東方，赫赫大光，照見四方五百國。五百國內絛、貫主，師子黑汗王。表上日出東方，赫赫大光，照見四方天下，四方天下，絛、貫主，阿舅大官家：你前時要者玉，自家甚是用心。只為難得似你尺寸底，自家已令人兩河尋訪，靉得似你尺寸底，便奉上也。當時傳以為笑。久果得之，厚大逾二尺，色如截脂，昔未始有也。上又制一寶亦螭紐，曰：「範圍天地，幽贊神明，保合太和，萬壽無疆，」凡十六字。寶命魯公賦其文，篆亦魚蟲。然韻頗不古，乃梁師成所制，至令睿思文字外，庫人為之，不知為何人書也。至於製作之工，幾於秦璽矣。其寶大九寸，其檢亦九寸，古人所無號，曰「定命寶」。合前八寶為九，下詔以為乾元用九者焉。在政和七年十月二十七日，又於政和八年元日受之，凡兩受寶，皆赦天下。上曰：「八寶者，國之神器也；至於定命寶乃受命，所自製者也。」居常赦文前後，皆翰林學士主之，其間事目與行文，乃中書門下諸房排定進呈。大觀八寶赦，乃魯公所自草，故異常赦。
　　２、壬戌，詔曰：「朕承祖宗，休烈萬邦，作孚典章文物，於斯為盛。永惟受案：二字原脫，據《宋史輿服志》增。 命之符，當有一代之制，而尚循秦舊，六璽之用，度越百年之久，或未大備。自天申命，地不愛寶，獲全玉於異域，得妙工於編氓，八寶既成，敻無前比，殆天所授，非人能為，顧何德以承之哉？夫制而用之，存乎其人？天人相因，自然之理，足以繼志烈考而傳之萬世。可以來年元日，禦大慶殿恭受八寶。」《紀事本末》卷百二十八。案：蔡絛《鐵圍山叢談》卷一雲：天子之制六璽。元豐間得玉矣，行制而未就，至大觀時始成之，然但繆篆也。又元符初得漢傳國璽，祐陵又自放，為之，悉魚蟲篆也。號傳國璽曰「受命寶」，璽曰「鎮國寶，」合天子之制六璽，是為八寶。
　　３、癸亥，御筆：「議禮局禮當追述三代之意，適今之宜，《開元禮》不足為法。今親制《冠禮沿革》十一卷，付議禮局，餘五禮令視此編次。」《紀事本末》卷百三十三。
　　４、乙丑，尚書省言：「唐八寶鎮國，以承百王，傳國寶，修封禪，禮神示。皇帝行寶，答王公疏；皇帝之寶，勞來勳賢；皇帝信寶，以召臣下；天子行寶，答四夷書；天子之寶，慰撫蠻夷；天子信寶，發蕃國兵。今禦寶，禁中已有常用之寶，所用至多，不可改移。欲鎮國、受命寶，皆寶而不用，惟封禪則用之；皇帝之寶，答鄰國書則用之；皇帝行寶，降禦劄則用之；皇帝信寶，賜鄰書及物則用之；天子之寶，答夷國書則用之；天子行寶，封冊則用之；天子信寶，舉大兵則用之；餘用常用之寶。」從之。《紀事本末》卷百二十八。
　　《續宋編年資治通鑒》：十一月壬子朔，日有食之。案：《宋史·本紀》：蔡京等以不及所當食分，率群臣稱賀。《遼史》不書，《契丹國志》同宋史。
　　１、十二月壬午朔，案：錢大昕《朔閏考》：是月壬午朔，據增「朔」字。 建州浦城縣丞徐秉哲遷一官，以縣學生係籍者千餘人，此一路最多。秉哲實專考校事，提舉學事司，乞加優獎，故有是命。《紀事本末》卷百二十六。案：《文獻通考》卷四十六：詔縣學生三歲不赴升試者除其籍，諸路賓興，會試辟雍，獨常州中選者多，知州、教授特遣一官。
　　２、御筆：「八行之士所在皆得以名聞，不限在學不在學，令學制局申明行下。」行提舉福建路學士陳汝錫奏請：「崇寧四年正月庚子朔，中丞何執中言：竊聞邇來諸路以八行貢者，如親病割股，或對佛燃頂，或刺臂出血，寫青詞以禱，或不茹葷，常誦佛書，以此謂之孝。或常救其兄之溺，或與其弟同居十餘年，以此謂之悌。其女適人，貧不能自給，取而養之於家，為善內親；又以壻窮窶，取而教之，為善外親。此則人之常情，仍以一事分為睦煙二行。常一遇歉歲，率豪民以粥食饑者而謂之恤。夫粥食饑者，乃豪民自為之而已，獨為之恤，可乎？又有嘗收養一遺棄小兒者，嘗救一跛者之溺以為恤，如此之類，不可遽數。伏願下之太學，俾長貳、博士考以道義，別白是非，澄去冒濫，勿使妄進。申飭天下郡縣長吏及學事司，審察考驗，要皆得行實，有其人則必公舉，無其人勿以妄貢，務在奉承詔旨，不失法意而已。」從之。《紀事本末》卷百二十六。
　　３、庚子，司空、左僕射兼門下侍郎蔡京為太尉。《紀事本末》卷百三十一。案：《宋史·本紀》：是日，並進何執中以下官二等。《通鑒續編》書置黔南路，加蔡京太尉，雲領庭、孚、平、允、從、觀、宜、柳、融九州。蔡京以功加太尉。畢氏《通鑒》雲：京加太尉，而召祖道為刑部尚書。祖道在桂四年，厚以官爵金帛挑諸夷，建城邑，調兵鎮戍，徵輸內地錢布鹽粟，無複齊限。地瘴癘，戍者十亡五六，實無尺土一民益於縣官。時廣西轉運副使張莊與祖道表悰，遂以代其任。祖道、莊既鑿空超取顯美，由是龐恭孫、趙遹、程遴相與效之，邊壤益多故矣。
　　《續宋編年資治通鑒》：十二月，置黔南路，拓地數千裏，塞外諸蠻，悉已納土。時雖建城寨而其地荒瘴，遣兵守戍，歲有死亡，無賦可入，皆輦內地金帛輸之。案：《十朝綱要》：丙申日。《宋史王祖道傳》：徽宗謂其論事無足行，依阿苟容，出知海州。拜秘書少監，再為福州。加直龍圖閣、知桂州。蔡京開邊，祖道欲乘時徼富貴，誘王江酋楊晟免等納土，誇大其詞，言嚮慕者百二十峒、五千九百家、十餘萬口，其旁通江洞之眾，尚未論也。王江在諸江合流之地，以武臣為守，置溪峒司主之。詔以為懷遠軍，且頒諸司使至殿侍軍將告命，使第補其首領。置二砦，為立學。又言黎人願為王民，得地千五百里。遂以安口隘為允州，中古州為格州，增提舉溪洞官三員。又言羈縻知地州羅文城、文州羅更宴、蘭州韋宴鬧、那州羅更從皆內附，請於黎母山心立鎮州，為下都督府，賜軍額曰靜海。築懷遠軍，並允、地、文、蘭、那五州置黔南路。擢祖道顯謨閣待制，進龍圖閣直學士。召為兵部尚書。二年，始知開邊拓地，實知桂州王祖道妄誕之罪，京附和之，乃追貶王祖道為散官。《王祖道傳》又雲：猺、黎渠帥不勝忿，蜂起侵剽，圍新萬安軍及觀州，殺官吏。初祖道未徙城時，言黎人伐木助役。及是詔問，不能對。京庇之，猶除端明殿學士、知福州，複以刑部尚書召。大觀二年，卒，贈宣奉大夫。祖道在桂四年，厚以官爵金帛挑諸夷，建城邑，調兵鎮戍，輸內地錢布鹽粟，無複齊限。瘴癘，戍者歲亡十五六，實無尺地一民益於縣官。京皆自以為功，至謂：「混中原風氣之殊，當天下輿圖之半。」張商英為相，治其誕妄，追貶昭信軍節度副使。京再輔政，複之。又案：《宋史·本紀》雲：三年三月壬戌，並黔南入廣西路。四年五月壬戊，改廣西黔南路為廣南西路。癸亥，治廣西妄言拓地罪，追貶帥臣王祖道為昭信軍節度副使。《通鑒續編》亦雲：三年三月，併入廣西路。《續宋編年資治通鑒》作二年，疑誤。《編年備要》雲：廣西經略王祖道說誘王、古、江三州苗首楊晟免等納土，遂城之，為平、允、從三州，又措置南海諸寨城之，為鎮州。蔡京言：「祖道所奏牂牁、夜郎納土週二千餘裏，又有文、地、蘭、那、安、外、習等七州，亦納土七千餘裏，計三十縣、八十鎮洞，戶四萬二千。」率百官賀，曲赦廣西。蔡京以下進官有差。及是祖道又奏收南丹州，，遂以丹州為觀州，又建庭、孚二州，拓地數千裏。
　　錢唐王崇鼎輯注
　
