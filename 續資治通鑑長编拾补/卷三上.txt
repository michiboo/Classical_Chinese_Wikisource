卷三 上
　
　　神宗
　　△熙寧元年戊申，一○六八
　　１、春正月甲戌朔，改元。《長編》通例。案：《長編》通例，每一帝立之元年，特書春正月某某朔，改元。其中間復改元則不書，茲據通例補之。
　　《續宋編年資治通鑒》：熙寧元年春正月甲戌朔，日有食之。案：《十朝綱要》、《宋史•本紀》同此，《遼史》不書日食。《本紀》又雲：治平四年十二月辛酉，以來歲日食正旦，自乙丑避殿減膳，罷朝賀。
　　又：復武臣同提刑。案：畢沅《通鑒》：甲戌朔。《長編》卷一百九十二：嘉祐五年八月乙酉，罷諸路同提點刑獄使，置江南東西、荊湖北、廣南東西、福建、成都梓利夔路轉運判官。先是，提點刑獄使臣或有竊公銀器為樂倡首飾者，議者因言使臣多不習法令，不可為監司，故罷之，至是又復其制。《宋史•本紀》：熙寧二年十一月丙子，罷諸路同提刑武臣。《職官誌》：提點刑獄公事，掌察所部獄訟而平其曲直，審問囚徒，詳覆案牘，凡禁系淹延而不決，盜竊逋竄而不獲，皆劾以聞，及舉刺官吏之事。舊制，參用武臣。熙寧初，以武臣不足以察所部人材，故罷之。又案：二年十一月，《續宋編年資治通鑒》無罷武臣同提刑文，故附註於此。
　　又：以唐介參知政事。案：《宋史•本紀》：丙申日，介時官龍圖閣直學士、給事中、權三司使。《宋史全文資治通鑒》雲：故事，執政坐待漏舍，宰相省所進文書，同列不聞。介謂曾公亮曰：「身在政府而事不預知，上或有所問，何辭以對！」乃與同視，後遂以為常。徐乾學《通鑒後編》雲：以三司使唐介參知政事，帝問司馬光曰：「唐介參預政事何如？」光曰：「介素有剛勁之名，外人甚喜。」
　　又：增太學生員，初二百員，至是增置一百員。案：《宋史本紀》，壬寅日。《編年備要》雲：尋詔以九百人為額。《宋史全文資治通鑒》雲：初，太學置內捨生二百員，官為給食。至是蓋待次者百餘，諫官以為言，故有是詔。《玉海》卷一百十二雲：元年正月，諫官滕甫等言，慶歷》太學內捨生二百員，官給食，乞增置。李《十朝綱要雲：五月，展國子監以九百人為額。
　　１、二月案：錢大昕《四史朔閏考》：是月甲辰朔。 壬子，觀文殿大學士、右僕射、判河陽富弼判汝州，仍詔入見，乃赴任。《紀事本末》卷六十三。案：弼再判河陽在治平四年十月初二日丁未。又案：範忠宣撰《富公行狀》：熙寧元年正月，移判汝州，且俾入覲。詔曰：「渴見儀容，願聞風論。」與此異月。
　　２、丙辰，種諤奪四官，隨州安置。初，有司奏劾諤擅權生事，詔系長安獄，或以咎諤。諤曰：「嵬名山舉眾約降，既聞於朝矣。若緩以待命，事機一失，則數萬之眾，快於賊手，為邊生事不細。吾寧坐死，以就國事。」乃悉焚當路所與簡牘，置對，無一語罣人，惟自引伏。雖值陜西曲赦，終坐責。案：《宋史全文資治通鑒》丙辰日，《紀事本末》不系責日，今據附此。諤復西京庫使、商州都監在十二月庚戌，見《長編》卷二百十六原註。陳桱《通鑒》附諤安置隨州於元年十二月，恐誤。 先是，樞密院言：「上意諭郭逵毀棄綏州曰：『國家封疆萬里，豈與犬羊爭尺寸之地！』逵未至，賈逵遂以兵驅降羌於塞外，雲悉已逃去。」掌機宜文字趙禼言案：此下有脫誤。宋史趙禼傳：禼第進士，為汾州司法參軍。郭逵宣撫陜西，辟掌機宜文字。種諤擅納降人數萬，朝廷以其生事，議誅諤，反故地歸降人，以解仇釋兵。禼上疏曰：「諤無名興舉，死有餘責。若將改而還之，彼能聽順而亡絕約之心乎？不若諭以彼眾餓莩，投死中國，邊臣雖擅納，實無所利，特以往年俘我蘇立、景詢輩爾。可遣詢等來，與降人交歸。各遵紀律，而疆埸寧矣。如其蔽而不遣，則我留橫山之眾，未為失也。」 綏州不可毀棄，勸逵招集降羌使還守綏州，不然，且為邊患。逵從之。韓琦令鄜延勿給嵬名山糧，追還戍兵，案：涑水紀聞卷十一：種諤之謀取綏州，兩府皆不知之。文潞公為樞密使，以為趙諒祚稱臣奉貢，今忽襲取其地無名，請歸之。時韓魏公為首相，方求出，上乃以韓公判永興軍兼陜西四路經略使，度其可受可卻以聞。韓公至陜西，言可受。文公以朝旨詰之曰：「若受之，則當饋糧，戍之以兵，有急則當救，此三者皆有備乎！」韓公對不及饋戍及救，彼自有當諒祚。因遺書令勿給糧，追還戍兵。 若諒祚攻嵬名山，亦勿救也。逵以為不可。琦遣劉航往詰，逵因執不可，曰：「如此，則降羌無以自存，皆潰去矣。」案：《涑水紀聞》卷十一載此數語，又雲：乃奏請築綏州城，置兵戍之。命之曰：「綏德城，擇降人壯健者，刺手給糧，以為戰兵。」得二千餘人。 琦從之。是月，運丹州粟以給降羌，人日三升。逵因選其彊壯二千餘人刺為兵，餘丁皆刺手為「忠勇」字，使不得逃去。又以兩不耕田及綏州旁近閑田給之使耕。其初降時並老弱凡二萬餘人，死於戰疫及逃去，僅存萬餘人耳。《紀事本末》卷八十三。
　　３、庚申，司馬光進讀《資治通鑒》三葉畢，上更命讀一葉半，讀至蘇秦約六國縱事，上曰：「蘇秦、張儀掉三寸舌，乃能如此乎！」光對曰：「秦、儀為縱橫之術，多華少實，無益於君，委國而聽之，此所謂利口覆邦家也。」上曰：「朕聞卿進讀，終日忘倦。」光曰：「臣空疏無取，陛下每過形獎飾，不勝惶懼。」《紀事本末》卷五十三。案：《紀事本末》卷五十二亦略載論儀、秦事，原註雲詳見《講筵》。惟卷五十二作丙辰日，與此異日，此文較詳，故取此刪彼。王氏應麟《玉海》卷二十六雲：熙寧元年二月十一日，禦閣。王珪、範鎮、司馬光、呂公著、吳申、周孟陽講《禮記》，讀《史記》、《資治通鑒》。據錢大昕《朔閏考》，是月甲辰朔，丙辰為十三日，庚申為十七日。《玉海》所載十一日，則為甲寅，又與《紀事本末》互異。
　　４、是月，群牧司言：「樞密院副使邵亢請以坊監牧馬餘地立田官，令專稼政以資牧養之利。案馬監草地四萬八千餘頃，今以馬五萬匹為額，匹占田五十畝，而原武、單鎮、洛陽、沙苑、淇水、安陽、東平七監地，餘良田萬七千頃，民租佃收草粟，以備寒月之用。」從之。《紀事本末》卷七十五。案：《紀事本末》不系日，附月末。
　　１、三月案：錢大昕《朔閏考》：是月癸酉朔。 庚辰，夏國主秉常告哀使薛宗道等十三人至。命新河北轉運使韓縝、陜西經略司勾當公事劉航，就都亭驛站，詰問賊殺傷楊定等及虜掠熟戶、不遣使賀即位、降詔不承等事。案：《文潞公集》：熙寧元年《論夏國冊命》雲：薛宗道至，若所齋表止是告哀，別無陳訴，及宗道於押伴官處別無傳達言語，欲令孫構因聚會款曲間祗作己意問之，雲：「先國主薨謝，今來何人繼嗣焉？」他若雲某人繼嗣，即卻問雲是先國主之何親？雲是子，即更問雲是嫡子否？若雲是嫡，即與更問雲：「先國主盛年棄世，今來嗣子，必是幼小。」他若有對，更隨機答之，少間即更說與：「自古外國必須中國冊命者，方可取重於諸蕃。今者西夏以累世貢奉，故當冊命嗣子。然朝廷以夏國自嘉祐以來，於麟州界上掩殺郭恩，及於涇原侵掠固家堡子，後又於大順城作過，有違誓表，如此非一，以至先帝上仙不時來祭。今上登極，亦不入賀。然朝廷曲示含容，尚存事體，而夏國終不省過，又於去年十一月中於寧順寨界上誘引殺害卻知保安軍楊定等三人。如此不道，今來朝廷未必便行封冊之禮，須與夏國重別商議再具誓表，信納丁寧，務存久遠，方可商議別行封冊。若依前卻有侵犯邊境，貢奉不時，豈恭順和好之理？」若宗道別為分疏，即隨其言以理折難。若雲某祗是齋表來告哀，不敢與聞他議，即且說與：「今來使還，須是子細說與本國知委，候議定，別具誓表來上，朝廷須有商量，亦是使人了事之功效也。」 宗道言：「李崇貴等見已禁錮，俟朝旨至，即拘送。」及陳夏國子母悔過，惟命是聽之意。上乃令縝諭旨：今為夏國畫長策，度彼親貴任事首領亦必止三五人，欲並朝廷除官。仍於歲賜內割五萬數定充所除俸給，所貴同心助國，效順中國。《紀事本末》卷八十三。案：畢沅《續通鑒考異》雲：《宋史•神宗紀》：熙寧元年三月庚辰，夏主諒祚卒，遣使告哀。據《夏國傳》，諒祚以神宗即位之十二月殂，又雲秉常於治平冬即位，則諒祚實治平四年殂，《本紀》所書者赴告之日耳。
　　２、戊子，曾公亮等上表，請建太皇太後宮殿，並以慶壽為名。《紀事本末》卷五十四。案：王偁東都《事略本紀》：二年五月壬辰，太皇太後遷居慶壽宮。《續宋編年資治通鑒》：三月，潭州雨毛。案：《宋史•本紀》作丁酉日。
　　１、四月壬寅朔，富弼入見，上以弼足疾，許肩輿至崇政殿門。又以門距殿遠，更禦內東門小殿見之，且免拜，坐語從容至日昃。《紀事本末》卷六十三。案：範忠宣撰《富公行狀》：以公足疾，肩輿至崇政殿門，令男紹庭入殿扶持，仍不拜。又以門距殿遠，上特為之禦內東門小殿以見之。恩禮優重，並臣莫及，賜其子緋衣銀魚，召坐。《太平治跡統類》雲：富弼入見，且免拜，坐語從容至日昃。問以治道，弼以上銳於有為，對曰：「人君好惡，不可令人窺測，則奸人得以附會其意。陛下當如天之鑒人，隨其善惡若自取，然後誅賞從之，則功罪得其實矣。」上稱善。又問北邊事，條目甚悉，弼曰：「陛下臨禦以來，當先布德澤，且二十年未可言用兵，亦不宜重賞邊功，恐致生事，幹戈一起，所系禍福不細，願陛下勿先留意於此。」上默然良久。又問所先，弼曰：「阜安宇內為先。」上善之。
　　２、乙巳，詔新除翰林學士王安石越次入對。上謂安石曰：「朕久聞卿道術德義，有忠言嘉謨，當不惜告朕，方今治當何先？」對曰：「以擇術為始。」上問：「唐太宗何如？」對曰：「陛下每事當以堯、舜為法。唐太宗所知不遠，所為不盡合法度，但乘隋極亂之後，子孫又皆昏惡，所以獨見稱於後世。道有升降，處今之世，恐須每事以堯、舜為法。堯、舜所為至簡而不煩，至要而不迂，至易而不難，但末世學士大夫不能通知聖人之道。故常以堯、舜為高而不可及，不知聖人經世立法常以中人為制也。」上曰：「卿可謂責難於君矣，然朕自視眇然，恐無以副卿此意。卿可悉意輔朕，庶幾同濟此道。」上問安石：「祖宗守天下，能百年無大變，粗致太平，以何道也？」安石退而奏書曰：案：《臨川集•本朝百年無事劄子》雲：臣前蒙陛下問及本朝所以享國百年、天下無事之故。臣以淺陋，誤承聖問，迫於日晷，不敢久留，語不及悉，遂辭而退。竊惟念聖問及此，天下之福，而臣遂無一言之獻，非近臣所以事君之義，故敢冒昧而粗有所陳。 「伏惟太祖躬上智獨見之明，而周知人物之情偽，指揮付託，必盡其材，變置設施，必務其當，故能駕馭將帥，訓齊士卒，外以捍夷狄，內以平中國。於是除苛賦，止虐刑，廢彊橫之藩鎮，誅貪殘之官吏，躬以簡儉為天下先，其於出政發令之間，一以安利元元為事。太宗承之以聰武，真宗守之以謙仁，以至仁宗、英宗無有逸德。此所以享國百年而天下無事也。仁宗在位，歷年最久，臣於時實備從官，施為本末，臣所親見。案：《臨川集》此下有雲：嘗試為陛下陳其一二，而陛下詳擇其可，亦足以申鑒於方今。 伏惟仁宗之為君也，仰畏天，俯畏人，寬仁恭儉，出於自然，而忠恕誠愨，始終如一，未嘗妄興一役，未嘗妄殺一人，斷獄務在生之，而特惡吏之殘擾；寧屈己棄財於夷狄，而終不忍加兵；刑平而公，賞重而信；納用諫官、禦史，公聽並觀而不蔽於偏至之讒；因任眾人耳目，拔舉疏遠而隨之以相坐之法。案：《臨川集》此下有雲：蓋監司之吏，以至州縣，無敢暴虐殘酷，擅有調發，以傷百姓。自夏人順服，蠻夷遂無大變，邊人父子夫婦，得免於兵死，而中國之人，安逸蕃息，以至今日者，未嘗妄興一役，未嘗妄殺一人，斷獄務在生之，而特惡吏之殘擾；寧屈己棄財於夷狄，而不忍加兵之效也。大臣貴戚、左右近習，莫敢橫彊犯法，其自重慎或甚於閭巷之人，此刑平而公之效也。募天下驍雄橫猾以為兵，幾至百萬，非有良將以禦之，而謀變者輒敗；聚天下之財物，雖有文籍，委之府史，非有能吏以鉤考，而斷盜者輒發；兇年饑歲，流者填道，死者相枕，而寇攘者輒得，此重賞而信之效也。大臣貴戚、左右近習，莫能大擅威福，廣私貨賂，一有奸慝，隨輒上聞。貪邪橫猾，雖間或見用，未嘗得久。此納用諫官、禦史，公聽並觀而不蔽於偏至之讒之效也。自縣令、京官以至監司、臺閣，升擢之任，雖不皆得人，然一時之所謂才士，亦罕蔽塞而不見收舉者，此因任眾人之耳目，拔舉疏遠而隨之以相坐之法之效也。升遐之日，天下號慟，如喪考妣，此寬仁恭儉，出於自然，忠恕誠愨，終始如一之效也。 然本朝累世因循末俗之弊，而無親友群臣之議，人君朝夕與處，不過宦官、女子，出而視事，又不過有司之細故，未嘗如大有為之君，與學士大夫討論先王之法以措天下也。一切因循自然之理勢，而精神之運有所不加，名實之間有所不察。君子非不見貴，案：《太平治跡統類》作「非不見任」。 然小人亦得廁其間；正論非不見容，然邪說亦有時而用。以詩賦記誦求天下之士，而無學校養成之法；以科名資格敘朝廷之位，而無官司課試之方。監司無檢察之人，守將非選擇之吏。轉徙之亟，既難於考績；而遊談之眾，因得以亂真。交私養望者，多得顯官；獨立營職者，或見排沮。故上下偷惰，取容而已，雖有能者在職，亦無以異於庸人。農民壞於差役，而未嘗特見救恤，又不為之設官以修其水土之利；兵士雜於疲老，而未嘗申飭訓練，又不為擇將而久其疆埸之權。宿衛則聚卒伍無賴之人，而未嘗有以變五代姑息羈縻之俗；宗室則無教訓選舉之實，而未嘗有以合先王親疏隆殺之宜。其於理財，大抵無法，故雖儉約而民不富，雖憂勤而國不彊。賴非夷狄昌熾之時，又無堯、湯水旱之變，故天下無事，過於百年，雖人事，亦天助也。蓋屢聖相繼，仰畏天，俯畏人，寬仁恭儉，忠恕誠愨，此其所以獲天助也。伏惟陛下躬上聖之資，承無窮之緒，知天助之不可常，知人事之不可急，然則大有為之時，正在今日。臣不敢輒廢將明之義而茍遜忌諱之誅，伏惟陛下幸赦而留神，天下之福也。」明日，上謂安石曰：「昨閱卿所奏書至數遍，可謂精畫計治，道無以出此，所由眾失，卿必已一一經畫，試為朕詳見施設之方。」對曰：「遽數之不可盡，願陛下以講學為事，講學既明，則施設之方不言自喻。」上曰：「雖然試為朕言之。」於是為上略陳施設之方。上大喜曰：「此皆朕所未嘗聞，他人所學，固不及此，能與朕一一為書條奏否？」對曰：「臣已嘗論奏陛下，以講學為事，則諸如此類，皆不言而自喻。若陛下擇術未明，實未敢條奏。」上曰：「卿今所言已多，朕恐有遺忘，試錄今日所對以進。」安石唯唯而退，訖不復錄所對以進。《紀事本末》卷五十九。案：薛應旂《通鑒》：夏四月乙巳，王安石始至京師，時受翰林學士之命，已七越月矣。《太平治•跡統類》作壬寅日，與《紀事本末》及各本均異。徐乾學《通鑒後編》雲：安石本楚士，未知名於中朝，以韓、呂二族為巨室，欲藉以取重，故深與韓絳、韓維及呂公著友。三人更遊揚人，名始盛。帝在藩邸，維為記室，每講說輒曰：「此維友王安石之說。」及為太子庶人，又薦以自代。帝由是想見其人。甫即位，命知江寧府，數月，召為翰林學士，至是始造朝入對。
　　３、除集禧觀使富弼懇辭乞赴汝州，上不許，弼又言雲雲。案：《東都事略》、《太平治跡統類》諸書，《宋史》及各本均不載，或即上壬寅之言也。上乃聽弼依舊判汝州，罷集禧觀使。《紀事本末》卷六十三。
　　庚申，翰林學士兼侍讀呂公著、翰林學士兼侍講王安石等言：「竊尋故事，侍講者皆賜坐；自乾興後，講者始立，而侍者皆坐聽。臣等竊謂侍者可賜立，而講者當賜坐，乞付禮官考議。」詔禮院詳定以聞。判太常寺韓維、刁約，同知禮院胡宗愈言：「臣等竊謂臣侍君側，古今之常，或賜之坐，蓋出優禮。祖宗以講說之臣多賜坐者，以其敷暢經藝，所以明先王之道，道所存，禮則加異。太祖開寶中，李穆、王昭素於朝召對，便殿賜坐，令講《易•乾卦》。太宗端拱中，幸國子監，升輦將出，顧見講座，因召學官李覺講說。覺曰：『陛下六飛在禦，臣何敢輒升高座？』太宗為之降輦，令有司張帟幕別坐，詔覺講《易》之《泰卦》。今列侍之臣，尚得環坐，執經而講者，顧使獨立於前，則事體輕重，議為未安。臣等以為宜如天禧故事，以彰陛下稽古重道之義。」判太常龔鼎臣、蘇頌、周孟陽，同知禮院王汾、劉攽、韓忠彥等言：「臣竊謂侍從之臣，見於天子者賜之坐，有司顧問，猶當避席立語，況執經人主之前，本欲便於指陳，則立講為宜。若謂傳道近於為師，則今侍講解說舊儒章句之學耳，非有為師之實，豈可專席安然以自取重也！又朝廷班制，以侍講居侍讀之下，祖宗建官之意輕重可知矣。今若侍講輒坐，其侍讀當從何禮？若亦許之坐，則侍從之臣，每有進說，皆當坐矣。且乾興以來，侍臣立講，歷仁宗、英宗兩朝，行之且五十年，豈可一旦以為有司之失而輕議變更乎！今人主待侍從，臣由始見以及畢講，皆賜之坐，其尊德重道固已厚於三公矣，尚何加焉！其講官侍立，伏請仍舊。」初，孫奭坐講，仁宗尚幼，跪案以聽之，奭因請立。講論者不以為是。及公著等奏請，眾議不同，上以問曾公亮，但稱「臣侍仁宗書筵亦立」。後安石因講賜留，上面諭曰：「卿當講日可坐。」安石不敢坐，遂已。《紀事本末》卷五十三。案：《十朝綱要》：庚申，詔從判太常龔鼎臣議，令經筵立講。 
　　１、五月案：錢大昕《四史朔閏考》：是月壬申朔。 庚辰，《長編》卷二百零八：治平三年八月十五日己酉，蔡抗陳乞國子監輪舉教授。原註：熙寧元年五月庚辰日有詔。案：原文已佚。畢沅《通鑒》雲：五月庚辰，詔兩制及國子監舉諸王宮教授。據《玉海》卷一百三十雲：五月九日，有司言：「兩漢以博士不通政事者，補諸侯王傅。今諸王宮大小學教授，宜命兩制舉純樸行誼年五十以上者。」又雲：置大宗正司記室一人，典箋奏；講書、教授十有二人，分位講授，兼領小學之事。自熙寧初置丞，省記室、講授員，增給以祿。 同知諫院吳充案：《宋史•吳充傳》：熙寧元年，知制誥。神宗諭以任意，曰：「先帝知卿久矣。」遂同知諫院。 言：「陛下念及方今本務未舉，農政不修，令臣條上其事。臣以當今鄉役之衙前為重。上等民戶被差之日，官吏臨門籍記，桮杵匕箸，皆計貲產，定為分數，以應須求，勢同漏卮，不盡不止，至有家資已竭而逋負未除，子孫既歿而鄰保猶逮。是以民間規影重役，土地不敢多耕而避戶等，骨肉不敢義聚而憚人丁，甚者，嫁母離親以求兄弟異籍，風俗日壞，殊可憫傷。望敕中書擇臣庶之言鄉役利害，以時施行。及以先朝余靖所上《農書》並臣所上《農政五事》，並下兩制詳定以聞。」詔令送中書。《紀事本末》卷七十。案：太平治跡統類載吳充是奏。又雲：詔令中書及韓絳同安石制置三司條例司與議。安石以顧為善。然是時安石未執政，制置三司條例司尚未設，此恐年月有誤。《紀事本末》此上明書元年五月庚辰，姑附此。
　　２、丙戌，郭逵言：「夏國遣人奉誓表，送殺楊定人偽六宅使李崇貴、韓道喜及所虜去定子仲通已至界道。」詔遣使二人監管崇貴等，乘驛赴闕。楊定等死，逵密詗邊吏，得殺定等首領姓名，諜告曰：「夏人將斬殺定之人於境以謝罪。」逵曰：「此特斬囚以紿我。」檄宥州詰夏人，且曰：「必執李崇貴等來。」虜曰：「殺之矣。」逵曰：「崇貴等見存職任狀貌如此，何可欺也？」夏人懼，乃以實告。初，薛宗道受韓縝所議，案：薛宗道，即《涑水紀聞》所雲夏國之臣薛老峰也。議以安遠、塞門二砦易綏州。詳見二年十月丙申。 歸白秉常，秉常不許。宗道始歸，逵言：「朝廷欲以官爵授秉常左右任事之人，彼主幼國疑，當不受詔，藉或授之，必偽立姓名以邀金繒；且彼既恭順，宜開布大信，以示威靈所加，不宜誘之以利。」秉常果不受詔，如逵所言。《紀事本末》卷八十三。案：《宋史•郭逵傳》：逵詗得殺楊定者首領姓名，牒告將斬之於境以謝罪，逵曰：「是且梟死囚以紿我。」報曰：「必執李崇貴、韓道喜來。」夏人言：「殺之矣。」逵命以二人狀貌物色詰問虜，情得，執獻之。加檢校太尉、雄武軍留後。韓絳主種諤計圖橫山，與逵議出兵。逵曰：「諤，狂生耳，朝廷徒以家世用之，必誤大事。」絳怒，以為沮撓，奏召逵還。
　　３、丙申，樞密院使呂公弼請以河北義勇每指揮揀案：《玉海》卷一百三十九：「揀」作「擇」。少壯材武藝取百人，手刺「上等」二字，量免戶下支移、折變，別團會教閱，依日限放散，並給口食；即及百人而又有出倫者，聽註籍，候有闕收補。從之。《紀事本末》卷五十六。案：《文獻通考》卷百五十六：帝言：「義勇可使分為四番出戍。」呂公弼曰：「須先省得募兵，乃可議此。」王安石曰：「計每歲募兵所死亡之數，乃以義勇補之可也。」陳升之欲令義勇以漸戍近州。兩府共議，或以為令一月一番，或以為一季一番，且令近戍。文彥博等又言難使遠戍，安石辨之甚力。義勇舊制，見《宋史•兵誌》五雲：義勇，凡主戶三丁選一，六丁選二，九丁選三，年二十至三十材勇者充，止涅手背。以五百人為指揮，置指揮使、副正二人，正都頭三人，十將、虞候、承局、押官各五人，歲以十月番上，閱教一月而罷。又詔秦州成紀等六縣，有稅戶弓箭手、砦戶及四路正充保毅者，家六丁刺一，九丁刺二；有買保毅田承名額者，三丁刺一，六丁刺二，九丁刺三，悉以為義勇。又詔秦、隴、儀、渭、涇、原、邠、寧、環、慶、鄜、延十二州義勇，遇召集防守，日給米二升，月給醬菜錢三百。蓋慶歷初，河北路義勇總十八萬九千三十一人，河東路義勇總七萬七千七十九人，陜西路治平初十五萬六千八百七十三人。熙寧初，樞密使呂公弼請以河北義勇每指揮揀少壯藝精者百人為上等，手背添刺「上等」字，旌別教閱，及數外藝優者亦籍之，俟有闕則補。從之。
　　４、戊戌，詔：「諸路籍義勇有膽力者別為一等，以備非常；捕盜，候有功，當議量材優與名目；並立呈試武藝三等，許諸色人自陳，中不等，許義勇陳乞。」《紀事本末》卷五十六。
　　５、廢慶成軍入滎河，置軍使隸河中。《紀事本末》卷七十七。原註：《舊紀》，上謂輔臣曰：天下自五代分裂，擅聚一方，多置郡縣，以固疆圉，由是役繁民困，其議並省之。於是廢慶成軍，又廢慶平縣。按廢慶平縣，《實錄》已見四月末，上語雲雲，似為新政並省發端，今附見此。《新錄》亦不載上語。案：《宋史•本紀》、畢沅《通鑒》，戊戌日，《紀事》不系日，據以輯此。《宋史•地理誌》：永興軍路滎河下註雲：次畿。舊隸慶成軍，元年廢；以隸府，治置軍使。
　　１、六月案：錢大昕《四史朔閏考》：是月辛丑朔。 辛亥，王臨言：「保州塘濼已西，可築堤植木，凡十九年，堤內可引水處即種稻，水不及處，並為方田；又因出土作溝，以陷戎馬。」從之。《紀事本末》卷七十三。
　　中書言：「諸州縣古跡阪塘，異時皆蓄水溉田，民利數倍，近歲所在湮廢。」詔：「諸路監司訪尋州縣，可興復水利，如能設法勸誘興修塘堰、圩垾，功利有實，當議旌賞。」《紀事本末》卷七十三。案：《宋史全文資治通鑒》：六月乙卯，賜知唐州、光祿寺卿高賦敕書獎諭。賦在唐凡五年，增戶萬一千三百八十，給田二萬一千三百二十八頃，而山林榛莽之地，皆為良田，歲益稅二萬二千五百十七，作陂塘四十有四。《宋史本紀》：六月辛亥，詔諸路興水利。 
　　２、先是，諫官言：「選人到銓磨勘者，眾為壅並，遂至稽滯，蓋是舉官之數太多，不與引見轉官人數相當。乞先取京朝官員數著定，仍限定諸路保奏之數。」臺官亦言：「今京朝官十倍景德之前，員多闕少，審官差遣，不行選人磨勘之法。故當漸有澄汰，不為限隔，使人無留滯咨怨之聲。」己未，詔諸道州、府、軍、監長吏奏舉選人，更不裁減外，其通判奏舉選人，並令權罷。《紀事本末》卷六十七。
　　３、壬戌，詔諸路轉運判奏舉選人為京官，比擬提點刑獄，朝臣並減二人。《紀事本末》卷六十七。
　　４、癸亥，賜知渭州蔡挺敕書獎諭，以韓琦言鎮戎軍葉燮會乃控扼西界要害處，獨挺能修築堡寨，凡錢糧、材木、版築之具，皆不愆於素而又能廣弓箭手，使不廢衣廩而兵備益集。初，秉常遣使告哀，案：在三月初八日庚辰。琦言：「自西夏誘殺楊定以來，與朝廷相絕，今遽遣使來告，即見其國內饑喪，乘此危迫，故急來赴訴。此時若不直以彼國前違犯誓詔之事，先行詰責，及令縛送害定等人李崇貴等歸朝廷，以雪數家之冤，以正國體，俟其一一歸服，然後開納，茍便如元昊身死之初，亟行小童冊命之禮，且要無事，即恐一失機會，轉難控制。」案：《安陽集•魏公家傳》此下有雲：又以夏國當此變亂之際，可以開示大信，招納橫山一帶部族，乃為大字榜於諸路，使散入虜中。詔問公乘此機會有可行事宜密奏以聞。公奏曰：「若告哀人沈然過界，不來求議，許臣於諸路擇要害處興建城寨，使彼震懾，必速就議。」先是，涇原路鎮戎軍新寨悰有地六千餘頃，可招弓箭手三四千人，蔡挺嘗乞於此壕修葉燮會為寨。 遂以便宜檄挺興役，葉燮會後賜名熙寧寨。《紀事本末》卷八十三。案：《東都事略•蔡挺傳》雲：挺檢括迸邊生地、漢蕃冒耕田四千八百頃，募佃以充邊儲。邊人冒市蕃部田，挺開自首免罪法，復得地八千頃，刺弓箭手三千，養馬五百。鎮戎軍三川、高平、定川砦舊壕外，有曹英、新壕兩壕，之間土地膏腴，東西四十里，南有土山。挺因險築砦，乘高四望，護壕內地及覘賊往來。築十八日畢功，開二千頃，募弓箭手三千人耕守之，賜名熙寧寨。
　　５、以內侍押班李若愚同提點制置河北屯田司。《長編》卷二百二十：熙寧四年二月戊申，詔罷河北屯田司。原註：元年六月二十三日，李若愚同制置。案：是月辛丑朔，二十三日癸亥。《宋史•食貨誌》上四：熙寧初，以內侍押班李若愚同提點制置河北屯田司。原註文簡，據《食貨誌》增。
　　６、乙丑，河水漲溢，詔都水監、河北轉運司疏治。《長編》卷二百六十二熙寧八年四月戊寅程昉言滹沱興工原註。案：《續宋編年資治通鑒》：河決恩、冀等州。《十朝綱要》：乙丑日。《宋史•本紀》：六月乙亥，河決棗彊縣。七月壬午，以恩、冀河決，賜水死家緡錢。壬辰，遣禦史中丞滕甫、知制誥吳充安撫河北。癸巳，疏深州溢水。據《朔閏考》，六月辛丑朔，無乙亥日。《本紀》於乙亥前書辛亥，乙亥下書丙寅，「亥」乃「醜」字之譌。《五行誌》則又雲：熙寧元年秋，河決恩、冀。與此並月。《十朝綱要》、《宋史河渠誌》、《編年備要》，明載七月又溢瀛州。本紀惟載十二月癸卯瀛州地震，無七月溢瀛州文。《五行誌》亦無溢瀛州文，或因瀛州溢在七月，《五行誌》因誤以恩、冀河決為秋歟？今依《十朝綱要》附乙丑。《編年備要》雲：六月，河決恩、冀等州。七月，又溢瀛州。尋遣使賑貸之。都水監宋昌言與內侍程昉請相度六塔舊口，並二股導使東流，徐塞北流。初，商胡決河，自魏之北至恩、冀、乾寧入於海，是謂北流。嘉祐八年，河流派於魏之第六埽，遂為二股。自魏、恩東至於德、滄，流入於海，是謂東流。《宋史•河渠誌》一雲：熙寧元年六月，河溢恩州烏欄堤，又決冀州棘彊埽，北註瀛。七月，又溢瀛州樂壽埽。帝憂之，顧問近臣司馬光等，都水監丞李立之請於恩、冀、深、瀛等州，創生堤三百六十七里，以奭河，而河北都轉運司言：「當用夫八萬三千餘人，役一月成。今方滅傷，願徐圖之。」都水監宋昌言謂：「今二股河門變移，請迎河港進約，簽入河身，以紓四州水患。」遂與屯田都監內侍程昉獻議，開二股以導東流。於是都水監奏：「慶歷八年，商胡北流，於今二十餘年，自澶州下至乾寧軍，創堤千有餘裏，公私勞擾。近歲冀州而下，河道梗澀，致上下埽岸屢危。今棗彊抹岸，訩奪故道，雖創新堤，終非久計。願相六塔舊口，並二股河導使東流，徐塞北流。」而提舉王亞等謂：「黃、禦河一帶北行入獨流東砦，經乾寧軍、滄州等八砦邊界，直入大海。其近海口闊六七百步，深八九丈，三女砦以西闊三四百步，深五六丈。其勢愈深，其流愈猛，天所以限契丹。議者欲再開二股，漸閉北流，此乃未嘗睹黃河在界河內東流之利也。」十一月，詔翰林學士司馬光、入內內侍省副都知張茂則，乘傳相度四州生堤，回日兼視六塔、二股利害。二年正月，光入對：「請如宋昌言策，於二股之西置上約，擗水令東。」時議者多不同，李立之力主生堤，帝不聽，卒用昌言說，置上約。三月，光奏：「治河當因地形水勢，若彊用人力，引使就高，橫立堤防，則逆激旁潰，不惟無成，仍敗舊績。臣慮官吏見東流已及四分，急於見功，遽塞北流。而不知二股分流，十里之內，相去尚近，地勢復東高西下。若河流？東，一遇盛漲，水勢西合入北流，則東流遂絕；或於滄、德堤埽未成之處，決溢橫流。雖除西路之患，而害及東路，非策也。宜專護上約及二股堤岸。若今歲東流止添二分，則此去河勢自東，近者二三年，遠者四五年，候及八分以上，河流訩刷已闊，滄、德堤埽已固，自然北流日減，可以閉塞，兩路俱無害矣。」會北京留守韓琦言：「今歲兵夫數少，而金堤兩埽，修上下約甚急，深進馬頭，欲奪大河。緣二股及嫩灘舊闊千一百步，是以可容漲水。今截去八百餘步，則將束大河於二百餘步之間，下流既壅，上流蹙遏湍怒，又無兵夫修護堤岸，其訩決必矣。況自德至滄，皆二股下流，既無堤防，必侵民田。設若河門束狹，不能容納漲水，上、下約隨流而脫，則二股與北流為一，其患愈大。又恩、深所創生堤，其東則大河西來，其西則西山諸水東註，腹背受水，兩難捍奭。望選近臣速至河，所與在外官合議。」帝在經筵以琦奏諭光，命同茂則再往。四月，光與張鞏、李立之、宋昌言、張問、呂大防、程昉行視上約及方鋸牙，濟河，集議於下約。光等奏：「二股河上約並在灘上，不礙河行，但所進方鋸牙已深，致北流河門稍狹，乞減折二十步，令近後，仍作蛾眉埽裹護。其滄、德界有古遙堤，當加葺治。所修二股，木欲疏導河水東去，生堤木欲捍奭河水西來，相為表悰，未可偏廢。」帝因謂二府曰：「韓琦頗疑修二股。」趙抃曰：「人多以六塔為戒。」王安石曰：「異議者，皆不考事實故也。」帝又問：「程昉、宋昌言同修二股如何？」安石以為可治。帝曰：「欲作簽河甚善。」安石曰：「誠然。及時作之，往往河可東，北流可閉。」因言：「李立之所築生堤，去河遠者至八九十里。本計以奭漫水，而不可奭河南之向著，臣恐漫水亦不可奭也。」帝以為然。又案：河決德、滄等州，見八月戊申。
　　７、丙寅，命司馬光、滕甫同看詳裁減國用制度，仍取慶歷二年數比見今支費，有不同者，開析以聞。光登對言：案：《傳家集•辭免裁減國用劄子》為七月三日上，《紀事》類系於下命日。據集中所載雲：臣近曾乞選差官裁減國用，奉聖旨不許辭免。臣以非才，叼忝美職，月受厚俸，常自愧恐無有報稱，若果能有益於國，臣何敢辭。竊惟方今 「國用所以不足者，在於用度太奢，賞賜不節，宗室繁多，官職異濫，軍旅不精。此五者，非愚臣一朝一夕所能裁減。若但欲如慶歷二年裁減制度，比見今支費數目，此止當下三司供析其同與不同，不必更差官置局。」案：《傳家集》此下有雲：專領此事，況臣所修《資治通鑒》委實文字浩大，朝夕少暇，難以更兼錢穀差遣。 上因問五者利害，光具悉以對，上深開納。明日，案：此明日，依《傳家集》七月三日上章，當為七月四日甲戌。 即置裁減局。《紀事本末》卷六十六。
　　８、是月，廢隨州為光化縣。《紀事本末》卷七十七。案：《宋朝事實》卷十八：隨州，熙寧元年省為安化縣。四庫館原校本雲：按《宋史》作熙寧元年廢光化縣為鎮入隨縣，與《元和縣誌》管縣有光化之文，而與《文獻通考》熙寧五年改光化軍為光化縣隸襄陽，及此作元年省安化縣者，先後沿革互有歧異。錢大昕《二十二史考異•宋史》三雲：隨州之光化縣，本安化縣，後周改名。此熙寧元年所廢之光化，乾道二年以襄州之陰城縣、光化軍並置，乾德縣隸焉。熙寧五年廢光化縣隸襄州，此別一光化縣。雖同在京西路，初不相涉。
　　《續宋編年資治通鑒》：六月，錄唐魏徵、狄仁傑後。案：宋史全文《資治通鑒》雲：癸卯，以同州明法魏道嚴為本州司士參軍，前邠州觀察推官狄國賓註儀隴州職官一任，以判永興軍韓琦言道嚴，唐鄭國公徵裔孫；國賓，梁國公仁傑十二代孫故也。《宋史•本紀》與《全文》日同。
　　１、七月案：錢大昕《四史朔閏考》：是月辛未朔。 癸酉，詔：「謀殺已傷，案問欲舉自首，從謀殺減二等論。」初，登州言婦人阿雲，有母服嫁民韋阿大，嫌其陋，謀夜以刀殺之，已傷不死。案問欲舉自首。審刑院、大理寺論其死，用違律為婚，敕貸阿雲死。知登州許遵言：「當論如敕律。」詔送刑部，刑部斷如審刑、大理。遵不服，乞送兩制定議。詔送翰林學士司馬光、王安石同定，而光與安石議異。安石本不曉法而好議法，彊主遵議，特與光異。及執政，遂力行之。然議者不以安石為是也。《紀事本末》卷七十五。案：《傳家集》載溫公議雲：臣竊以為凡議法者，當先原立法之意，然後可以斷獄。竊詳《律》文：「其於人損傷，不在自首之例。」註雲：「因犯殺傷而自首者，得免所因之罪，仍從故殺傷法。」所謂「因犯殺傷」者，言因犯他罪，本無殺傷之意，事不得已，致有殺傷，除為盜之外，如劫囚、略賣人之類，皆是也。律意蓋以於人損傷既不得首，恐有別因餘罪而殺傷人者，有司執文並其餘罪亦不許首，故特加申明雲「因犯殺傷而自首者，得免所因之罪。」然殺傷之中，自有兩等，輕重不同：其處心積慮，巧詐百端，掩人不備者，則謂之謀；直情徑行，略無顧慮，公然殺害者，則謂之故。謀者尤重，故者差輕。今此人因犯他罪致殺傷人，他罪雖得首原，殺傷不在首例。若從謀殺則太重，若從鬥殺則太輕，故酌中令從「故殺傷論法」也。其直犯殺傷更無他罪者，惟未傷則可首，但係已傷，皆不可首也。今許遵欲將謀之與殺分為兩事，案謀殺、故殺，皆是殺人，若將謀之與殺分為兩事，則故之與殺亦是兩事也。且《律》稱「得免所因之罪」，故劫囚、略人皆是，已有所犯，因而又殺傷人，故劫略可首，而殺傷不原。若平常謀慮，不為殺人，當有何罪可得首免？以此知「謀」字止因「殺」字生文，不得別為所因之罪也。若以劫鬥與謀皆為所因之罪，從故殺傷法，則是鬥傷自首反得加罪一等也。遵所引蘇州洪祚斷例，案《律疏》雲：「假有因盜故殺傷人而自首者，盜罪得免，故殺傷罪仍科。」《疏》既指名故殺傷人，則是因盜謀殺傷人者，自從謀法。當時法官誤斷，不可用例破條。遵又引《編敕》「謀殺人傷與不傷，罪不至死者，並奏取敕裁」，以為謀殺已傷而罪不至死者，即是自首之人。按尊長謀殺卑幼之類，皆是已傷而罪不至死，不必因首也。遵又引《律疏問答》條雲：「謀殺凡人，乃雲是舅。」又雲：「謀殺之罪盡。顯是謀殺，許令自首。」案問皆謂謀而未傷，方得首免，若其已傷，何由可首？凡議罪制刑，當使重輕有敘，今若使謀殺已傷者得自首，從故殺傷法，假有甲乙二人，甲因鬥毆人鼻中血出，既而自首，猶科杖六十罪；乙有怨讎，欲致其人於死地，暮夜伺便推落河井，偶得不死，又不見血，若來自首，止科杖七十罪。二人所犯絕殊，而得罪相將。果然如此，豈不長奸？況阿雲嫌夫詀陋，親執腰刀，就田野中，因其睡寐，斫近十刀，斷其一指，初不陳首，直至官司執錄將行拷捶，勢不獲已，方可招承。情理如此，有何可憫？朝廷貸命編管，已是寬恩，而遵更稽留不斷，為之伸理，欲令天下今後有似此之類，並作減二等斷遣，竊恐不足勸善，而無以懲惡，開巧偽之路，長賊殺之源，奸邪得誌，良民受弊，非法之善者也。臣愚以為大理寺、刑部所定已得允當，難從許遵所奏作案問欲舉減等兩科。今來與王安石各有所見，難以同共定奪，伏乞朝廷特賜裁酌施行。又案：邵博《聞見後錄》：登州有婦人阿雲者，謀殺夫而自承。知州許遵謂法因犯殺傷而首者，得免所因之罪，仍科故殺傷法，而敕有因疑被執招承減等之制，即以按問欲舉聞，意以謀為殺之因，所因得首，合從原減。事下百官議，蓋鬥殺、劫殺，鬥與劫為殺因，故按問欲舉，可減以謀為殺，則謀非因，所不可減。司馬文正公議之雲雲。自廷尉以下，皆嫉許遵之妄，附文正之議。王荊公不知法，好議法，又好與人為並，獨主許遵之議。廷尉以下爭之不可得，卒從原減。至荊公作相，謀殺遂立按問。舊法一問不承，後雖為自言，皆不得為按問。時執法者欲廣其事，雖累問不承者亦為按問，天下非之。至文正公作相，立法應州軍大辟，罪人情理不可憫，刑名無所疑慮、輒敢奏聞者，並令刑部舉駁，重行朝典，不得用例破條。蓋自祖宗立法以來，大辟可憫、與疑慮得奏裁減。若非可憫、非疑慮，則是有司妄讞，以幸寬縱，豈能暴惡安善良之意乎！文正公則辟以止辟，正法也。荊公則姑息以長奸，非法也。至紹聖以來，復行荊公之法，而殺人者始不死矣。余嘗謂後漢張敏之議，可為萬世法。曰：「孔子垂經，臯陶造法也，原其本意，皆欲禁民為非也。或以『平法當先論生』。臣愚以為天地之性，唯人為貴，殺人者死，三代通制。今欲趣生，反開殺路，一人不死，天下受弊。《記》曰：『利一害百，人去城郭。』夫春生秋殺，天道之常。春一物枯即為滅，秋一物華即為滅。王者承天地，順四時，法聖人，從經律而已」。蓋為司馬文正公之議合也。蘇黃門初嫉許遵之讞，後復雲：「遵子孫多顯，豈能活一人，天理固不遣哉！」亦非也。使妄活殺人者，可為陰功，則被殺者之冤，豈不為陰譴哉！馬端臨《文獻通考》卷一百七十雲：神宗熙寧元年，登州有婦謀殺夫傷而未死，及按問，遂承。知州許遵言：「法因犯殺傷而自首者，得免所因之罪，請從減論。」詔司馬光與王安石議，安石以遵言為是，光謂：「因他罪致殺傷者，他罪得首原，豈可以謀與殺分為兩事？而謂謀為所因得以首原乎！」文彥傅、富弼等多主光議。逾年不決。詔卒從安石議。《宋史•許遵傳》：為審刑院詳議官，知宿州、登州。遵累典刑獄，彊敏明恕。及為登州，執政許以判大理，遵立奇以自鬻。會婦人阿雲獄起。初，雲許嫁未行，嫌壻陋，伺其寢田舍，懷刃斫十餘創，不能殺，斷其一指。吏求盜弗得，疑雲所為，執而詰之，欲加訊掠，乃吐實。遵案雲納采之日，母服未除，應以凡人論，讞於朝。有司當為謀殺已傷，遵駁言：「雲被問即承，應為案問。審刑、大理當絞刑，非是。」事下刑部，以遵為妄，詔以贖論。未幾，果判大理。恥用議法坐劾，復言：「刑部定議非直，雲合免所因之罪。今棄敕不用，但引斷例，一切案而殺之，塞其自首之路，殆非罪疑惟輕之義。」詔司馬光、王安石議。光以為不可，安石主遵，禦史中丞滕甫、侍禦史錢覬，皆言遵所爭戾法意，自是廷論紛然。執政悉罪？己者，遂從遵議。雖累問不承者，亦得為案問。或兩人同為盜劫，吏先問左，則案問在左；先問右，則案問在右。獄之生死，在問之先後，而非盜之情，天下益厭其說矣！
　　２、乙亥，名秦州新築大甘口谷寨曰甘谷城，即篳篥城也。案：《宋史•地理誌》三：秦鳳路甘谷，熙寧元年置，有吹藏、大甘、隴諾三堡，四年增置二堡。 先是，韓琦遣李立之馳奏請修篳篥城。案：《安陽集•魏公家傳》載奏疏雲：秦鳳路沿邊累為西人侵掠，西蕃熟戶日失藩籬之固。昨郭逵已築治平、雞川二寨，包入熟戶疆土不少，若更修篳篥城一兩處，則西與古渭相接，方成外奭之勢。 樞密院難曰：「篳篥是秦州熟戶地土，將來興置一兩處，接連古渭，又須添屯軍馬，計置糧草，復如古渭之患。」案：《安陽集•魏公家傳》所載此下有雲：況西蕃熟戶，本要為漢藩籬，若與築城，令熟戶自守，必知熟戶不能自守，須藉漢兵，儻有賊至，則漢兵當鋒，熟戶受庇，漢有餘力為之則可，但虛內而事外，非計之得。前後臣僚累有奏請，以此未曾施行，更切子細相度以聞。 琦復奏曰：「竊觀先世圖制匈奴，患其西兼諸國，故表河列郡，謂之斷匈奴右臂，隔絕南羌。今西夏所據，蓋多得匈奴故地，自昔取一時之計，棄廢靈州以來，因失斷臂之勢，故德明、元昊更無忌憚，得以吞噬西蕃，以至其甘、涼、瓜、肅諸郡。案：《安陽集》魏公家傳此下有雲：皆為賊有，勢既大。至寶元初，始敢僣號。案：《安陽集》此下有雲：以背朝廷。是時賊方與諸路邊兵相攻戰，故秦、渭一帶，西蕃未暇窺奪。臣慶歷初曾知秦州，今二十六七年矣。是時永寧、安遠之北，綿亙一二百里之外，皆是西蕃熟戶，其間有不授捕職名目，官中亦不勾點彼族兵馬者，則謂之生戶，並與熟戶交居，共為籬落，故秦州最號藩籬之壯。訖元昊納款，未嘗侵犯。只自慶歷通好，後來西人以寇抄為事，見秦、渭間西蕃最為繁盛，又為我之降人獻說，以謂西界諸郡當貴廣有所出，可以先取西蕃，然後以兵扼要害，則西川諸郡，一皆得之。 遂一向攻脅秦、渭諸蕃。案：《安陽集•家傳》此下有雲：大半為其所屬，浸淫直逼秦州西路城寨，比慶歷中，藩籬大段薄弱。 近年西人復將西市城修葺，建為保泰軍，案：《安陽集家傳》此下有雲：於其中修蓋行衙，聞甚宏壯，令偽駙馬花馬總領之。 只去古渭寨一百二十里，案：《安陽集家傳》此下有雲：即近蔡挺與白知軍者公文往來之處。 去漢界之近如此，自前未有也。案：《安陽集•家傳》此下有雲：又秦州上丁族瞎藥恕，質其父廝鐸心，及逃去，與木征相合。木征者，即唃廝囉之孫，瞎毯之子也。其木征、瞎藥更與自來秦州多點集不起廣有力量青唐族相結，謀立文法，去西界所建西市城甚近，陰與夏人通款。若漸次盡為西夏所誘，不獨古渭孤危，秦州西路城寨日為賊逼，則其董毯一帶至回紇以來搬次盡為阻隔。秦州豢馬，自亦稀絕，可謂秦塞之深患也。與臣二十六七年在秦州時，邊事變易全然不同。臣不因再忝西帥，亦不能知此子細。 所以久在西陲諳知邊事者，皆謂城篳篥，則可與雞川、古渭通成外奭之勢，隔絕得西人？吞古渭一帶諸蕃與瞎藥、木征、青唐等族相結之患。案：《安陽集•家傳》此下有雲：少得前世所謂斷臂之策，兼自來鄜延、環慶、涇原等路沿邊，例皆以城寨包衛熟戶，使諸族知有家計，則可以相資表悰，號為籬落之固；不然則諸族老小，散居山谷田野間，去城寨稍遠，西賊一來，官軍既難救應，則盡為賊所殺掠，此安可謂之籬落也？ 臣復見涇原路原州有明珠、滅臧、康案：安陽集家傳，康作唐。 奴三族，廣有人力，以居處恃險，點集不起。案：《安陽集•家傳》此下有雲：屢殺官軍，出入西界買賣，都無忌疑。慶歷中，每西人入寇，則前為鄉導，同為抄劫。 後來範仲淹遂於三族之北，與西界相接處，修置靖安、綏寧二寨，佛空平、耳朵城二堡，其明珠等三族於是不敢作過，聽從點集。案：《安陽集家傳》此下有雲：始為籬落之用。臣今所以乞城篳篥者，非好生事也。蓋欲與西人議事未復好間，乘此機會，可以城之。既城此則經久，有臣前所陳之利，忽而不為，則他日有臣前所陳之害，故城與不城，其利害實系於國家而不系於臣，在朝廷之深算也。 若謂其修城之後，又積兵聚糧之費，案：《安陽集•家傳》此下有「力有未及」四字。 臣以為不然。蓋篳篥既城，則秦州三陽、伏羌、永寧、來遠、寧遠諸寨皆在近悰，可以均勻抽減逐寨之兵，往彼屯泊，更有創置酒稅場課利相兼。」案：《安陽集•家傳》此下有雲：充贍。復聞篳篥城側近有隙地，自可招置弓箭手七八百人，就使防守，則邊防之勢，其雄重可知矣。臣今畫鄜延、環慶、涇原路沿邊城寨對西界小紙圖黏連在後，陛下觀之，則可見今之諸路，例皆以城寨包衛熟戶，非妄言也。望與二府大臣裁酌。 詔從之。初，秦鳳副都總管楊文廣受韓琦檄築篳篥城。文廣即飭諸將，聲言城噴珠，率眾至其處，日已暮，乃急趨篳篥城，屯列既定，遲明，虜騎大至，知不可犯而去，遺書當白國主，以數萬精兵逐汝。文廣遣裨將襲其後，所獲甚多。或問其故，文廣曰：「先人有奪人之心，必爭之地，彼若知而據之，則未可圖也。」文廣，業之孫也。韓琦又言已牒秦鳳路於擦珠谷案：《宋史•地理》誌三：治平四年，置雞川。熙寧元年，改擦珠堡。 築一大堡，又乞廢罷納迷、丹山、菜園、白石、了鍾五堡，使臣戍兵。擦珠堡成，賜名通渭。《紀事本末》卷八十三。案：《續宋編年資治通鑒》：秋七月，城篳篥。初，秦州生戶為諒祚劫而西徙，有空城百里，名篳篥，知府馬仲甫請城而耕之。《宋史•馬仲甫傳》：秦州古渭介青唐之南，夏人在其北，中通一徑，小警則路絕。仲甫得篳篥城故趾，自雞川砦築堡，北抵南谷，環數百里為內地，詔賜名甘谷堡。故時羌人入城貿易，皆僦邸，仲甫設館處之，陽示禮厚，實閑之也。《安陽集•家傳》雲：公又委秦鳳帥馬仲甫興置貢珠、甘谷諸堡。自是夏人不敢近寨，勸誘古渭一帶蕃部，獻地八千餘裏，以招置弓箭手，於是籬落壯固，邊聲振矣。西夏乃械送害楊定者李崇貴、楊道喜詣闕請命。朝廷遣韓縝同公屬官劉航至延安，與西人薛宗道議事，仍令偕至長安，稟公而後往。
　　３、丁丑，布衣王安國賜進士及第，仍註初等職官。先是，樞密院副使韓絳、邵亢獻安國所著《序言》五十篇，上手詔：「安國，翰林學士王安石之弟，久聞其行誼學術為士人推尚。近閱《序言》，文辭優贍，理道該明，可令舍人院召試。」試入第三等，故命以此。《紀事本末》卷五十九。案：《太平治跡統類》雲：安國，安石弟也，於書無所不讀，數舉進士，試禮部輒不中，又舉茂材異等。有司考其策為第一，以母喪罷。上即位，翰林承旨王珪首薦之，絳、亢以所著《序言》進。手詔稱美。畢沅《通鑒》雲：以母喪不試，廬墓三年。韓絳薦其材行，召試，及第，除西京國子教授。《臨川集》載安石《謝弟安國及第表》雲：雋乂之求，外覃草野，龍光之施，首逮門庭。竊以陛下躬國論聽斷之煩，而察知孤遠之行，略門資貢舉之法，而拔取滯淹之才。山林之所誦說而難遭，巷裏之所驚<目差>而罕見。伏惟皇帝陛下協德穹昊，比明羲和，博臨四方，洞照萬物。如臣同產，為世畸人，少遭閔兇，自奮寒苦。雖力學行，粗有時名，而少偶寡徒，幾絕榮望。豈期聖聽，俯及幽潛，遂使窮徒，坐升華寵。獎以詔書而試藝，賜之科第而命官。祿不逮親，既永乖於養誌；仕非為己，當其誓於捐軀。
　　４、己卯，並臣表上尊號曰奉元憲道文武仁孝，詔不許。及第三表，案：《傳家集》：上表日為十七日丁亥。 司馬光入直，案：《續宋編年資治通鑒》：司馬光權知審官院，百官上尊號，光當答詔，上疏言雲雲同。因言：案：《傳家集》載七月十七日《請不受尊號劄子》雲：臣今月十七日準內降曾公亮等上尊號第三表，檢會舊例合降不允批荅，已具榜子審取聖旨去訖。臣竊惟 「上尊號之禮，非先王令典，起於唐武後、中宗之世，遂為故事，因循至今。太祖開寶九年，並臣上尊號，有『一統太平』字，太祖以燕、晉未平，卻而不受。是見聖人之誌，茍無其實，終不肯有其名也。太宗端拱二年，詔：『自前所加尊號，盡從省去。』且曰：『以理言之，皇帝二字亦未易兼稱。朕欲稱王，但不可與諸子同爾。並臣懇請，乃受『法天崇道』四字而已，其後終身不復增益。先帝治平二年，辭尊號不受，天下莫不稱頌聖德。不幸次年，有諂諛之臣建言國家與契丹常有書往來，彼有尊號而中國獨無，足為深恥，於是並臣復以非時上尊號者，甚為朝廷惜之。昔漢文帝遺單於書以尺一牘，單於答以尺二牘，自稱『天地所生日月所置匈奴大單於』，未聞文帝復為勝大之名以加之也。學者至今稱文帝謙德之美，未嘗以為可恥也。」案：《傳家集》此下有雲：此乃不識大體之言，誠不足信耳。今群臣以故事上尊號，臣愚以為陛下聰明睿智，雖宜享有鴻名，然踐祚未久，又在亮陰之中，考之事體，似未宜受。陛下誠能斷以聖意，推而不居，既不允所請，仍令更不得上表，則頌嘆之聲將洋溢四海，所謂一謙四益，後其身而身先，可以舍虛名而得實舉也。伏望陛下更加詳擇。取進止。 詔賜光曰：案：《傳家集》附載手詔曰：覽卿來奏，深諒忠誠。 「朕方以案：《傳家集》此下有「頻日」二字。 淫雨、案：《傳家集》此下有「甲申」二字。 地震，案：《傳家集》此下有雲：天威彰著。 日虞傾禍，案：《傳家集》此下有「實憂」二字。 被此鴻名，有慚面目。案：《傳家集》此下有雲：況在亮陰，亦難當是盛典。 誠如卿言，案：《傳家集》此下有雲：今已批降指揮。 可善為答詔，案：《傳家集》：「詔」作「辭」。下有雲：使中外知朕至誠，實乃內顧慚懼。 非是欺眾以邀虛名。」遂終不許。《紀事本末》卷八十一。案：《王臨川集》載《批答文武百寮曾公亮以下上尊號第一表不允詔》雲：朕以薄德，嗣膺基緒，繼天理物，常懼弗任。方賴交修，以熙眾治。群公卿士，外暨庶黎，欲舉鴻名，措之眇質。臣民歸美，為義則多，揣實揆時，朕猶不取。又《批答文武百寮曾公亮已下上尊號第二表不允詔》雲：王者奉元以先後天時，憲道以始終人事。以文制禮作樂，以武戢兵豐財，以成萬物之性為仁，以得四海之心為孝。惟聖時克，朕無能焉，被之此名，祗有慚德。矧家多難，創鉅未夷，備章而郊，欲止不敢，因自尊顯，良非本懷。《傳家集》載《賜文武百僚曾公亮已下上第三表乞上尊號不允斷來請批答》雲：省表具之：朕荷祖宗之重，寄元元困窮，未獲厥所，夙夜悼懼，如涉春冰。屬報本之禮，不敢墮曠；故躬執犧牲，祇見上帝。固非昭告成功，自營福祿也。而群公卿士，猥見褒譽，欲歸以溢美，增其徽稱，抗章勤請，至於再三。朕乏馨香之德，不能媚於神祇。乃甲申地震，淫雨為滅，天威彰著，日虞罪悔，尚何盛烈之可述，鴻名之敢當？心焉愧惕，流汗霑足。況在諒闇，哀素未忘，何宜此時亟舉盛典！若斯之議，非所敢聞，宜體予至誠，勿復為奏。所請不允，仍斷來請。
　　５、以陳升之知樞密院事。案：《續宋編年資治通鑒》：原註：升之，本名旭，避諱以字行。《十朝綱要》、《東都事略》及《宋史•本紀》均作己卯日，《紀事本末》不系日，今據附此。《宋史全文資治通鑒》雲：新知大名府陳升之知樞密院事，文彥博、呂公著為使，韓絳、邵亢為副使，樞密院並置使副。使副及知院自此始。《宋史•職官誌》二：時陳升之三至樞府，神宗欲稍並其禮，乃以為知院事。於是知院與使副並置。洪邁《容齋三筆》卷五雲：熙寧初，文彥博、呂公弼已為使，而陳升之過闕留王安石，曾許再入樞府，遂除知院。知院與使並置，安石意以彥博耳。《傳家集》載新除知樞密院事陳升之上第一表辭恩命不允斷來章批答雲：省表具之：股肱之臣，佐佑帝室；樞機之職，泄謨廟堂。自非僉諧，曷敢輕授！卿歷仕三世，克肩一心，事效已明，時望攸屬，膺茲圖任，夫復何辭。所乞宜不允，仍斷來章。 初，升之與文彥博固爭楊定不可使，上不聽。定既被殺，上思其言，於是復召用之。時薛向貶信州，道逢升之盛言得綏州之利。升之再入，遂言綏州不可棄，與文彥博異議。《紀事本末》卷八十三。案：《宋史•薛向傳》：廷議種諤擅興邊事，將置法。向言：「諤今者之舉，蓋忘身以徇國，有如不稱，臣請坐之。」諤既貶，向亦罷知絳州，再貶信州。
　　６、甲申，京師地震。乙酉，地又震。《紀事本末》卷五十二。案：《續宋編年資治通鑒》：京師、河朔地大震。《十朝綱要》、《宋史•本紀》：甲申，京師地震。乙酉，又震。辛卯，以河朔地大震，命沿邊安撫司及雄州刺史候遼人動息以聞。賜壓死者緡錢。八月壬寅，京師地震。甲辰，又震。九月戊子，莫州地震，有聲如雷。十一月乙未，京師及莫州地震。癸卯，瀛州地大震。《編年備要》雲：京師震者三：八月，京師又震；十一月，復震。知開封府呂公著上疏，其略曰：「自昔人君遇滅者，或恐懼以致福，或簡誣以致禍。上以至誠待下，則下思盡誠以應之，上下至誠而變異不消者，未之有也。惟君人者去偏聽獨任之弊，而不主先入之語，則不為邪說所亂。顏淵問為邦，孔子以遠佞人為戒。蓋佞人惟恐不合於君，則其勢易親；正人惟恐不合於義，則其勢易疏。惟先王格正厥事，未有事正而世不治者也。」 是夜，月食。有司言《明天惓》不效，當改惓。詔司天惓官，雜候皇晷，更造新惓。《紀事本末》卷五十三。原註：此據沈括奉元惓序。八月，惓成。
　　７、戊戌，李心傳《建炎以來系年要錄》卷二十六註雲：李燾《長編》熙寧元年七月戊戌註：前此未嘗書賣度牒，因錢公輔言，表而出之。鬻度牒蓋始此年。按《實錄》：治平四年十月庚戌，賜陜西度牒，糴穀振饑。此雲始於熙寧元年，事亦相近。案：原文原註已佚。《續宋編年資治通鑒》：知諫院錢公輔言：祠部遇歲饑、河決，鬻度牒以濟急。從之。《宋史全文資治通鑒》、畢沅《通鑒》同，作戊戌日。《編年備要》：知諫院錢公輔言：「祠部遇歲饑、河決，鬻度牒以佐一時之急。乞自今宮禁遇聖節，恩賜度牒，並裁省或減半為紫衣，稍去剃度之冗。」從之。鬻度牒始自嘉祐，至治平總十三年，給七萬八千餘道；熙寧初至八年九月，給八萬九千餘道。又案：據《編年備要》與《長編》兩歧，而李心傳《朝野雜記》亦雲：祠部度牒，治平四年始鬻之，熙寧之直為百二十千。《長編》雲始於熙寧元年秋，蓋誤。未知孰是，今姑輯此，以存《長編》原文。
　　８、是月，廢冀州棗彊縣、富順監富順縣並為鎮。《紀事本末》卷七十七。案：宋史《地理誌》註：棗彊，熙寧元年省為鎮，入信都。李攸《宋朝事實》卷十九：富順監，乾德四年，以富義縣地置富義監。太平興國元年，改曰富順。治平元年，置富順縣。熙寧元年省。
　　又：雨水。案：《宋史本紀》：七月乙酉，地震，又大雨。
　　又：出將作監主簿，教誥敕，募人入粟。案：《宋史全文資治通鑒》：七月丁酉，降空名誥敕七十道，付河北安撫司，募人入粟。
　　仁和張大昌輯註
