卷十
　
　　哲宗
　　△紹聖元年甲戌，一○九四
　　１、閏四月案：錢大昕《朔閏考》：是月辛未朔。辛未，監察御史郭知章為殿中侍御史。《紀事本末》卷百一。
　　２、壬申，復置提舉常平等官。《長編》四百四十八：元祐五年九月乙酉，令提舉常平結絕。原註：紹聖元年閏月二日，復置提舉。《續宋編年資治通鑒》：閏月，復提舉常平等官。《編年備要》雲：以陸師閔等二十三人為之。時左右相虛位，李清臣有所覬覦，乘章惇未至，亟命陸師閔等。《太平治跡統類》雲：戊寅，新差提舉荊南湖路常平茹束濟仍舊通判滄州。言者論束濟常賂劉摯，私簡以示楊畏，險薄無行，人所不齒也。
　　３、殿中侍御史井亮采請罷十科舉士法。《紀事本末》卷九十三，又卷一百。案：元祐元年七月辛酉，司馬光請設。《十朝綱要》、《玉海》卷一百十六：閏四月癸酉，罷司馬光所定十科舉士法。此作壬申，或請罷在初二日壬申，詔罷在初三日癸酉也。 從之。
　　４、辛巳，左司諫翟思言劉摯不葬其父。《長編》卷四百六十七：元祐六年十月壬午，劉摯自言牢籠章惇、邢恕等罪，辭位。原註：劉跂《辨誣錄》雲：言者論摯奸回險詐，力引私黨，為臣不忠。父死於衡，委而不葬，為子不孝。於是摯抗章辭位。其後，摯自作《家廟記》以辨當時之冤。劉安世為其集序。案摯罷相非坐此，《罷錄》誤也。《家廟記》乃元祐六年十二月知鄆州時所作，今集有之。要當求鄭雍、楊畏等言章略加刪附，庶詳摯與蘇轍招致人言本末。紹聖元年閏四月十一日，左司諫翟思言摯不葬其父，方罷相時，言者未及此。
　　５、癸未，權發遣荊湖南路提點刑獄安惇言：「差役之法行之年終未就緒，而寬恤優剩，實未如舊日輸錢之為便也。望復熙寧舊法，令民均納役錢，官自募人應役。」詔送戶部看詳役法所。《紀事本末》卷一百。案：《文獻通考》卷十三：帝始親政，三省言：「役法尚未有就緒」。帝曰：「第行元豐舊法而減去寬剩錢，百姓有何不便耶？」右司諫朱勃言：「輸錢免役固有過數多敷者，用錢雇役有立值太重者，役色之內有優便而願自投募不必給雇者，茍詳為裁值，則人情無有不便。」詔付戶部詳議。
　　６、殿中侍御史郭知章言：「太學補外舍請依《元豐令》，一歲四試。」從之。《紀事本末》卷一百。
　　７、甲申，禮部侍郎孔武仲為寶文閣待制、知宣州。《紀事本末》卷百一。
　　８、乙酉，殿中侍御史來之邵言：「故宰相王安石配享先帝廟廷，請詔有司原考王安石事業，特加謚號，以慰公議。」詔所屬詳定以聞。《紀事本末》卷百三十。
　　９、提舉崇福宮呂惠卿知蘇州。《紀事本末》卷百三十。
　　１０、監察御史劉拯言：「工部侍郎李之純前為御史中丞，阿附蘇軾為其用。御史王慶基言軾詆誣先帝，董敦逸言轍以國家名器，私與所厚。之純遂以慶基等誣罔忠良，乞行竄逐，慶基等再被降謫。之純朋邪茍容，望賜黜責。」詔之純寶文閣直學士降授寶文閣待制，差知單州。《紀事本末》卷百一，又卷百五。
　　１１、拯又言：「前端明殿學士、知定州蘇軾落職知英州。案：《十朝綱要》，知英州在壬子日。 按軾敢以私忿形於制誥中，厚誣詀詆，軾於先帝不臣甚矣。王得君憤其詆誣之甚，上書言之，旋被譴斥以死。秦觀浮薄小人，影附於軾，請正軾之罪，褫觀職任，以示天下後世。」
　　１２、丙戌，案：二字，據畢沅《通鑒》增。 詔蘇軾合敘復日未得與敘復，秦觀落館閣校勘，添差監處州茶鹽酒稅。《紀事本末》卷百一，又卷百五。案：《太平治跡統類》雲：劉拯言：「宣仁嘗謂宰相編修實錄官，每任先朝曾責降者，蓋慮謗書一成，不可改追也。是時權臣擅政，雖差鄧溫伯、陸佃林、範祖禹代之，至於呂公著謂常平法失天下心，若韓琦因人心，如趙鞅舉甲，以除君側之惡人，不知陛下何以待之？先帝怒其誣忠以脅君也，令詞臣明言其故，黜知潁州。公著提舉實錄日，謂無此語，令史官改之，請重審閱，其間書不以實，輒移易增減，情涉誣詆以聞。乞重行黜責，以正國典。」從之。又言蘇軾雲雲。《宋史•秦觀傳》雲：紹聖初，坐黨籍，出通判杭州。以御史論其增損《實錄》，貶監處州酒稅。使者承風望指，候伺過失，既而無所得，則以謁告寫佛書為罪，削職徙郴州。
　　１３、乙酉，左司諫翟思言：「先帝考古，成憲條，定官制，循名辨，實以起太平之功緒。元祐以來，浸已變亂。請召有司，應職名繆亂者，一循官制，各與釐正。」詔：「令編修官置局，考具合完補，改正事目，申三省取旨；改正畢，別取旨，罷局所請，集成六典，更不修纂。」《紀事本末》卷九十三，又卷一百。案：罷修官制局，《宋史•本紀》在五月壬寅日。《續宋編年資治通鑒》：復元豐改官員。《編年備要》雲：每歲毋過百四十人。
　　１４、丙戌，侍御史虞策請復置天下義倉。《紀事本末》卷九十三。案：《紀事》不系日；《宋史•本紀》，復義倉在丙戌日。《編年備要》雲：除二廣外，復置之。畢沅《續通鑒》雲：丙戌，虞策請復置天下義倉，每苗稅一石，出米五鬥，自來年為始，專充賑濟。從之。
　　１５、癸巳，新差知蘇州呂惠卿知江寧府。《紀事本末》卷百三十。
　　１６、丁酉，左正言上官均言：「臣竊見前宰相呂大防，天資強狠，懷邪迷國，嘗與御史中丞蘇轍陰相黨附，同惡相濟。伏願陛下察究本末，出自睿斷，特加施行，以明示朝廷好惡，判別忠邪，以正綱紀。然後朝廷尊而天下安，此國家先務，惟陛下留神采擇。」《紀事本末》卷百一。
　　《續宋編年資治通鑒》：上親政，修復元豐故事，士大夫爭獻所聞，吏部尚書彭汝礪一無所論。而知壽州朱服賀改元表，力詆元祐變法。章惇乃出汝礪知成都府，而召服為中書舍人。案：葉夢得《石林燕語》卷八雲：紹聖初，彭器資自權尚書，韓持正自侍郎出知成都府，皆除寶文閣直學士。兩人皆辭行，即復以待制為州。蓋成都故事，須用雜學士，而權尚書、真侍郎皆止當待制也。《編年備要》雲：時章惇欲專黜陟之柄，乃出汝礪為寶文閣直學士，知成都府，而召服為中書舍人。於是，上官均言：「汝礪行義高潔，今雖除美職與藩郡，其實疏之，非所以近正人也。服柔倭傾險，今自外擢為從官，非所以遠佞人也。」不從。汝礪堅辭，行章累上，或以為慢，當謫。上不許，降寶文閣待制、知江州。尋又以都承召之，命未下而卒。曹內翰《彭吏部墓誌》雲：紹聖元年，上初專聽，召二三大臣條舉熙寧、元豐政事，人人爭獻所聞，公居之如不能言者。或問之，答曰：「在前日則無言之者，於今則人人而能言之矣」。以寶文閣待制知江州，入辭，上勞問甚寵曰：「卿非久別也。」公曰：「陛下今所復者，其政不能無是非，其人不能無賢否不肖。政惟其是，則政無不善；人惟其賢，則人無不得矣。」《宋史上官均傳》雲：章惇陰去異己者，已出吏部尚書彭汝礪知成都府，召朱服為中書舍人。均言：「汝礪不可出，服不可用。」惇怒，遷均為工部員外郎，尋提點京東、淮東刑獄。
　　１、五月案：錢大昕《朔閏考》：是月辛丑朔。 甲辰，詔進士罷試詩賦，專治經術。《紀事本末》卷一百。案：《續宋編年資治通鑒》：五月，罷進士習賦，令專治經術，各專大經一，中經一，願專二大經者聽。據《長編》卷四百二十五：元祐四年四月戊午，以《詩》、《禮記》、《周禮》、《左氏春秋》為大經，《周易》、《書》、《公羊》、《穀梁》、《儀禮》為中經。《文獻通考》卷三十一雲：時有建請於《詩》、《書》、《周禮》三經義中出題，以試舉人者。朝廷下其議，有司承意，謂為可行。既而右正言鄒浩言：「三經義者所以訓經，而其書非經也。以經造士，而非經之題試之，甚非先帝專用經術之義。後出題，訖依舊法。」《宋史•上官均傳》：奏罷詩賦，專以經術取士。
　　２、辛亥，樞密直學士、簽書樞密院事劉奉世為端明殿學士，充真定州路安撫使兼知成德軍。奉世再乞罷政，故有是命。《紀事本末》百一。案：費袞《梁谿漫誌》卷一雲：元豐官制，樞密院之副有同知、有簽書，雖不同時，然未嘗頻年虛位。紹聖元年五月，劉仲馮自簽書出知真定，自是不除簽書，虛位者三十年。政和間，童貫以宦寺為簽書，然靉三月，遽躐為領院矣。畢沅《通鑒》雲：奉世為人，簡重有法度，常雲：「奉世惟知事君，內省不愧怍士大夫公論而已。得喪，常理也。事如寒暑加人，雖善攝生者不能無病，正須安以處之。」」時以章並用事，力乞外補。乃罷。
　　３、甲寅，殿中侍御史郭知章言：「先皇帝挌地進壤，西戎之咽喉如安疆、葭蘆、浮圖、米脂，據高臨下，宅險遏訩。元祐初，用事之人委四塞而棄之，外示以弱，實生戎心。乞檢閱議臣所進章疏，列其名氏，顯行黜責。」「惇等因開列初議棄地者自司馬光、文彥博而下凡十一人。惇曰：「棄地之議，司馬光、文彥博主之於內，趙禼、範純粹成之於外，故眾論莫能奪。若孫覺、王存輩，皆暗不曉事，妄議邊計者。至於趙禼、範純粹，明知其便，而首尾異同以傅會大臣，可謂挾奸罔上。妄議者猶可恕，挾奸者不可不深治。」上以為然。《紀事本末》卷百一。 
　　右正言張商英言：「先皇帝以歷代典禮訛謬，置詳定禮官考合異同，請廢興墜，謂天地合祭非古也，據經而正之。元祐之臣，乃率其意，剗蕩前美，既畫權且合祭指揮於前，蘇軾又發六議於後。太常博士陳祥道又以昊天有『成命郊祀天地』之詩，為牢不可破之論，乃降手詔雲雲，請再下禮部詳議。如南北異郊，不違經訓，天地合祭，非出聖斷，則前此立議之臣，誣天造命，罪在不赦。」《紀事本末》卷百一。案：岳珂《愧郯錄》卷三雲：紹聖元年五月甲寅，以右正言張商英言，詔禮官詳議。戊午，中丞黃履復言，詔送禮部。二年正月辛亥，又詔議如何可以親行祭地之禮，然後可罷合祭，時又未敢以合祭為全非也。二年正月戊午，遂詔，間因大禮躬祭地示，然實未嘗行。又雲紹聖之議，主合祭者錢勰、範純禮、韓宗師、王古、井亮采、常安民、李琮，主分祭者蔡京、林希、蔡卞、黃履、吳安持、晁端考、翟思、郭知章、劉拯、黃慶基、董敦逸、豐稷、傅楫、葉祖洽、劉定、虞策。稷、楫、祖洽欲省儀，以便祭，劉定、虞策則遷就。十月神州之祭者也，其談皆具是矣，載以丁未。祖周廟為先廟後，郊亦周之禮，蓋亦以變為常爾，至加力奏乞。集議之日，互相詰難，以盡眾心，而祖禹遽白大防，以當朝廷酌其可否而行之，若使相詰，必致紛爭失體，繼遂並集議而罷，故商英之撼，時論必以為稱首，有以啟之歟！
　　４、戊午，朝奉郎、管勾靈仙觀邢恕復直龍圖閣、知徐州。《長編》卷四百二十八：元祐四年丁酉，傅堯俞、朱光庭言邢恕。原註：紹聖元年五月十八日，恕以朝奉郎管勾靈仙觀，復直龍圖閣、知徐州。又卷四百八十六：紹聖四年四月辛未，論邢恕誣謗。原註：紹聖元年五月，復職知徐州。
　　５乙未，監察御史周秩言：「近詔太常議故相王安石謚，伏以安石遭遇神宗皇帝，其君臣相與行道，以成一代之文。願特詔兩省眾禮官等會禮部議上朝廷，取決於聖裁，而後有司頒焉。」詔不候本家行狀，令太常官共議謚，選博士一員撰議。《紀事本末》卷百三十。
　　６、己未，樞密院言：「戶部看詳役法所申諸路復免役法，未審得合與不合，依舊行免役法。」詔並依熙寧舊敕施行。《紀事本末》卷一百。案：《太平治跡統類》雲：曾布具劄子言：「毀廢先朝法度之人既已黜逐，則前日之良法善政，當次第講究增損施行；而國論未嘗及，又言政事非得人不能舉，若但以私愛憎喜怒，則人才必難進。今既不能公選人才，則政事何從而舉？若不稍復可行之法度，則是先朝政事不可行；若不可行，則毀廢之人何以得罪？」上瞿然。布因言：「令使役法已行，然成書方上而議論無所折衷。蔡京、王右忠侍從之選，然兩人所見多不同，執政又未通曉，其官屬日相紛爭，眾議恐未易了。昨初降役法，但雲依元豐八年見行條約，則已曲盡。及章惇欲立？本，令去年秋科納錢遂展至今年五月，役人多已替放，又卻令候今年放罷，只失此兩科役錢僅八百餘萬。今臣書既上，議論不一，將來施行，必有不便於人情者。元祐所行，止謂於人情不便，今若不便於人情，又何以異？」《編年備要》雲：初，役法、差募二者俱有弊，王安石主雇，司馬光主差，範純仁、蘇轍俱光門下士，亦以差役為未便。章惇，安石門下士，亦以雇役為未便。純仁、軾、惇雖賢否不同，然悉聰明曉事，兼知南北風俗，其所論甚公，各不私其所主。元祐初。光復差役，惇議曰：「保甲、保馬，一日不罷有一日害。如役法則熙寧初以雇役代差役，講之不詳，行之太速，故後有弊。今復差役代雇役，當詳議熟講，庶幾可行，而限止五日，太速，後必有弊。」光不以為然。惇對太皇太後簾下，與光爭辨，語不遜，太皇怒，惇以罪去。蔡京時知開封府，用五日限改畿縣雇役之法。至是惇入相，復議以雇役改差役，置司講議，除京為戶部尚書兼提舉。於是京欲掩蓋元祐迎合之跡，乃白惇曰：「取熙寧、元豐法施行之耳，尚何議為？」惇信之，遂請人額，雇直一從元豐舊法。
　　《續宋編年資治通鑒》：立宏詞科。明年，禮部立試格。除詔誥、赦、敕不試外，章、表依見體式，賦如唐人《斬白蛇》、《幽蘭》、《渥窪馬賦》之類，頌如韓愈《元和聖德詩》、柳宗元《平淮夷雅》之類，箴如揚雄《官箴》、《九州箴》之類，銘如柳宗元《途山》、張孟陽劍閣銘之類，戒諭如近體《戒諭風俗》、《戒百官》之類，序如顏延之《王融曲水詩序》之類，記亦用四六詞理俱優者為上等，次優者為次等，詞格超異者取旨，上等循兩資，次等循一資，承務郎以上，比類推恩。案：《十朝綱要》，甲辰日。《宋史•本紀》作己酉日。王應麟《玉海》卷一百十六雲：紹聖元年五月四日，中書省言：「有唐隨事設科，其名不一，有詞藻宏麗、文章秀異之屬」。詔別立宏詞科。五月四日為甲辰日，而己酉乃初九日，或四日中書省言，而九日下詔也。《宋史•本紀》，明年丙午又載立宏詞科。又案：《續宋編年資治通鑒》此條前後多脫誤，茲據《編年備要》改正。大觀四年五月甲寅，改宏詞科為詞學兼茂科。據洪邁《容齋二筆》，大觀所改增試制誥二篇。陳桱《通鑒續編》雲：帝謂與制科試策無異，欲罷。會殿中御史郭知章校制科策，因言先朝既策進士，即罷制科，近年復置，誠無所補，與帝意合。三省上言：「今進士純用經術，如詔、誥、宣、章、表等文，皆朝廷官守日用，不可闕；若悉不習試之，何以兼收文學博異之士？」遂改置宏詞科。歲許進士及第者詣禮部請試，如見守官，則受代乃請，率以春試上捨生，附試不專立院也。所試章、表、露布、檄書，用駢儷體；頌、箴、銘、誡、諭、序、記，用古體或駢儷，惟詔、誥、赦、敕不以為題。凡試二日四題，試者雖多，無過五人，中程則上之三省。覆試分上、中二等，推恩有差。詞藝超異者，特奏命官。
　　１、六月案：錢大昕《朔閏考》：是月庚午朔。癸酉，詔罷講《禮記》，候秋涼日講《詩》。《紀事本末》卷九十二。
　　２、甲戌，監察御史劉拯言：「議者謂蔡確在相位，吳處厚以迎合確意，勘舒亶事，獄成，怨確不用己，取其詩曲意率合以傾之。伏望聖慈盡復確官爵恩數，治其誣罔之尤者，以申確之冤。」《紀事本末》卷百七。案：《太平治跡統類》：右正言張商英言：「宣化聖烈皇後奉承顧命，保祐陛下惟仁，舊居深宮惟親惟慈，政事在公惟惠，何嘗預知惠卿擅興甲兵，蔡確貪天之功，作詩訕謗等事？言臣本以惠卿與司馬光爭經義有隙，搆其事以媚光，又慮蔡確異時再用，必欲殺之以滅口，出危語，激怒簾箔，表悰相濟，行其奸言，殛確於新州，竄惠卿於建州。夫以太皇太後之公平慈惠，而並臣乃導以淫刑濫罰，貶死宰相，使此曹易地而立呂、武之朝，則何所不至。乞檢會禁中臣僚草制呂惠卿、蔡確本家進狀，省官雜議。如事出讒搆，則誣告反坐，邦有常刑。夫元祐之臣，無君亦已甚矣。陛下雖欲置而不行，如宗廟法令何？如天下後世何？」明年十一月丙辰，贈確太師。
　　３甲戌，御史中丞黃履案：畢沅《通鑒》：閏四月戊戌，以黃履為御史中丞。元豐末，嘗為中丞，與蔡確、章惇、邢恕交，每確、惇有所嫌惡，則使恕道風旨於履，履即排之，時謂之「四兇」，為劉安世所排論而出。惇復引用俾擢復仇怨，元祐正臣，無一得免矣。 言：「觀文殿大學士、知永興軍呂大防，觀文殿學士、知青州劉摯，資政殿學士、知鄆州梁燾，當垂簾日俱為柄臣。燾先鼓倡邪言，吳居厚繼陳詩註，劉安世等遂共攻之，執政既主於中，仍投蔡確嶺外。累遇恩沛，不令生還，家有慈親，終不得見，死非其辜，中外憤嘆。自陛下躬臨機務，洞照奸誣，浸復確官，賁於泉壤，切謂遭橫逆者既伸忠憤，力排陷者未正典刑，宜加顯斥，以允公議。」左司諫翟思言：「近論元祐以來，內外奸人，附會大臣，詆先朝以希進擢。乞出章疏，條例是非，明諭中外，雪先朝之誣。」又論呂大防等擅作威福，相與詘竄呂惠卿、蔡確，乞各正罪犯未聞施行，望出睿斷，以慰公議。《紀事本末》卷百一。
　　４、左正言上官均言：「呂大防、蘇轍擅操國政，不畏公議，引用柔邪之臣。如李之純擢為御史中丞，楊畏、虞策、來之邵皆任為諫官、御史，是四人者，傾險柔邪，嗜利無況，其所彈擊者，皆受呂大防、蘇轍密諭，或附會風旨以濟其欲。切觀陛下自親機務，收還政柄，大防、轍黨人十已去其七八，然楊畏六人，尚居清要，未快士論。伏望考察大防、蘇轍擅權欺君之罪，推究楊畏等朋邪害正、趨時反覆之惡，譴責黜免，明正典刑，以示天下。」《紀事本末》卷百一。案：《長編》卷四百六十七：元祐七年冬十月癸酉，楊畏論劉摯及蘇轍。原註引邵伯溫雲：楊畏擊劉摯、蘇頌為蘇轍也。按轍與摯實同被劾，摯逐而轍留，蓋摯別有與章惇交通事耳，伯溫所雲，恐不足信。紹聖元年六月五日，上官均章雲雲，伯溫蓋本此，必當時有是說。據《太平治跡統類》：五月己未，侍郎楊畏為吏部侍郎。呂大防既超遷楊畏禮部侍郎，畏知大防當去，章惇必復用。時惇居蘇州，有張橫者，惇妻之侄也。惇方喪其妻，橫往惇，畏託橫致意雲：「畏度事輕重，因呂大防、蘇轍以逐劉摯、梁燾；又欲並逐大防及轍，二人覺知，遽奪畏言職。畏跡在元祐，心在熙寧、元豐，首為公挌路者。」及惇赴召，百官郊迎，畏獨請自陳述，語多質大防。有直省官聞之，嘆曰：「楊侍郎前日諂事呂相公，亦如見章相公也。」惇信其言，故其還遷畏吏部。據此，則伯溫此說似有因。《長編》原註駁之，似未合前後以證其事，今附辨之以備考。
　　５、右正言張商英言：「司馬光、呂公著、呂大防、劉摯等援引朋黨，肆行譏議，至如罷免役法，則曰只有『揭簿定差』四字；下詔求直言，則專賞訕謗之人；置訴理所雪罪犯，則畫自熙寧元年以後；棄渠陽州縣，則甘言猥語，無所不至。凡詳定局之所建明，中書省之所勘會，戶部之所行譴，言官之所論列，詞臣之所告命，指摘快剔，鄙薄<口雖>笑。當垂簾之際，制內臣之得誌者，翦除陛下羽翼於內；執政之用事者，擊逐陛下股肱於外，天下之勢殆哉岌岌乎！」《紀事本末》卷百一。案：《太平治跡統類》載商英此疏下有雲：望下三省禁中檢會前後章疏，付臣詳簽貼，奏上，陛下與大臣斟酌而可否焉。考《編類》，章疏在二年十二月，蓋此時商英已有此請也。
　　６、監察御史周秩言：「呂大防前為尚書左僕射，居官日久，恣為奸惡，與臺諫官陰相黨附，同列大臣，一不合意，則諷諭擊逐，兇焰日熾，人莫敢當。於是專己自任，不循法守，大奸不法，人神共怒，天下不容，未正典刑，戾傷和氣。」觀文殿大學士、左光祿大夫、知永興軍呂大防落觀文殿大學士，降授右正議大夫、知隨州。《紀事本末》卷百一。案：《長編》卷四百十九：元祐三年閏十二月己未，御史中丞李常等論王汾口吃滑稽，不任諫職。原註：紹聖元年六月五日，周秩雲可考。今《紀事本末》載周秩言，不見李常論王汾事，其文已因刪節佚去。
　　７、秩又言：「劉摯初與邢恕合論，謂司馬光當容蔡確。恕薦摯為侍御史，既在言路，與光及呂公著通謀排去確等，因以逐恕。諫議大夫孫覺論稍異於摯，光遂超擢，又為執政。」《長編》卷四百十四：元祐三年九月丁巳，孫覺引疾求罷。原註載此數語。案：秩此疏，《紀事》已有刪節，今據原註附此。
　　８、侍御史來之邵言：「先皇帝熙寧初，屬任宰相王安石建立法度，將以惠澤天下後世。而當是時，司馬光以為非是，貽書王安石，詆斥論難。安石為之援經引文，開諭曲直，而光膠於流俗，決意不回，乃以提舉崇福宮，退居於洛。劉摯於此方任言事御史，亦累上章，歷詆朝廷政令，坐是責監衡州酒稅。至元豐中，稍加擢用，未幾，復以罪去。此二人者，一則以暗謬強愎，自置閑地；一則以數幹吏議，相繼退黜。元豐末，光入持政柄，擢摯為侍御史，既而首引兇徒王巖叟、朱光庭俱在言路，結成黨與。宰相自確而下，摯等相與誣毀締搆，盡力排逐。由是先帝顧命大臣，去之略盡，而陛下孤立於上矣。」案：《太平治跡統類》載之邵此疏下又有雲：先朝法度次第廢革，先帝二十年積功累行為之一空。以先朝賞罰為不中理，則悉聽訴理劉摯，罪無輕重率從原減，由是先帝擢用之人往往閑廢，而光之黨分佈中外矣。以先帝財用為得之非義，則凡市易貸緡，不問本息一切損放，而河北積米九百萬斛一日散之幾盡。凡此者，出於司馬光之意而假以劉摯、王巖叟、朱光庭之言。方是時，先帝陵土未乾，而光等更唱疊和，剗革掃除，忠臣義士，熟視而吞聲，無敢誰何？光與巖叟、光庭相繼死亡，獨劉摯未殖滅者，此實天所以遣陛下。今劉摯尚以觀文殿學士外領藩鎮，久稽天誅，斯論上郁。望暴摯之罪，明正典刑，上以伸先帝之誌，下以塞搢紳之望。
　　９、觀文殿學士、太中大夫、知青州劉摯落觀文殿學士，降授左朝奉大夫、知黃州。《紀事本末》卷百一。
　　１０、太中大夫、知汝州蘇轍降授左朝議大夫、知袁州。《紀事本末》卷百五。案：畢沅《通鑒》雲：知袁州。責詞略曰：「垂簾之初，老奸擅國。置在言路，使詆先朝。反以君父為仇，無復臣子之義。」中書舍人林希所草。老奸，蓋陰指宣仁也。希典中書，自司馬光、呂大防、公著、劉摯等數十人之制，極其詀詆。一日草制，擲筆於地曰：「壞盡名節矣！」又案：畢氏以轍知袁州附五月末。《紀事本末》在六月初五日甲戌，日月互異，是必有誤。
　　１１、左承議郎、新知英州蘇軾責授寧遠軍節度副使，惠州安置。《紀事本末》卷百一，又卷百五。案：《太平治跡統類》雲：來之邵論軾詆斥先朝。陳桱《通鑒》雲：軾至惠，泊然無所帶芥，人無賢愚，皆得其歡心。
　　１２、陳衍落遙郡刺史，降左藏庫副使，添差監郴州酒稅。《長編》卷四百九十五：元符元年三月戊午，三省言究治張士良獄。原註：見紹聖元年六月五日。案：陳桱《通鑒續編》：陳衍貶監郴州酒稅在二年十月。考《長編》卷九十五，備載陳衍始末。據雲，元年六月十八日，衍送白州編管，二年正月二十六日，衍配朱崖軍。二年已配朱崖，陳氏謂二年十月始貶，恐誤。
　　１３、丙子，知渭州孫覽召知開封府。《長編》卷四百八十一：元祐八年二月乙卯，覽知渭州。原註：紹聖元年六月七日，乃自渭》召入。案：《宋史孫覽傳雲：召知開封府至，則拜戶部侍郎。
　　１４、壬午，罷校勘黃本，出左宣德郎蔡肇。《長編》卷四百八十四：元祐八年五月甲申，左宣德郎蔡肇校勘黃本。原註：雲：明年六月十三日出。案：程俱《麟臺故事》，又王應麟《玉海》卷五十二：紹聖元年閏四月，罷校勘黃本，故出肇也。
　　１５、皇城使張士良添差監潁州酒稅。《長編》卷四百九十：紹聖四年八月丁酉，究文及甫與邢恕言。原註：張士良自紹聖元年六月十三日以皇城使監潁州酒稅，其後不見再貶。
　　１６、皇城副使梁知新添差亳州鹽酒稅。《長編》卷四百九十五：元符元年三月戊午，三省言究治張士良。原註：六月十三日，皇城使士良、皇城副使梁知新添差監潁州、亳州鹽酒稅。又雲士良自元年六月十三日以皇城使監潁州稅，其後不再貶。邵伯溫雲已編白州，誤也，對獄，乃送白州。
　　１７、癸未，禮部言：「太學博士詹文奏：恭惟神宗皇帝聖智高妙，蓋極象數，嘗念文字之學，世所不知，深詔儒臣，俾共探討。而王安石實進其說，當時未及頒行而學者亦已見之，其於性命道德之理則思過半矣。元祐《貢舉敕》乃令進士不得引用字說，而與申、韓、釋氏之書同禁，乞除去《字說》之禁。」從之。《紀事本末》卷百三十。原註：《新錄》刪去元奏，但《元祐貢舉敕》「令進士不得引用王安石《字說》，乞除其禁。從之。」辨曰：「安石穿鑿破碎，不足以仰稱神宗明詔。自其學既行之後，士風人才，視昔時為何如？則所謂『於性命道德之理思過半者』，誣可信乎？」案：《續宋編年資治通鑒》除《字說》禁在五月。《十朝綱要》：六月甲申，除進士引用王安石《字說》之禁。
　　１８、翰林學士承旨兼侍讀曾布為中大夫、同樞密院事。《紀事本末》卷百三 十。
　　１９、乙酉，中書舍人林希案：希為中書舍人在元年四月。言：「吏部送到吏部侍郎王欽臣可授寶文殿待制、知廬州詞頭。按欽臣資性險邪，本緣附會宰相呂大防以至進用。大防朋黨甚眾，欽臣為之首，前後言者，屢攻其公私過惡，大防皆抑而不行。大奸方斥，餘黨正當竄逐，肅清仕路，欽臣豈可以加侍從職名付之方面守寄？所有制詞，未敢撰進。」詔王欽臣除集賢殿修撰、知和州。《紀事本末》卷百一。
　　２０、監察御史劉拯言：「右朝奉大夫，充崇政殿說書呂希哲，學術無聞，出於奏補，豈能為陛下發明道德之蘊？伏望為官擇人，別與差遣。」中書舍人林希言：「吏部房送到崇政殿說書呂希哲可秘閣校理、知懷州。按希哲故相公著之子，公著父子，世襲行邪，厚貌深情，莫能窺測，結固朋黨，鼓倡虛名，上惑聖聽，罪惡甚大，未經譴責，豈可更冒職名出守便郡！」詔呂希哲守本官，差知懷州。左司諫翟思言：「呂大防、劉摯、蘇軾、蘇轍以謗訕先朝，變亂法度，擅作威福，褫職奪官，謫守方州，安置嶺表，中外聞命，舉皆忻快。然司馬光、呂公著首發事端，雖已終牖下，贈官美謚，自可追奪。王巖叟與摯，同惡相濟，若假以年，當竄遠域，則贈官與子孫恩澤亦當追奪。其合誌同事有若文彥博、範純仁，其背公死黨有若梁燾、劉安世、吳安詩、韓川、孫升》等，乞各正典刑。」《紀事本末》卷百一。案：《太平治跡統類》：張商英言：「梁燾、範祖禹、吳安詩、劉唐老、孫升、韓川等，當元祐初中傷無罪，合行竄責。」
　　２１、資政殿學士、知鄆州梁燾落資政殿學士，降授左中散大夫、知鄂州；左承議郎充寶文閣待制、知成德軍劉安世落寶文閣待制，降授左承議郎、南安軍；左朝奉大夫、直集賢院、管勾西山崇福宮吳安詩落直集賢院，降授朝請郎，監光州鹽酒稅；左朝散郎充龍圖閣待制、知虢州韓川落龍圖閣待制，依前左朝請郎知坊州；左朝請郎充集賢學士、權知應天府孫升落集賢院學士，依前左朝散郎知房州。《紀事本末》卷百一。
　　２２、丁亥，詔翰林侍讀學士、提舉兗州景龍宮趙彥若，龍圖閣學士、知陜州範祖禹，提舉明道宮、左朝奉郎充集賢院校理、新知鄂州黃庭堅，管勾明道宮，各於開封府界居住，就近報應，國史院取會文字。《紀事本末》卷百一。案：《太平治跡統類》：三省言：「昨提舉修實錄呂大防奏：『《神宗皇帝實錄》今已成書，望欲依例除定本外，將見在草正各一本，與提舉實錄官以備照證外，除依前降指揮，焚毀元祐六年十月十一日朝旨。』依詔，令呂大防、範祖禹將所得草正封角，差得力人管押遞鋪，送赴修國史院送納。如傳到寫別本，亦同封角送納。或轉寫與他人，即令自陳，如輒隱留，當行重貶責。周秩言，恐《實錄》誣罔，諸書傳後故也。」《宋史•本紀》：五月己酉，修國史曾布請以王安石《日錄》載之《神宗實錄》。
　　２３、戊子，詔周秩言事失當，罷監察御史，差權知廣德軍。《紀事本末》卷百一。案：《太平治跡統類》雲：三省以周秩所上三章進呈，其一曰：「臣自待罪言職，聞奸人邪說久矣，其害於政事者有五。陛下親政以來，天下之人，莫不鼓舞，而懷不自安惟元祐死黨三十餘人而已。劉摯惡黨已為呂大防、蘇軾、蘇轍之黨排斥出外，今在朝廷者絕微。竊唯大防惡黨半已出外，半猶在京。其在禁中者，近日稍逐去；其在朝廷者，方且日夜結營，造謗害事。今陛下欲修先帝大業，若不盡去惡黨，則必作奸謀起事端，中傷陛下信任之人，去草必盡其根。」《編年備要》雲：時為監察御史，上言元祐黨人之言曰：「向有禦批，欲增隆皇太後儀，又如治平中，如議濮廟，令呂大防如何住得，所以求去。且大防與司馬光等向議濮廟事，以歐陽修議為非，當朝廷惑於邪議，至今英宗所生母任氏猶為仙遊縣君。嗚呼！邪說盛行，使天子不得尊其母，可不恨哉！」上讀至「呂大防如何住得，所以求去」，曰：「大防何嘗有言！且儀物事未付外，非有司所當與，今秩越次及之，是迎合也。」又讀至「天子不得尊其母」，上曰：「此言，激怒也。」又言：「垂簾之日，奸臣謀害蔡確，引鄭雍等自王府官為侍從，使親王私於權臣。」上曰：「此是何言！使親王聞之，且不自安。如秩置之言職，朝廷無安靜之理。」遂以秩知廣德軍。《太平治跡統類》又雲：執政初欲換省官，上曰：「與外任。」遂以守廣德軍。
　　２４、壬辰。《長編》卷三百五十：元豐七年十一月辛酉，木工楊琪以修大相國寺西浮圖及延春閣為三班借職。原註：紹聖元年六月壬辰，蔡卞雲雲可考。案：原文已佚。
　　２５、丙申，都水使者王宗望等言：「措置回河，自闞村以下至內黃下埽縷隄七十裏，所用薪芻萬數不少，除將年計物料那融分擘外，其上件七十裏，見為七節修治，每節各管一十裏。今約度每節添置梢草四十萬束，乘此秋成，計置每束約用錢三十五文，計九萬八千貫，合取朝旨應副，更乞差官措置。」並從之。《紀事本末》卷百十二。
　　１、七月案：錢大昕《朔閏考》：是月庚子朔。辛丑，廣武埽危急，詔都水使者王宗望即亟往廣武埽提舉救護。《紀事本末》卷百十二。案：《回河》及《導洛》兩見。
　　２、壬寅，翰林學士兼侍讀蔡卞、御史中丞黃履言：「舊令講讀、說書官每月職錢十貫，元豐八年十二月聖旨，侍讀職錢特添作三十貫。臣等備言講職，未有補按而坐縻厚祿，實僥冒欲，望寢罷，只依元豐已前數目。」詔不允。《紀事本末》卷九十三。
　　３、上謂輔臣曰：「廣武埽危急，去洛河不遠，須防漲濫，下灌京師，已遣中使往視之」。輔臣出圖及狀以奏曰：「此由黃河北岸生灘，欲水勢趨南岸，今時雨已止，河必減落。然已下水官與洛口官同行按視為簽堤，及去北岸嫩灘，令河順直，則無患矣。」《紀事本末》卷百十二。
　　４、癸卯，都水使監丞馮忱之言：「廣武埽危急，水勢刷塌堤岸，欲乞築攔水簽堤一道。」詔令馮忱之、李偉》、郭茂恂相度，從長措置。《紀事本末》卷百十二。案：《宋史河渠誌》四雲：元年七月辛丑，廣武埽危急。壬寅，帝語輔臣：「廣武埽去洛河不遠，須防漲溢下灌京師。」明日，乃詔都水監丞馮忱之相度築攔水簽。壬寅為七月初三日，《誌》雲明日，乃初四日癸卯也。《紀事本末》誤異日，今依《河渠誌》編輯。
　　５、丁未，知桂州、直龍圖閣、左散大夫謝麟卒。《長編》卷四百八十：元祐八年正月庚子，謝麟知桂州。原註：雲：麟卒於桂在紹聖元年七月初八日。
　　６、戊申，詔差入內高品黃汝賢往廣武等埽傳宣撫問救護大河堤埽兵吏役兵，賜銀合茶藥緡錢有差。《紀事本末》卷百十二。
　　７、御史中丞黃履言：「大理，天下之平而斷刑之官，選任尤重。先皇帝振修百度，初立選試之法，第二等者，其取常難，是為精密；惟是中等，乃得入大理為斷刑官，自是文士有預試中選者。故奏案之上皆理官，躬自考閱裁斷，多所全活，舞文之吏不能移奪。元祐中，以大理斷刑官恩典常難重，故責考任舉主而增以常歷刑法官與縣令優課為奉舉法，其試入優等者，不得預焉。臣欲乞自今專行先朝選試之法，刪去常歷刑法官、縣令優課等條目，自試預上選者不得為斷刑官，庶乎官得其人而職事舉矣」。又監察御史郭知章言：「乞係法官並依熙寧、元豐條，取試法優等人充，庶幾上副仁聖好生之德。」詔令刑部、大理寺依元豐選試推恩法立條。《紀事本末》卷一百。案：《紀事》此條下又雲：詔貶司馬光等。據《紀事》卷百一，逐元祐黨人已詳載，故刪去。詳見丁巳十八日及戊午十九日詔。
　　８、庚戌，權京西轉運使郭茂恂言：「洛水暴漲，已開口閘放水，有靈蛇見土，人以為河流將平之驗。」詔令差官致祭。尋京西轉運司、都水丞、南外丞言河流漸順，別無黃水透入洛河，於清汴》可保無虞。《紀事本末》卷百十二。
　　９、癸丑，詔差權工部侍郎吳安持乘傳往廣武埽及洛口》措置救護。《紀事本末》卷百十二。
　　１０、甲寅，都水使者王宗望奏：「廣武埽已刷塌，地步闊遠，塌透大堤，須修捲埽岸。役兵數少，特乞暫差在京壯役廣固共三千人，並下京東都大司，於緣汴裝卸人內，除府界、泗州外，告差刷南京界以下裝卸一千人，並吏部差有心力使臣取押；內廣固壯役，差去員裝卸，東京、淮南各一員，依例支破，遞馬驛券，兼程前來；其人兵，限使臣到並一日內起發，及合本處支借，附帶合用鍬杵等赴役。」禦批：「除廣固指揮不差外，餘可並依所奏日下便與處分。」《紀事本末》卷百十二。
　　１１、乙卯，指揮：「撥兩浙上件糴米本錢，並賜發運司乘時計置糴買。除準備諸路年額未到間先次起發外，應一切支費，並仰補足額數起發，仍常管所賜錢本數目，毋致放散」。《長編》卷五百十：元符二年五月癸亥，三省言糴折斛錢原文雲雲。詔依紹聖元年七月十六朝旨施行。據原文拾補於此。
　　１２、丙辰，上曰：「甚憂雨不止，昨日遣中使於四郊取穀穗視之，京城東低，田已傷雨，北郊猶無害，然懇祈晴霽未之應。」宰臣章惇奏曰：「高原雖無所害，聞低田已傷，曹、濮、陳、蔡間應須為害，猶賴零雨細微耳。」《紀事本末》卷九十三。
　　諫官張商英言呂希純於元祐中當繳駁詞頭不當及附會呂大防、蘇轍事。上曰：「去冬以宮人闕人使令，因召舊臣十數輩，此何系外庭利害？而範祖禹、豐稷、文及甫並有章疏陳古今禍福以動朕聽，希純等猶繳奏爭之何乃爾也！」安燾對曰：「聞文及甫輩上書，亦為人所使。」上曰：「必蘇轍也。」會中書舍人林希言呂希純嘗草《宣仁聖烈皇後族人遷居誥》，有曰「昔我祖妣，正位宸極。」其言失當及變亂奉祀禮文、薦牙盤食等數事，乃奪希純寶文閣待制，知亳州如故。《紀事本末》卷百一。
　　１３、丁巳，三省言：「範純仁、韓維朋附司馬光，長縱群兇，毀訕先帝，變亂法度，以快不逞之心，內範純仁仍首建棄地之議，滋養邊患。」詔純仁特降一官，為通議大夫，差遣如故。韓維已致仕，特置不問。初，章惇請責純仁，上曰：「純仁持議公平，非黨也，但不肯為朕留耳」。惇曰：「不肯留，即黨也。」上勉從惇請。《紀事本末》卷百一。
　　１４、御史中丞黃履言：「前宰相司馬光，昨自先帝識拔，進位樞庭。光以不用其言，請歸修史，先帝盛德優容，曲從其欲。書成，仍以資政殿學士榮之，其恩可謂厚矣。迨垂簾初，朝庭起光執政，當時士論翕然稱之，以為光真能弼成聖德，上報先帝。不謂光深藏禍戾，追忿先朝，凡有所行，皆為非是。夫法令因革，固緣時宜，豈有一代憲章，俱無可取，歸非於昔，斂譽於身？此而可容，孰為咎者？」監察御史周秩言：「司馬光以元祐之政，以母改子，非子改父，失宗廟之計。朝廷之政，必正君臣之義，以定父子之親，豈有廢君臣父子之道而專以母子為言。」又曰：「遺詔明白，必以嗣君為主，則光豈不知當循皇家父子之正統？」又曰：「光之謚曰文正。夫謚法之美，極於文正，死而加以極美之謚，所以勸後也。今其所為乖戾如此，當正其謚號之美惡，庶以懲後世。」又曰：「呂公著親為先帝輔弼之臣，受國厚恩，又非司馬光之比。當司馬光釋憾於先帝，公著不能救正，又輔導之為右僕射，歲餘，遂除司空、平章軍國事。切蒙朝廷先以太師文彥博為光所引，既召而來，諫官言其奸邪，不可輔政，朝廷乃以平章軍國重事處之，止於重事，稍奪其權，公著之所知也。及公著之命，乃去『重』字，事無大小，皆得平章。名雖亞於彥博，權則過之，實兼三省侍中、中書令、尚書令之職。自國朝以來，雖有大功，如趙普、王旦，命以此職，未有敢當之者。況垂簾之時，大臣宜謙畏，而公著但為子孫計，急於富貴，不避嫌疑而居之。及大防、劉摯、蘇軾、蘇轍，皆公著所引，為國大奸，陛下若不照其奸罪，以明示天下，則公著所處，皆為國朝故事，以兆後世大臣僣竊之禍。」又言：「呂大防、劉摯、蘇軾、蘇轍皆落職為知州，緣臣奏論大防等所為皆大奸惡，今朝廷但薄責而已。臣愚以為陛下必欲薄責之，則不當以臣所論事為罪名；若論其營私不法，則其罪不可勝數。且摯與轍譏斥不減於軾，大防又用軾之所謀、所言得罪，輕於蘇軾，天下必以為非。」詔司馬光、呂公著各追所贈官並謚告及所賜神道碑額，仍下陜州、鄭州各差官計會本縣於逐官墳所拆去官修碑樓，磨毀奉敕所撰碑文訖奏。案：劉延世《孫公談圃》卷上雲：司馬溫公隧碑，賜名「清忠粹德」。紹聖初，毀磨之際，大風走石，群吏莫敢近，獨一匠氏揮斤而擊，未盡碎，忽仆於碑下而死。 王巖叟所贈官亦行追奪，知隨州、降授右正議大夫呂大防守本官，行秘書監，分司南京，郢州居住；知廣州、降授左朝議大夫劉摯守本官，試光祿卿，分司南京，蘄州居住；案：《宋史•劉摯傳》：再貶光祿卿，分司南京、蘄州居住。將行，語諸子曰：「上用章惇，吾且得罪。若惇顧國事，不遷怒百姓，但責吾曹，死無所恨。正慮意報復，法令益峻，奈天下何！」憂形於色，無一語及遷謫意。 知袁州、降授左朝議大夫蘇轍守本官，試少府監，分司南京，筠州居住；梁燾提舉靈仙觀，鄂州居住；劉安世管勾玉隆觀，南安軍居住。初，章並用蔡卞議，光及公著皆當發冢斫棺。三省同進呈，許將獨不言；惇去，上留將問曰：「卿不言何也？」將曰：「發冢斫棺，恐非盛德事。」上曰：「朕亦以為無益公家。」遂寢其奏，第令折去碑文。《紀事本末》卷百一。原註：此據邵伯溫《辨誣》及曾紆《南遊記舊》刪修，不知許將果能不言否，當考。又蔡卞此時未執政，不應與三省同對，惇但用其議耳。邵氏誤也，曾紆亦不記許將，止雲曾布納說。又卷百七。案：畢沅《通鑒》雲：黃履、周秩、上官均、來之邵、翟思、劉拯、井亮采，交章言光等畔道逆理，未正典刑，大防等罪大罰輕，未厭公論，凡十九疏。章惇悉以進呈，遂詔追光、公著贈謚，並毀所立碑。曾布密疏請罷毀碑，不報。蘇頌方執政，臣奏事，但取決於宣仁，帝有言，或無對者，惟頌奏宣仁必再奏帝，有宣諭，必告諸臣以聽聖語。及言者劾頌，帝曰：「頌知君臣之義，無輕議也。」又曰：「梁燾每起中正之論，其開陳排擊，盡出公論，朕皆記之。」由是頌免，而與燾外祠。
　　１５、周秩又言：「秦觀落館閣校勘、左宣德郎，差監處州茶鹽酒稅，罪罰重輕，人言未允。」詔秦觀降授左宣議郎，依舊處州監當。《紀事本末》卷百一。案：《長編》卷四百十四：元祐三年九月丁巳，孫覺引疾求罷。原註：紹聖元年七月，周秩言：「司馬光因邢恕以奉蔡確嘗致書求用，一日得誌，確、恕皆議持平被逐，孫覺、李常亦以持平之論忤光，不蒙援引。」然秩以六月十九日戊子已以言事失當被責，不知此時何以更有言章惇《長編》所載亦究不得其日，今姑依《紀事》附此。
　　１６、右正言張商英言：「按內臣陳衍，先管勾儲祥宮，大防之子數往謁，因本宮道士武宗道而與衍結識，既而大防又遣三省行首張充公往禦藥院與衍關通，尋援行衍入國史院承受；而檢討官張耒、秦觀又因衍而與蘇轍兄弟道達言語，其奸狀明白，中外共知。而大防尚典郡，衍尚玷祿仕，甚非所以駁奸邪、立威令也。欲乞再正大防罪惡，投之散地；削奪衍官，配流海島。庶朝廷宮省內外，人人畏肅，不敢懷邪，飾非以事，吾君天下之望也。」詔陳衍追毀出身已來文字，除名勒停，送白州編管，仍仰所在官司，差得力人轉押前去。《紀事本末》卷百一。原註：《新錄辨誣》曰：「元祐二三大臣事實已系日書之，今刪去瑣碎文致之詞而存其大概，然其曲意誣罔，亦不待辨而可知。燾以為既雲「不待辨而可知其誣」，則瑣碎文致之詞雖具存之亦無傷，今並依《舊錄》。案：《長編》卷四百九十五原註，陳衍編管在六月十八日，與此異日月。今考丁巳乃七月十八日，《長編》原註六月，或為七月之誤文。
　　１７、上諭執政：「聞河埽久不修，故幾壞者數處，澠池、原武、陽武，皆已遣水官乘疾置護役。昨日報洛水又大溢註於河，若廣武埽壞，大河與洛水合而為一，則清汴不通矣，京都漕運殊可憂，宜亟命吳安持與王宗望同力督作，茍得不壞，過此亦須措置為久計。安持強傒可倚，其促安持往營度之。」皆對曰：「但雨止則可無虞，臣等謹奉命退，當召安持至政事堂以聖意諭之。」《紀事本末》卷百十二。案：回河、導洛兩見。
　　１８、戊午，詔曰：「送往事居，是必責全於臣子；藏怒宿怨，豈宜上及於君親？朕繼體之初，宣仁聖烈皇後以太母之尊，權同聽覽，仁心誠意，專在保祐朕躬。自以簾帷之間，聞見不能周及，故不次以用大臣，推心以委政事，非獨待任，耆艾所冀，恢明聖躬。司馬光、呂公著，忘累朝之大恩，懷平時之觖望，幸國家之變故，逞朋黨之奸邪。引呂大防、劉摯等，或並立要途，繼司宰事；或疊居言路，代掌訓詞；或封駁東臺，或勸講經筵，顧予左右前後，皆爾所親。於時賞罰威恩，惟其所出。周旋欺蔽，表悰符同。宗廟神靈，恣行訕讟；朝廷號令，輒肆紛更。輕改役法，開訴理之局，使有罪者僥幸；下疾苦之詔，誘群小之謗言。誣橫斂則淫蠲茍免之逋，誣厚藏則妄耗常平之積。崇聲律而薄經術，任穿鑿而紊官儀。棄境土則謬謂和戎，弛兵備則歸過黷武。城隍保民而罷增濬，器械資用而撤繕完。凡屬經綸，一皆廢黜。人材淆混，莫辨於流品。黨與縱橫，疊分於勝負。務快乘時之憤，都忘託國之謀。方利亮陰之不言，殊非慈闈之本意。十年同惡，四海吞聲。虜計得行，邊方受害。昔先王受命，召公惟挌國之聞；江左雖微，興宗有易代之嘆，天下後世，其謂朕何？臨朝弗怡，視古有愧，況復疏遠賤士昧死而獻言，忠義舊臣交章而抗論，跡著明甚，法安可私？其司馬光、呂公著、呂大防、劉摯等，各已等第行遣責降訖。噫！優禮近司，朕欲曲全於體貌；自幹明憲，爾今復追於誅夷。至於射利之徒，脅肩成市，盍從申儆，俾革回邪。惟予不忍之仁，開爾自新之路，除已行遣責降人數外，其餘一切不問，議者亦復勿言。惟有見行取會實錄修撰官已下及廢？渠陽寨人，自依別敕處分。咨爾群工，明聽朕命。宜令御史臺出榜朝堂，進奏院遍牒。」時司馬光等既貶，上謂刑惟厥中，故有是詔。《紀事本末》卷百一。案：畢沅《通鑒》雲：初，李清臣冀為相，首倡紹述之說，以計去蘇轍、範純仁，亟復青苗、免役法。及相章惇，心甚不悅，復與為異。惇貶司馬光等，又籍文彥博以下三十人，將悉竄嶺表。清臣進曰：「更先帝法度，不能無過，然皆累朝元老；若從惇言，必駭物聽。」帝然之。戊午，乃降是詔。
　　１９、右正言張商英言：「文彥博背負國恩，伏請檢詳本末，推考是非。」詔：「臺諫之職，議當論列，然彥博年及耄期，四朝舊相，先帝待遇，恩禮至厚，宜加闊略，以優老臣，可特置不問。」《紀事本末》卷百一。案：《編年備要》為周秩等言，此雲張商英言，有異。
　　２０、庚申，章惇等對曰：「前日再謫呂大防、劉摯、蘇轍、梁燾、劉安世，並司馬光、呂公著謚告贈典及仆神道碑，既榜朝廷，眾論以為寬。餘人連逮尚眾，陛下許其自新，一切不問，莫不欣悅。仰服聖德仁厚，惟其親黨之論則不可知。」上曰：「據其罪狀甚可誅，然不欲究其事，乃用輕典，聊示懲責爾。」《紀事本末》卷百一。
　　２１、壬戊，戶部尚書蔡京言：「神宗皇帝熙寧之初，將欲有為於天下，得王安石而任之。於是置條例司，選天下英材，設官分職，參備其事；興利補弊，功烈昭著。元祐以來，天下用度，浸以匱竭，美意良法，盡遭詆誣，在於今日，正當參酌舊例，考合得宜，以稱陛下追述先誌之意，以成足國裕民之效。然事之可與者方且毛舉，豈臣單力所能勝任。伏望聖慈檢會熙寧中置條例司故事，上自朝廷大臣，下選通達世務之賢，同共考究。庶幾成一代之業，以詔萬世其後用。」是置局修整，命張康國、鄧洵武》看詳利害事以聞。《紀事本末》卷一百。原註：《新錄《辨誣》曰：元祐節用愛民，府庫充實，而雲「天下用度，浸以匱竭」，應刪去八字。
　　２２、吳安持言：「廣武第一埽危急，即自決口與清汴絕近，緣洛河之南，去廣武山千餘步，地形稍高。則鞏縣東七裏店至洛口不滿十裏，可以別開新河，引導洛水近南行流，地步至少，用功甚微。」詔吳安持等再行相度，如果利便，即計的確工料結罪保明以聞。《紀事本末》卷百十二。案：此條《宋史河渠誌》四作「丙寅日」，或安持言在二十三日壬戌而詔安持相度在二十七日丙寅也。
　　２３、三省具呂惠卿、王中正、宋用臣元罪狀進呈，當再敘。章惇曰：「惠卿所主極無名。」上曰：「與復舊官，並資政殿學士。」《紀事本末》卷百三十。案：畢沅《通鑒》此附八月壬申，與此日月異，必有一誤。
　　２４、丙寅。《長編》卷四百五十三：元祐五年十二月丙午，廢棄黔陽等地。原註：紹聖元年七月壬戌丙寅可考。案：原文已佚。
　　２５、丁卯。《長編》卷四百七十六：元祐七年八月，詔宋用臣敘遙郡刺史，外州任便居住。原註：雲：紹聖元年七月丁卯合參考。案：原文已佚。
　　《續宋編年資治通鑒》：復免役錢。上謂章惇曰：須從民便，不願者勿強也。案：《編年備要》此下有雲：上又曰：「如寬剩錢，亦何須取之，朝廷安待此以佐用耶。」乃詔開封不得抑勒及取寬賸錢毋過一分。《宋史•本紀》不載。《宋史食貨誌》上六雲：詔：「復免役法，凡條約悉用元豐八年見制。鄉差役人，有應募者可以更代，即罷遣之。許借坊場河渡及封樁錢以為雇直，須有役錢日補足其數。所輸免役錢，自今年七月始。耆戶長、壯丁召雇，不得已保正、保長、保丁充代，其他役色應雇者放此。寬賸錢，不得過一分，昔常過數，應減下者，先自上五等人戶始。」
　　又：置府界孳生監。案：《十朝綱要》：丙寅日。王應麟《玉海》卷一百四十九雲：元祐元年二月十六日，命郭茂恂度陜西、河東置七監，畿內十監復七監，甫二年而廢牧地尚三千餘頃。紹聖元年七月二十七日，復置孳生監。
　　仁和張大昌輯註
