卷三十一
　
　　徽宗
　　△政和二年壬辰，一一一二
　　１、正月案：錢大昕《四史朔閏考》：是月己未朔。 癸未，詔：「釋教修懺水陸及祈禳道場，輒將道教神位相參者，僧尼以違制論；主首知而不舉，與同罪。著為令。」《紀事本末》卷百二十七。案：李《十朝綱要》：大觀元年正月丁巳，禁道士齋醮不得倣僧徒鼓擊鐃鈸。二月乙未，禦批：道士序位在僧上，女冠在尼上。十二月戊戌，詔：內外佛寺尚有以道像侍立者，並迎歸道觀，不可遷，則除之。
　　１、二月戊子朔，詔：「太子太師致仕蔡京兩居上宰，輔政八年，首建紹述，勤勞百為，除秩居外，薦曆歲時。況元豐侍從被遇神宗者，今則無幾；而又累經恩霈，理宜優群。可特複蔡京太師，仍舊楚國公致仕，於在京賜第居住。」《紀事本末》卷百三十一。案：《續宋編年資治通鑒》二年春二月，蔡京複太師，賜第京師。《十朝綱要》同。
　　２、甲寅，議禮局言，乞耕藉禮畢還宮，依養老例奏樂，從之。《紀事本末》卷百三十三。
　　１、三月案：錢大昕《四史朔閏考》：是月戊午朔。 乙亥，詔：「太師致仕蔡京到闕，令二十五日朝見，引對，拜數特依元豐中文彥博例，仍擇日垂拱殿賜宴，許依舊服玉帶、佩金魚，賜對見例物，遇六參日趨赴起居，在大班退，親王後入。」《紀事本末》卷百三十一，又卷百三十六。案李《十朝綱要》：三月壬午，蔡京入見。畢沅《通鑒》：乙亥，詔：「蔡京到闕，朝見，引對，拜數特依元豐中文彥博例，許依舊服玉帶，遇六參日趨赴起居，在大班退，親王後入。」
　　２、辛巳。《長編》卷五百十六：元符二年閏九月癸酉，三省言錢輕物重，差陸思閔措置。原注雲：政和二年三月十一日辛巳可考。案：原文已佚。
　　３、甲申，議禮局言：「北齊、隋耕藉皆備法駕。唐開元及本朝端拱、明道皆備大駕鹵簿。今不親享先農，止行耕藉之禮。其端拱、明道命五使稱賀，賜赦之類，更不施行。乞止用法駕。」從之。《紀事本末》卷百三十三。案：《宋史·儀衛志》：鹵簿之等有四：一曰大駕，郊祀，大饗用之，二曰法駕，方澤、明堂、宗廟、籍田用之。
　　４、丙戌，詔：「自去年至今，外路百姓不輟經尚書省陳乞依昨來已方過田輸納稅賦，有以見方田之法，百姓安便。可先將未降大觀四年五月十一日指揮已前已經方量了處，？依已方施行；其未經方處，依大觀元年二月二十二日御筆手詔施行。」《紀事本末》卷百三十八原注詔旨四月五日載臣僚上言，檢會三月二十九日聖旨，今剟取附見，更須考詳。詔旨政和二年五月二十五日，京西北路提舉常平司奏：准敕節文，奉詔應方田已經方量，未畢去處，令先次結絕，其餘州縣並別聽指揮。本司契勘本路大觀三年方田縣分內一十縣並各方量周遍，除西京偃師、陳州西華、蔡州新蔡、汝州郟城、滑州胙城五縣，各造帳均稅了，合依已方施行外，有西京伊陽、汝州襄城、河陽王屋、鄭州原武新鄭等五縣雖有方量，緣均稅未了；及西京等六州府，河南等十八縣係未經方處，與大觀元年事頗同。未審合與不合依大觀元年六月二十三日已得朝旨。此朝旨未見，將已造方田帳，分先次結絕。其造帳未齊去處，候農隙造訖均稅；所有未經方量去處，亦未審合與不合依大觀元年閏十月二十八日朝旨。此朝旨亦未見，候將來年分別聽指揮施行。緣未有明文遵守，合取自朝廷指揮。詔並依。此稱敕節文、二年三月二十九日聖旨，疑有脫文，或是此節文。大觀元年二月二十二日複行方田，大觀四年五月十五日無罷方田指揮，罷方田在五月十一日，詔旨稱五月十五日，恐誤，今改五月十一日。又四年七月四日已方處，並只納舊稅。案：《東都事略本紀》：正月癸卯，詔曰：古者井天下之田而衣食足。神考方天下之田以正經界，庶乎復古矣。今續而成之，以紹先烈，大焉。其複方田。《十朝綱要》雲：大觀元年二月己卯，詔複行方田。四年五月己酉，權罷方田。十一月丁卯，罷天下方田。政和二年三月己卯，複行方田。《文獻通考》：大觀元年，複行方田。四年，詔：去歲諸路災傷，應已經方田而高下失當，見有陳訴，未為畢事。合依成命，權其賦稅，依未方時舊則輸納。又詔：方田人吏非特妄增田稅，又兼不食之山而方之，俾出芻草之直，民戶因此廢業失所，監司其推原本制，悉加改正，毋失其舊。
　　《續宋編年資治通鑒》：三月，親試舉人，賜莫儔以下七百餘人及第、出身有差。案：《本紀》：三月己巳，禦集賢殿策進士，己卯，賜禮部奏名進士及第、出身七百十三人。《十朝綱要》：己卯，罷賜進士及第莫儔等詩，改賜箴雲。《編年備要》：初，禦史李章言作詩害經術，自陶潛至李、杜，皆遭詆諆。詔送敕局立法，宰臣何執中遂請禁人習詩、賦，至是故賜箴。未幾，知樞密院吳居厚侍經筵，進詩改為口號，後聖作屢出，士大夫不復守禁矣。
　　１、四月案：錢大昕《四史朔閏考》：是月丁亥朔。 甲午，燕宰執、親王於太清樓，上親為之記。原注其略見《禦制》。案：《禦制門》已佚。 蔡京上記曰：「政和二年三月八日，皇帝制詔，臣京宥過省愆，複官就第，命四方館使、滎州防奭使童師敏賚詔召赴闕。臣京頓首辭，繼被禦劄手詔十，責以大義，惶恐上道。於是飲至於郊。曲宴於垂拱殿，祓禊於西池，寵頒恩渥，念無以稱。」上曰：「朕考周宣王之《詩》；『吉甫燕喜，既多受祉。來歸自鎬，我行永久。飲禦諸友，炮鱉膾鯉。』其可不如古乎？」詔以是月八日開後苑，宴太清樓，命內客省使、保大軍節度觀察留後、帶禦器械臣賈詳等五人總領其事。《紀事本末》卷百三十一。案：《續宋編年資治通鑒》：四月，燕蔡京內苑。李《十朝綱要》：甲午，燕宰執、親王於太清樓，上親為之記。《通鑒續編》：京自杭赴召，帝宴之於內苑太清樓。京為樓記以進，備言宮室服玩之盛。《九朝編年備要》：夏四月，燕蔡京內苑，輔臣親王皆與焉，內侍五人領其事，上親為之記，略曰：「詔有司掃除內苑太清樓，滌內府所藏珍用之器，集四方之美味，前期閱集，親幸其所，用宮中女樂列奏於庭，命子楷侍側勸勞。又出嬪女鼓琴玩舞，勸以琉璃、瑪瑙、白玉之杯。」京亦上記，略曰：「太清之燕，上曰：『此跬步至宣和。』令子攸入掖觀焉。東入小花徑，南度碧蘆叢。又東入便門，至宣和。殿只三楹，左右掖亦三楹，中置圖書、筆硯、古鼎彝、罍洗，陳幾案蓂榻。東西廡側各有殿，亦三楹。東曰瓊蘭，積石為山，峰巒閒有泉出石竇，注於沼。此有禦劄『靜宇』榜梁間，以洗心滌慮。西曰凝芳，後曰積翠，南曰瓊林。北有洞曰玉宇，石自壁引，嶄岩峻立，奇花異木，扶疏茂密。後有沼曰環碧，兩旁有亭曰臨漪、華渚。沼次有山。殿曰雲華，閣曰太寧，左右耳道以登。中道有亭曰琳霄、垂雲、騫鳳，層巒百尺高峻，俯視峭壁攢峰，如深山大壑。次曰會春閣，下有殿曰玉華。前殿之側，有御筆榜曰『三洞瓊文之殿』，以奉高真。有種玉、綠雲軒相峙。日午，謁者引宰相以下入，女童四百，鞾袍玉帶，列排場下，肅然無敢聲欬者。宮人珠籠巾，玉束帶，秉扇拂壺，巾劍鉞，持香球，擁禦座，以次立侍，無敢離行失次者。上顧謂群臣：『承平無事，君臣同樂，宜略去苛禮，飲食坐起當自便無間。』執事者以寶器進，上酌酒以賜。命皇子嘉王楷宣勸。又以惠山泉、建溪異豪琖，烹新貢太平嘉瑞茶飲之。上曰：『日未晡，可令奏樂殿上』。笙竽、琵琶、箜篌、方響、箏、簫登陛合奏，宮娥妙舞。上又曰：『可起觀。』群臣憑欄以觀，又命宮娥撫琴擘阮。已而群臣皆盡醉。」
　　２、庚戌，朝奉郎許尚志言：「朝廷以新禮書頒降四方，乞各擇官兼掌禮事，以上之德意志慮達於民，而察其違犯者。」詔曰：「禮以親上下，定民志，神考成訓，具在典冊。道無廢興，洪之在人，官舉其職，事乃無廢。顧方討論，以紹先烈。可依尚志》所奏，令議禮局候《五禮儀注》成，采酌條具取旨。」《紀事本末》卷百三十三。
　　３、壬子，蔡京乞令張商英任都堂治事，每日赴朝參，退至都堂聚議，於中書省前廳直舍治事畢直，即以尚書令廳為治所，仍押敕劄。案：《東都事略》：政和二年，京複太師，召還，賜第京師。京奏：「已蒙恩召還，而前宰相張商英尚譴遠方，臣與商英神宗朝同時遭遇，舊人無幾，乞放還自便。」識者以為不情。 責授崇信軍節度副使、衡州安置張商英放令任便居住。太師致仕、楚國公蔡京言：「臣自去朝班，言多可畏，伏聞前宰相張商英訿毀尤甚，蓋緣臣罪大德輶，所以致此。今日特蒙恩貸，召還闕庭，庇同天地，而商英譴責遠方；雖其所犯詀惡，而臣與之同遇先帝，出入三朝，薄有情契，拳拳之私，敢以此請。」故有是命。《紀事本末》卷百三十一。案：《宋史》商英本傳：商英貶崇信軍節度副使，衡州安置。京遂複用。未幾，諸生訟商英之冤，京懼，乃乞令自便。
　　４、乙卯，手詔賜蔡京曰：「臨平置塔，初因錢氏；案：名為祝聖而修塔，以壯臨平之田。張克公論京語也，見本傳。 尊相名寺，起於治平，匪緣近年，創有增建。蔡京忠貫金石，志安社稷，八年輔政，一德不渝。群邪詀正，意在中傷，肆為無根之談，冀陷不測之禍。比從閱實，灼見厚誣。惟大臣立朝，誼當自信；而哲士圖任，何畏巧言！顧予心之亶孚，豈眾言之足慮？肆加開論，毋或介懷。」《紀事本末》卷百三十一。
　　《續宋編年資治通鑒》：禁史學。案：原係此於十一月。據李《十朝綱要》：四月戊戌，以監察禦史李彥章言，詔士無得兼習史學。五月戊寅，詔勿行。今移附此。吳曾《能改齋漫錄》：先是，崇寧以來，專意王氏之學，士非《三經》、《字說》不用。至政和之初，公議不以為是。蔡嶷、慕容彥達、宇文粹中、張琮列奏：「慾望今後時務策，並隨事參以漢、唐歷代事實為問。」奉御筆：「經以載道，史以紀事。本末該貫，乃稱通儒。可依所奏，今後時務策問，並參以歷代事實。庶得博習之士，不負賓興之選。」未幾，監察禦史兼權殿中侍禦史李彥章言：「夫《詩》、《書》、《周禮》，三代之故，而史載秦、漢、隋、唐之事。學乎《詩》、《書》、《禮》者，先王之學也；習秦、漢、隋、唐之事者，流俗之學也。今近臣進思之論，不陳堯、舜之道，而建漢、唐之陋；不使士專經，而使習流俗之學，可乎？伏望罷前日之詔，使士一意於先王之學，而不流於世俗之習，天下幸甚。」奉御筆：「經以載道，史以紀事，本末該貫，乃為通儒。今兩思之，紀事之史，士所當學，非上之所以教也。況詩賦之家，皆在乎史。今罷黜詩賦，而使士兼習，則士不得專心先王之學，流於俗好，恐非先帝經術造士之意。可依前奏。前降指揮，更不施行。」時政和元年三月戊戌日也。薛應旂《宋元通鑒》並此於二年四月辛卯，複行方田下。
　　又罷鬻官田。案：政和罷鬻官田事，《本紀》、《食貨志》皆不載。《十朝綱要》：四月癸卯，御筆：罷出賣係官田宅。《九朝編年備要》：四月，罷鬻官田。範坦尋坐獻鬻官田之策，安置黃州。《文獻通考》作元年八月，疑為歲月之誤，附載其詞，以備參考。《文獻通考》雲：政和元年八月，時朝以用度艱窘，命官鬻賣官田，江西路一歲失折上供無慮二十餘萬斛。運副張根建言：「田既不存，當減上供。」朝廷深察所以然，遂止不賣。八月，詔：「乃者有建明，盡鬻係官田宅。苟目前之利，廢久長之策，其總領措置官並罷。已賣田宅，給還元直，仍拘入官。如舍屋已經改更，但課虧租額者，與免仍舊修蓋；官田已嘗為墓，據合用畝步約價者，與免遷移。 」
　　１、五月案：錢大昕《四史朔閏考》；是月丁巳朔。 己巳，朝請郎、知永嘉縣虞防言：「朝廷昨行當十錢，最富國便民之良法也，所貴乎推行之得人而已。前日異議之人，務快一時之私，上欺天聽，改為當三，亦誤國之一也。慾望特許興複，以便上下。」詔虞防除名勒停，送循州編管。《紀事本末》卷百三十六。
　　２、壬申，臣僚上言，參以科舉廢罷縣學歲升之法非便。案：《宋史《選舉志》：崇寧元年，宰臣請天下州縣並置學，州置教授二員，縣亦置小學。縣學生選考升諸州學，州學生每三年貢太學。至則附試，別立號。考分三等：入上等補上舍，入中等補下等上舍，入下等補內舍，餘居外舍。諸州軍解額，各以三分之一充貢士。 詔：「自今並依大觀》三年四月以前指揮；其後降指揮，更不施行。」《紀事本末》卷百二十六。案：畢沅《通鑒續編》載與此同，而脫去「參」字。詳其文義，似言參行科舉，必致廢罷縣學歲升之法，於崇寧初議，不使考科舉，議罷非一日矣。《續宋編年通鑒》於本月張臣獻羨餘事下載日罷科舉。《十朝綱要》隸於壬申，與此同日。《文獻通考》卷三十一：崇寧三年，詔：「天下取士，悉由學校升貢，其州郡發解及試禮部法並罷。」五年又詔：「大比，更參用科舉舉士一次。」所謂參以科舉，殆即指此。
　　３、癸未，蔡京言：「門下省乃覆駁之地，臣乃兼而冒處，實有妨嫌，委紊官制。望許臣免書門下省文字。」從之。《紀事本末》卷百三十一。
　　《續宋編年資治通鑒》：五月，利州路轉運副使張臣獻羨餘三十萬緡，為言者所論，尋除名竄池州。案：李《十朝綱要》，「張臣」作「張巨」，為言者所論，詔特罷之，除名，編管池州，在十一月十二日。
　　又罷科舉。案：《十朝綱要》：五月壬申，罷科舉。《文獻通考》卷三十一：崇寧三年，詔：「神考議以三舍取士，而罷州郡科舉。其法行於畿甸，而未及郡國。肆朕纂圖，制詔有司講議其方，書來上，悉推行之。設辟雍於國郊，以待士之升貢者。又與臨幸加恩博士弟子有差。朕勸勵學者至矣。然州郡猶以科舉取士，不專於學校。其詔將來科舉取士，悉由學校升貢，其州郡發解及試禮部法並罷。」四年，詔：「將來大比，更參用科舉取士一次。」時州縣悉行三舍法，士之在學者，積歲月累試，乃得應格。其不能輟身試補者，僅可從狹額應科舉，不得如在籍者，三舍解試兼與而兩得；其貧且老者，尤甚病之。時人議其法曰：「利貴不利賤，利少不利老，利富不利貧。」故詔書及此，而加以審詳，蓋至是始罷科舉雲。
　　１、六月案：錢大昕《四史朔閏考》：是月丙戌朔。 甲寅，降授太子少保致仕蔡京複太子少師，依前楚國公致仕。《紀事本末》卷百三十一。原注複太子少師當考。詔旨具載制詞，乃宇文粹中所草。其末雲：蕩垢滌瑕，既曲全於體貌；率德改行，宜益勵於猷為。政和二年七月十九日可考。八月十一日，又複太子太師。案：《宋史·本紀》：二年五月己巳，蔡京落致仕，三日一至都堂議事。陳桱《續鑒》：五月，詔太師蔡京落致仕，三日一至都堂議事。京患言者議己，乃作御筆密進，而丐帝親書以降，謂之「御筆手詔」，違者以違制坐之。事無巨細，皆託以行，至有不類帝書者，群下亦莫敢言。由是貴戚近臣爭相請求，至使中人楊球代書，號曰「書楊」。京複病之，而亦不能止矣。又案七月十九日原文已佚。
　　１、八月案：錢大昕《四史朔閏考》：是月乙酉朔。《十朝綱要》同。 乙未，太子少師致仕蔡京為太子太師，依舊致仕。《紀事本末》卷百三十一。
　　２、壬寅，詔：「京西、河北路監司應已方田，並選官前去體量有無違法，不均不實，出稅有無偏輕。如不曾方量處，且令依舊出稅，別選他州縣官互行差委前去，重行方量。即不得差本州縣寄居待闕等官，所委官仰先習熟法內行遣，次節選差非本州縣吏人前去，盡公施行。如違，以違制論；即因而受財乞取，以自盜論，髒輕吏人、公人，並配二千裏。」《紀事本末》卷百三十八。
　　《續宋編年資治通鑒》：秋八月，焚元祐制詞。案：《九朝編年備要》作七月。《十朝綱要》系此於八月庚戌更定茶法下。
　　１、九月案：錢大昕《四史朔閏考》：是月乙卯朔。 辛酉，詔：「應方田路分見有人戶論訴不均者，並依京西路八月十八日已降指揮施行。其有人戶論訴合重方並未方路分，合差一行方量官吏、均稅甲頭等，並差本州縣人前去盡公施行。如違，並以違制論。即因而受財乞取，以自盜論，並輕吏人、公人，並配二千裏，仍先次施行。」《紀事本末》卷百三十八。
　　２、癸未，詔曰：「朕所與共天下之政者惟二三執政之臣，而官稱之名，位序之實，未足以垂示萬世者。我神考訓迪厥官，有司不能奉承，仰維前代，而僕臣之賤充宰相之任，六卿之職為三公之官，有志改為，或未遑暇。朕遹追來孝，若昔大猷。稽三代公孤之名，考左輔右弼之號，是正名實。惟古之師，分職率屬，期予於治，官不必備，而惟其人，祗於新書，克謹厥服，同底於道，以成烈考之志，豈不韙與！案：《宋史《職官志》一：蔡京》率意自用，欲更置官名，以繼元豐之政。乃首更開封守臣為尹、牧，由是府分六曹，縣分六案。又內侍省職，悉倣機廷之號。已而修六尚局，建三衛郎。遂詔：「以太師，太傅、太保，古三公之官，今為三師，古無此稱，合依三代為三公，為真相之任。司徒、司空，週六卿之官，太尉，秦主兵之任，皆非三公，並宜罷之。仍考周制，立三孤為次相之任。更侍中為左輔，中書令為右弼。尚書左僕射為太宰兼門下侍郎，右僕射為少宰兼中書侍郎。罷尚書令，而以太尉冠武階。」然是時員既濫冗，名且紊雜。甚者走馬承受，升擁使華；黃冠道流，亦濫朝品，元豐之制，至此大壞。 公少若除三公，即為宰相，合不帶太宰、少宰、左輔、右弼之任。三少、特進以下，即帶太宰等官稱治省事。三公新官，太師舊官太師，太傅舊官太傅，太保舊官太保，此古三公之官，為宰相之任，今為三師，古無三師之稱，合依三代為三公。論道經邦，燮理陰陽，官不必備，惟其人為真相之任。三少新官，少師舊官太尉，少傅舊官司徒，少保舊官司空。太尉以下，舊為三公，緣司徒、司空，週六卿之官，非三公之任，乃今之六曹尚書是也。太尉秦官，居主兵之任，亦非三公，太尉、司徒、司空合罷，？依周制，立三孤之官，乃次輔之位。三孤貳公洪化，寅亮天地，或稱為三少，為次相之任。尚書省令，太宗皇帝曾任，今宰相之官已多，不須置。新官太宰，舊官左僕射；新官少宰，舊官右僕射。門下省新官左輔，舊官侍中。中書省新官右弼，舊官中書令。」原注《實錄》有此，但略加刪潤。今以詔旨別修為尚書令者，唐太宗也。當時有失稽考，今但存本文。蔡條亦同此誤。蔡條《國史後補》：官制，國朝沿唐》故事。太師、太傅、太保為三師，太尉、司徒、司空為三公，尚書令、侍中、中書令為三省長官，同中書門下平章事為宰相。元豐中，官制行，皆如故，獨改平章事為尚書左右僕射。至政和初，倣《周官》之制，遂以太師、太傅、太保為三公，易少師、少傅、少保為三少。蓋古謂之「三孤」。孤之為名不雅，因以為三少焉。尚書令，開國初太宗皇帝嘗為之，後不敢拜，以為故事，則如故。若侍中、中書令因易為左輔、右弼，雖易名焉，亦未始有除授者。至左、右僕射，則改為太宰、少宰，又複存太尉，乃倣秦、漢以為掌兵官。其恩禮儀物，鹹視執政，蓋特命武臣焉。而三公者，當時為官，不必備，惟其人，非前日之制，特為官稱而已，乃職任也，故以三公兼領三省事。三省事，宰相未嘗不兼領，但不若今制以三公別總三省事為官長矣。時魯公既為太師，乃號公相，蓋以三公而下兼相任者。然魯公懼權重，固辭，且丐免書門下省。所以丐免書門下省者，以樞密院事皆過門下省，不欲任兵柄故也。上始不聽，魯公曰：「今獨臣免書而已，其制固存。」乃從之，行之久矣。宣和七年，李邦彥執政，魯公既罷而致仕，乃改太師，直以尚書令代為三公，蓋塞複相之路，而使不敢拜焉。 又詔曰：「在昔神考，董政治官，肇建文階，以祿多士，聯職合治，各有等差，名實既賓，以克用乂。而武選官稱循沿末世，有志未就，以迄於今，述而後明，靡敢怠廢。朕夙夜惟念，易而新之，訓迪厥官，自我作古。夫名不正則言不順，言不順則事不成。凡爾有官，尚謹乃止，欽我成憲，其爾之休。所有武階磨勘、遷改、請給、奏蔭等，凡厥恩數，悉如舊章。咨爾有眾，其祗新舊無忽。正任節度觀察留後、觀察使、防奭使、團練使、刺史，右六階，仍舊不帶持節等。橫行新官：通侍大夫舊官內客省使，正侍大夫舊官延福宮使，中侍大夫舊官景福殿使，中亮大夫舊官客省使，中衛大夫舊官引進使，拱衛大夫舊官四方館使，左武大夫舊官東上邠門使，右武大夫舊官西上邠門使，中亮郎舊官引進副使，案：《宋史《職官志》：政和《寄錄格》，中亮郎舊官客省副使。 中衛郎舊官引進副使，左武郎舊官東上邠門副使，右武郎舊官西上邠門副使，右一十二階，大夫帶遙郡仍舊，內通事舍人、邠門祗候、看班祗候仍舊。皇城使以下新官：武功大夫舊官皇城使，武德大夫舊官宮苑使、左右騏驥使、內藏庫使，武顯大夫舊官左藏庫使、東作坊使、西作坊使，武節大夫舊官莊宅使、六宅使、文思使，武略大夫舊官內苑使、洛苑使、如京使、崇儀使，武經大夫舊官西京左藏庫使，武義大夫舊官西京作坊使、東西染院使、禮賓使，武翼大夫舊官供備庫使，右八階，帶遙郡仍舊。皇城副使以下新官：武功郎舊官皇城副使，武德郎舊官宮苑副使、左右騏驥副使、內藏庫副使，武顯郎舊官左藏庫副使、東作坊副使、西作坊副使，武節郎舊官莊宅副使、六宅副使、文思副使，武略郎舊官內苑副使、洛苑副使、如京副使、崇義副使，武經郎舊官西京左藏庫副使，武義郎舊官西京作坊副使、東染西染院副使、禮賓副使，武翼郎舊官供備庫副使，右八階。內殿承制以下小使臣新官：敦武郎舊官內殿承制，修武郎舊官內殿崇班，從義郎舊官東頭供奉官，秉義郎舊官西頭供奉官，忠訓郎舊官左侍禁，忠翊郎舊官右侍禁，成忠郎舊官左班殿直，保義郎舊官右班殿直，承節郎舊官三班奉職，承信郎舊官三班借職，進武校尉舊官三班差使，進義校尉舊官三班借差，右十二階。入內內侍省、兩省新官：供奉官舊官內東頭供奉官，左侍禁舊官內西頭供奉官，右侍禁舊官殿頭，左班殿直舊官高品，右班殿直舊官高班，黃門仍舊，祗候侍禁舊官祗候殿頭，祗候殿直舊官祗候高品，祗候黃門舊官祗候高班內品，內品仍舊內品，祗候內品仍舊祗候內品，貼祗候內品仍舊貼祗候內品，右一十二階，八階改，四階仍舊。案：《宋史·職官志》：元豐官制定，有請並易內侍官名者。神宗曰：「祖宗為此名，有深義，豈可輕議？」政和二年，始遂改焉。凡十有二階。 大將等新官：進武副尉舊官大將，進義副尉舊官正名將軍，守闕副尉舊官進義守闕將軍，右三階。殿侍新官：下班祗應差在京宗室，外州軍祗應稱殿侍非是。除東西班應奉人依舊外，餘改作下班祗應。南班環衛官、諸衛大將軍、諸衛將軍、率府率、率府副率，別無職領，不礙官制，合仍舊。衛官各有三等，上將軍、大將軍、將軍，共四十八階。左右金吾衛、左右驍衛、左右武衛、左右屯衛、左右領軍衛、左右監門衛、左右千牛衛、左右衛，合依舊。案：《宋史·官志》：左右衛在左右金吾衛之下。 率府率、率府副率，五等十階：左右衛司奭率府率，左右清道監門內率府率，左右衛司奭清道率府副率，左右監門率府副率，左右內率府副率，合仍舊。案：《宋史·職官志》：左右衛率府率、副率，左右司奭率府率、副率，左右清道率府率、副率，左右監門率府率、副率，左右內率府率、副率。 醫職新官：和安大夫、成和大夫、案：《宋史·官志》成和在成全下。 成安大夫、成全大夫舊官軍器庫使，保和大夫舊官西綾錦使，保安大夫舊官榷易使，翰林良醫舊官翰林醫官使，和安郎、成和郎、成安郎、成全郎舊官軍器庫副使，保和郎舊官西綾錦副使，保安郎舊官榷易副使，翰林醫正舊官翰林醫官副使。令吏部依此頒行。」原注朱勝非雲：元豐議官制，殿帥張誠一有眷，數言事，內出誠一劄目送局，請改內侍官名。局官蘇頌、蔡京、王震、陳稹同奏事進呈，神宗顧視左右曰：此無內臣，祖宗為此名，蓋有深意，豈可輕議？取劄子入禦袖。至崇寧初，蔡京相徽宗，置殿中監，近侍遂有分職。鄭居中執政，議武選，其後命下，文武俱稱郎、大夫，內侍預焉。自是押班、都知、殿頭、內養等名，一切革去之，蓋京與居中皆結閹寺等以進，故與之為地如此。 詔：「節度使以下，更不帶持節等，只稱某軍節度使之類。其通侍、正侍、中侍大夫三階內外通轉所理磨勘，並依橫行舊例。」又詔「通侍、正待、中侍大夫請授並依元舊官則例支破。」又詔：「新定三公輔弼，並武選等官名，自來年正月一日奉行。」尚書省言：檢會政和三年六月八日朝旨，吏部與重修敕令所同共講究到分曹建掾指揮，令尚書省別行措置云云。今契勘昨吏部與敕令所講定到諸州六曹參軍，置員多寡不稱，立定左右治獄參軍名稱非古；又六曹參軍外史依開封置散參軍，員額混淆無別。按古有六曹掾名，可依舊複置，庶官稱不雜，分職聯治，各有分守。今擬州府分曹建掾格目如後：
　　三京、河南府舊一十一員，大名府舊九員，應天府舊十員，今置一十五員：司錄參軍一員，差承務郎以上通判，次簽判；曹官、掾官，士曹參軍一員，士曹掾一員；戶曹參軍一員，戶曹掾一員；儀曹參軍一員，儀曹掾一員；兵曹參軍一員，兵曹掾一員；刑曹參軍一員，刑曹掾一員；工曹參軍二員，分左、右管推勘公事，工曹掾一員，並差承務郎以上簽判，次知縣一員兼管檢法議刑，並差職官，次令、錄，次判、司。
　　大藩五十二處，並繁難，舊九員共四處，今置一十三員：司錄參軍一員，差承務郎以上簽判，次知縣；曹官，士曹參軍一員，戶曹參軍一員，儀曹參軍一員，兵曹參軍一員，刑曹參軍一員，工曹參軍一員，並差承務郎以上簽判，次知縣，次監當，如使闕，限滿過一月無人就，即差職官。掾官，士曹掾一員，兼儀曹；戶曹掾一員，兵曹掾一員，兼工曹；刑曹掾三員，分左、右，管推勘公事，一員兼管檢法議刑。差判司舊七員、八員，共四十六處，今置十員：司錄參軍一員，差承務郎以上簽判，次知縣；曹官，士曹參軍一員，士曹掾一員，兼戶曹，管左推勘公事；戶曹參軍一員，戶曹掾一員；儀曹參軍一員，儀曹掾一員，兼兵曹，管右推勘公事；兵曹參軍一員；刑曹參軍一員，刑曹掾一員，兼工曹，兼管檢法議刑，並差承務郎以上簽判，次知縣，次監當，如使闕，限滿過一月無人就，即差職官。
　　餘州二百六十處，舊七員、八員事繁，共一十三處，今置一十員：司錄參軍一員，差承務郎以上簽判，次知縣，次經任監當；曹官，士曹參軍一員，士曹掾一員，兼戶曹；戶曹參軍一員，管左推勘公事；儀曹參軍一員，儀曹掾一員，兼兵曹；兵曹參軍一員，管右推勘公事；刑曹參軍一員，刑曹掾一員，兼工曹；工曹參軍一員，管檢法議刑，並差職官，次錄參，次判司。舊七員事簡、六員事繁，共四十處，今置九員：司錄參軍一員，差承務郎以上簽判，次知縣，次經任監當人；曹官、掾官，士曹參軍一員，士曹掾一員，兼戶、儀曹；戶曹參軍一員，管左推勘公事；儀曹參軍一員，兵曹掾一員，兼管刑曹；兵曹參軍一員，管右推勘公事；刑曹參軍一員，並差判、司兼檢法議刑；工曹參軍一員，並差職官，次令、錄；次判、司。舊六員事簡，共四十處，今置七員：司錄參軍一員，差承務郎以上簽判，次知縣，次經任監當人；曹官、掾官，士曹參軍一員，戶曹參軍一員，儀曹參軍一員，兼管左推勘公事，兵曹參軍一員，刑曹參軍一員，兼管檢法議刑，工曹參軍一員，兼管右推勘公事，並差職官，次令、錄。次判、司。舊五員事簡，共五十二處，今置六員：司錄參軍一員，差承務郎以上簽判，次知縣，次經任監當；曹官、掾官，士曹參軍一員，兼管左推勘公事，戶曹參軍一員，儀曹參軍一員，刑曹參軍一員，兼管檢法議刑，工曹參軍一員，兼管右推勘公事，並差職官，次令、錄。次判、司。舊四員事簡，共四十九處，今置五員：司錄參軍一員，差承務郎以上簽判，次知縣，次經任監當；曹官，士曹參軍一員，兼儀曹，管左推勘公事，戶曹參軍一員，兵曹參軍一員，兼工曹，管右推勘公事，刑曹參軍一員，兼管檢法議刑，並差職官，次令、錄，次判、司。舊二員、一員事簡，共十四處，今置三員：司錄參軍不置，曹官，士曹參軍一員，兼儀曹，兼推勘公事，戶曹參軍一員，兼兵曹，刑曹參軍一員，兼工曹，兼管檢法議刑，差判、司。」見詔旨。
　　又奏：「契勘左右選員多闕少，學校教養以成其材，既命以官，無闕除授。天下事務，比祖宗時過多，而分職置官，尚仍祖宗之舊。諸州官少，乏治事之人，吏部員冗，無試用之地，蓋失措置久矣。今除已添差縣丞等外，以吏部人數凡四萬三千有奇，而吏部闕額一萬四千有奇，是三人待闕，端閉六年，然後得祿，士大夫不至廉謹，亦良以此。今因參定州縣曹掾，量增員數五百餘處，雖未足以稱事建官，亦以助吏員。」云云。詔依新定官名自來年正月一日奉行。《紀事本末》卷百二十五。原注蔡條雲：政和間，魯公又建白天下分曹建掾，其實患員多闕少，且立規模之美而已，其後議者皆不以為然，複罷矣。初，尚書省措置內六項雲：一、兼事務，近有司將諸司管勾官於不許差出官內兼充，顯有相妨，及其餘舊來兼管，及合委管事務，諸路州軍不一。謂如軍資庫，諸司管勾宮架閣庫，理欠、憑由、磨勘司，糧料院，倉庫給納，監庫務之類，今來並合依舊兼領。如所兼事務，與今定官屬合行那移，自今所屬於合差出官內差，或不合差出官，於法合差者，相度事繁簡，別無妨礙，即差委施行。一、今來所置官屬，並先以見任人陛等填闕，候通理滿替日，依新法施行。謂如大藩曹官合差承務郎以上，若本等人不足，且權令見任職官充；又如餘州曹官，合差職官人，若不足，即以見任判司權充之類，除以見任官差填外，不足即以新定格目差除。一、今來合置司錄參軍，其本州見任有簽判及錄參，並類承務郎以上者，欲將簽判改充內曹官，合差選人處，即權令見今錄參充近上曹官，候通理滿替日替罷，即依新法差注施行，如願罷者聽。內無簽判處，其見任錄參係承務郎以上者，即就改充。一、司錄參軍糾舉諸案稽遲，在六曹官之上，其不置司錄處，即令通判糾舉。一、應已分定六曹去處，如行移、關牒申奏文字之類，並只以本曹簽書官及諸通系銜，內事有幹別曹者，即同銜系書。謂如工曹文字內有幹刑曹者，即兩曹通書行遣之類。一、應今來分曹建掾條件，與大觀三年四月以前已降指揮合通行者，並兼行；內有相妨者，從今來指揮，其上件月日已後指揮，更不施行。
　　１、十月案：錢大昕《四史朔閏考》：是月乙酉朔。 壬寅，太師楚國公蔡京、左僕射何執中、知樞密院事吳居厚、門下侍郎餘深、中書侍郎劉正夫、尚書左丞侯蒙、尚書右丞鄧洵仁等議：「臣等伏蒙宣示，古元圭，其制兩旁列十二山，長一尺二寸，上銳下方，上有雲雨文，下無琢飾，外黑內赤，中有小好，溫潤光澤，製作奇古，大異常玉。臣等按圭之制尚矣，自舜輯五瑞，修五玉，以班嶽牧。說者謂圭在焉，無見於經。唯禹平水土，告厥成功，帝錫以玄圭，而圭之名於是始著。玉為純陽之精，有充實之美，土居中央，運四時，生萬物，故古之聖人以玉為圭，以重土為圭之文，有國者所當禦，蓋取諸地。聖人統天地，禦陰陽，妙萬物，非特地道而已。天玄而地黃，天道致用於南，藏用於北。坎為玄，天之正色也。圭之所以用玄，蓋取諸天。」又曰：「今圭，銳上，天也；方下，地也。上有雲行雨施之文，天成也；下靜而無所琢飾，地平也。天地之道，於是又備焉。舜之所以歸堯，見於此矣。堯、舜無二道，二典之文，又備《舜典》之所載，亦堯事也。堯肇十有二州，封十有二山，作十有二章，而是圭有十有二寸，其兩旁亦如之，其制，其數悉同，則為禹圭明矣。」又曰：「皇帝陛下纘禹之緒，行堯之道，親親以仁，而九族敦敘，任賢使能；而百姓昭明，以善養人而萬邦協和，惠養鰥寡而黎民於變聰明，文思格於上下，與天同功，天所複命，授以至寶。而臣等親逢堯、舜，獲考堯、禹之制於千古之下，與萬邦黎獻舞手蹈足，不勝大慶。謹稽首再拜。上議以聞。」《紀事本末》卷百二十八。案：《續宋編年通鑒》：內臣譚稹經營河東邊事，至晉州，得異物於民間，似石非石，似銅非銅，長尺餘，闊寸餘，厚二三分，色赤黑，首末素質，中有古篆籀文，其上兩旁橫出兩尖，如雲氣之狀，莫知何物也。稹歸，以古物進。蔡京見之，謂此為玄圭，即天錫禹者。晉，堯所都也。《編年備要》：令守臣呂公雅奏陳，公雅又尋得石文，隱約四字，曰「天正堯端。」於是行大朝會禮，受圭於正衙，大赦天下。赦文雲：「錫乃玄圭。惟時大寶，內赤外黑，上銳下方。蘊陰陽之全精，體乾坤之盛德。溫潤而澤，有雲行雨施之文。追琢其章，著地平天成之象。」或言此圭乃開德府通判王景文家中所藏之舊物。獻之於朝，景文遂有增秩、與郡之命。
　　２、己酉，太師蔡京等奏言：「玄圭至寶，曆世無傳，道之將興，時若有待。宜命攸司，以時展采，拂龜蠲吉，昭受大寶，以篤邦家之慶，以慰神民之心。」詔不允，自是三上表，從之。詔：「以冬至日受玄圭，分命宰臣、親王奏告天地、宗廟，吏部尚書奏告社稷，太師、楚國公蔡京前期三日奏告昊天上帝，司空、尚書左僕射何執中告皇地祇，皇弟越王穀告太廟，皇兄豫章郡王孝參告別廟，吏部尚書張克公告太社、太稷。」《紀事本末》卷百二十八。
　　３、甲申，詔：「誠感殿長生大帝君神像可遷赴天章閣西位鼎閣奉安。」《紀事本末》卷百二十七。原注恐此時未有長生大帝君像，當考。王黼《宣和殿降聖記》雲：歲在丁酉，皇帝乃悟本長生大帝君。丁酉，蓋政和七年也，更須詳考之。蔡絛《史補》：政和七年，有林靈素出。靈素，溫州人也。少從浮屠學，以無行為所在貶惡，久之，去為道士。左街道錄徐知常引之，以附會諸閹，始曰：「神霄玉清王，上帝之長子，主南方，號長生大帝君，既下降於世，乃以其弟主東方青華帝君領神霄之治。天有九霄，而神霄為最高，其治曰『府』，故青華帝君亦曰判府天尊。而靈素乃其府仙卿，曰褚慧，亦下降佐帝君之治。」又目一時大臣要人，皆仙府卿吏。若魯公曰左元仙伯，鄭居中、劉正夫等，若章貫諸巨閹，率有名位。王黼時為內相，乃曰文華吏，盛章王革時迭為天府，乃曰仙嶽尊，伯氏時主進奉，乃曰園苑寶華吏。又謂上寵妃劉氏曰九華玉真安妃也。天子心獨喜其事，乃賜號通真先生。初，劉虞、二王先生皆為上禮，然有神怪事多出自方士也。及靈素至，乃以其事歸之於上，而曰己獨佐之。每自號小吏佐治，故上下莫有攻其非者。然靈素實無術，徒敢大言。是時上興道教將十年，獨思未有一厭服群者，數以語近倖。於是神降事起矣。
　　１、十一月案：錢大昕《四史朔閏考》：是月甲寅朔。 壬戌，議禮局言：「謹按《禮記》，食三老、五更於太學，天子袒而割牲，執醬而饋，執爵而酳，冕而總千，則古之人君，所以憲德乞言以尊事黃耇者，可謂至矣。然而親拜之文不見於經，後漢明帝永平二年，以李躬為三老，桓榮為五更，始迎拜於門屏之間，與之交禮。後魏孝文帝太和十六年，以尉元為三老，遊明根為五更，而高祖親拜焉。故唐《開元禮》，本朝《開寶通禮》，皇帝養老於太學，皆有交拜之儀，蓋遵用後世故事也。今欲於儀注內刪去親拜之文，以合經典。又老者不以筋力為禮，則三老進見，欲特與免拜，但令贊禮者引當禦坐前，躬揖，皇帝為興。其執醬、執爵，亦乞命近臣為之，庶不失禮意。伏望揆自聖學，批除指揮修立。」詔依擬定修立。《紀事本末》卷百三十三。
　　２、丁丑，御筆：「方田之法，本以均稅，有司奉行違戾，貨賂公行；豪右形勢之家，類蠲賦役而移於下戶，時困弊民力，致使流徙；常賦所入，因此坐虧歲額至多，殊失先帝厚民裕國之意。已降指揮，權罷方量；自降指揮以前，應有訴訟不均去處，本縣賦役，一切且依未方以前舊數。因方量不均，流移人戶，仰守令多方措置，招誘歸業，見荒閒田土，疾速依條召人請佃。」《紀事本末》卷百三十八。
　　又蔡京進封魯國公。何執中進少傅，改太宰，仍兼門下侍郎。案：《十朝綱要》系於辛巳日。
　　１、十二月案：錢大昕《四史朔閏考》；是月甲申朔。 癸丑，始詔諸路給地牧馬。又詔：「諸路馬食，儲積亦艱，沿邊土曠，乘春發生，青草茂盛。應諸城寨，若使軍馬分番出牧，就野飽青，晚持草歸，以充夜秣，每名量支草價，以省官為。」詔：「聞河東路見今施行，可令陝西》諸路相度措置聞奏。」《紀事本末》卷百三十八。案：《宋史《本紀》系於甲申。《九朝編年備要》：初，熙寧中，嘗詔給地牧馬，靉行於陝西，未幾而止，是年詔複行之。先是，京東、河北以舊牧地募人養馬，然後推之於諸路。受田一頃，仍蠲其稅，令牧馬一匹，諸路至九萬匹。宣和》二年罷之，以民戶所養馬填禁軍闕馬。五年，複給地牧馬法。《續宋編年資治通鑒：十二月，行給地牧馬法。受田一頃，仍蠲其稅，令牧馬一匹，諸路至九萬匹。
　　錢塘濮子潼輯注
