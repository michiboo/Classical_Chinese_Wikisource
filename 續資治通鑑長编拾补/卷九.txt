卷九
　
　　哲宗
　　△紹聖元年甲戌，一○九四 ：《長編》卷四百八十五紹聖四年四月丁酉日下原文有雲，詔元豐八年五月以後至元祐九年四月十一日終，是四月以前當稱元祐九年。竊考《長編》，元符元年六月改元，其正月上已書元年，此當依彼文例書元。
　　１、正月案：錢大昕《朔閏考》：是月癸酉朔。己卯，責授左武衛將軍、分司南京、許於本處居住張誠一追復舊官。《長編》卷三百七十九：元祐六年戊戌，朱光庭言張誠一邪險，乞重行黜責。原註：六年五月十八日，責授客省使、太平觀。紹聖元年正月七日，追復舊官。
　　２、庚辰，議開雞爪河。《長編》卷四百八十：元祐八年正月丁未，範百祿言回河。原註：趙鼎臣《河渠書》雲：八年四月，吳安持奏乞開雞爪河。又紹聖元年正月八日，有開雞爪河事。與鼎臣所載不同。案：原文已佚。畢沅《通鑒》雲：水官請權堰梁村，縷斷張包等河門，閉內黃決口，開雞爪，疏口地，回河東流。於是詔遣中書舍人呂希純、殿中侍禦井亮采乘傳相視，且會逐司定議。偁議以為：「東流闊處無二百步，益以漲水，何可勝約。去歲嘗聞雞爪十五餘丈，未幾生淤，形勢可見。一日東流既不容，北流又悉閉，上壅橫潰之患，可勝道哉！請先導張包以存北流，修西堤以備漲水，因其順快，水流既通，則河將自成矣。」時獨東路提刑上官均與偁議合，而眾相論難，累日不決。乃周視東北流，較形勢，審利害，會逐司詰之，曰：「將濬雞爪以決東河於北流，可乎？」水官曰：「不可。張包存則東流敗矣。」詔使曰：「審爾，則水之趨北，勢也，柰何逆之！」由是從偁議，奏請存張包而治北流。會詔中格，復罷。
　　３、丁亥，左司諫虞策言：「今歲大河水入德清軍城，一城生聚被害者眾，蓋是水司失於預備。若選臣僚與熟於河事之人仔細行視，必可以見得將來水勢所向緊慢，於逐處州縣鎮城預作堤防，免公私倉卒受患。」詔令都水監丞鄭佑等並本路安撫司及轉運司、提刑司相度聞奏。先是，都水司者吳安持奏：案：《宋史河渠誌》三：安持言：「近準朝旨，已堰斷魏店剌子，向下北流一枝斷絕。然東西未有堤岸，若漲水稍大，必披灘漫出，則平流在北京、恩州界，為害愈甚」。 「乞塞梁村口，縷張包口，開清豐口以東雞爪河。」三省即令安持與北京留守相度施行。時蘇轍以祈穀宿齋，不與也。案：《欒城集•潁濱遺老傳》雲：正月，安持奏乞塞梁村口，縷張包口，開清豐口以東雞爪河。八日，轍以祈穀齋宿，即令安持與北京留守司相度。是月癸酉朔，八日為庚辰日也。 呂大防為山林使，行有日矣。轍見大防於待漏，語及河事，大防直視曰：「此大事，不可不慎。」轍曰：「誠然，公亦宜慎之。」範純仁舊不直東流議，轍告純仁曰：「當與微仲議定，乃令西去。」純仁曰：「命已下，柰何？」轍曰：「事有理，誰敢不從！」即議於皇儀門外而再降指揮，使都水監與本路安撫、轉運、提點刑獄司議，可即一面施行，有？議疾速聞奏。純仁始意與大防背，至是乃相信服。《紀事本末》卷百十二。
　　４、戊子，三省言：「權河北路轉運副使趙偁言：『恩冀舊河，既已淤殿內黃，宗城不可復塞，而闞村一帶，乃大河所行之道，欲乞靉候冰消，即開闞村等三河門，使伏槽之水就不順直卻行，開濬澶淵故道，準備分播漲水。』」是時水衡銳意回河，論奏以千百數。詔率下轉運司議，同列多畏，恐不敢正言，或以不知河事為解。偁獨居中持議，不少假借，每沮卻之，因復上河議，其略曰：「自頃有司回河幾三年，工費搔動半於天下，復為分水又四年矣。古所謂分水者，因河流、相地勢，道而分之，蓋其理也。今乃橫截河流，置埽約以阨之，開濬河門，徒為淵潭，其狀可見。況古道千里，其間又有高處，故累歲漲落輒復自斷。臣謂當完大河北流兩堤，復修宗城口，廢上、下約，開闞村河門，使河流端直，以成深道。聚三河工費以治一河，一二年可以就緒，而河患庶幾息矣。」八年二月，水官議以北流淺小，可為軟堰，權閉，漲則決之。趙偁上議曰：「臣竊以河事大利害有三，北河全河，患水不能分也；東流分水，患水不能行也；宗城河決，患水不能閉也。是三者，能去則為利，未能去則為害。今不謀此，而議欲專閉北流，止知一日可閉之利，而不知異日既塞之患；止知北流伏槽之水易為力，而不知闞村方漲之勢，未然並以入東也。請俟漲水伏槽，觀大河全盛之勢，以治東流、北流可矣。」於是詔罷軟堰。五月，水官又請進梁村上、下約，束狹河門。偁爭不能涉，既涉漲水，遂壅而潰。南犯德清，西決內黃，東幹梁村，北出闞村，宗城決口復行魏店，北流因淤遂斷，河水四出，壞東郡浮梁。幅員數百里，縱橫散漫，漂廬舍，敗冢墓，遺民僅免者老弱，聚金堤上，哀號之聲數裏不絕。是年冬，水官又請因河狹淺，權堰斷，使水勢入孫村口。明年，偁又上言：「壅水為患，著驗甚明，臣嘗進愚議，正謂此也。今有司又欲遷德清，並欲濬清豐諸口，歸納故道。臣謂河過孟津初行平地，必須全流，乃成河道。禹之治水，自冀北抵滄棣，始播為九河，以其近海而無患也。有司回河分水，八年之間，二渠分流，功卒不就，其勢可見，柰何又欲派分之邪？河自橫壟、六塔、商胡、小吳，百年之間，皆從西決，蓋河徙之常勢也。先帝睿斷，灼見河勢，且鑒屢閉屢塞之患，因順其性，使之北行，此萬世策也。自有司置埽創約，橫截河流，回河不成，因為分水。初決南宮，再決宗城，三決內黃，亦皆西決，則地勢西下，昭然可見。今欲弭息河患，而逆地勢，戾水性，臣未見其能就效也。臣請閉闞村河門，修平鄉鉅鹿埽、焦家等堤，濬澶淵故道，以備漲水。如此，則五利全而河患息矣。」偁數建河議，水官均未能屈，或遣以甘言說偁曰：「回河，上意也，公毋固執，恐自貽禍。」偁曰：「人臣當官而行，惟職是視，安敢妄測主意，以負國也？」水官又請權堰梁村，縷斷張包等河門，閉內黃決口，開雞爪，疏口地，回河東流。於是詔遣中書舍人呂希純、殿中侍御史井亮采乘傳相視，且會逐司定議。以為：「回河大利害也，八年之間，役費不貲也，已試久矣，要當果決。今又欲權堰縷斷，首取之議，不敢同也。張包一帶，即闞村舊河，中間空缺，距西堤七八十里，就使回河，悉為縷斷，安能奭大河之訩哉？且東流闊去無二百步，益以漲水，何可勝納？去歲嘗開雞爪十五餘丈，未幾生淤，形勢可見。一日東流既不容，北流又悉閉，上壅橫潰之患，何可勝言哉！請先導張包以存北流，修西堤以備漲水，因其順決，水流既通，則河將自成矣。」是時獨東路提刑上官均與偁議合，而眾相論難，累日不決。乃詔周視東北流，較形勢，審利害。會逐司詰之，曰：「將濬雞爪以決東河於北流，可乎？」漕憲曰：「可，第無益耳。」又曰：「將不塞張包以存北流，於東流可乎？」水衡曰：「不可。張包存則東流敗矣。」詔使者曰：「審爾，則水之趨北，勢也，柰何逆之？」由是從偁議奏，請存張包而治北流。既施行矣，會中格，復罷。偁太息，謂其子曰：「河無事，妄擾之耳。議者每以浸害塘濼，上惑朝廷，曾不知北流斷則塘濼遂淤矣。北流尚存則恩、冀、滄、景悉為河南地，以河為限，此大利也。元祐之末，浮梁幾危；紹聖之初，竟漂敗之，西警廣武，南抵澶淵，吾謂不上壅則下潰，既已信矣。不三數歲，恐河無安定之理，誰當復為上言之乎！」又大名府路安撫使許將言：「大河東流，的確利害。度今之利，若舍故道，止從北流，則慮河下流已湮而上流橫潰，為害益大。若直閉北流，東徙故道，則復慮受水不盡而破堤為害。竊謂宜因梁村之口以行東，因內黃之口以行北，而盡塞諸口，以絕大名諸州之患。俟春夏水大至，乃觀故道，足以受之，則內黃之口可塞；不足以受之，則梁村之役可止。定其成議，則民心固而河之順復有時，可以保其無害。」詔：「令吳安持、鄭佑與本路安撫、轉運、提刑司官從長相度，具圖、狀保明聞奏，既有未便，亦各具利害來上。」《紀事本末》卷百十二。案：此係合前後為論，所雲八年二月五月雲雲，《長編》均未載。
　　５、甲午。《長編》卷四百七十八：元祐七年十月戊午，吳安持》賜服。原註：雲：趙鼎臣《河渠誌於此下載其父偁奏議，乞罷北外丞司。當考。今附註紹聖元年正月二十二日。案：今原文已佚，註亦無考，偁語見前。
　　詔章衡敘集賢院學士，以刑部言三期滿應再敘也。《長編》卷四百七十九：元祐七年、十二年，章衡並除集賢學士。原註：雲：紹聖元年正月二十二日甲午，詔章衡敘集賢院學士，以刑部言三期滿應再敘也。不知此何以書，或誤。案：《長編》元祐七年十二月原註雲或誤。則此自不誤，當存其文。
　　６、辛丑，三省言：「大河累年利害未決，又權都水使者吳安持與大名府路安撫使許將及河北轉運副使趙偁議論各不同，雖已令安持、都水監丞鄭佑與本路監司從長相度，慮更有異議，奏請往復，詔差中書舍人呂希純、殿中侍御史井亮采乘驛放朝辭，限三日往北京取索都水監及本路安撫、轉運、提刑司所陳黃河利害文同議。如議論歸一，即依前降指揮施行；如有異議，即仰呂希純、井亮采定奪具圖、狀保明聞奏。」先是，範純仁面奏許將雙行梁村、內黃口，事理稍便，吳安持亦以為然，即詔安持一面施行。蘇轍曰：「大河之勢東高西下，去年北京留守蒲宗孟以都城危，奏乞於西岸增築馬頭一百步，約水向東。朝廷指揮水官與安撫、提刑司保明，如委得北流、東流，上流別無疏虞，然後施行。逐司遂乞減馬頭一百步。然是秋漲水，為馬頭所激，轉射東岸，漂蕩德清軍第一埽，為害最大。及漲水稍落，不能東行，卻倒射西岸，恐須令逐司共議，乃得其實。」上曰：「此事不小，當使眾人議之。」然已降指揮，越二日，三省奏事罷，上特宣諭曰：「黃河利害，非小事也，已遣兩制以上官二人按行相度。」範純仁等皆曰：「河上夫役將起，方議遣官，恐猶留後事。」蘇轍曰：「臣去年嘗乞遣官按行，是時太皇太後以為水官只在河上，猶不能保河之東西，今驟遣人亦難決。」上曰：「此事非細事，但使議論得實，雖遲一年亦何損。」於是專遣呂希純、井亮采往視。《紀事本末》卷百十二。
　　７、戶部言：「淮東提刑司奏乞於本路戶部封椿並續收到坊場錢內撥賜五十萬貫充常平錢應副，乘時收糴斛鬥，欲依所乞撥三十萬緡充常平糴本支用，除助役錢外，於所乞坊場錢內撥賜。」從之。《紀事本末》卷百十。
　　《續宋編年資治通鑒》：正月，駙馬都尉韓嘉彥於長公主虧禮不遜，擅宿外第，責置蘄州。案：《編年備要》：吏部侍郎彭汝礪言：「周之王姬下嫁諸侯，車服不係，其夫猶執婦道以成肅雍之德。今嘉彥以不能下長公主而廢，是以婦得以勝其夫。婦得以勝其夫，是子可以勝父，臣可以勝君。其源一開，其流有不可塞，不可不謹。」
　　又：除河東大銅錢禁。案：《宋史•本紀》：辛丑日。《食貨誌》下二：熙、豐後，銅錢日少，鐵錢滋多。紹聖初，銅錢千遂易鐵錢二千五百。
　　１、二月案：錢大昕《朔閏考》：是月癸卯朔。 甲辰，張利一除軍職。《長編》卷四百四十九：元祐五年十月甲辰，蘇轍言利一不得軍情。原註：紹聖元年二月二日，又除軍職，尋罷之。案：《長編》卷四百八十一：元祐八年二月己酉，楊畏、來之邵言利一不足當任。詔利一罷知渭州。
　　２、丁未，資政殿學士、通奉大夫、守戶部尚書李清臣特授正議大夫、守中書侍郎，端明殿學士、右正議大夫、守兵部尚書鄧溫伯特授右光祿大夫、守尚書左丞。清臣首倡紹述，溫伯和之。《紀事本末》卷一百。原註：清臣自時召自真定未至也，後三日，遣使賜茶藥。《舊錄》雲：上以清臣、溫伯皆先帝舊臣故用，時初親政，紹述也。《新錄辨》曰：清臣首倡紹述，以得柄用。《詩》曰：「誰生厲階，至今為梗。」清臣之謂矣。自「上以」下二十字刪去。又卷九十三，又卷百一。案：《欒城後集•潁濱遺老傳》雲：微仲之在陵下也，堯夫奏乞除執政，上即用李邦直為中書侍郎，鄧聖求為尚書右丞。二人久在外，不得誌，遂以元豐事激怒上意，邦直尤力舊法。《太平治跡統類》雲：元祐八年十一月，楊畏上疏言：「神宗皇帝更法立制，以垂萬世，乞賜講求，以成繼之道。」上即召畏登對，詢畏以先朝故臣孰可召用者，朕皆不盡知其詳，具姓名密以聞。畏即疏章惇、安燾、呂惠卿、鄧溫伯、李清臣等行誼，各加品題；且密奏書萬言，且言神宗所以建立法度之意，乞召章惇為宰相。上皆嘉納。《編年備要》雲：溫伯請復名潤甫，尋卒。陳桱《通鑒續編》雲：帝親政之初，見慮未定，範、呂諸賢在廷，左右弼謨，俾日邇忠讜，疏絕回遹，以端其誌。向元祐之治業庶可守也。而李清臣怙才躁進，陰覬政柄，首發紹述之說以隙國是，群奸嗣之，重為薦紳之禍。又雲：潤甫嘗陳武王能廣文王之聲，成王能嗣文、武之道，以開紹述。故有是命。
　　３、己酉，都水使者吳安持、都水監鄭佑言：「勘會堰梁村、縷繼張包、閘內黃決口、疏口地、開雞爪河凡五事，乞據疏內相度同議已得歸一者，使聽一面施行。」詔令相度定奪黃河利害所相度逐件事理，可以先次興工，即一面施行。《紀事本末》卷百十二。
　　４、葬宣仁聖烈皇後於永厚陵。《紀事本末》卷九十一。案：畢沅《續通鑒》：夏國進馬，助太皇太後山陵；復遣使再議易地，詔不允。
　　５、庚戌，集賢殿修撰、知慶州案：《東都事略》作「廣州」。 蔣之奇除寶文閣待制。《長編》卷四百八十一：元祐八年二月乙卯，之奇知慶州。又卷四百八十二：八年三月，之奇權戶部侍郎。原註：紹聖元年二月八日，自集撰除寶制》。案：《東都事略《蔣之奇傳》：哲宗立，除直龍圖閣，升發運使、天章閣待制、知潭州，以御史言，降集賢殿修撰、知廣州。賊岑深攻陷新州，之奇遣鈐轄楊從先討平之。除寶文閣待制，再為發運使，改河北都轉、知瀛州。《宋史》本傳：廣州妖人岑深善幻，聚黨二千人，謀取新興，略番禺，據嶺表，群不逞借之為虐，其勢甚張。之奇遣鈐轄楊從先致討，生擒之。加寶文閣待制。南海饒寶貨，為吏者多貪聲，之奇取前世牧守有清節者吳隱之、宋璟、盧奐、李勉等，繪其象，建十賢堂以祀，冀變其習。《宋文鑒》卷四十曾肇《除之奇寶文待制制》雲：三聖圖者，萃在延閣。儒學之士，列職其中。諷議持論，維時妙選。雖身在江海之上，而名近日月之光，則世以為榮，任亦加重。具官蔣之奇，富以辭藝，博知古今。臺閣踐更，號為久次。眷予南服，付以列城。屬愚民弄兵，騷動嶺表。武夫利賞殺賊，善民而爾應接，經營多中機會。有罪就戮，無辜獲申。載嘉汝能，宜用襃顯。進於侍從之列，不改師帥之舊。庶使遠人觀望，益加二千石之尊。為汝之光，不既多乎！
　　６、丁巳，相度定奪黃河利害所言：「看詳都水監所奏乞權堰梁村、縷斷張包等河門、閘內黃決口於竇家港，上下多疏口地及開雞爪河等五事，除梁村水口，據大名府路安撫司，河北路都轉運使、提刑司，都水監官北外丞司狀，並稱：『合行堰斷，同議已得歸一，本所相度，可以先次興工。』已牒逐司，一依前降朝旨，一面施行訖。」《紀事本末》卷百十二。
　　７、己未，呂希純、井亮采歸自河上，極以北流為便。方施行，而簽書樞密院劉奉世援舊例，乞與河議。奉世，文彥博、吳充門下士也，常以北流為非。《紀事本末》卷百十二。案：《東都事略•蘇轍傳》雲：初，元豐中，河決大吳，既而導之北流，水性已順，而文彥博等力主回河之計，轍爭之，不能奪。至是又論黃河東流之害凡三事。八年，都水吳安持乞於北流作軟堰定河流，以免淤填，轍以為不可。及遣呂、井往視，歸，極以北流為便。劉奉世乞與河議，其言紛然。呂、井之議遂格，而轍亦以罷政。於是河流遂東凡七年，而後北流始通。
　　８、祔宣仁聖烈皇後神主於太廟。《紀事本末》卷九十一。案：《宋史•本紀》：癸亥，減兩京、河陽、鄭州囚罪一等，民緣山陵役者蠲其賦。甲子，詔依章獻明肅皇後故事，罷避高遵惠諱。《宋文鑒》卷三十二畢仲遊《代宰相宣仁聖烈皇後哀冊文》雲：維大宋元祐八年歲次壬申九月三日癸酉，大行皇太後崩於壽康殿，旋殯於崇政殿之西階。粵明年正月，遷祔座於永厚陵，禮也。叢殿祐空，袒庭燎晻。雲似卻而復凝，月雖輝而如慘。孝孫嗣皇帝臣煦，臨遣奠以興哀，瞻振容而永慕。鳳吟管以何悲，龍挾輴而若駐。羽衛羅闕，神儀布露。爰制近司，紀陳聖度。其詞曰：「皇矣大宋，寶命自天。重明累聖，跨成軼宣。正後在中，契於坤乾。較任比姒，亦逾於前。有系自姜，源深積厚。功熙我朝，方虎是偶。奄韓宅魯，益昌厥後。月瑞日符，是興太母。於鑠太母，躬義率仁。居靜猶地，含和如春。正素自稟，聰明夙聞。作合英祖，齊慶？曜。受養神考，陰功善教。體道不違，惟德是冢。元豐末命，帝命惟辟。聽斷勉同，以補天隙。擁佑神孫，立民之極。恭以勵人，儉惟化俗。衣有大練，奩無片玉。房闥不出，四海在目。信義由中，九夷思服。如鑒不塵，如璞不緇。三事大夫，正直是咨。宗藩外戚，滲漉惠慈。人爵王官，雖卑不私。廟謁靡行，外朝靡踐。池篽靡臨，惟正自勉。服禦靡更，惟惡是善。庸爾萬方，為則為典，左右皇躬。動有壇宇，居由範防。造次於是，浸隆且昌。如天清明，霽日之光。治化方成，憂勞亦至。外若平居，中潛遘厲。坤軸軋以夜摧，月輪翩而曉墜。守大化之靡恆，尚斯民之為意。嗚呼哀哉！珠箔低垂兮雲務猶隔，蕙帳彷彿兮爐煙未消。想仙馭以何適，謝人寰而已遙。萬乘號慟，哀纏九霄；千官縞素，雨泣東朝。嗚呼哀哉！人與神兮變何速，秋復春兮時以徂。犧樽盈兮未忘於平昔，地綍動兮難留於須臾。翼八翣以為衛，陳六衣而氾塗。嗚呼哀哉！野蒼茫兮人漸遠，意徘徊兮天欲晚。逆洛澗兮嗟備物之如在，逾鞏岸兮知神遊之不返。山川已兆於真宅，松柏猶凝於故苑。嗚呼哀哉！玉晦龍蟄，金藏鑒昏。泉關掩夜，宮闈泣晨。車軌同兮雖來於萬國，寶座間兮惟朝於百神。魚惟炬以非日，雁長鳴而不春。嗚呼哀哉！成內則於三朝，貽素風於十祀。致理之勤兮今已往，大道之公兮古如此。何遠其家以為國，而憂其民之猶子。宜大書而作冊，俾永光於宋史。嗚呼哀哉！」
　　９、甲子，張士良、陳衍、梁知新罷禦藥房，士良提點醴泉宮，任便居住。《長編》卷四百九十五：元符元年三月戊午，三省言究治士良獄。原註：張士良以紹聖元年二月二十二日與陳衍、梁知新罷禦藥房，士良提點醴泉宮，任便居住。
　　１０、丙寅，三省、樞密院同進呈吳安持所畫河圖及利害。範純仁曰：「昨專遣呂希純、井亮采躬親行河，決定利害，宜用其言，不可復從水官之說。」上曰：「希純等行河不及一月而遷，止到大名，未嘗至恩、冀，恐有所不盡也。」韓忠彥等曰：「呂希純等所上河議亦未可施行，又以監察御史郭知章奏乞專委水官任河事。」上曰：「河事固當專付之《長編》卷四百八十一：元祐八年二月丙子，尚書省檢市易欠戶。原註：雲：明年二月二十四日可考。 水官，失職則責之可也。」希純、亮采之議尋格。《紀事本末》卷百十二。案：希純、亮采遣使在辛丑，歸在己未。
　　１１、戊辰，詔曰：「朕昨親奉皇太後聖諭，皇太妃保育之德著於中外，雖已備極崇奉，而儀節之間，猶有未稱。蓋舊儀雖全比皇後，而宮闈輿蓋之制及出入所用，宜有所加。茍於本朝祖宗以來，母後之制有所差降，則褒隆之數可以施行。朕恭承玉音，惓惓慈訓，其下禮部、太常寺禮官，參考典禮、儀制及臣僚上棧拜名、命婦進見等儀式奏聞。」《紀事本末》卷九十一。案：《欒城後集《潁濱遺老傳》雲：母後之家，十年一奏門客。時皇太妃之兄朱伯材以門客奏徐州富人竇氏，堯夫無以裁之。一日日中，請轍於都堂與邦直議之，轍曰：「上始親政，皇太妃邠中事當遍議之，車服儀制，已付禮部矣。皇太後月費，尚書省已奏，乞依太皇太後矣，皇太妃宜付戶部議定。至於奏薦亦當議，有所予付吏部可也。凡事付有司，必以法裁處，朝廷又酌其可否而後行，於體為便。」明日奏之，上曰：「月費俟內中批出，奏薦皇太後家減二年，皇太妃十年。」議已定，邦直獨曰：「此可為後法，今姑予之可也。」上從之。邦直》之附會類如此。又案《長編》三百九十三：元祐元年十二月丙午，禮部尚書韓忠彥言太皇太後、皇太後、皇太妃冊寶，並一切法物，已有故事。原註：紹聖元年十六日可考，當即指此。
　　１、三月壬申朔，案：據錢大昕《朔閏考》增「朔」字。相度定奪黃河利害所奏：「本所尋親到北京元城縣孫村口及館陶縣堤埽相視一帶水勢，次到梁村口、張包口及內黃縣蒲潘口相北流水勢。考之前世河流次第及廣行，詢訪利害，大抵北流勢順下，故河道常欲趨北，前後所施行，人工不少，故見今水流分路頗多。今來逐司議論不同者四事，惟張包河門等最為要切。安撫司、都水監之意，欲於斷堰處仍起堤三十里，以防奪動大河；轉運之意，欲存留，以為北流下河。所陳之利害，本所契勘東流自梁村西下至孫水口一十六里有餘。見今伏槽水勢約八九分，已來行流，然河身皆自人力所開，大段窄狹。其闞村埽乃元祐三年所置，本欲橫截大河，使之東去。自闞村埽至內黃下埽，空缺者七十餘裏，張包河乃在其間，雖即今水勢淺小，然去北之勢極為順便，但自決大吳口後來，累年之間，北流堤防，全不修葺。即日難以便依轉運、提刑司所請，張包等河門，不行縷斷流，待漲水之出，仍乞閘內黃決口，鑿開元裏堤，使水勢無壅其東行；亦依安撫司、都水監所請，疏口地、開雞爪河，以助東流之水勢，保明委是詣實。」明日，詔都水者王宗望：「疾速前去提舉，照管措置，務要於向下州軍別無疏虞，候將來漲水，見得河勢行流次第，令都水監具的確利害保明聞奏。」《紀事本末》卷百十二。
　　２、癸酉，上批新知陳州、龍圖閣侍制蔡卞為中書舍人。《紀事本末》卷百一。
　　３、朝奉郎、監察史郭知章奏：「臣竊見大河分東、北之流，河北生靈被害甚久，往年朝廷議欲回河，蓋嘗患之而未能也。今茲河復故道，水之趨東者已不可遏；若順而導之，閉北而行東，其利百倍。近日朝廷遣使按視，聞已開梁村，閉北流，尚有闞村、張包河等處，逐司議論未一。臣以謂都水監官，朝夕從事於河上，耳目之所見聞，心誌之所思慮，議論之所相接，莫非水也。河身之曲折高下，利害輕重本末，宜熟知之矣。今使水官不得盡其職而惑於浮議，臣恐河事一誤，則河北之民，未得安堵而樂業。伏望陛下特降睿旨，專委水官，以圖經久可行之策，以幸河北一路元元之民，不勝幸甚！」《長編》卷五百十七：元符二年冬十月甲子，郭知章等以導河東流之議無功降責。原註：附證紹聖元年三月二日郭知章奏疏。案：今據原註輯入，又元祐八年十二月丙寅。
　　４、乙亥，右光祿大夫、守尚書左僕射兼門下侍郎呂大防為觀文殿大學士、知潁昌府。案：曾敏行《獨醒雜誌》卷二雲：呂丞相大防微仲罷相，以大觀文出知潁昌府。制有曰：「改元而後與政歷九年之間，有國以來，首相踵三人之久。」蓋自國初至元祐，為首相居位者，多止七八年耳。 後二日，改知永興軍。大防當宣仁聖烈皇後垂簾時，位首相逾六年，上春秋既長，大防第專意輔導，未嘗建議親政，雖宣仁聖烈皇後有復辟之誌，卒不得申，當國日久，群怨交焉。及宣仁聖烈祔廟，殿中侍御史來之邵乞先逐大防以破大臣朋黨，因疏神宗所簡之人章惇、安燾、呂惠卿等以備進用。大防亦自求去位，上亟從之。《紀事本末》卷九十九，又卷百一。
　　５、乙酉，上禦集英殿試進士，策曰：「朕惟神宗皇帝躬神明之德，有舜、禹之學，憑幾聽斷，十九年之間，凡禮樂法度所以惠遺天下者甚備。朕思述先誌，拳拳業業，夙夜不敢忘。今博延豪英於廣殿，策之當世之務，冀獲至言，以有為也。夫是非得失之跡，設施於政，而效見於時。朕之臨禦幾十載矣，復詞賦之選而士不加能，案：《宋史李清臣傳》作「士不知勸」。 罷常平之官而農不加富，可雇可募之說雜案：《宋史李清臣傳》作「可差可募之說紛」。 而役法病，或東或北之論異而河患滋，賜土以柔遠也而羌夷之侵未弭，弛利以便民也而商賈之路不通。至於吏員猥多，兵備刓闕，饑饉薦至，寇盜尚蕃，此其故何也？夫可則因，否則革，惟當之為貴。夫亦何必焉！案：《宋史李清臣傳》作「聖人亦何有必焉」。 子大夫其悉陳之無隱。」中書侍郎清臣之言也。《紀事本末》卷一百。原註：《舊錄》雲：上親政，內出策問，士莫不欣慶，知上紹述之意。《新錄》辨曰：祖宗之所以望後世子孫之所以丕承先誌者，要歸於治耳，不在於法令因革之間也。況策問固曰「可則因，否則革」矣，亦何嘗必哉。而雲「士莫不欣慶，知上紹述之意」，此史官之私意也。今刪去。
　　６、癸巳。《長編》卷五百十四：元符二年八月戊子，石豫言闞村水漲，有司坐視不救，今日全河北流，渰浸成患。原註：鮮於綽《傳信錄》論北流事，附紹聖元年三月二十二日，可考。案：《傳信錄》原書已佚。據《長編》卷五百十七：元符二年十月甲子，責降水官引鮮於綽《傳信錄》雲：紹聖元年春，都水使者王宗望等於內黃下埽閉斷北流，至漲水時，猶有三分水勢。然上流諸埽已多危急，下至將陵埽仍決溢。是年冬，閉塞闞村而下。及創築新埽七十餘裏，盡閉北流，全河之水，東由故道。有旨：「水官保任過漲水無疏虞，當議推賞；如有訩決，必重有行遣。」至紹聖五年，始等第推恩。元符二年，已經五稔矣，或大小暴漲十餘丈，堤岸決溢，又適值主者乖謬，不即閉合闞村，水復成北流。工部侍郎張商英天覺奏，以為水官陰附元祐奸臣，回河東流所致，追責累年，建議水官削職安置吳安持、鄭佑、王宗望、郭知章、魯君貺等凡二十四人。然說者謂元符二年之水，三門開元所建《聖德頌》，並大惓年重修禹廟皆在山頂，悉遭漂沒。蓋自開元大惓以來，水未有如此之大者，非堤之過也。自是言河事者，人以為戒，務持兩端，莫敢確然任責。東流未復之前，已淤平東塘，其後，又過佛聖窩，塞侵及西塘矣！
　　７、丁酉，上禦集英殿，試進士畢漸以下通禮諸科經律及第、出身總六百人。時，初考官取管策者，多主元祐；楊畏覆考，專取熙寧、元豐者，故漸為之首。太中大夫、守門下侍郎蘇轍依前官知汝州。先是，轍言：「臣伏見禦試策題，歷詆近歲行事，有欲復案：《遺老傳》同此。陳桱《續通鑒》作「紹復」。 熙寧、元豐故事之意，臣備位執政，不敢不言。然臣竊料陛下本無此心，其必有人妄意陛下牽於父子之恩，不復深究是非，遠慮安危，故勸陛下復行此事。所謂小人之愛君，取快一時，而非忠臣之愛君，以安社稷為悅者也。臣竊觀神宗皇帝以天縱之才，行大有為之誌，其所設施，度越前古，蓋有百世而不可改者矣。案：《欒城後集•論策題劄子》作「而不可變者矣」。 臣請為陛下指陳其略：先帝在位近二十年，而終身不加尊號，裁損宗室，恩至於袒免，減朝廷無窮之費；出賣坊場，雇募衙前，免民間破家之患；罷黜科舉誦教之學，訓練諸將慵惰之兵；置寄祿之官，復六曹之舊；嚴重祿之法，禁交謁之私；行淺攻之策，以折案：《遺老傳》「折」作「制」。 西戎之狂；收六色之錢，以寬雜役之困；其微至設抵當賣熟藥。案：《欒城後《集》此句下有「凡類此者」四字。 皆先帝之聖謨睿算，有利無害，而元祐以來，上下奉行，未嘗失墜者也。至如其他，事有失當，何世無之！而父作之於前，子救之於後，前後相濟，此則聖人之孝也。昔漢武帝外事四夷，內興宮室，財賦匱竭，於是修鹽鐵、榷酤、平準均輸之政，民不堪命，幾至大亂；昭帝即位，委任霍光，罷去煩苛，漢室乃定。光武顯宗，以察為明，以讖決事，上下恐懼，人懷不自安；章帝即位，深鑒其失，代之寬仁愷悌之政，後世稱焉。及我本朝，真宗皇帝，修文偃革，號稱太平，並臣因其極盛，為天書之說；及章獻明肅太後臨禦，覽大臣之議，藏書梓宮，以泯其跡；及仁宗聽政，亦絕口不言，天下至今韙之。英宗皇帝自藩邸入繼，大臣有過計，創濮廟之議，朝廷為之洶洶者數年；及先帝嗣位，或請復舉其事，寢而不議，案：《欒城後集》作「寢而不答」。 遂以安靜。夫以漢昭、章之賢與吾仁宗、神宗皇帝之聖，豈其薄於孝敬而專事變易也哉？蓋事有不可不以廟社為重故也。是以子孫既獲孝敬之實，而祖、父不失聖明之稱，此真明君之所務，不可與流俗議也。臣不勝區區，願陛下反覆臣言，慎勿輕事改易。若輕改九年已行之事，擢用曩歲不用之人，人懷私忿而以先帝為詞，則大事去矣。臣不勝憂國之心，冒犯天威，甘俟譴責。」奏入，不報。轍言：「臣近以禦試策題，有欲復熙寧、元豐政事之意，尋具劄子，論先帝所立政事，見今遵行，已自非一。其間事有過差，元祐以來，隨宜修政以安天下者，正是子孫孝敬之義，未審陛下以臣言為然否？然竊觀自陛下親政於今，已是半年，臣等日侍清光。若聖意誠謂先帝舊政有不合更改，自當宣諭臣等，令商量措置。今自宰臣以下，未嘗略聞此言，而忽因策問進士，宣露密旨，中外聞者，莫不驚怪。案：《欒城後集《第二劄》此下有雲：譬如家人，父兄欲有所為，子弟有不預知而亟與行路謀之，可乎？臣聞兩喜必有溢美之名，兩怒必有溢惡之言。喜怒不忘於心，而以議天下之政，必有過甚而不平者。朝廷雖今昔之異，其實一家，欲有所為，當愛惜事體，豈可如仇讎之相反惟患不速也哉？ 頃者，元祐之初，初議更張，亦未免此病，故役法一事，隨改隨復，數年而後稍定。臣於此時為諫官，後為御史，每言差役不可盡行，如河流不可強遏，上下顧望，終不盡從。陛下以此察之，臣非獨私元祐之政也，蓋知事出匆遽，則民受其病耳。議者謂元豐之事有可復行，而元祐之政有所未便，臣願陛下明詔臣等公共商議，見其可而後行，審其失而後罷，深以生民社稷為意，勿以此匆匆，則天下之幸也！」案：《欒城後集》又載《貼黃》雲：臣竊見章惇昔任樞密使與司馬光爭論役法，其言曰：「免役之法，利害相雜。」又曰：「見行役法，今日自合改更。」又曰：「自行免役，所遣使者，不能體先帝愛民之意，差役舊害雖已盡去，而免役新害隨而復生，今日正是更張修完之時。」又曰：「凡改更政事，固有不可緩者，有可以緩者。京東西保馬，緩一日則民受一日之害，此不可緩者也；加役法，歲月之間，改更了當，誠不為緩。」陛下謂惇豈欲破壞元豐故事者哉？而言猶若此，則元祐改更，誠不為過矣。 轍既再具劄子，上固不悅。李清臣、鄧溫伯又先媒孽之。及面諭，上益怒，遂責轍曰：「人臣言事何所害？第昨卿奏機事，不可宣於外，請秘而不出，今乃對眾開陳，且以漢武帝事比先帝，引諭甚失當。」轍曰：「漢武帝，明主也。」案：《東都事略《蘇轍傳》作「武帝》，英主也。」 上曰：「卿所奏稱漢武帝，外事四夷，內興宮室，立鹽鐵、榷酤、均輸之法，其意第謂武帝窮兵黷武，末年下哀痛之詔，此豈明主乎！」案：《東都事略•蘇轍傳》作「財用匱乏，豈得謂之英主？」 轍恐動，趨下殿待罪。上聲甚厲，範純仁獨進曰：「史稱武帝雄材大略，為漢七制之主，轍比先帝，非謗也。陛下親政之初，進退大臣當以禮，不宜如此急暴。」上怒稍霽。轍退，舉笏謝純仁曰：「公，佛地位人也。」歸家，即具奏曰：案：《欒城後集•為待罪劄》，《集》中雲：臣以愚拙，特蒙聖恩擢用，不次備位政府已及三年，報效不聞，負乘為罪，前後累至煩言，浼瀆天聽，孤危之跡，寢食不遑。祗自去秋以來，紛紜少止，方欲祈天請命，力求補外，適以東朝變故，不敢自陳。 「今者偶因政事，懷有所見，轍欲傾盡以報知遇，而天資闇昧，不達機務，論事失當，冒犯天威，不敢自安。案：《欒城後集此下有雲：謹已遷觀音院待罪。 伏乞聖慈，案：《欒城後集》此下有雲：察臣久欲退避，以免素餐之譏。 憐臣不識忌諱，出於至愚，少寬刑誅，特賜屏逐，以允公議。」詔蘇轍除端明殿學士、知汝州。權中書舍人吳安詩草制曰：「文學風節，天下所聞，擢任大臣，本非朕意有可否，固宜指陳而言，或過中引義非是，朕雖曲為含忍，在爾亦自難安。原誠終自愛君，薄責尚期改過。」上批：「蘇轍引用漢武故事，比擬先帝，事體失當；所進入詞語不著實，朕進退大臣非率易也，蓋義不得已，可止散官知汝州，仍別撰詞進入。」制曰：「朕以眇躬上承烈考之緒，夙夜祗懼，然以丕揚休功，實賴左右輔弼之，克承厥誌，其或身在此地，倡為奸言，拂於眾聞，朕不敢舍。太中大夫、守門下侍郎蘇轍，頃被選擢，與聞事機，當協恭以輔初政，而乃忘體國之義，徇習非之私，始則密奏以指陳，終於宣言而眩聽。至引漢武，上方先朝，欲以窮奢黷武之姿，加之秉則經德之主，言而及此，其心謂何？其解東臺之官，出守列郡之寄，尚為寬典，姑務省循，可特授依前太中大夫、知汝州。」《紀事本末》卷一百。原註：此段參取《實錄》及蘇轍《遺老傳》並邵伯溫《辨誣》。前制吳安詩》所草，後制當求主名附益之。此時呂希純及蔡卞實為中書舍人，後制必卞所草也，當考。伯溫》作《元祐辨誣》雲：先是，宣仁後既崩，呂相大防欲遷楊畏為諫議大夫，範相曰：「上新聽政，諫官當求正人，楊畏不可用。」呂相方約畏為助，謂範相曰：「豈以楊畏曾言相公邪？」蘇門下在坐，誦畏彈範相文，範相曰：「某自潁昌被召，不知人有言也。」遂乞罷政。哲宗不許，呂相更超遷楊畏為禮部侍郎，範相恐傷呂相意，不復言。後呂相充宣仁後山林使，楊畏首背呂相，稱述熙寧、元豐政事與王安石學術。哲宗用其說，下國子監，印《三經義。明年春，殿試，李清臣作策題，以熙寧、元豐、元祐故事相參，兩存其說，問孰便者。初考官多取主元祐者，楊畏覆考，取主熙寧、元豐者，故以畢漸為首。清臣遂以禮部尚書拜中書侍郎，欲取相位，以蘇門下在，未能遷。一日對，哲宗言：「蘇轍兄弟改變先帝法度。」蘇門下奏曰：「陛下即位，宣仁後垂簾之初，臣兄軾方起謫籍知登州，入為郎官，為起居舍人。臣自筠州監酒被召，是時清臣為左丞，今日反謂臣兄弟變先帝法度，是清臣欺陛下也。」清臣辭屈。乃曰：「蘇轍嘗以漢武帝比先帝。」哲宗震怒，聲色甚厲。蘇門下頓首待罪。範相進曰：「史稱武帝雄材大略，為漢七制之主，蓋近世之賢君。蘇轍果以此比先帝，非謗也。陛下親政之初，進退大臣，不當如訶叱奴僕。」哲宗怒少霽。罷朝，蘇門下舉笏謝範相曰：「公，佛地位中人也。」蘇門下初對範相誦楊畏彈範相章，本疑範相者，及此，方知其賢。蘇門下尋以本官出知汝州。伯溫》所雲「下國子監，印《三經義》」，月日當考。按熙寧八年六月十九日，乞有敕令國子監雕印《詩》、《書》、《周禮義》矣。不知伯溫》何故雲爾也。李清臣既為中書侍郎，乃出策題。伯溫謂清臣先出策題，誤也。又卷百一，又卷百五，較此為略。
　　８、庚戌，龍圖閣直學士蔡京權戶部尚書。《紀事本末》卷百三十一。案：陳桱《通鑒續編》雲：自成都召還。又案：陳桱《通鑒》，書京權戶尚在改元後，不系月。考改元在四月，則京權戶尚與此異。
　　《續宋編年資治通鑒》：三月壬申朔，日有食之，雲霧不辨。
　　１、四月案：錢大昕《朔閏考》：是月壬寅朔。 癸酉，監察御史郭知章言：「吳安詩行蘇轍誥，重輕止徇於私情，褒貶不歸於公議。」詔安詩罷起居郎。《紀事本末》卷百五。
　　２、甲辰，國子監司業翟思為左司諫，左朝奉郎上官均為左正言，右朝散郎周秩、左朝散郎劉拯？為監察御史，左朝請郎張商英為右正言。商英前自開封府推官出為河北西路提點刑獄，元祐四年五月改江南西路轉運副使，又徙淮南》，逾五案：「五」字據《太平治跡統類》補。 年不復召，於是始擢諫官，故商英攻元祐大臣不遺餘力。《紀事本末》卷百一，又卷百三十一。案：《續宋編年資治通鑒》言：燾及祖禹、吳安詩、劉安世、劉唐老、孫升、韓川，當呂大防擅權時，並以親舊相為表悰，通傳旨意。今首惡雖已貶黜，而燾等猶未明雲竄殛。於是降燾知鄂州，安世知南安軍，川知坊州，升知房州，安詩監光州酒稅。又案：此皆六月事。 商英嘗奏疏論風俗曰：「我神考發明道德之意以作成人材，同一風俗，大誌未集，神靈在天。宣仁聖烈太後保祐陛下，託心腹於輔弼，寓視聽於臺諫，而勢利之下，是非蜂起，阿諛附會。一旦烏合，或上叛君親之恩，或下背師友之訓，或小合傳緘，白晝告急，或手扇障面，夜半造門，或苞苴結私第之歡，或伏地修門生之敬。於是浮言競作，鄙諺交興；川洛異黨，秦汾分門。撥而後動，謂之「天平」；子大而無見，謂之「盲大蟲」；交通相紐，謂之「八關陰」；私搆架，謂之「五鬼」；誰何門戶，謂之「約鬧抱」；持其足，謂之「小鬼薘」；所親而去，謂之「過房失所」；合而還，謂之「歸宗」；伺察報探，謂之「滅門」。案：《續宋編年資治通鑒》：伺候報探，謂「滅門」；瞪走馬<革登>，勢盡相圖，謂之「徒中反告」。嗚呼！士大夫平日不素講聞師儒先生之高誼，不自慎重，身被譏議，亦有足悲者。若滋長不已，則憎愛恩怨未易改。以上數語，與《紀事本末》相異，餘均同。 臣愚慾望陛下以臣此章，降手詔戒勵，揭之朝堂，風示四方，庶幾薄惡之風浸息，醇醲之化日孚。《易》曰：『君子以居，賢德善俗。』其在茲時乎！」《紀事本末》卷百一。案：《續宋編年資治通鑒》此條上載：六月，臺諫論呂大防等擅作威福，貶大防等雲雲，及周秩貶廣德與除《字說》禁三條。此條下又載祖禹知陜，純仁罷相，諸事而下又標閏月五月雲雲。前後錯亂，殊多錯簡。下放此。
　　３、乙巳，都水使者王宗望言：「躬親相視，得東流水勢已及八九分，張包河一支，即日減落，水勢甚微。上件河門，若不斷閉，切慮向去，漲水不測，牽奪大河水勢向西訩刷，河門愈更深闊。已牒大名府都大與本地分都大修閉，限十日畢工去訖。」《紀事本末》卷百十二。案：《十朝綱要》：乙巳，詔以都水使者王宗望言修閉張包河門。《長編》卷四百八十四：元祐八年五月戊戌，李之純及楊畏、來之邵言責董敦逸、黃慶基。原註：紹聖元年四月乙巳當考。
　　４、庚戌，龍圖閣學士曾布除翰林學士、知制誥。布自高陽徙江寧，詔許入覲，言先帝政事當復施行之，宜改元，以順天意。初除戶部尚書，尋改是命。《紀事本末》卷百三十。案：陳桱《通鑒續編》雲：初，司馬光諭曾布增損役法，布辭曰：「免役一事，法令纖悉，皆出己手，遽自改易，義不可為。」遂以戶部尚書出知太原，五徙知江寧府，過京，留拜承旨。
　　５、壬子，侍御史虞策言：「呂惠卿等指陳蘇軾所作誥詞，語涉譏訕，望核實施行。」殿中侍御史來之邵言：「軾在先朝，久以罷廢，至元豐擢為中書舍人、翰林學士。軾凡作文字，譏斥先朝，援古況今，多引衰世之事，以快忿怨之私。行呂惠卿制詞，則曰『始建青苗，次行助役、均輸之政，自同商賈，手實之禍，下及雞豚，茍可蠹國而害民，率皆攘臂而稱首』；行呂大防制詞，則曰『民亦勞止，願聞休息之期』；撰司馬光神道碑，則曰其『退於洛，如屈原之在陂澤』。凡此之類，播在人口者非一，當原其所犯，明正典刑。」制曰雲雲。案：《編年備要》載制詞曰：軾行汙而詀正，學僻而欺愚。頃在先朝，自取疏斥，肆予纂服，開以自新，弗說爾心，覆出為惡，輒於書命之職，公肆誣實之辭。凡此立法造令之大經，皆曰蠹國害民之弊政。顧威靈之如在，豈神理之可容！深惟厥辜，宜竄遠服，祗奪近職，尚臨一邦。 落端明殿學士兼翰林侍讀學士，依前左朝奉郎知英州。制詞，中書舍人蔡卞所撰也。《紀事本末》卷百一，又卷百五。案：《編年備要》雲：於是元祐諸人相繼黜責，而軾為之首。
　　範純仁言：「臣方在病假，仍乞罷免朝廷之事，不合與聞，然有未盡之誠，上覬少禆聖聽。竊見全臺言蘇軾行呂惠卿誥詞，言涉訕謗。伏緣熙寧法度出於建議之臣，又州縣奉行之際，多有過當，不副神宗愛民求治之意。及至垂簾之後，惠卿方用諫官之言，特行重竄，蘇軾因撰詞之際，遂至過詆惠卿。今臺諫章攬歸先朝，事體不便；況今來言者，多是垂簾時擢歸言路之臣，當時畏避不即納忠，今日觀望，始有彈奏。若便施行其說，亦恐玷垂簾之聖明，妨陛下純孝之德。三省進呈之際，伏望聖斷特加容貸，不惟可全國體，亦可稍鎮澆風。」《紀事本末》卷百五。案：《太平治跡統類》載純仁此疏下又有雲：高士敏昔在成都，曾有犯罪；來之邵曾任本路監司，略無舉發。及至太皇上仙，高士敏特與改官。來之邵又彈奏蘇軾雲：「執政時，曾為人所彈擊言者，尋皆黜責，當臺諫略不辨明。及蘇軾得罪，便雲所謫太近，吐剛茹柔，率多類此。使朝廷賞法過中，莫不由此。」又言：「呂惠卿謫時，李清臣方為左丞，若言涉訕謗，清臣豈肯書誥行出？今舊臣惟有清臣在此，更乞詢訪。」不聽。
　　６、癸丑，禦劄「改元祐九年為紹聖元年。布誥多方，使鹹體朕意。」《紀事本末》卷一百。原註：《舊錄》雲：「詔既下，天下曉然知上意矣。」《新錄》辨曰：紹聖初，惇、卞等主紹述之論，脅持上下，改元曰紹聖，其意已明。「詔既下，天下曉然知上意矣」十一字可除去。按：此月十二日改元，二十一日章惇乃為相，紹述脅持，惇固如此；第改元詔書，惇猶不與耳。範祖禹《代言集》載改元詔書，乃祖禹所草，當考。案：《編年備要載禦劄略》曰：朕日聽外朝之治，躬臨萬務之微。渺若涉淵，未知攸濟。顧念祗承上帝，誕保受民，惟駿惠於先猷，以纘隆於下武，乃稽仁祖之成憲，思大文考之烈光。其因盛夏之辰，載新元統之號，宜改元祐九年為紹聖元年。《宋史•本紀》：是日，白虹貫日。《十朝綱要》：癸丑，用翰林學士曾布言改元。
　　７、翰林學士兼侍讀範祖禹為龍圖閣學士，知陜州。先是，祖禹屢乞補外，上曰：「不須入文字，俟執政有闕。」明日，蘇轍責汝州，祖禹再上章請郡。不許。蓋上欲以祖禹代轍也。既而沮之者甚眾，祖禹固求出，乃有是命。《紀事本末》卷百一。
　　８、甲寅，詔故觀文殿學士、集禧觀使、守司空、荊國公、贈太傅王安石配享神宗皇帝廟。《紀事本末》卷百十三，又卷百三十。
　　９、蔡渭訴其父確冤，追贈左正議大夫。《長編》卷四百九十：紹聖四年八月丁酉，蔡渭訴粉昆事。原註：雲：按《實錄》，紹聖元年四月十三日，蔡渭訴確冤，追贈左正議大夫。案：《宋史•本紀》，確追贈與王安石配饗同在甲寅日。是月壬寅朔，甲寅十三日也。確子孫依正議大夫亡歿條與恩澤，見二十二日詔。畢沅《續通鑒》雲：太子少師致仕馮京卒。帝臨奠。蔡確之子渭，京婿也，於喪次訴其父冤。甲寅，復詔確為右正議大夫。《長編》作「左正議」，必有一誤。《東都事略•劉安世傳》：蔡確之子渭數上書訟呂大防、劉摯及安世等陷其父，朝廷委蔡京等究治無驗。
　　１０、侍御史虞策言：「蘇軾既坐譏斥之罪，猶得知州，罪罰未當。」詔軾降充左丞議郎。《紀事》本末卷百五。案：軾貶知英州在丁巳十一日。
　　１１、資政殿學士、中奉大夫、吏部尚書胡宗愈為通議大夫、知定州。《紀事本末》卷百一。
　　１２壬戌，翰林學士曾布修《神宗皇帝正史》。《紀事本末》卷百三十。案：《續宋編年資治通鑒》：《神宗實錄》請取王安石《日錄》參照編詳。《宋史•本紀》：四月戊辰，同修國史蔡卞請重修《神宗實錄》。閏月丙申，命左僕射章惇提舉修《神宗國史》。五月己酉，修國史曾布請以王安石《日錄》載之《神宗實錄》。文互異。蔡卞上疏言：「先帝盛德，大業卓然，出千古之上。而《實錄》所記，類多疑似不根，乞驗索審訂，重行刊定，使後世無所迷惑。」詔從之。以卞兼國史修撰。畢沅《續通鑒》上疏在戊辰日。陳桱《通鑒續編》雲：元祐中，史官範祖禹等修《神宗實錄》，盡書王安石之過，以明帝之聖。蔡卞，安石壻也。邵伯溫《聞見前錄》：卞從安石從子防所求安石舊作《日錄》，文飾奸偽，芟落事實，盡改正史。據畢沅《通鑒》，詔以《日錄》參定《實錄》在五月己酉。
　　１３資政殿學士降授通議大夫、提舉洞霄宮章惇為正議大夫、守尚書右僕射案：《宋史哲宗本紀》、《宰輔表》均作「左僕射」。《編年通鑒》、《編年備要》同此，作「右」。兼中書案：《宋史•本紀》、《宰輔表》，「中書」作「門下」。據《長編》卷五百元符元年七月庚午章惇放罪原註雲，惇以紹聖元年四月為左揆兼門侍。此右僕射、中書侍郎恐有誤。侍郎。案：《編年備要》載制詞雲：「方政令出於簾帷，操柄歸於廊廟，善政良法多所紛更，正色危言不憚強奭。十年去國一德保躬。雖風波並起於畏途，而金石不渝乎素履。」又曰：「四方之休戚壅於上聞，並臣之忠邪牽於公議，眷求真宰，秉我國成。」翰林學士曾布所草也。於是，禮部侍郎楊畏亟令人語惇曰：「畏前日度勢力之輕重，遂因呂、蘇以逐摯、燾。方欲逐呂、蘇而二人覺，罷畏言職。畏跡在元祐，心在熙寧，首為相公開路者」。
　　１４、兼中書侍郎範純仁為右正議大夫，充觀文殿大學士、知潁昌府。上既親政，言者爭論垂簾。純仁乞依明道二年故事，下詔禁約，並錄詔以進。不從。純仁數稱疾求罷，晨後出居慈孝寺，再錄詔以進。案：《範忠宣行狀》雲：紹聖元年，言事者交章力排垂簾時事，人情大恐。公曰：「太皇太後保祐聖躬，欲躋天質於堯、舜之上，其功烈，其誠心，幽明所共鑒也。今人主初親政，而議者輒自為計，不恤國，是一何薄哉？」遂以明道二年五月癸酉詔書上之，曰：「望陛下稽放而行，以戒薄俗」。 且言：「近聞狂人傳播擬策目，雲當經聖覽。案：《範忠宣行狀》雲：狂人趙天啟作擬試策，傳播中外。 又臺官章疏，或以取用其說甚非。陛下尊奉先太皇太後，勤勞公正，保祐聖躬之意。伏乞特降明詔，以信萬方。案：《範忠宣遺文繳明道詔書劄子》下又有雲：此書不頒行，薄俗恐難禁止，臣今再錄明道詔書繳連上進。伏望聖慈遵本朝之舊典，法仁祖之聖孝，特降明詔，以信萬方，天下幸甚。又貼黃雲： 方今妄為詆訐者既多，陛下容之則妨聖孝，懲之則恐不忍，不若以詔禁約，事得兩便。」訖不從。純仁固求罷，而有是命。《紀事本末》卷百一。案：《範忠宣行狀》雲：公知不容於時，再上章乞去，語甚懇切，遂以公知潁昌府。陛辭日，賜坐啜茶，慰勞甚渥。上曰：「卿耆德碩望，朝廷所賴，然堅不肯為朕留。卿雖在外，兩為宰輔，凡有所以禆益於時政者，但入文字來，無形跡。」公曰：「敬受命。」既到官，值興廣武埽役，下潁昌、汝州科稍草一百萬，公曰：「兩處之民，不習河役，方薦饑之後，加之道路阻遠，則永為深患。」力請至七八方免。然其破產失業已十三四，有至非命而死者矣。報到，閭巷田野，讙呼鼓舞，如脫機穽。方為公立生祠，會公南遷，畏事者止之。
　　１５、癸亥，詔蔡確特依正議大夫亡歿條與子孫恩澤。《紀事本末》卷百七。
　　１６、翰林學士曾布為翰林學士承旨，《紀事本末》卷百三十。
　　殿中侍御史來之邵為侍御史。《紀事本末》卷百一。
　　丁卯，中書省言：「勘會推行差役迄今十年，民間苦於差擾，議者紛紛，前後改移不一，終未成一定之法。」詔府界諸役法依元豐八年見行條約施行，仍自指揮到日為始。左司諫翟思言：「祖宗以來，中書差除、銓曹註授各有條格，不相參錯。元祐大臣，招權市恩，舊係銓註，昔多歸堂除，奔競請托，恬以成風。望詔有司，依祖宗以來中書差除，立為定法，餘歸銓曹。用元豐中選格註授，庶幾人無覬望。」詔送給事中、中書舍人看詳。《紀事本末》卷一百。案：《續宋編年資治通鑒》：復元豐免役法。據《長編》卷二百三十七，熙寧四年十月壬子朔，頒募役法。原註雲以紹聖元年四月二十六日至三年五月三日敕詳定。是月壬寅朔，二十六日為丁卯。《編年》、《通鑒》於此條後書閏月五月，而前已書六月臺諫論呂大防雲雲，殊失前後次序。《宋史•本紀》與《紀事本末》同。辨正見前「甲辰，張商英擢諫官；壬戌章惇為右僕射」下。又案：邵伯溫《聞見前錄》：紹聖初，哲宗親政，用李清臣為中書侍郎，範丞相純仁與清臣論事不合，範公求去，帝不許。範公堅辭，帝不得已，除觀文殿大學士、知潁昌府。召章惇為相，未至，清臣獨當中書，益覬幸相位。復行免役、青苗，除諸路常平使者。惇至，不能相容，以事中出知北京。
　　是月，秘閣校理李昭玘為秘書丞。《長編》卷五百五：元符二年正月辛未，李昭玘罷館職。原註：昭玘，紹聖元年四月以秘閣校理為秘書丞。案：《宋史•李昭玘傳》：用李清臣薦，為秘書省正字、校書即，加秘閣校理。通判潞州，潞民多不葬，昭玘飭官地，畫兆竁，具棺衾，作文風曉之，俗為一變。入為秘書丞、開封府推官。
　　《續宋編年資治通鑒》：罷五路開寶通禮科。案：《十朝綱要》、《宋史本紀》：丙寅，罷五路經律通禮科。《續宋編年資治通鑒》此條已書「六月，臺諫論呂大防」雲雲，前後殊失次序，今依《宋史》附此。辨正已見前「甲辰，張商英擢諫官；壬戌，章惇為右僕射」及「丁卯，復元豐免役法」兩條下。王應麟《玉海》卷六十九雲：熙寧罷通禮科，元祐六年四月乙未復置，至是又罷。
　　仁和張大昌輯註
