卷十五
　
　　哲宗
　　△元符三年庚辰，一一○○
　　１、二月案：錢大昕《四史朔閏考》：元符三年歲在庚辰，二月戊戌朔。辛丑，進隆贊位轄正上。《續長編》卷五百十九注。案：注雲：三年二月四日。據《朔閏考》，是月戊戌朔，則四日辛丑。
　　２、先是，三省奏請故皇太妃塋域合加崇奉及將來奉冊典禮，令禮官檢詳典故聞奏。戊申，同進呈。《續長編》卷五百二十並注合輯。
　　３、己酉，布同呈王恩躐遷在崇極及張粲之上。《續長編》卷四百八十四注及卷四百九十四注。案：此係紹聖三、四年間事，至是曾布與臣僚同言及此。李氏於紹聖四年注引其語以為證。五年注又雲三年二月己酉可考。是李氏原書於此年載曾布言也，今全文已佚，不能詳錄。二月戊戌朔，己酉十二日也。卷四百八十四注雲元符三年二月十一日布同呈。此語「一」當作「二」。
　　４、庚戌。案：《續長編》卷五百二十載向太后三叔父未曾霑恩語。注雲：三叔父推恩在二月十三日庚戌，今原文已佚。考《宋史·本紀》，二月庚戌，向宗回、宗良遷節度使，太后弟侄未任者俱授以官。不書其三叔父推恩。惟《向敏中傳》雲：以後族贈敏中燕王、傳亮周王、經吳王。敏中餘孫繹、絳並官太子中書。敏中為太后之曾祖，經其父，繹、絳二人其叔父也。
　　５、戊午，詔以通議大夫、新除吏部尚書韓忠彥為門下侍郎。《紀事本末》卷百二十。案：《宋史徽宗紀》：庚申，韓忠彥為門下侍郎。資政殿大學士茲在戊午日。蓋戊午下詔，至庚申乃行也，故庚申詔有「宜速書詔行下」之語。
　　６、庚申，給事中劉拯言：「韓忠彥乃駙馬都尉嘉彥之兄，元祐中嘗除尚書左丞，以指人言，遂移樞府。案：除尚書左丞在四年六月丙午，同知樞密院事在五年三月壬申。「指」字疑或是「招」字。 且元祐中祖宗故事，廢而不恤者多矣，獨於此不敢不改有以也。今乃除門下侍郎。雖忠彥非其他外戚比，然不能使他日不援以為例，臣恐政府將為敦愛外戚之地有日矣。」《紀事本末》卷百二十。案：陳均《九朝編年備要》卷二十五載劉拯言下詔曰：韓琦定策元勳，忠彥純厚，舊德不可以嘉彥故廢，宜速書詔行下。忠彥見上，陳四事以裨政。其一廣仁恩，曰：「本朝自祖宗以仁德固結人心，四方如泰山之安。近年執政，務於功利，以苛察相高，政太急，刑太峻，豈社稷之福哉？願陛下以仁安天下之心。」其二挌言路，曰：「諫官、御史，人主之耳目，願陛下來忠直厚重之士，親加識擢；若敢言有補，則行其言，用其人。」其三去疑似，曰：「法無新舊，便民則為利；人無彼此，當材則可用。自紹聖以來，凡曰元祐之人，大則投竄，小則退斥，願陛下惟是之從，惟材之用。」其四重用兵，曰：「先帝於陝西、河東進築城砦數十，得地雖廣而不可耕，皆永興等路餉之，虛內實外，民力大困。願陛下考用兵以來費幾千萬而所建之地收以為用者其數幾何？而邊民父子，肝腦塗地，與官軍物故者其數又幾何？則進築利害，皎然見矣。謂宜即罷，以惠邊民。」《東都事略韓琦傳》雲：徽宗用忠彥言，數下詔蠲天下逋責，盡還流人而甄敘之。有為御史、諫官忠直敢言若知名之士，卒見收用。
　　７、吳安持等牽複。《續長編》卷五百十七注。案：元符二年冬十月甲子，尚書省送到工部狀准都省批檢詳道河東流一案文字，郭知章、吳安持、魯君貺、王森、梁鑄、鄭佑、李仲、李偉、俞瑾、文及甫、呂希純、王令圖、王宗望、黃思、竇訥等降奪有差，至此安持等牽複。
　　８、辛酉，曾布白上：「劉拯駁韓忠彥告何敢爾英廟除王疇樞密副使，錢公輔繳詞頭，貶團練副使，拯何可容？」上曰：「不識拯，亦不知其為何人！」布曰：「蔡卞門下士。臣嘗論範純粹罷帥，無罪不可不與鄧州，卞力爭。既而即日拯有文字，言大臣陰與為地。大行怒，數語卞，雲拯何以知，令分析。眾救之，遂已。」上曰：「亦不知是卞門下人，然拯但雲忠彥戚裏，未敢行下。尋批出便行，奏雲謹已依旨行下訖。」布曰：「此尤不可，乃是嘗試陛下之意爾；若可論，當力爭，豈可便行如此！乃是奸險，尤可黜。」《紀事本末》卷百二十。案：徽宗聽布言，遂出拯知濠州。事見四月戊戌。
　　９、上嘗諭布雲：「禁中修造，華飾太過，牆宇樑柱，塗金翠毛，一如首飾。又作玉虛，華麗尤甚。」又雲：「仁宗作一寶座，議以為華麗，遂置之相國寺，今非其比。外人何以知鄒浩亦嘗論列？」布雲：「禁中地窄，玉虛誠不須作，其他亦多不知。但布曾從駕至北郊，宣入賜茶，次日大行諭雲：『昨日盡見北郊宮殿，只是采繪些，比他處精好，外面人言使了多少金也。』」上雲：「然賜茶處是後殿，案：卷四百九十四作上雲：不然，賜茶處是寢殿。前殿後有流杯曲水及亭榭，無非金翠，亦與首飾一般。鄒浩敢言，無所不論，須召還。」布再三稱賀。《續長編》卷四百九十四注及卷五百三注。
　　１０、鄒浩複官。《續長編》卷五百十五注。
　　１１、蔣球、蔣之奇等牽複。《續長編》卷五百十八注。案：《宋編年通鑒》雲：複鄒浩等官，同時坐累者王回等二十六人悉牽複有差。案：同時受累之人，元符二年十一月乙亥可考。《續長編》原注言：鄒浩複官及蔣球、蔣之奇等牽複，並雲二月二十四日。是在是月辛酉也。九朝編年備要雲：先是，曾布言：「登極大赦，非常赦之比，竄謫之人，延頸以望生還，方春、夏瘴癘之時，早得遷徙，為賜實大。兼臣嘗蒙聖諭，謂鄒浩豈可置之死地？如浩萬一不得生還，於先朝亦非美事。」上曰：「浩擊惇甚力，章疏且存，惇必未肯便與移敘。」布曰：「不若批付三省，不必指名，但以大赦因牽複移敘之人速具姓名取旨，則必不敢緩也。」上欣納之。於是詔浩複官，監袁州酒稅；回監泉州商稅；餘或複官，或除落訩替，或與官除差遣。
　　１２、壬戌，逐郝隨、劉友端。《續長編卷》五百二十註：案：《宋編年通鑒》雲：〈廠午〉內侍郝隨、劉友端。布因問故，上曰：「彼自乞宮觀，因言禁中修造，華侈太過，無非金翠，皆隨、友端所創也。」《九朝編年備要》雲：上曾諭曾布曰：「禁中修造，華侈太過，牆宇樑柱，塗金翠毛，一如首飾，又作玉虛，華侈尤甚。」未幾，逐隨與友端。布因問故，曰：「彼自乞宮觀，因言營造過當。」又詔太常少卿孫傑同內侍李愨驅磨隨、友端等所領後苑造禦前生活所、翰林書藝局造禦前生活所、修萬壽觀本命等殿所，收支官物，仍令愨先詣逐處封鎖。蓋此三所前後所費尤大也。
　　１３、詔陝西轉運副使兼制置解鹽使馬城提舉措置催促陝西、河東木筏，薛嗣昌提舉開修解州鹽池。《紀事本末》卷百三十七。原註：策修廢，據史例當具載，而《實錄》闕之，今追書。案：《文獻通考》卷十六雲：初，解、梁之東有大鹽澤，綿亙百餘裏，歲得億計。自元符元年，霖潦池壞，至是修復。四年池成，凡開二千四百餘畦，百官皆賀。沈括《筆談》雲：解州鹽澤，方百二十里，久雨，四山之水悉注其中未嘗溢。大旱未嘗涸。滷色正赤，在版泉之下，俚俗謂之「蚩尤血」。唯中間有一泉，乃是甘泉，得此水，然後可以聚人。其北有堯梢水，一謂之「巫鹹河」。大滷之水不得甘泉和，又不能成鹽。惟巫鹹水入，則鹽不復結，故人謂之「無蒻河」，為鹽澤之患，築大堤以防之。蓋巫鹹乃濁水，入滷中則淤殿，滷脈遂不成，非有他異也。
　　１４、丙寅，三省、樞密院同奉聖旨：高遵惠在元祐中言事切直，特贈樞密直學士，賜銀五百兩。《續長編》卷五百十九注。案：原注載敕文甚詳，雲據告詞稱先帝，即不在哲宗時也，當考年月。又雲贈樞密直學士在元符三年二月丙寅。
　　《續宋編年資治通鑒》雲：二月，立夫人王氏為皇后。案：《東都事略本紀》：二月丁未。
　　又：雲：範純仁等並收敘。純仁、劉奉世、呂希純、王覿、吳安詩、韓川、唐義問，並分司鄧、光、唐、和、澧、隨、安州居住；呂希哲、希績、呂陶、鄭祐，並宮觀，任便居住；蘇軾、蘇轍、劉安世、秦觀、程頤移廉、囗、衡、英、峽等州；王古、楊畏、王欽臣、範純禮、純粹，和、潤、襄、兗、亳、信等州；晁補之、張耒，河中府、黃州通判；劉唐老，武勝判官；鄒浩、黃隱、黃庭堅、賈易、王回，並與監當差遣。案：宋彭百川《皇朝治跡統類元祐黨事始末》下：和、潤、襄、兗、亳、信作知潤、襄、兗、亳、相。又雲張耒通判黃州，晁補之簽書武寧軍判官屬公事，黃隱監江州酒稅，黃庭堅鄂州監稅，賈易監舒州茶鹽酒。與此文多不同。
　　又：雲：尋詔劉摯、梁燾許歸葬，摯、燾、王珪、呂大防、範祖禹、王岩叟、劉安世、朱光庭諸子並許敘複。
　　１、三月案：《宋史·本紀》：是月戊辰朔。辛未，給事中範鏜為龍圖閣待制、知瀛州。初，議進呈鏜除目，章惇謂布曰：「蹇序辰亦可用。」布曰：「何謂？」惇曰：「眾人皆動，獨序辰未動。」布曰：「未動何妨，揚州自不虧序辰。鏜乃昔曾議帥，若不面議定，必上前紛紜。」惇曰：「善。」及進呈，上曰：「鏜亦知邊事。」眾唯唯而已。《紀事本末》卷百二十。
　　２、甲戌，承議郎、權發遣衛州陳瓘為左正言。《紀事本末》卷百十九。案：《宋編年通鑒》雲：三月，以龔夬為殿中侍御史，陳瓘、鄒浩左、右正言。布因言於上曰：「言路得人，但章惇、蔡卞不樂爾。」《紀事本末》專錄陳瓘貶逐事，刪節不全，當據此補。《東都事略》及《宋史陳瓘傳》並雲瓘為右正言，「右」字誤，當據此正。「甲戌」，彭氏《治跡統類》作「甲午」，似誤。《宋史張庭堅傳》雲：庭堅坐折簡別鄒浩免。徽宗召對，除著作佐郎，擢右正言。在職逾月，數上封事，其大要言：「世之論孝，必曰紹複神考。夫前後異宜，法亦隨變，而必纖悉必複，則法將敝於一偏，久則必有不便於民而招怨者，如此而謂之孝，可乎？司馬光因時變革，以便百姓，人心所歸，不為無補於國家；陳瓘執議論諍，將以去小人，士論所推，不為無益於宮禁。乞盡複光贈典以悅人心，召還瓘言職以慰士論。」至是瓘為左正言，鄒浩為右正言。庭堅以薦蘇軾、蘇轍可用，忤旨，徙為郎。時與陳瓘同複官者，英州安置孔文仲，編管昭州汪衍，編管封州餘爽，編管金州王鞏，峽州居住張保源。見《治跡統類》。又《宋史龔夬傳》雲：夬拜殿中侍御史。始上殿，即抗疏請辨忠邪，曰：「好惡未明，則人迷所向；忠邪未判，則眾必疑。今聖政日新。奸黨既破，必當蚤夜熟計，廣為身謀。或遽革面以求自文，或申邪說以拒正論，或詭稱禍福以動朝廷，或託言祖宗以脅人主。巧事貴戚，陰結左右，變亂是非，奸計百出，幸其既敗複用，已去複留。君子直道而行，則必墮其術中。故宜洞察忠邪，行之以決，太平之治，不難致也。又案：《續長編》卷三百八十七注雲：司馬溫公之喪，王鞏上章論程正叔之非。建中靖國間，鞏初牽複，得通判西京，將行，樂陽公以正叔屬之，使無念舊怨。鞏答簡雲：「我輩大地眾生，猶如一子，況先生者乎！」據《治跡統類》，王鞏初牽複在是年三月，則《續長編》注所雲建中靖國間者，蓋據通判西京言也。今無月日可考，不能輯入，姑附於此。
　　３、甲申，中書舍人張商英為龍圖閣待制、河北路轉運使兼提舉河事。先是，曾布論劉拯當逐，上曰：「商英與拯皆不可留。已降商英論文及甫文字付三省，渠乞留中，卻揭去後降出。」布曰：「商英論及甫，事似有可取，法不許。乞留中乃可，罪似不當揭去，三省恐未喻聖意。臣每聞德音，似每事不欲從中出，聖意固不欲大臣失職，乃深中義理；然中外之人亦不可不使知聖意所蔊。古人有雲『示之以好惡而民知禁』，又雲『主道利宣不利周』。若是非已明，出自聖斷，亦無所不可。」上曰：「商英無一日不在章惇處。」布唯唯而退。後旬日，商英乃有是命，蓋韓忠彥等奉行上旨也。《紀事本末》卷百二十，又百三十一。原註：商英本傳雲：時大河決，除水官非其人，商英繳詞頭，且言：「築堤塞河，是塞兒口而止其啼也。」宰相因奏：「觀商英言，必能治河，宜委之。」遂除龍制、河北漕。按商英自中書舍人出，曾布《日錄》載其事，端坐章惇黨也。本傳飾說，今不取。案：《宋史本傳》亦不錄商英繳詞頭事，雲商英除中書舍人，謝表曆詆元祐諸賢，眾益畏其口。徽宗出為河北都轉使，降知隨州。
　　４、乙酉，翰林學士承旨蔡京以端明殿學士兼龍圖閣學士、知太原府。郭知章先除河東帥，韓忠彥私與曾布謀，欲留知章，使京代之。黃履亦謂當然，於是同進呈。河東久闕帥，乞趣知章陛辭之任，忠彥遂言：「知章初任帥，豈可付以河東？河東須事體重，曾作帥知邊事者乃可往。」布曰：「非不知此，但無人可差，故且以知章充選。」蔡卞曰：「自來須用曾經河北作帥人。」布曰：「舊例，須用故相及前兩府。今近上從官如吳居厚、安惇皆不作帥，蔣之奇新自邊上召還。」忠彥曰：「如此只有蔡京。」上曰：「如何？」布曰：「若令京去，須優與職名。」章惇曰：「承旨自當除端明殿。」布曰：「兼兩學士不妨。」蔡卞曰：「之奇曾經邊帥，莫亦可去？」許將曰：「朝廷闕人，莫且教知章去。」上曰：「且教去。」將又曰：「且教知章去。」布曰：「不知聖旨是且教知章去，是教京去」惇上曰：「蔡京。」布曰：「如此，則批聖旨。」蔡京除端明殿學士兼龍圖閣學士、知太原府遂定。蔡卞曰：「兄不敢辭行，然論事累與時宰違戾，人但雲為宰相所逐。」上不答。
　　翌日，布再對，上諭布曰：「蔡京、張商英、範鏜皆已去，只有安惇、劉拯、王祖道未去。」布曰：「言者稍舉職，則此輩亦何可安也！」《紀事本末》卷百二十，又百三十一。
　　５、先是，中書舍人曾肇入對，言：「以舜繼堯，所守一道，然猶明四目，達四聰。及禹繼舜，亦拜昌言。在漢，宣帝始親政事，詔臣民上書，去其副封，以防壅蔽。唐太宗初即位，孫伏伽以小事諫，太宗厚賜勉之，以誘言者，至於本朝，可謂平治，而祖宗以來，數詔百官，使以次對。神宗舉而行之，於熙寧之初，以興起事功為後世法。臣願陛下遠觀舜、禹、漢、唐之所行，近跡神考之故事，修轉對之制，下不諱之令，明詔百官，下及民庶，使得直言時政，無有所隱，然後陛下擇其善者而從之。且報之以賞，大則加之爵秩，小則賜之金帛，其言不足采、若狂誑牴牾者，一切置之，不以為罪，庶以鼓動天下敢言之氣，紓發鬱抑堙塞之情。當今先務無易此者，惟陛下急行之。」是日，詔送三省。《紀事本末》卷百二十三。案：《紀事本末》以此曾肇言及下辛卯詔，並系於元符二年三月。以日食正陽月詔求直言之事覈之，當在茲年三月。《宋史》、《東都事略》並可考。辛卯，詔曰：案：《宋史》詔求直言亦系三年三月辛卯。《東都事略本紀》在庚寅，前此一日。 「朕以眇身，始承天案：一作「大」，誤，今據《宋文鑒》改。序，任大責重，罔知攸濟。永惟四海之遠，萬幾之煩，豈予一人所能遍察！必賴百辟卿士，下及庶民，敷奏以言，輔餘不逮。矧太史前告，天將動威，日有食之，期在正陽之月，案：「陽之」二字原脫，據《東都事略本紀》補。 變異甚鉅，殆不虛生。夙夜以思，未燭厥理，將以彌綸初政，消弭天滅，自非藥石之規，孰開朕聽？況今周行之內，人有所懷；芻蕘之中，言亦可采。凡朕躬之闕失，若左右之忠邪，政令之否臧，風俗之美惡，朝廷之德澤有不下究，閭閻之疾苦有不上聞，鹹聽直言，毋有忌諱。朕方開讜正之路，消壅蔽之風，其於鯁論嘉謀，惟恐不聞；聞案：各本脫下「聞」字，今據《宋文鑒》增。 而行之，惟恐不及。其言可用，朕則有賞；言而失中，朕不加罪。朕言惟信，非事空文，尚悉乃心，毋悼後害。應中外臣僚，以至民庶，各許實封言事，在京於合屬處投進，在外於所在州軍附遞以聞。佈告邇遐，鹹知朕意。」中書舍人曾肇》之詞也。《紀事本末》卷百二十三。案：《東都事略《曾致堯傳》亦謂此詔曾肇所草。詔下，投匭者如織，章惇惡之，欲因事去肇。徽宗不許。時應詔上書者姓名，崇寧元年九月中書省所開具臣僚章疏可考。《宋編年通鑒》雲：求直言，奉議郎鍾世美應詔上言：「乞複熙寧、紹聖故事，以為神考道過百王，庶事具舉，沒猶未久，而匹夫之臣，相與誣毀，傳播當年，曾不及中材庸主。哲宗振起斯文，六七年間，天下大治，複見熙豐之盛。不摺尺閧而西羌納土，不勤師旅而盡複故疆。若謂神考不當創法，先帝不當追述，則何以著巍巍赫赫之功？若謂元祐改更而當，則何以致官府廢墜，財用匱乏，京師累月冰霜，河朔連年滅荒，西賊長驅寇邊，如入無人之境？臣嘗至西塞，備見元祐削弱之患，真可痛傷而太息也。」案：崇寧元年九月己未，蔡京等編定臣僚章疏，以鍾世美為正上，範柔中為邪上，尤甚。茲錄鍾疏，不錄範疏，可怪。範疏今不可得見，惟《九朝編年備要》有奉議郎範柔中上書，言多詆紹聖並及熙寧之政，雲數語而已。時筠州推官崔鷃亦應詔上書曰：「臣聞諫爭之道不激切不足以起人主意，激切則近訕謗。夫為人臣而有訕謗之名，此讒邪之論所以易乘，而世主所以不悟，天下所以捲舌吞聲而以言為戒也。臣嘗讀史，見漢劉陶、曹鸞，唐李少良之事，未嘗不掩卷興嗟，矯然有山林不反之意。比聞國家以日食之異，詢求直言。伏讀詔書，至所謂『言之失中，朕不加罪』。蓋陛下披至情廓聖度以來，天下之言如此，而私秘所聞，不敢一吐，是臣子負陛下也。方今政令煩苛，民不堪擾，風俗險薄，法不能勝，未暇一二陳之，而特以判左右之忠邪為本。臣至於草萊，不識朝廷之士，特怪左右之人有指元祐之臣為奸黨者，必邪人也。使漢之黨錮，唐之牛李之禍將複見於今日，甚可駭也。夫毀譽者，朝廷之公議。故責授朱崖軍司戶司馬光，左右以為奸而天下皆曰忠。今宰相章惇，左右以為忠而天下皆曰奸，此何理也？臣請略言奸人之跡：夫乘時抵巇以盜富貴，探微揣端以固權寵，謂之奸可也；苞苴滿門，私謁踵路，陰交不逞，密結禁廷，謂之奸可也；以奇技淫巧蕩上心，以娼優女色敗君德，獨操賞刑，自招恩怨，謂之奸可也；蔽遮主聽，排斥正人，微言者坐以刺譏，直諫者陷以指斥，以杜天下之言，掩壅蔽之罪，謂之奸可也。凡此數者，光有之乎，惇有之乎？夫有其實者名隨之，無其實而有其名，其誰肯信之！《傳》曰：謂狐為狸，非特不知狐，又不知狸。是故以佞為忠，必以忠為佞，於是乎有繆賞濫罰。賞謬罰濫，佞幸徜徉如此，而國不亂未之有也！光忠信直諒，聞於華夷，雖古名臣，未能遠過，而謂之奸，是欺天下也。至如惇，狙詐兇險，天下士大夫呼曰『惇賊』。貴極宰相，人所具瞻，以名呼之，又指為賊，豈非以其辜負主恩，玩竊國柄，忠臣痛憤，義士不服，故惇而名之，指其實而號之以賊邪！京師語曰：『大惇、小惇，殃及子孫』。謂惇與御史中丞安惇也。小人譬之蝮蠍，其惇忍害人根乎天性，隨遇必發。天下無事，不過賊害忠良，破碎善類；至緩急危疑之際，必有反覆賣國之心，跋扈不臣之變。比年以來，諫官不論得失，御史不劾奸邪，門下不駁詔令，共持暗默，以為得計。昔李林甫竊相位十有九年，海內怨痛，而人主不知。頃鄒浩以言事得罪，大臣拱而觀之，同列無一語者，又從而擠之。夫以股肱耳目，治亂安危所系，而一切若此，陛下雖有堯、舜之聰明，將誰使言之，誰使行之！夫日者陽也，食之者陰也。四月正陽之月，陽極盛、陰極衰之時，而陰乾陽，故其變為大。惟陛下畏天威，聽明命，大運乾剛，大明邪正，毋違經義，毋鬱民心，則天意解矣。若夫伐鼓用幣，素服徹樂，而無懿德善政之實，非所以應天也。」帝覽而善之，以為相州教授。後蔡京複籍上書，人以鷃為邪等免官。
　　６、是月。案：《續長編》卷五百一載，詔今後三省、樞密院進擬差遣臨時取旨召對。注雲：三年三月末可考。今文已佚，據通例，事附月末。
　　《續宋編年資治通鑒》雲：三月，瞎征與隴拶入見，以隴拶為懷遠節度，趣令之鄯州，瞎征為寧遠節度。案：《續長編，瞎征作轄正，隴拶作隆贊。卷五百十九注雲：隆贊》三月十七日乃除官。即謂此也。十七日，甲申。《宋史·本紀》雲：甲申，以西蕃王隴拶為河西軍節度使，尋賜姓名曰趙懷德，邈川首領瞎征為懷遠軍節度使。與此所書異。《編年備要》雲：初，詔隴拶為河西節度、知鄯州，如府州折氏，世世承襲。趙懷義為團練使、同知湟州。懷義乃木征之子、瞎毯之孫、唃廝羅之嫡曾孫也。木征熙寧間來降，賜姓名趙思忠。至是隴拶與瞎征俱來朝，以隴拶為懷遠節度，趣令之鄯州；瞎征為寧遠節度。上之召對二人也，因從容問隴拶：「以何術招谿巴溫？」隴拶雲：「谿巴溫亦欲繼來，但為郎阿章所制；若赦阿章之罪，招之必易。」上曰：「已放其罪矣！」隴拶曰：「臣到岷州，當遣人諭之；若不從，則以兵取其首來。」上曰：「招誘為善，不須殺也。」尋賜隴拶姓趙名懷德。案賜姓名在四月壬寅。
　　又：雲：永興民王懷進玉器，詔卻之。案：《宋史·本紀》乙未日。
　　又：雲：賑河北饑。
　　１、四月案：《宋史·本紀》：是月丁酉朔。 戊戌，端明殿學士兼龍圖閣學士、新知太原府蔡京依前翰林學士承旨。是日，曾布再對：「上諭以皇太后疑蔡京不當出，欲且留修史，恐陸佃等以修史得罪案：佃以修神宗實錄得罪落職，知秦州，事在紹聖初。時召為禮部侍郎，見《宋史本傳》。 不可用。布乃力陳蔡京、卞懷奸害政，羽翼黨援，佈滿中外，善類義不與之並立；若京留，臣等必不可安位，此必有奸人造作語言，熒惑聖聽。」上曰：「無他，皇太后但且欲令了史事，以《神宗史》經元祐毀壞，今更難於易人爾。」布曰：「臣等以陛下踐祚以來，政事號令，以至拔擢人材，無非深合人望，故雖衰朽，亦欲自竭一二，裨補聖政。中外善人君子鬱塞已久，自聞初政，人人欣慶鼓舞；若事變如此，善類皆解體矣，朝廷政事，亦無可言者。」《紀事本末》卷百二十。
　　２、詔給事中劉拯論事觀望，志在阿私，罷給事中、知濠州。《紀事本末》卷百二十。案：範文正言行《拾遺事錄》四引《長編》雲：元符三年夏四月，是日，曾布再對，因言：「自蔡京複留，中外人情，無不惶惑。及黜劉拯，收用葉濤、範純禮、王古輩，人情方少安。」語有修飾，不敢羼列正文，姑附此。
　　庚戌，上問蔣之奇元符廢後案：原注脫「廢後」字，今補。 事，令取所受皇太后手書進入，蔣遂留身。然上對布詢問無所隱，布以其欲留，遂先退。及至簾前，蔣具道其事：「太母雲當時所降文字乃劉友端所書，太母未曾見。如紹聖初增崇聖瑞禮數，乃本殿人書寫，此書未嘗見也。是時九月二日，先帝來殿中，雲章惇等乞立中宮。答雲『此事官家更子細。』先帝雲『宰臣等議已定，欲以初七日降制。若如此，如何了得。』太母雲『且更相度。』自後文字皆不曾見，劉友端、郝隨誤先帝處多。」蔣雲：「當時降制用手詔，謂皆是得旨，卻不知皇太后不知。太母雲從初廢瑤華時亦來商量，亦答他雲『此大事不可不謹。』先帝雲『避不得，亦已恕。』」蔣雲：「從初所受文字，並已於上前納下。太母雲已見。當時實不曾見，並不知。」布雲：「如此，誠可駭也。臣於紹聖初議聖瑞建宮，安燾雲：『除是教皇太后降一手詔。』先帝正色折之，雲：『皇太后怎得教？皇太后手詔皆是本殿中人書寫，如何教得？』臣聞德音，稱讚不已。今日所聞，則異於此。如此是劉友端等所誤，內外之人誤先帝，如此誠可罪也。」《續長編》卷五百十五注。
　　３、癸丑，先是，中書舍人曾肇言：「伏思上書之人所言不一，其泛論大體指陳利害事幹有司者，即乞降付政府委官看詳，有可施行，旋具奏聞。如此，則聖詔之出，不為空文，施之國家，固非小補，惟陛下留聽。」是日，以奉議郎鄭敦義為承議郎，左班殿直高士育為承務郎，韶州仁化縣令鹿敏求為承事郎；賜太學上捨生何大正同進士出身，及開封府進士呂彥祖並為初等官。大正真州司法參軍，彥祖淄州司戶參軍，敦義、士育、敏求仍令閤門引見上殿。皆以應詔上書可采，故賞之也。《紀事本末》卷百二十三。案：《紀事本末》此條在元符二年四月。考崇寧元年八月乙丑，高士育、鹿敏求皆降官，何大正、呂彥祖並追奪所授官，彼原注引此條雲元符三年四月十七日事，則茲雲元符二年字誤。且諸人應詔上書，其事自在是年三月也，仁化縣令彼原注誤作化仁，已依此改正。淄州司戶參軍彼原注作福州司法，未知孰是。
　　４、壬寅，賜隆贊姓名趙懷德。《續長編》卷五百十九注。案：《宋史》四月丁酉朔，《續長編》注以此為四月六日事，則壬寅也。《宋史·本紀》書賜姓名於三月甲申。
　　５、甲寅，以和州防奭推官徐積知燾春縣事。《續長編》卷三百七十五注。案：《續長編》元祐元年四月乙巳載進士出身徐積為揚州司戶參軍，充楚州州學教授。注雲：《徽錄》乃於元符三年四月十八日載此，誤甚矣。元符三年，乃以和州防奭推官知壽春縣事云云，蓋《徽錄》誤以此事為充楚州州學教授也，四月十八日甲寅，故補書之。
　　６、辛酉，先是，韓忠彥言：「哲宗即位，嘗詔天下實封言事，獻言者以千百計。章惇既相，乃置局編類，摘取語言近似者指為謗訕，前日應詔者大抵得罪。今陛下又詔中外直言朝政闕失，若複編類之，則敢言之士必懷疑懼。臣願陛下亟詔罷局，盡裒所編類文書，納之禁中。」詔取以入。《紀事本末》卷百二。案：《宋編年通鑒》末雲：且面諭忠彥等曰：「已焚之矣。」
　　７、中書舍人曾肇亦言：「臣待罪右省，伏見置局編類，元豐八年五月以後至元祐九年四月十一日終，應幹臣僚章疏及申請事件，以給、舍、都司郎官兼領。自紹聖二年冬置局至今，已及五年，據本局人吏已編寫一千九百冊投進，又各寫淨冊，納尚書省、門下省。乞見今進寫樞密院、中書省淨冊，未嘗申納，續准中書送下章疏約五百餘件，見行編類次，臣以職事，須至論列。竊見祖宗以來，臣僚所上章疏，未嘗置局編寫。蓋緣人臣指厈朝政，彈劾臣下，皆是忘身為國，不顧後禍。朝廷若有施行，往往刊去姓名，只作臣僚上言，行出文字；所以愛惜言事之人，不欲暴露使招怨吝。若一一編錄，傳之無窮，萬一其人子孫見之，必結深隙。祖宗以來，未嘗編錄，意恐在此。今編錄已非祖宗故事，又有限定年月，且元豐八年四月以前上至國初，元祐九年四月十二日後下至今日，章疏何為皆不編類而獨編此十年章疏並臣所未喻。臣欲乞指揮，將見寫樞密院、中書省淨冊，量留書吏，立限催修寫了當外，其續送到章疏，更不編錄，只送中書省上簿收管，其餘手分書寫人等並各放罷。所貴朝廷事體均一，不至多留吏人，枉費諸給。」上嘉納之，乃詔罷編類臣僚章疏局。《紀事本末》卷百二。案：《續長編》卷五百十三注雲：元符三年五月二十八日罷。《紀事本末》系於四月辛酉。考五月丁卯朔，二十八日甲午。《宋史·本紀》罷編類臣僚章疏局在四月癸亥，則《續長編》注月日並誤也，故依《紀事本末》編於此。
　　８、癸亥。案：《續長編》卷五百二十載魏釗青唐死事。注雲：魏釗子孫恩澤在四月二十五日。今其文已佚。二十五日，癸亥也。
　　９、吏部侍郎徐鐸奏：「准紹聖四年三月二十八日案：《續長編》卷四百九十七引作二十五日。朝旨節文，蹇序辰奏：『竊見朝廷前日追正司馬光等奸惡，明其罪罰，以告中外，乞將貶責過奸臣所言所行事狀並取會編類，仍錄一本，分置三省、樞密院。』又准紹聖五年四月四日朝旨，蹇序辰奏：『昨准朝旨，編類貶責過司馬光等事狀，俟編類畢，繕寫一本進入，以備省覽。』今勘會編類臣僚章疏局已准朝旨，將前後編類章疏並一宗行遣盡納入內。臣契勘上件事狀，多於章疏內節出文意，類編成書，事體一同。今來合與不合，依編類章疏局已得朝旨，將一宗行遣進入。」詔並進入。《紀事本末》卷百二。
　　１０、乙丑，左正言陳瓘言：「臣伏見左僕射章惇獨宰政柄，首尾八年，案：瓘七月甲午日奏作七年。 迷國誤朝，罪不可掩，天下怨怒，叢歸一身。自陛下臨禦以來，海內之人，欲甘心於惇者，如蝟毛而起。賴聖度包容，愛惜事體，故惇雖求去而聖恩不許。臣竊以為惇之求去是也，陛下之不許非也。先皇帝奄棄天下，海內謳歌，歸於有德。皇太后順自然之敘，合天下之公，倚成於天，躬定大策。惇於此時，意語乖倒。陛下以天地之德量，置其言於度外，益加體貌，如恐不及。自古仁君寬仁大度，未有如陛下今日者也。」《紀事本末》卷百二十。
　　《續宋編年資治通鑒》雲：四月丁酉朔，日有食之。
　　又：雲：棄鄯州時，西羌複叛，共立小隴拶為主。詔王贍棄鄯州，引兵歸湟州。案：鄯州，即青唐；湟州，即邈川。《九朝編年備要》雲：初，瞎征徙居青唐新城，為其下所逐，尋削朆為僧。及其子來降於宗哥城，首領心牟欽毯，董毯疏族谿巴溫次子也，迎隴拶人居之。隴拶尋以青唐來降，至是路梗，羌酋複共立小隴拶為主。詔王贍棄鄯州，引兵歸湟州；仍諭谿巴溫或小隴拶依舊主青唐，當議授以河西留後，尋又詔熙河經略胡宗回追還。王贍、宗回遣知河州姚雄發兵往鄯州，四戰獲捷，與贍拔軍還河州。詔加雄防奭使兼熙河蘭會路鈐轄，依前知河州。仍令招諭郎阿章、谿巴溫等，早令歸順。
　　又：雲：以韓忠彥為右僕射兼中書侍郎，李清臣為門下侍郎。案：《東都事略本紀》，甲辰日。《治跡統類》雲：時上意用中道，合異論，以忠彥重厚和平，首命為相。《東都事略徐傑傳》雲：時紹聖黨與尚在朝用事，人懷異議，以沮新政。徽宗一日與傑論擇相之難，且曰：「朕欲相範純仁、韓忠彥，如何？」傑曰：「陛下得人矣！」
　　又：雲：皇長子生。大赦，範純仁二十五人並收敘。純仁宮觀，許歸潁昌；劉奉世宮觀，許歸陳州。王覿、韓川、呂希純、吳安詩、唐義問並宮觀，任便居住。王欽臣知潁昌府；楊畏複官，依舊知襄州。呂陶、張耒、劉當時並與知州。呂希哲希績、賈易並與小郡。劉唐老、黃隱、晁補之、黃庭堅並與堂除。蘇軾、蘇轍、劉安世、秦觀移永、嶽、鼎、衡州居住。程頤複官，任便居住。鄭俠放逐便。案：《東都事略本紀》雲：庚戌，皇長子生；辛亥，大赦。《宋史本紀》雲：己酉，長子亶生。較前一日其敘複元祐大臣。《治跡統類》系於乙卯，《宋史·本紀》系之丁巳。黃隱，元刻本誤鼓隱，今依《九朝備要》改正。《治跡統類》雲：劉唐老、黃隱堂除知軍，晁補之與通判，黃庭堅簽判。
　　又：雲：左正言陳瓘言：「陛下欲開言路，首還鄒浩，取其有既往之善，可謂得已試之才，允合人心，無可正救。而聞御史中丞安惇論浩罪惡，欲寢已成之命，自明前舉之當。又言：惇奏浩是先朝所棄，不當複用，國是所系，不可輕改。臣竊惟是非之心，人皆有之。古聖王以百姓之心為心，故朝廷之所謂是非者，乃天下之公是非也。是以國是之說，其文不載於二典，其事不出於三代。惟楚莊王之所以問孫叔敖者，乃戰國一時之事，非堯、舜之法也。然其言曰夏桀、商紂不定國是，而以合其取捨者為是，不合其取捨者為非，則是孫叔敖之意，亦不敢以取捨之私而害天下之公是非也。若夫是非取捨簡擇，一以私意，合我者是，異我者非，此楚莊所不取也，豈聖時所宜用哉？因錄國是故事上之。」又言：「鄒浩盡忠之言，以愛君憂國為心。先帝一時之怒，無終絕言者之意。惇居風憲，理當助浩，默而坐視，愧責已多，況如前日之所為乎！極天下公議所非以為國是，極人臣不改之孝以為善述；昔以誤朝，今以非上，原情定罪，安可已乎！」惇聞瓘章已出，求去，乃罷中丞，出知潭州。案：前段所載，即後所謂論國是之疏也，原本字多脫譌，今依《宋文鑒》、《九朝備要》改正。《備要》雲：是秋，瓘複言：「鍾正甫頃為廣東運判，親往新州，追攝本州羈管人前諫官鄒浩就獄，根勘賓客往來、饋遺等事，偶會大赦釋免。竊惟浩以言事得罪，於親戚故舊往來賙恤之義，朝廷未嘗有旨禁絕，而新州所劾，與御史臺羅織之獄，萬里相應，欲置浩於必死，其為忍酷不已甚乎！然議者以為造意為虐者非正甫也，慾望令正甫供承所承受御史臺文移如何指揮，本路如何奏承，但考兩處行遣次第，則造意為虐者得其人矣。」詔安惇落待制，依舊知潭州；正甫與御史左膚亦坐黜。
　　又：雲：賜李釜以下五百餘人及第、出身有差。案：《宋史·本紀》四月乙丑，治跡統類系於三月己丑。《宋史》雲賜進士五百十八人，《治跡統類》雲：己丑，知舉徐鐸上合格進士；庚寅，詔貢院就放李釜以下範致明、張邦昌、孫宗監、孫安國、黃潛善、毛友童、王安中等五百五十人。《文獻通考》卷三十二及李濂《汴京遺跡志》卷十二並雲進士五百六十一人，數亦不同。此雲李釜，《文獻通考》作李崟，名又不同。據葉夢得《石林燕語》，當以李釜為是，崇寧二年三月可考。薛應旂《宋元通鑒》雲：是科得劉安節。
　　１、五月乙卯，龔夬案：《宋史·本紀》，五月丁卯朔，無乙卯，似為己卯之誤。又依通例，「龔夬」上當有「殿中侍御史」五字。 言：「伏見尚書左丞蔡卞，操心深險，賦性奸邪。始因阿附權臣，致位二府；既而漸盜威福，中分國柄。曩怨宿仇，陰加報復，不附己者，棄斥無餘。止緣為王安石之壻，妄謂盡傳安石之學，以欺朝廷。於是一時嗜利之人，翕然附之，以助成其說，使天下不睹是非之實久矣。恭惟先帝，體貌大臣，極於恩禮，而卞之事君如此，可謂忠乎？既不忠於先帝，豈能忠於陛下！今乃預參機政，是以清議沸騰。伏望聖慈察其奸邪，斷自宸衷，特行重黜，以慰天下之望，非獨愚臣之私願也。」《紀事本末》卷百二十。案：《續長編》卷三百八：知諫院蔡卞請應差除及改更事，並令封駮司開報諫院。注雲：元符三年五月己卯，龔夬云云可考。今疏中不及此事，蓋為楊氏刪節也。
　　２、左正言陳瓘言：「蔡卞痛斥流俗，力主國是，以不仕元祐為高節，以不習詩賦為賢士，自謂身之出處，可以追配安石。陛下建皇極之道，推曠蕩之恩，好平惡偏，去彼取此，察流俗之可宥，知國是之當審，所以善述神考之政，而增光先帝之緒者。卞之所是，與此不合，道合則從，不合則去，此人臣之大節，而安石之所以為賢也。今卞持不合之意，處宜去之時，遲回顧位，複何所待？安石進退，似不如此。願以臣章示卞自為去就。」《紀事本末》卷百二十。案：《續宋編年通鑒》雲：諫官龔夬、任伯雨、陳瓘皆言尚書左丞蔡卞過惡，夬曰：「卞為安石之壻，妄謂盡得其學以欺朝廷，而一時嗜利者助成其說。今乃參預政機，清議沸騰，望重黜之。」瓘曰：「章惇前日所為，皆卞教之。卞以繼述神宗為名，以纂紹安石為主，立私門之所好以為國是，奪宗廟之大美以歸私史。」伯雨曰：「卞之惡，有過於惇。如誣妄宣仁聖烈保祐之功，致元祐皇后疑似之罪；安惇作理訴所，而士大夫得罪者八百三十家；蹇序辰編排章疏，而語言被罪者數千人。先帝親政六年，未嘗有失，獨此數事，皆卞為之。」上諭宰執曰：「臺諫攻卞，只說與章惇，則卞自知矣。」卞請去，出知江寧。案：以《續長編》考之，任伯雨此奏在建中靖國元年二月丁巳，不在此時。又《九朝備要》雲：上曰：「臺諫攻卞已十餘章，何以使卞知之？」眾未對，上曰：「只說與章惇，則卞自知矣。」惇令吳伯舉諭旨於卞，卞乃請去。此段末云云，刪節未明。《宋編年通鑒》又雲：九月，殿中侍御史陳師錫言：「知江寧府蔡卞與京兄弟同惡，迷國誤朝，為害甚大，乞正典刑」。又言：「向宗良、宗回亦陰為京遊揚，進列要路，是皆國之深患。臣非自愛而憂之，蓋為陛下憂，為宗廟憂，為天下賢人君子憂。若黜京於外，則間言不入於慈闈，聖慮可忘於憂患。」上曰：「事礙東朝，卿當熟慮。」師錫亦奏疏東朝委曲陳論，皆不報。未幾，貶卞太平州居住。侍御史龔夬言：「臣伏聞蔡卞落職太平州，天下之民，共仰聖斷。然臣竊見京、卞，表悰相濟，天下共知其惡。民謠有雲『二蔡、二惇，必定沙門；籍沒家財，禁錮子孫。』又曰『大惇、小惇，入地無門；大蔡、小蔡，還他命債。』夫民至愚而神，其不可欺如此。元祐初，推行差役，京率先而辦，及紹聖講複免役，複與討論；又昨者卞在朝廷，與京表悰相濟，而今自謂趨向不同，此尤可怪。蓋其為人反覆趨利，頗為難察，願博加採訪，以辨忠邪。」案：陳師錫奏詳見九月庚辰、辛巳二日，龔？奏當在九月甲申後。
　　３、乙酉，尚書左丞蔡卞罷為資政殿學士、知江寧府，比部員外郎董必知興國軍，新知無為軍舒亶監潭州南嶽廟，皆卞黨也。《紀事本末》卷百二十。
　　４、戊子，王安石妻吳氏乞回納所賜宅。詔依。《紀事本末》卷百三十。
　　５、壬辰。案：《續長編》卷五百四注雲：陳次升言章惇，附見元符三年五月二十六日。今其言已佚。檢陳次升《讜論集》及陳士壯所撰行實，止有九月章惇乞罷，次升有奏論其惡，並不見此時之疏。原注或有字誤。
　　６、甲午，左正言陳瓘上殿再論章惇，又論蔡京罪狀。上以為京與卞不同，瓘極論，乃稍然之。瓘再論章惇曰：「蓋自紹聖以來，蔡卞造作奸言，假託經義，厚誣神考，輕欺先帝，倡為國是，以行其私。凡惇之行事為天下害者，其謀皆發於卞，幹紀紊政，其事不一。然原其乖悖之始，則不過妄論紹述兩字而已。」又曰：「設使惇未肯求退，則在陛下似亦難處。今惇自請，則不過許之而已，何所疑哉？然而欲命先朝宰相以代山陵使，則舍範純仁其誰乎！」《紀事本末》卷百二十。
　　７、紹聖詔廢皇后孟氏，禁中被逮幾三十人，閧楚甚峻；錄問罪人，過庭下者，氣息僅屬，或肢體已毀折，至有無舌，無一人能聲對。敦逸秉筆，疑未下，郝隨從旁以言脅之，敦逸畏禍，不能剛決，乃以奏牘上。蓋宰相章惇迎合於外，而隨擠排於內，莫敢有異議者。其後，上頗有悔悟意，嘗曰：「章惇壞我名節。」元符末，皇太后複後位號，推上遺意而行之也。《紀事本末》卷百十三。案：原註：雲：此用黃策元符中所上書。策坐此，為蔡京所惡，入邪上尤甚。 太后謂輔臣曰：「先帝末年，頗有悔意。」《紀事本末》卷百十三原注。案：《紀事本末》目錄有《複孟後》一卷，惜其書已佚，無從編輯。卷百十三附哲宗廢後事，原注有「元符末，黃策上書，語今亦莫得其詳。爰輯諸書所記，以補其逸」。《東都事略·本紀》雲：五月癸酉，皇太后詔曰：「瑤華廢後，累經大霈，其位號禮數，令三省、樞密院詳議以聞。」丙子，廢後孟氏複為元祐皇后，皇后劉氏為元符皇后。《宋編年通鑒》雲：會有布衣請複瑤華者，遂命以官。上因韓忠彥曲謝，乃諭以複瑤華之事，詔複位號。既而瑤華廢後，用犢車還宮中。太后先遣人以冠服易其道衣，乃入，中外歡呼。時欲廢元符劉後，曾布曰：「上則章先帝之短，次則主上以叔廢嫂，未順臣等議，以兩存為便。」太后亦以為然。制詞略曰：「雖元符建號已建位於中宮，然永泰上賓，固無嫌於並後。」十月，蔡京複廢元祐太后，向太后力爭不可，遂尊劉皇后為元符太后。案：所雲布衣，何大正也。《宋史·錢遹傳》、《宋文鑒·陳瓘》疏可考。陳桱《通鑒續編》及薛應旂《宋元通鑒》作「何文正」，誤。《複元祐皇后制》，蔡京所草，亦見《宋文鑒》。其制詞不敘孟後無辜，哲宗追悔之意，而有「得罪先帝，退處道宮。皇太后念仙遊之浸邈，撫前事以興悲。惻然深矜，示不終廢」等語，已隱伏後欲複廢之意矣。又考《九朝備要》，載正言陳瓘疏雲：「紹聖大臣以繼述神考為說，以讎毀宣仁為心。而瑤華為宣仁所厚，又於先帝本無間隙，萬一瑤華有豫政之時，則元祐之事必複，是以過為之慮。若刈草而去其根，則孟氏安得不廢？朝廷赦宥為罪人而設，掖庭秘獄，治世所無。今若過而均之赦宥，以是廢興動靜，與眾同科，謾而不嚴，於禮未順。且瑤華前日得罪，而外議藉藉，皆以為先帝有悔悟之言，審如此，則皇太后下一詔書，明白其事，陛下付外廷使議典禮，縱令遂非之人自護其短，安敢以先帝之言為不然乎！」與《宋文鑒》所載陳瓘《論瑤華不當遽複何大正不直遽賞疏》，文義回別。
　　８、王贍及王厚坐侵盜青唐邈川珍寶並責降。《續長編》卷五百十五注。案：原注記於徽宗即位，棄鄯州之下，本不言月日，今據《宋編年通鑒》系此事於五月。雲：姚雄奏青唐邈川，始因王贍貪功生事，招誘羌酋，收復窮遠之地，費財勞師，自據青唐邈川府庫財物，贍與王厚各有侵盜，跡狀分明，乃竄王贍於房州。《九朝備要》雲：明年三月，流贍昌化軍，至鄧州縊死；王厚郴州安置。
　　《續宋編年資治通鑒》雲：五月，太原府地震。
　　又：雲：置平準務，改市易務，從之。
　　又：雲：築湟州膔歌城，賜名寧川堡。案：「歌」，九朝備要作「哥」。載曾布之言曰：「外議多謂湟州難守，臣謂若並棄之，則必為夏賊所有；兼得鄯、湟皆不能守，豈不取輕夷狄！自紹聖進築，邊城深入，瞰賊巢穴。如會州正扼其右廂兵馬道路，及天都淺井之類，亦使賊不得點集而制其死命。今新疆正宜固守，若破壞一處，則邊計可憂。」上然之。
　　又：雲：增太廟為九室，祔哲宗，不祧宣祖。案：《九朝備要》雲：初，翰林學士曾鞏等議祧宣祖，禮部侍郎趙挺之言：「有天下者事七世，謂考廟而上。本朝至英宗，始遂七廟之數，以僖祖為太祖，順祖下六廟為三昭三穆。太祖之廟，百世不毀，昭、穆親盡則遷。故神宗即位，則遷順祖；哲宗即位，則遷翼祖。今上與哲宗，皆神考之子，豈複可遷？」門下侍郎李清臣以挺之言為是。詔從之。《宋史》卷百六《禮志》雲：禮部太常寺言：「哲宗升祔，宜如祔成帝故事，於太廟殿增一室，候祔廟日，神主祔第九室。」詔下侍從官議，皆如所言。蔡京議：「以哲宗嗣神宗大統，父子相承，自當為世。今若不祧遠祖，不以哲宗為世，則三昭四廟與太祖之廟而八。宜深考載籍，遷祔如禮。」陸佃、曾肇等議：「國朝自僖祖而下始備七廟，故英宗祔廟，則遷順祖，神宗祔廟，則遷翼祖。今哲宗於神宗，父子也，如禮官議，則廟中當有八世。況唐文宗即位則遷肅宗，以敬宗為一世，故事不遠。哲宗祔廟，當以神宗為昭，上遷宣祖，以合古三昭三穆之義。」先是，李清臣為禮部尚書，首建增室之議，侍郎趙挺之等和之。會清臣為門下侍郎，論者多從其議，惟京、佃等議異。二議既上，清臣辨說甚力，帝迄從焉。六月，禮部請用太廟東夾室奉安哲宗神主。太常少卿孫傑言：「先帝神主，錯之夾室，即是不得祔於正廟，與前詔增建一室之議不同。昨用嘉祐故事，專置使修奉，請以夾室奉安神主，亦與元置使之意相違。請如太常前議，增建一室。」尚書省以廟室未備，行禮有期，權宜升祔，隨即增修，比之前代設幄行事者，不為不至。詔依初旨行之，乃祔哲宗神主於夾室。崇寧二年，祧宣祖與昭憲皇后神主藏西夾室，居翼祖、簡穆皇后石室之次。又《玉海》卷九十七載，崇寧三年九月癸巳，詔雲酌鄭氏四親之論，取王肅九廟之規，參合二家之言，著為一代之典。
　　又：雲：韓忠彥白上：「以元祐生者已被恩，而死者殊未甄複，不有追複，孰慰幽魂？」故文彥博、王珪、呂大防、劉摯、韓維、梁燾、司馬光、呂公著、孫固、傅堯俞、趙瞻、鄭雍、王岩叟、範祖禹、趙彥若、錢勰、顧臨、趙君錫、李之純、呂大忠、鮮於侁、孔武仲、姚勔、盛陶、趙卨、孫覺、杜純、孔文仲、朱光庭、李周、張茂則、高士英、孫升並追複，燾、摯比舊猶降一官。案：時曾肇亦有是請，語詳《治跡統類》及《東都事略·曾致堯傳》。《宋史·本紀》，詔追複文彥博等三十三人官系己丑日。又《張庭堅傳》雲：庭堅言：「陛下踐祚以來，合人心事甚眾，惟夫邪正殊未差別。如光、公著甄敘，但用赦恩，初未嘗別其無罪也。」
　　又：雲：罷榷廣西茶。
　
