卷八
　
　　哲宗
　　△元祐八年癸酉，一○九三
　　１、七月丙子朔，觀文殿學士、大中大夫範純仁為通議大夫、尚書右僕射兼中書侍郎。《紀事本末》卷九十九。案：《續宋編年資治通鑒》：召範純仁為右僕射，侍禦史來之邵論純仁師事程頤，闇很不才，於國無補，不可復相。楊畏亦攻純仁，皆不報。純仁辭，不允。入謝，太皇太後宣諭曰：「相公且與呂大防同心協力。」《編年備要》雲：時知潁昌府，遣內侍齋詔賜之，令乘馹赴闕。他日，太皇太後又曰：「公父仲淹，可謂忠臣，在章獻垂簾時，惟勸章獻盡母道；及仁宗親政，惟勸仁宗盡子道，可謂忠臣。相公名望，眾人所歸，必能繼紹前人。」純仁頓首謝曰：「臣不肖，何足以當勸獎委任之意，然不敢不勉。」《範忠宣行狀》雲：上遣中使齋詔撫問，仍賜銀合、茶藥。召公赴闕，拜通議大夫，再為右相。公辭六七，不允。又遣中使促公就位，因入謝，簾中驟曰：「卿此來且與呂大防等同心協力，人言卿必先引用王覿、彭汝礪。」公對曰：「臣方欲薦此二人，望陛下早賜進用。」陳桱《通鑒》雲：純仁之將召也，殿中侍禦史楊畏附蘇轍，欲相之，因與來之邵上疏，謂純仁不可復相，乞進用章惇、安燾、呂惠卿，不報。及純仁視事，呂大防欲以畏為諫議大夫，純仁曰：「諫官當用正人，畏不可用。」大防乃止。案：大防後十一月卒以楊畏為禮部侍郎。《範太史集》載：元祐八年，範純仁以通議大夫、尚書右僕射兼中書侍郎，再拜右相。誥曰：「朕嗣宅丕後，若昔大猷，勞於求賢，職在論相。眷言舊德，還復宰司，乃頒命書，播告在位。具官範純仁，秉心直諒，履道坦夷。寬閑出於天資，忠義本於家學。始終一節，出入四朝，向解鈞衡，少曠藩屏。介圭修覲，喜見儀型，公袞言歸，益隆體貌。是用延登右弼，仰應中臺，寵進文階，增陪井賦。於戲！高宗恭默思道，得傅說以代言；康王垂拱仰成，有畢公之正色。惟賢能俊傑盡其用，則陰陽寒暑得其和。外鎮四夷，內附百姓。非至公不能成庶務，非一德無以底丕平。厥殫乃心，無替朕命。」
　　《續宋編年資治通鑒》雲：令陜西沿邊專行鐵錢。案：《宋史•本紀》：戊寅，令陜西沿邊鐵錢、銅錢悉還近地。王鞏《隨手雜錄》雲：陜西每銅錢一貫，用鐵錢一貫三千文可換，因常司指揮諸州，勿出銅錢，遂效之民間，相傳鐵錢將不用矣。家家收蓄銅錢，輕用鐵錢，由是鐵錢賤而物加貴。
　　１、八月案：錢大昕《朔閏考》：是月丙午朔。辛酉，太皇太後有疾，上不視事。《紀事本末》卷九十一。
　　２、壬戌，呂大防、範純仁、蘇轍、鄭雍、韓忠彥、劉奉世入崇慶殿問聖體。大防等言：「元豐五年，神宗皇帝服藥，常降在京及畿內罪人。」太皇太後曰：「莫不消如此。」大防曰：「元豐中，神宗皇帝自以聖躬服藥，降此指揮。今上為太皇太後，於體尤順。」上曰：「依故事。」前此凡奏事，上未嘗處分，至是上以太皇太後意在謙仰，故有此宣諭。《紀事本末》卷九十一。
　　３、丁卯，呂大防、範純仁、蘇轍、鄭雍、韓忠彥、劉奉世入崇慶殿後邠，問太皇太後聖體。太皇太後諭大防等曰：「今疾勢有加，與相公等必不相見，且喜輔佐官家，為朝廷社稷。」初，大防等欲退，太皇太後獨留純仁，意有所屬也。上令大防以下皆往，太皇太後曰：「老身受神宗顧託，同官家禦殿聽斷，公等案：《範忠宣言行拾遺錄》引《長編》，「公等」作「公事」。 試言九年間，曾施私恩與高氏否？」大防對曰：「陛下以至公禦天下，何嘗以私恩及外家。」太皇太後曰；「固然只為至公，一兒一女病且死，皆不得見。」言訖泣下。大防曰：「近聞聖體向安，乞稍寬聖慮服藥。」太皇太後曰：「不然。正欲對官家說破，老身歿後，必多有調戲官家者，宜勿聽之。公等亦宜早求退，令官家別用一番人。」乃呼左右，問曾賜出社飯否，因謂大防曰：「公等各去吃一匙社飯，明年社飯時，思量老身也。」《紀事本末》卷九十一。原註：此段據邵伯溫辨誣並蔡惇《直筆》刪修。蔡惇雲：是日社。按戊辰乃二十三日，而《實錄》太皇太後謂呂大防等，必不相見，乃二十二日，或太皇太後預言之，今止從《實錄》，係之二十二日。
　　４、戊辰，太皇太後服藥，肆赦。《長編》卷四百七十八：元祐七年十月癸巳，肆赦。原註：八年秋，太皇太後服藥，肆赦。案：《太平治跡統類》雲：八月庚午，以太皇太後服藥，放朝參。呂大防等入問太皇太後聖體。前此大防奏：「每日進呈文字頗煩，乞自今細事毋煩省覽。」宣諭太後今日脈息平和，延福宮奏章已得吉兆。畢沅《通鑒》雲：戊辰，赦天下。《長編》不系日，依畢《鑒》附戊辰日。
　　《續宋編年資治通鑒》：兩京、河北、淮南水。案：《宋史•本紀》：八月丁未，久雨。壬戌，案視京東西、河南北、淮南水滅。《五行誌》：八年，自四月雨至八月，晝夜不息，畿內、京東西、淮南、河北諸路大水。詔開京師宮觀五日，所在州縣令長吏祈禱，宰臣呂大防等待罪。
　　１、九月案：錢大昕《朔閏考》：是月丙子朔。 戊寅，太皇太後疾革，宰臣等入問聖體，見上於崇慶殿之西楹。上泣曰：「太皇太後保佑朕躬，功德深厚，今疾勢至此，為之柰何？應祖宗故事，有可以尊崇追報者，宜盡施行。」《紀事本末》卷九十一。
　　２、太皇太後崩。《紀事本末》卷九十一，又卷九十三。案：《宋文鑒》畢仲遊《宣仁太後哀冊文》作九月三日癸酉崩於壽康殿。然考錢氏《朔閏考》，是月丙子朔，無癸酉日，三日正戊寅日也。《哀冊文》所載幹支恐誤。《宋史•本紀》、薛應旂、王宗沐、畢沅《通鑒》均與此同。又案：《宋史宣仁聖烈高皇後列傳》雲：元祐八年九月，屬疾崩，年六十二。
　　３、己卯，文武百僚詣崇慶宮聽太皇太後遺詔，園陵制度依章獻明肅皇太後典故。詔有司易園陵為山陵。《紀事本末》卷九十一。案：《欒城集》：改園陵為山陵。手詔：「大行太皇後受遺稱制，保佑眇躬。勤勞九年，阜安四海。大德未報，奄棄東朝。布宣末命，中外悲怛。永惟平日謙恭之至意，每避先後臨禦之常儀。逮茲遺言，止以園陵為號，既非朕尊崇之本誌，又失臣下愛戴之誠心。宜詔有司易園陵為山陵。」
　　４、戊子，端明殿學士兼翰林侍讀學士、禮部尚書蘇軾知定州。《紀事本末》卷百五。原註：按軾奏議，八月十九日猶以端明侍讀《禮》、《書》，論漢，唐正史，則六月二十六日不應已除定州。又《實錄》於九月十三日再書除定州，恐六月二十六日所書或誤。不然六月二十六日初除，尋不行，故九月十三日再書，而《實錄》不能詳記所以也。案：《紀事本末》此註見《長編》卷四百八十四元祐八年六月壬申軾知定州下。《紀事本末》於九月十三日又系知定州之文，是必《長編》兩存，《紀事本末》因兩述之。然考《長編》卷四百八十四知定州下原註，於「《實錄》不能詳記所以也」句下又有雲：「六月八日，軾乞越州，不允。七月二十四日，軾又以新知定州乞改越州，詔不允。政目亦二十八書軾知定州。」以上凡四十二字，《紀事本末》刪去不錄。又案：王氏宗稷《東坡先生年譜》雲：元祐八年，尋以二學士出知定州。九月十四日，東府雨中作《示子由詩》雲：「去年秋雨時，我在廣陵歸；今年中山去，白首歸無期。」蓋定州之除，必在九月矣。據此，則九月十三日為不誤。又考《東坡集》卷三十三載《朝辭起定州論事狀》雲：元祐八年九月二十六日，端明殿學士兼翰林侍讀學士、左朝奉郎、新知定州蘇軾狀奏：「右臣聞天下治亂，出於下情之通塞。至治之極，至於小民，皆能自通；大亂之極，至於近臣，不能自達。《易》曰『天地交，泰。』其詞曰『上下交而其誌同』。又曰『天地不交，否』。其詞曰『上下不交，而天下無邦。』夫無邦者，亡國之謂也。上下不交，則雖有朝廷君臣，而亡國之形已具矣，可不畏哉！臣不敢復引衰世昏主之事，只如唐明皇，中興刑措之君也。而天寶之末，小人在位，下情不通，則鮮於仲通以二十萬人全軍陷沒於瀘南，明皇不知馴致其事。至安祿山反，兵已過河，而明皇猶以為忠臣。此無他，下情不通，耳目壅蔽，則其漸至於此也。臣在經筵，數論此事。陛下為政九年，除執政、臺諫外，未嘗與並臣接。然天下不以為非者，以為垂簾之際，不得不爾也。今者祥除之後，聽政之初，當以通下情除壅蔽為急務。臣雖不肖，蒙陛下擢為河北西路安撫使，沿邊重地，以此為首冠，臣當悉心論奏，陛下亦當垂意聽納。祖宗之法，邊帥當上殿面辭，而陛下獨以本任闕官，迎接人眾為辭，降旨拒臣，不令上殿，此何意也？臣若伺候上殿，不過更留十日，本任闕官，自有轉運使權攝，無所闕事，迎接人眾，不過更支十日糧，有何不可？而使聽政之初，將帥不得一面天顏而去，有識之士，皆謂陛下厭聞人言，意輕邊事，其兆見於此矣。臣備位講讀，日侍帷幄，前後五年，可謂親近。方當戍邊，不得一見而行，況疏遠小臣，欲求自通亦難矣。《易》曰『天行健，君子以自強不息，』又曰『帝出乎震，相見乎離。』夫聖人作而萬物睹。今陛下聽政之初，不行乘乾出震見離之道，廢祖宗臨遣將帥之故事，而襲行垂簾不得已之政，此朝廷有識者所以驚疑而憂慮也。臣不得上殿，於臣之私，別無利害，而於聽政之始，天下屬目之際，所損聖德不小。臣已於今月二十七日出門，非敢求登對。然臣始者本俟上殿，欲少效愚忠，今來不敢以不得對之故，便廢此言。唯陛下察臣誠心，少加採納。古之聖人，將有為也，必先處晦而觀光，處靜而觀動，則萬物之情，畢陳於前，不過數年，自然知利害之真，識邪正之實，然後應物而作，故無不成。臣敢以小事譬之，夫操舟者，常思不見水道之曲折，而水濱之立觀者常見之，何則？操舟者身寄於動，而立觀者常靜故也。弈棋者，勝負之形，雖國士有所未盡，而袖手旁觀者常盡之，何則？弈者有意於爭，而旁觀者無心故也。若人主常靜而無心，天下其孰能欺之？漢景帝即位之初，用黽錯更易法令，黜削諸侯，遂成七國之變。景帝往來兩宮，寒心者數月，終身不敢復言兵。武帝即位未幾，遂欲用兵，鞭達四夷，兵連禍結三十餘年，然後下哀痛詔，封宰相為富民侯。臣以此知古者英睿之君，勇於立事，未有不悔者也。景帝之悔速，故變而復安；武帝之悔遲，故幾至於亂。雖遲速安危小異，然比之常靜無心，終始不悔如孝文帝者，不可同年而語矣！今陛下聖智絕人，春秋鼎盛，臣願虛心循理，一切未有所為，默觀庶事之利害，與並臣之邪正，以三年為期，俟得利害之真，邪正之實，然後應物而作，使既作之後，天下無恨，陛下亦無悔。上下同享太平之利，則雖盡南山之竹，不足以紀聖功，兼三宗之壽，不足以報聖德。由此觀之，陛下之有為，惟憂太早，不患稍遲，亦已明矣。臣又聞為政如用藥方，今天下雖未大治，實無大病。古人雲『有病不治，常得中醫』。雖未能盡除小疾，然賢於誤服惡藥，覬萬一之利，而得不救之禍者遠矣！臣恐急進好利之臣，輒進此說，敢望陛下深信古語，且守中醫安穩萬全之策，勿為惡藥所誤，實社稷宗廟之利，天下幸甚！」竊以此疏證之，蓋知定州在九月，非六月也。且有不令上殿面辭之指揮，《紀事》不載。至六月二十六日，恐即因九月二十六日，誤「九」字為「六」字。若六月已有知定州之命，此疏不應有「新知」字也。又《長編》原書及註中所引「讀《禮》、《書》，論漢、唐正史狀」，其文未列，未知是否楊氏仲良削去，抑或李氏《長編》本未取其文。今據《東坡集》中所載並附錄於此。《東坡集•申省讀漢唐正史狀》雲：元祐八年八月十九日，端明殿學士兼翰林侍讀學士、左朝奉郎、守禮部尚書蘇軾，同顧臨、趙彥若狀申：「昨準內降宰臣呂大防劄子奏，臣每旬獲侍經筵，竊見進讀《五朝寶訓》，將欲了畢，自來多用前代正史進讀。竊謂其間有不足上煩聖覽者，欲乞指揮讀講官同將漢、唐正史內可以進讀事跡鈔節成篇，遇讀日進呈敷演，庶裨聖治。取進止。奉禦寶批依奏。右軾等今已鈔節繕寫，稍成卷帙，於將來開講日進讀，即未審與《五朝寶訓》並進，為復間日一讀。謹申尚書省，伏候敕旨。」
　　５、癸卯，翰林學士兼侍讀範祖禹上言：「臣伏以天下不幸，太皇太後登遐，陛下號慕哀毀，孝性天至，在廷聞者無不摧隕。今將總攬庶政，延見群臣，四方之民，傾耳而聽，拭目而視。此乃宋室隆替之本，安危社稷之基，天下治亂之端，生民休戚之始，君子小人消長進退之際，天命人心去就離合之時也。嗚呼！可不慎哉！案：《範太史集》此下有雲：臣等久備講讀，職在論思，首獻言以助萬一。陛下宜先誠意正心，推廣聖孝，發為德音，行為仁政，以慰天下生民之望，此在陛下加意而已，非難致也。願陛下循其本而行之，則其末可以無難。昔周公以成王幼弱，故位冢宰，治天下七年，制禮作樂，以致太平，其功德至隆。周公既沒，成王追念周公之勛勞，賜魯以天子禮樂，使世世祀周公，以為非此不足以稱周公之德也。成王所以報周公如此，故天下莫不歸心。漢大將軍霍光，尊立宣帝，霍光既沒，亦葬以天子之禮；帝始親政事，又思報大將軍功德。夫周公、霍光皆人臣也，有非常之功，故成王、宣帝皆報以非常之禮。而況太皇太後，英宗之配，神宗之母，陛下之祖母，有大功於宗廟社稷，有大德於億兆人民，於陛下之恩，與天地無極，豈人臣之比哉！然則今陛下所宜先者，莫如報太皇太後之德也。自仁宗以來，三後臨朝，皆有大功。章獻明肅之於仁宗，慈聖光獻之於英宗，鞠養扶持，勤勞艱難，亦未得如太皇太後之於陛下也。元豐之末，神宗寢疾病，不能出號令，陛下年始十歲，太皇太後內定大策，擁立陛下，儲位遂定。陛下之有天下，乃得之於太皇太後也。聽政之初，詔令所下，百姓無不歡欣鼓舞。自古母後，多私外家，惟太皇太後未嘗毫朆假借族人。不惟族人而已，徐王、魏王皆親子也，以朝廷之故，疏遠隔絕。魏王病既歿，然後一往；太皇太後疾已革，然後徐王得入。進退群臣，必隨天下之望，不以己意為喜怨賞罰，故至公無私之德，雖匹夫匹婦之口，亦能道之。臨朝九年，未嘗少自娛樂，焦勞刻苦，以念生民，所以如此者，豈有他哉？凡為趙氏社稷，宋室宗廟，專心一意，保佑陛下也，故身當其勞苦，使陛下享其安逸。昔章獻明肅時，親黨多僥幸濫恩，仁宗既親萬機，不免釐革，故小人不能無怨。今太皇太後臨朝以來，左右請求，一切拒絕，內外肅然，蓋以朝廷不可無紀綱，故身當其怨而使陛下坐收肅清之功。陛下如欲報太皇太後之德，莫若循其法度而守之。祖宗以來，惟以德澤結百姓之心，欲四海安靜無事。仁宗行之四十二年，天下至今思之，恭惟太皇太後之政事，乃仁宗之政事也。然仁宗皇帝聖性寬裕，不忍拒人，內降濫恩，其後比比而有，惟太皇太後嚴正至靜，不可幹犯，故能斥逐奸邪，裁抑僥幸，九年如一。故雖德澤深厚，結於百姓，而小人怨者不少矣。
　　今必有小人進言曰：『太皇太後不當改先帝之政，逐先帝之臣。』此乃離間之言，不可不察也。當陛下嗣位之初，太皇太後聽政之日，臣民上書者以萬數，皆言政令有不便者。太皇太後因天下人心欲改，故與陛下同改之，非以己之私意而改也。既改其法，則作法之人及主其法者，有罪當逐，陛下與太皇太後亦以眾言而逐之。其所逐者，皆上負先帝，下負萬民，天下之所讎疾，眾庶所欲同去者也，太皇太後豈有憎愛於其間哉！顧不如此，則天下不安耳。案：《範太史集》此下有雲：惟陛下清心照理，辨察是非，斥遠佞人，深拒邪說。有敢以奸言惑聖聽者，宜明正其罪，付之典刑，痛懲一人，以儆群慝，則帖然無事矣。陛下若稍入其語，不正其罪，則恐奸言邪說，繼進不已。萬一追報之禮小有不至，則於太皇太後聖德無損而於陛下孝道有虧，必大失天下人心。陛下豈不見司馬光以公忠正直為天下所信服，陛下與太皇太後用以為相，海內之人，無不欣悅，光沒之日，無不悲哀，乃至茶坊酒肆之中，亦事其畫像。光所以得人心如此者，為其能輔佐陛下，與太皇太後功及天下也。以光之功比之太皇太後止是萬分之一，而百姓思之如此，而況太皇太後有天地之恩，於陛下有父母之德，於生民四海愛戴，思慕無窮。陛下若聽小人讒說，或追報有所不至，或輕改其政事，豈不大失天下人心乎！人心離於下，則天變見於上，陛下雖欲為善以救之，改過以補之，亦無及矣。夫孝者萬行之本，本既不立，則其餘何足觀焉！夫小人之情，非為朝廷之計，亦非為先帝之事，皆為其身之利也。日夜伺候，欲逞其恨者久矣。 今太皇太後新棄天下，陛下初攬政事，乃小人乘間伺隙之時也，故不可不預防之。此等既上誤先帝，而今又欲復誤陛下，天下之事，豈堪小人再破壞耶！」《紀事本末》卷九十。案：《範太史集》此下有雲：臣等恭聞陛下，自太皇太後寢疾，朝夕不離左右，躬親藥膳，夜不解帶，憂瘁泣涕，形於顏色。自遭變故以來，哀慕毀瘠，中外具聞，喪服之禮，務從至隆，又復詔發揚太皇太後聖德，推恩高氏，此大孝之極也。至親之際，無所閒然。然而臣等猶言及此者，竊聞以小人眾多，恐置陛下於有過之地也。如臣等所言，雖萬萬無之，然不敢不慮於未然。或有纖芥流聞於外，則臣等上負陛下，不先言之罪大矣。不勝憂國愛君之至，惟陛下深留聖思。取進止。貼黃：臣等伏見英宗即位之初，小臣中有張唐英者，上慎始書，預言不宜追尊濮王。近臣中唯司馬光先言之。其後，建議者上誤英宗追尊濮廟，舉朝皆以為不可。朝廷雖盡逐臺諫而言者不息，英宗終不能奪眾論，聖意但悒怏而已。及神宗即位，深悔英宗不從眾言，遂擢張唐英為禦史，而司馬光大被信任。今小人進言，臣等固未知其有無，然不敢不預，言者亦慮朝廷既有其端，則忠正之士必爭論不已，不唯上撓聖懷，亦使天下聞而不平。人心一離，不可復收，陛下他日追悔無及，臣等憂懼危慄，實在於此，惟陛下深察雲。《續宋編年資治通鑒》：蘇軾先約祖禹上章論列，軾章已就，見祖禹章曰：「公之文，經世之文。軾於朝廷文字失於過當，不若公之言皆可行也。竊願附名，於『臣』下加一『等』字。」畢沅《通鑒》雲：戊申，並臣七上表請聽政。太皇太後既崩，人懷顧望，莫敢發言，翰林學士範祖禹慮小人乘間為害，乃上疏曰：「陛下方總攬庶政，延見群臣」雲雲同。又案：《編年備要》雲：祖禹懷不能已，越日又上奏。據《範太史集第二劄子》有雲：臣竊惟太祖受天眷命，剗革五代之亂，櫛風沐雨，為子孫立萬世之基。太宗平一海內，守之以文。由真宗至於神宗，皆致太平，海內晏安百三十有四年，雖三代之盛，未有如此其久者也。自古創業之君，起於細微，身歷艱難，親履勤勞，先有功及民，然後享天下之奉，故失之者常少；守成之主，生於深宮，不歷艱難，不履勤勞，無功及民，而享天下之奉，故失之者常多。是以古人有言「創業非難，守成為難」，蓋危亡必起於治安，禍亂必生於逸豫也。今陛下承六聖之遺烈，守百三十有四年之大業，當思天下者，祖宗之天下，不可一日而怠；人民者，祖宗之人民，不可須臾而忘；百官者，祖宗之百官，不可私非其人；府庫者，祖宗之府庫，不可用非其道。常自抑畏，儆飭聖心，一言一動，如祖宗臨之在上，質之在旁，則可以長享天下之奉而不失矣。自元豐之末，時運艱厄，先帝早棄天下。陛下嗣位，幸賴先太皇太後以大公至正為心，罷王安石、呂惠卿等所造新法而行祖宗舊政，故社稷危而復安，人心離而復合。乃至契丹主亦與其宰議曰：「南朝專行仁宗皇帝政事，可敕燕京留守，使戒邊吏守約束，無生事。」陛下觀戎狄之情如此，則中國人心可知也。先太皇太後日夜苦心勞力，以為陛下立太平之基，九年之間，安靜無事，已有成效，陛下但由此以持循，則成康之隆不難致也。臣願陛下守之以靜，毫朆無所改為，恭己以臨之，虛心以處之，詔左右大臣，動必循守祖宗法度，陛下躬攬於上，諮諏善道，察納讜言，則並臣邪正，萬事是非，必皆了了於聖心矣。夫水所以能照毛朆而物無所隱，其形者至平也；鏡所以能鑒妍詀而人無所遁，其跡者至明也。使水、鏡自動，則雖山嶽不能見也。人心亦然，惟至公可以見天下之私，惟至正可以見天下之邪，惟至靜可以見天下之動。荀卿曰：「虛一而靜，謂之清明。」聖人清明燭理，生於心之虛一也。陛下何不觀先太皇太後自英宗、神宗時不出房闈，未嘗知天下之事，一旦臨朝，所行之政，上當天意，下合人心，其故何哉？惟至公、至正、至靜而已。夫小人之情專為私，故不便於公；專為邪，故不便於正；專於動，故不便於靜。惟欲人君多所作為，朝廷多所變動，則已有所希冀於其間矣。若朝廷守靜，上下各安其分，則小人何所望哉？今陛下既親萬機，小人必欲有所動搖，而懷利者亦皆觀望。臣願陛下上念祖宗之艱難，先太皇太後之勤勞，痛心疾首，以聽用小人為刻骨之戒，守元祐之政，當堅如金石，重如山嶽。山嶽不可移，聖政不可改也，金石可破，聖心不可變也。使讒邪者不能進說，觀望者亦皆革心，則自今以往，朝廷清明，必日勝一日，歲勝一歲矣。陛下如以臣言為然，乞因大臣奏事之時，明示以聖意所向，使中外一心，歸於至正，則天下幸甚。臣久侍帷幄，不敢自同於眾人，恐有奸言邪說，惑誤天聽，故臣近與蘇軾先事上奏，必蒙省覽。陛下聖學稽古，不必遠師，前世之事，唯是儀型。仁宗法則太皇，使天下熙熙然。至於昆蟲草木，各安其生，則臣之誌願也，不勝區區之愚。取進止。
　　１、十月案：錢大昕《朔閏考》：是月乙巳朔。 丙午，中書舍人呂陶言：「臣伏以太皇太後保佑聖躬於今九年，垂簾聽政，天下安治，一旦棄四海之養，凡在臣庶，痛心泣血，無所迨及。然臣於此時，以無可疑而為疑，以不必言而言。蓋自太皇太後垂簾以來，屏黜兇邪，裁抑僥幸，橫恩濫賞，一切革去，小人之心，不無怨憾。萬一或有奸邪、不正之言，上惑聖聽，謂太皇太後斥逐舊臣，更改政事。今日陛下既親萬機，則某人宜復用，某事宜復行。此乃治亂之端，安危之機，君子小人消長之兆，在陛下察與不察也。若元祐初，臣任臺諫官，嘗因奏事簾前，恭聞德音宣諭雲：『朝廷政事，於民有害，即當更改，其他不系利害，亦不須改。每改一事，必說與大臣，恐外人不知。』臣思此語，則太皇太後凡有更改，固非出於私意，蓋不得已而後改也。至如章惇悖慢無禮，呂惠卿奸邪害物，蔡確毀謗大不敬，李定不持母喪，張誠一盜父墓中物，宋用臣掊斂過當，李憲、王中正邀功生邊事，皆自積惡已久，罪不容誅。則太皇太後所改之事，皆是生民之便，所逐之臣，盡是天下之惡，豈可以為非乎！臣又聞昔者明肅皇太後稱制之日，多以私恩遍及親黨，聽斷庶務，或致過差。及至仁宗皇帝親政之初，臣下遂有希合上意，言其缺失。仁宗察見情偽，降詔止絕，應明肅皇太後垂簾日所行詔命，已經施行，遇諸般公事，更不得輒有上言。於是天下之人，皆謂仁宗深念社稷之功，能全子母之愛，聖德廣大，度越古今，載在史冊，垂範後世，陛下所宜法而行之。」《紀事本末》卷九十一，又卷百一。
　　２、庚寅，監察禦史來之邵言：「著作佐郎張耒除起居舍人。按耒性質獧薄，士望素輕，雖經權用，資格猶淺。平居惟以附依權貴，供撰書疏，以謀進取為事，故縉紳之論未嘗少與其為人，而執事大臣，獨以為賢也。望寢耒成命，以慰士論。」《紀事本末》卷百一。
　　３、侍禦史楊畏言：「張耒近除起居舍人，命下，以耒持論喧然，以為未允。按耒雖精工文辭，而素行輕傲，言揚歷，則資淺；論人才，則望輕。止緣請謁宰臣執政之門，或造膝密交，或代為文字，故大臣力為援引，命以此官。伏望罷耒新命，以協輿情。」先是，呂大防欲用侍禦史楊畏為諫議大夫，要範純仁同書名進擬，純仁曰：「上新聽政，諫官當求正人，畏傾邪不可用。」大防素稱畏敢言，且先密約畏助己，謂純仁曰：「豈以畏嘗言公耶？」蘇轍時在旁，因誦畏彈文。純仁曰：「純仁初不知也。」然除目不敢與聞，遂因求避位。大防竟超遷畏為吏部侍郎。純仁恐傷大防意，不復爭。原註：此據邵伯溫《辨誣》及《聞見錄》、《範純仁墓誌行狀•言行錄》刪修。 畏尋上疏案：《續宋編年資治通鑒》雲：畏為禮部侍郎，首叛呂大防，上疏雲雲同。言：「神宗皇帝更法立制以垂萬世，乞賜講求法制，以成繼述之道。」上即召畏登殿，詢畏以先朝故臣孰可召，朕皆不能盡知，可詳具姓名密以聞。畏即疏章惇、安燾、呂惠卿、鄧溫伯、李清臣等行義，各加題品；且密奏書萬言，具言神宗所以建立法度之意，乞召章惇為宰相。上皆嘉納焉。《紀事本末》卷百一。原註：此據王銍元祐八年《補錄》十二月事。今因畏遷禮部侍郎，附見。《補錄》稱禮部侍郎楊畏，則畏遷禮侍必在十一月末，或十二月初也。
　　４、庚子。《長編》卷三百七十五：元祐元年四月乙巳，詔八路選人歸吏部差遣。原註：八年十月二十六日，呂大防雲雲。案：原文已佚。
　　１、十一月，案：錢大昕《朔閏考》：是月乙亥朔。 先是，樞密院出劉瑗等以下十人姓名，並換入內供奉官。後數日，樞密院復出內批，以劉惟簡、隨龍除內侍省押班，權入內押班；梁從政內侍省都知。命既下，中書舍人呂希純封還詞頭。《紀事本末》卷百一。 戊戌，執政同進呈希純狀，上曰：「只為京中闕人，兼有近例。」大防曰：「雖如此，眾議頗有未安。」忠彥曰：「此與馮宗道、梁惟簡例正相似。」轍曰：「此事非謂無例，蓋為親政之初，中外拭目以觀聖德，首先擢用內臣，故眾心驚疑耳。然臣等前者不能仰回聖意，至使宣布於外，以致有司封駮，此皆臣等罪也。」奉世曰：「雖有近例，外人不可戶曉，但以卒然施行為非耳！」大防曰：「致令人言，浼瀆聖聽，此實臣罪。今若不從其言，其除命舍人亦未肯奉行，專益滋章，於體不便。」上釋然曰：「除命且留，俟祔廟取旨可也。」既退，大防等知上從善如流，莫不相慶。《紀事本末》卷百一。
　　２、翰林學士兼修國史範祖禹言：「近聞陛下召內人十人，而李憲之子亦在其中；又召數人，而王中正之子亦在數中。中外之臣，以至民庶，無不藉藉私議，深以為憂。案：《範太史集》此下有雲：皆言執政大臣不能固執，置陛下於有過之地，自今更有大於此者，驟加召用，必駭眾聽。若大臣又不能固執，則朝廷全無紀綱，公議遂廢，其於聖德為損不細。 何者？陛下初親庶政，今方逾月，四海之人，傾耳屬目，未嘗聞行一美政，訪一賢臣，先進用內臣，如此眾多，必謂陛下私於近習。伏望聖慈更加審察，特賜追改，以安中外之心。」不報。庚寅，遂請對垂拱殿劄子，案：《範太史集論召內臣劄子》為十一月十一日，此《論邪正劄子》下註雲十一月十六日，崇政殿進呈，奉旨留中。據《朔閏考》，是月己巳朔，前丙戌為十一日；此十六日，庚寅也。據補「庚寅」二字。 言：「臣伏見熙寧之初，王安石、呂惠卿等造立新法，先言天不足畏，眾不足從，祖宗不足法，使朝廷不懼滅異，不恤眾言，悉變更祖宗舊制，案：範太史《集》作「舊政」。故多引小人以誤先帝。案：《範太史集》此下有雲：勛舊之臣，屏棄不用；忠正之士，相繼引去。又啟導先帝，用兵開邊，結怨夷狄。至熙寧七八年間，天下愁苦，百姓流離。幸賴先帝聖明覺悟，再罷安石，兩逐惠卿，終元豐之世，不復召用。而所引小人，已布滿中外，不可復去。如蔡確連起大獄，王韶開邊熙河，章惇開邊湖南，沈起引惹交賊，寇陷三州，朝廷討伐，前後死傷二十萬。呂惠卿、沈括、俞充、李稷、種諤等興造西事，死傷又二十萬。先帝悔悼，親諭輔臣曰：「安南、西師死傷皆不下二十萬，朝廷不得辭其咎。」又言：「呂惠卿可誅。」元豐之末，吳居厚行鐵冶之法於京東，王子京行茶法於福建，蹇周輔行鹽法於江西，李稷、陸師閔、李元輔行茶法、市易於西川，劉定教保甲於河北，諸路之民，皆愁苦嗟怨，比屋思亂。當此之時，人心懍懍，朝夕不保。 幸賴陛下與先太皇太後早從眾言，悉罷新法，修復舊政，天下之民，如解倒懸。九年之中，海內晏安，事理無疑，明如日月，外至戎狄，無不鹹賴。惟是向來所逐小人，日夜伺候，今日事變，妄意陛下不以修改法度為是，如使小人得至朝廷，必進奸言，上以惑誤陛下，次以傾害善人，下以脅持群臣。萬一陛下過聽而小人復用，豈惟正人不敢立朝，恐宗室自此陵遲，不復振矣。」《紀事本末》卷百一。案：《範太史集》此下有雲：臣每思元豐之末人心已離，不意朝廷復有今日，所以不避萬死為陛下明言之。伏望陛下常以社稷為念，深懲小人傾危國家，明諭執政大臣，凡向來所逐，除已死亡外，存者屏廢，永不復用，則海內無不安枕矣。《續宋編年資治通鑒》：範祖禹言：「漢有天下四百年，唐有天下三百年，及其亡也，皆由宦官，同一軌轍，蓋與亂同事，未有不亡者也。漢自元帝任用石顯，委以政事，殺蕭望之、周堪，廢劉向等，漢之基業，壞於元帝。唐自明皇使高力士省決章奏，宦官始盛，李林甫、楊國忠皆自力士以進，唐亡之禍，基於開元。熙寧、元豐間，內臣李憲、王中正、宋用臣者三人最為魁傑。憲總兵熙河，中正總兵涇原，震動內外；憲陳再舉之策，以至永樂陷沒；用臣興土木之役，為國斂怨，此三人雖加誅戮，未足以謝萬姓。朝廷只從寬典，量加廢黜，雖憲已死，中正、用臣猶存。陛下近召內臣十人，續又召數人，而李憲、王中正之子皆在其中，又除押班二人，帶禦器械二人，中外無不駭愕。既而聞二人以執政言其有過先罷，三人以舍人繳詞頭且輟，然前來指揮，首違故事。又李憲、王中正之子既得入侍，則中正、用臣亦將進用，人心不得不憂，臣所以敢極言之。陛下與太皇太後聽政之初，外逐蔡確、章惇、呂惠卿等及群小人，故朝廷肅清，內外皆無兇人，故天下安靜，近古內外肅清，未有如今日也。陛下誠能聽臣之言，悉追罷用內臣，指揮未到，別與差遣；已入者，復援外官，則內外之人，稱頌聖德，萬口一辭。」上曰：「所召內臣，朕豈有意任用，欲各與差遣爾。」祖禹乃退。又案：此為《論宦官劄子》。《範太史集》於此《劄子》下註雲：與《論邪正劄子》同日上。《紀事》未載，今附此。而《續宋編年資治通鑒》於文多所刪節，今據集中補錄之。案「漢之基業，壞於元帝」下有雲：東漢鄧後臨朝，中官用事，手握王爵，口含天憲，順帝以後，五侯專朝。桓帝、靈帝之時，十常侍擅天下子弟親黨，割剝百姓，毒流四海，附之者寵及三族，違之者滅及五宗，大考黨獄，夷戮天下名士，於是黃巾賊起，朝野崩離。及袁紹誅宦官，獻帝奔播困餓，而曹操因之以篡雲雲。又「唐亡之禍，基於開元」下有雲：肅宗任李輔國，未年寢疾，輔國以兵劫遷明皇於西內，殺張皇後及二王，明皇以憂崩，肅宗以駭沒。貴為天子，上不保其父，中不保其身，下不保妻子，由用輔國一人而已。代宗用程元振，功臣畏讒，吐蕃寇陷京師，播遷於陜。德宗用宦官分領神策禁兵，其後天子由其所立，唐室終以此亡。憲宗服金丹躁忿，為陳洪誌所弒，敬宗為劉克明所弒。文宗欲討憲宗之賊，謀泄，仇士良殺四宰相及朝臣，滅其族，流血成渠，朝廷半空，文宗憂憤，以至於沒。武宗以後，皆由宦官所立。僖宗呼田令孜為父，天下大亂，黃巢賊起，播遷於蜀，又幸興元。楊復恭自稱「定策國老」，呼昭宗為「負心門生天子」。劉季述等廢昭宗於東內。韓全誨等劫昭宗，幸鳳翔，於是崔裔誅中官，而朱全忠劫遷昭宗，遂弒之。漢、唐亡國之禍，其酷如此，後之人主，可不以為刻肌刻骨之戒哉？太宗時，王繼恩有平蜀之功，中書欲除宣徽使，太宗曰：「朕讀前代書史，不欲宦官預政事。宣徽使，執政之漸也。」宰相懇言繼恩有大功，非此不足以賞。太宗切責宰相等，乃命學士別立宣政使之目，以使繼恩。布衣韓拱辰詣檢院上言繼恩功大賞薄，太宗大怒，以拱辰妖言惑眾，杖脊黥面，配流崖州。太宗可謂深鑒前古而塞禍亂之源矣。英宗服藥，任守忠往來交搆兩宮，致慈聖太後與英宗不相悅。言者劾奏其罪，貶蘄州安置，盡逐其黨。然後慈聖、英宗母子如初，宮省肅清雲雲。「未有如今日也」下有雲：祖宗法度所以維持，後世不可輕變，陛下柰何先自壞之？陛下所以享南面之尊，蒙已成之業，四方萬里奔走，而聽命者以朝廷公正，天下心服也。陛下可不慎乎！法度規矩，增修德政，使過於垂簾之時，然後不失天下之望。今未及進一賢，行一善，先驟用中官。如此之盛，四方聞之，必以為政出宮掖，無復綱紀，如衰季之世，豈不大失人心哉？夫人心一失，欲復收之甚難。陛下若作一二事，使中外悅服，四方悚動，則他日所為，有順流之易，人心先信故也。若作一二事，使中外憂疑，四方解體，他日雖有美意，人已不信在前，豈得便心服乎？如此而望德業之光，名譽之隆，非臣之所知。今中官止是陛下左右給事使令，臣雖至愚，亦知其必未害政之事。然欲治外者，必先治內；欲治遠者，必先治近，是以明王慎選左右。壬人，堯、舜畏之，佞人，孔子遠之，恐其有損而不自覺也。昔唐之時，仇士良教其黨曰：「天子不可令閑常，宜以奢靡，娛其耳目，使日新月盛，無暇更及他事，則吾輩可以得誌。慎勿使之讀書，親近儒生，彼見前代興亡，心知憂懼，則吾輩疏斥矣。」士良以此固其權寵，故能專恣二十餘年。夫漢、唐之事，當今必無。然以先帝天資英睿，聖學高明，可謂不世出之主，而內外為小人所誤，外興師旅，內興百役，先帝未嘗享太平之樂，終以憂勤損壽。凡不便之事，皆群小所為，而使先帝受天下之謗，臣常痛之，故不欲陛下復近小人，蓋以此也。雲雲。「萬口一辭下」有雲：以為至美，乃可以解眾庶之惑，洗陛下之謗，此如反掌之易，何難而不為哉？自聞近日兩次指揮以來，外議洶洶，皆雲大臣不能爭執，陛下於過舉臺諫之臣，又皆畏避中人，莫敢一言。但恐陛下未之知耳，若使之知必不為。臣侍經筵八年。日望一日，歲望一歲，期陛下為令德之主，唯恐有纖毫之失，故不避違拂聖意，數進苦口之言。陛下每留睿聽，以臣愚直見知，臣亦不量微力，竊以獻納自任。今茲事體，實系朝政汙隆，人情去就，臣義均休戚榮辱，不忍默默坐視，敢冒萬死而獻其忠，唯陛下裁察。取進止。
　　１、十二月案：錢大昕《朔閏考》：是月甲辰朔。 乙巳，尚書右僕射呂大防言：「乞放《唐六典》，委官置局，修成官制一書，為國朝大典。仍乞修史院官兼領之。」《紀事本末》卷九十三。案：畢沅《通鑒》雲：甲寅，放《唐六典》修官制。蓋上言在初二日乙巳。而十一日甲寅下詔置局也。
　　２、甲寅，詔令於秘書省置局。差範祖禹、王欽臣充編修官，內範祖禹兼領回報文字，宋匪躬、晁補之充檢討官，仍具畫一申尚書省。《紀事本末》卷九十三。
　　３、己未，降授通議大夫、提舉洞霄宮案：「降授通議」至「霄宮」十一字，據《十朝綱要》補。 章惇復資政殿東案：「東」字據《十朝綱要》補。 學士，《長編》卷四百七十六：元祐七年八月癸亥，知湖州，復提舉洞霄宮。原註：雲：八年十二月十六日，復資政殿學士。 散官案：「散官」二字，據《十朝綱要》補。 呂惠卿復中大夫、提舉崇福宮。《長編》卷四百六十八：元祐六年十二月辛巳，詔呂惠卿除光祿卿，分司。權給事中姚勔封還。罷之。原註：雲：八年十二月十六日，復中大夫、崇福宮。案：《續宋編年資治通鑒》：十二月，章惇除資政殿學士，呂惠卿復中大夫，王中正復遙郡團練使。給事中吳安詩不書惇錄黃，中書舍人姚勔不草呂惠卿、王中正告詞，皆不聽。《太平治跡統類》：己未，權給事中吳安詩言：「章惇除資政殿學士，差遣依舊，所有錄黃未敢書讀行下。」詔依前降指揮。
　　４、王子韶除集賢殿修撰。《長編》卷四百七十七：元祐七年八月甲申，王子韶罷秘書監。原註：雲：八年十二月十六日，除集校。案：《宋史本傳》：出知濟州，建言乞追復先烈以貽後法，復以太常少卿召，進秘書監，拜集賢殿修撰、知明州。
　　５、丙寅，朝奉大夫郭知章奏：「臣竊見大河分東北之流數矣，議論蜂起，上惑朝廷之聽，至今未決，河北之民被患滋久，已失賦租，蕩析田畝，其害不可勝計。臣以謂地形有高低，水勢有逆順，河道有淺深，河流有緩急利害，皆可目睹。方茲隆冬霜降，水落復槽，則利害猶易辦也。臣比緣使事至河北，自澶州入北京，渡孫村口，見水趨東者，河甚闊而深；又自北京往洺州，過楊村淺口復渡，見水之趨北者靉十分二三，然後知大河可以閉北而使行東無疑也。今東流之河，即商胡之故道，詢諸父老，具言舊行此七十餘年矣。今者水之復行天也，殆非人力也。夫東流之利甚博，其大略則存溏泊也，通禦河也，固北都也，復民田也。至堤防之費，兵夫之役，官員之數，芟草之用，所省不貲，則臣言為可取。乞早降睿旨，下都水監相度施行。」《長編》卷五百十七：元符二年十月甲子，郭知章等以導河東流之議無功。原註：附載元祐八年十二月二十三日郭知章奏疏。今據原註輯此，又見三月癸酉。案：《續宋編年資治通鑒》雲：是歲，河決內黃。《長編》卷五百十七原註：曾孝廣論河事不合，水官卒建東流之議，已而河決內黃，俾孝廣按行，因得行其素誌。《宋史•本紀》：是歲，河入德清軍決內黃口。《河渠誌》三：五月，水官卒請進梁村上、下約，束狹河門。既涉漲水，遂壅而潰。南犯德清，西決內黃，東淤梁村，北出闞村，宗城決口復行魏店，北流因淤遂斷，河水四出，壞東郡浮梁。十二月丙寅，郭知章奏雲雲。於是吳安持復兼都水。《宋史•馬默傳》：初，元豐間，河決小吳，因不復塞，縱之北流。元祐議臣以為東流便，水官遂與之合。默與同時監司上議，以北流為便。禦史郭知章復請從東流，於是作東西馬頭，復故道為長堤壅河之北流者，勞費甚大。明年，復決而北，竟不能復使之東。
　　仁和張大昌輯註
