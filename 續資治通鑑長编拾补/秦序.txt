秦序
　　李文簡《續通鑒長編》，今《四庫》所輯本有五百二十卷之多。然英宗、神宗、哲宗三朝事額多放失，而徽、欽兩朝則盡闕如，恐《永樂大典》外，無書可資補輯。惟楊仲良《紀事本末》壹書，悉錄李氏原文，而存十之二三。惜此書宋槧無傳，《四庫書目》亦未載，其藏書家互相傳鈔者，譌舛滋甚，且原佚百十四至百十九卷，今又佚五、六、七卷，亦非完書。然欲補《長編》之佚，固舍是末由也。光緒六年孟春，浙撫譚公命書局校刊《長編》，俾得通行於世。惟不備不完，讀書者不無遺憾。（緗業） 適提調書局，因向湖州陸觀察借得鈔本《紀事本末》，請於譚公，而屬在局襄校之黃教諭以周、王訓導詒壽、馮孝廉壹梅分輯之。閱數月，書未成而王訓導病沒，於是濮庶常子潼、陳教諭謨、張明經大昌、王明經崇鼎、倪茂才鍾祥繼之。其間或有未卒業者，張明經悉補完之。始事於六年九月，蕆事於八年五月，凡二十月有奇。（緗業） 復加勘校，名之曰《續通鑒長編拾補》，分為六十卷，授之梓人。按李氏意主編年，楊氏意主隸事，體例不同，詳略亦異，況所佚之六卷，正是靖康時事，不得不參考宋遼金三史、《東都事略》以及《編年備要》、《北盟會編》、《靖康傳信錄》、《靖康要錄》等書。其續宋編年通鑒，雖非李燾真本，亦足供採取焉。凡用楊氏原文者，單行直書，以補李氏之缺；其旁采他書者，雙行旁書，以補楊氏之缺。復以《紀事本末》不書月朔幹支，爰考諸李氏𡌴《十朝綱要》、錢氏大昕《四朝朔閏考》，分註於逐月之下，俾閱者瞭然。夫殫竭八、九人之心力，博稽百數十種之史書，且閱兩年之久而後克成，亦可謂勤苦倍至，精嚴不茍矣。世有讀李氏書者，是書當亦不廢，而楊氏書雖未克刊行，已悉載於是，其亦可無憾也夫。
　　光緒八年夏六月，前書局提調、無錫秦緗業序
