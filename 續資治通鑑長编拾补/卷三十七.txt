卷三十七
　
　　徽宗
　　△重和元年戊戌，一一一八 案：徐夢莘《三朝北盟會編》以十一月朔改元前為政和八年，改元後為重和元年。諸史傳亦多以是年為政和八年。
　　１、正月甲申朔，禦大慶殿受定命寶，百僚稱賀。《紀事本末》卷百二十八。案：《續宋編年資治通鑒》：初，八寶既備，上曰：「八寶者，國之神器也。今再創，乃我受命者也。」其文曰「範圍天地，幽贊神明；保合太和，萬壽無疆。」宋陳均《九朝編年備要》：因詔于闐國上美玉，久而得之，為璽九寸，用魚蟲篆。《文獻通考》卷一百十五《王禮考》：合前八寶為九，其後詔以九寶為稱，以定命寶為首。應行導排設去處，定命與受命、天子寶在左，鎮國與皇帝寶在右。又詔得寶玉於？域，受定命於神霄，合乾元用九之數。《宋史·輿服志》六：其後，京城之難，諸寶俱失之，惟大宋受命之寶與定命寶獨存，蓋天意也。宋袁褧《楓窗小牘》卷上：王初寮草詔曰：「太極函三，運神功於八索；乾元用九，增寶惓於萬年。」徽廟以銀碗盛蘇合香賜之。餘已詳大觀元年十一月丙辰注政和七年七月庚子十月辛巳詔，可參考。
　　２、己丑，大赦天下。《紀事本末》卷百二十八。案：《宋史·本紀》：應元符末上書邪中等人，依無過人例。
　　３、辛卯，禮制局上《親耕耤田儀》。《紀事本末》卷百三十四。
　　４、甲辰，御筆：「天下州軍置神霄宮處，監司候了日分詣檢察以聞。」《紀事本末》卷百二十七。案：先是，政和七年二月辛未，已有御筆，天下天寧萬壽觀改作神霄玉清萬壽宮。又宋王偁《東都事略·蔡攸傳》：徽宗留意道學，攸因倡為異聞。謂有珠星璧月，跨鳳乘龍，天書雲篆之符。爭與方士林靈素之徒證神變事。於是神霄玉清之祠篇天下矣。
　　１、二月案：李〈上直下土〉《十朝綱要》：二月癸丑朔，錢大昕《四史朔閏考》同。 辛酉，御筆：「左右街道院差威儀道士三百人，案：陳桱《宋元通鑒》：政和三年十月，詔祀大禮，並以道士百人執威儀前導。七年五月，命蔡攸提舉秘書省並左右街道籙院。 赴禮制局製造所迎導神霄飛雲鼎，赴上清寶籙宮神霄殿奉安。」先是，七月七日詔禮制製造所造太極飛雲洞劫之鼎，蒼壺祀天貯醇酒之鼎，山嶽五神之鼎，精明洞淵之鼎，天地陰陽之鼎，案：「天地陰陽」原誤「天陰地陽」，今據《宋史·禮志》、《文獻通考》、《容齋隨筆》諸書訂正。 混沌之鼎，浮光洞天之鼎，靈光晃耀煉神之鼎，蒼龜火蛇蟲魚金輪之鼎。自十月十日始鑄，至是奉安。《紀事本末》卷百二十八。案：《宋史·禮志》：政和八年，用方士言鑄神霄九鼎，與魏漢津所鑄凡十八鼎焉。畢沅《續通鑒》以為九月事，恐誤。
　　２、庚午，遣武義大夫馬政同高藥師等使女真，講買馬舊好。案：《宋史·本紀》、明薛應旂《宋元通鑒》俱系之二月庚子事。據是月癸丑朔不得有庚子，《東都事略·本紀》、李《十朝綱要》亦系之庚午，與此合，當據以正《宋史》、薛《通鑒》之誤。徐夢莘《三朝北盟會編》云：四月二十七日己卯，遣武議大夫馬政及平海軍卒長呼延慶同藥師過海，至女真軍前議事。尤與此月日異。 上既竄先所遣借官過海將校等，復委童貫措置，又降御筆通好女真事。監司、帥臣不許干預；如違並以違御筆論。貫更令王師中別選能吏馬政。案：《三朝北盟會編》云：政和八年正月三日丙戌，高藥師回至青州還奏，謂雖已到彼薊州界，望見岸上女真兵甲多，不敢近而回，守臣崔直躬奏其事。於是上為赫怒，專下宣撫司委童貫措置，應元募借官過海人並將校一行並編配遠惡。委王師中選有智勇能吏，再與藥師過海，體問事宜，通耗女真軍前，講買馬舊好，降御筆通好女真事。監司、帥臣並不許干預；如違，並以違御筆論。 政，洮州人也，責官青州，寓家牟平。師中言政可使，遂用之。案：《三朝北盟會編》云：童貫言王師中選馬政可委，呼延慶善外國語又辨博，同將校七人兵級八十人，同高藥師去女真軍前。 政與平海指揮軍員呼慶等隨高藥師、曹孝才以閏九月乙卯原注初六日。案：《三朝北盟會編》：九日戊午。 下海，才達北岸，為邏者所執，並其物奪之，欲殺者屢矣。已而縛，行經十餘州，至阿骨打所，居阿芝川來流河約三千餘里，案：《三朝北盟會編》：二十七日丙子；又「來」作「淶」，後俱同。 其用事人曰粘罕，曰阿忽，曰兀室。粘罕、兀室，阿骨打之姪，而阿忽，其長男也，皆呼為「郎君」。詰問海上遣使之由，政以實對。案：《三朝北盟會編：政對以先是，貴朝在大宋太祖皇帝建隆二年時，嘗遣使來買馬，今來主上聞貴朝攻陷契丹五十餘城，欲與貴朝復通前好，兼自契丹天怒人怨，本朝欲行吊伐，以救生靈塗炭之苦，願與貴朝共伐大遼。雖本朝未有書來，特遣政等軍前共議，若許允後，必有國使來也。 阿骨打與眾議數日，遂質登州小校王美、劉亮等六人，發渤海人李善慶、熟女真散都、生女真勃達三人，齋國書並北珠、生金、貂革、人參、松子同馬政等來，以十二月乙卯原注初三日。案：《三朝北盟會編》作己卯初二日，據《四史朔閏考》十二月戊寅朔，則己卯初二日為是。 至登州，登州遣赴闕。《紀事本末》卷百四十二。原注馬擴《茅齋自序云：父政也，政和七年，自青州學類試中選貢入國學。明年八年春，省試中。三月，殿試武士上捨出身，承節郎、京西北路武士教諭。冬歸登州牟平覲親，至，則父政被旨同北路人高藥師等泛海入女真國。是年七年秋，登州收到海北薊州避難漢兒高藥師曹孝才等，備言女真兵馬與大遼爭戰數年，侵掠境上，已過遼河之西。今海岸以北自薊、復、興、潘、同、咸州悉屬女真矣。登州守王師中具奏上委蔡京、童貫議遣人船體跡虛實，通好女真，講買馬舊好。政和八年，王師中選父政過海，至女真所居之地曰阿芝川來流河，其主則名阿骨打，國人呼「皇帝」。姪曰粘罕、兀室，男曰阿保，並呼「郎君」。數人者皆詰遣使之由，父對曰：「朝廷緣女真昔時與大朝交通賣馬，今聞女真新疆已至薊州，與南朝登州對海，止隔一水，欲講舊好，故來投下文字」。阿骨打乃遣李善慶等齋禮物國書同父南來。十二月，交回赴闕，僕從行。重和元年正月，入國門居十餘日，差歸朝官趙有開、王環並父充使人，齋詔書禮物，與女真使人李善慶復過海為聘。已而北邊奏，探報大遼已割遼東，封女真為東懷皇帝，講好了當。於是遂罷過海之使，止差平海指揮使呼慶》等送李善慶》等泛海歸國。案：《續宋編年資治通鑒》：初，通使女真，約夾攻遼。去夏有漢兒高藥師者，泛海來言女真攻遼事。登州守臣王師中以聞。因命師中募人同藥師等齋市馬詔以往，而不能達，繼遣馬政同藥師由海入薊州，至其國。阿骨打及粘罕等呼「郎君」，問遣使之由，政對以貴朝在大宋太祖皇帝建隆二年時，遣使來賣馬，今主上聞貴朝攻陷契丹五十餘城，復通前好，欲與貴朝共行吊伐。雖本朝未有書來，若允許後，必有國使來也。阿骨打遣渤海人李善慶、生熟女真二人，齋國書並北珠、生金、貂子等來。童貫嘗與熙河鈐轄趙隆議燕雲事，隆極言不可，貫曰：「君與此當有異拜。」隆曰：「隆，武夫，豈敢幹賞以敗祖宗二百年之好！異時釁生，雖萬死，不足以謝天下。」《九朝編年備要》：是春正月，遼燕王淳將討怨軍，而女真遽至，淳與之遇於徽州，未陳而潰，淳與麾下五百餘騎退保長泊魚務。於是女真度遼西大掠，經新、成、懿、濠、衛五州，皆降之；別遣闍母王攻怨軍，亦敗之。天祚在中京聞報，震懼，乃令內庫裒珠玉珍玩五百餘囊，又擇駿馬二千匹，私謂左右曰：「若女真必來，吾與南宋為兄弟，夏國為甥舅，何憂哉！」及女真歸，邊備稍寬，天祚益自肆矣。宋葉隆禮《契丹國志》：天慶八年春正月，燕王淳將討怨軍，而遇女真於徽州之東，未陣而潰。初，女真入攻前後多見天象，或白氣經天，或白虹貫日，或天狗夜墜，或彗掃西南，赤氣滿空，遼兵輒敗。是夕，有赤氣若火光，自東起，往來紛亂，移時而散。軍中以謂凶兆，皆無鬥志。燕王與麾下五百騎，退保長泊、魚務。於是女真入新州，節度使王從輔開門降，女真焚掠而去。所經成、懿、濠、衛四州皆降，犒勞而過。女真別遣闍母國王，攻怨軍於顯州，怨軍大敗。蕭傒奔醫巫閭山牽馬嶺，招收殘卒，不滿萬人。女真以馬疲，破乾、顯等州，焚掠而歸。天祚在中京，聞燕王兵敗，女真入新州，晝夜憂懼，潛令內庫三局官，打包珠玉、珍玩五百餘囊，駿馬二千匹，夜入飛龍院餵養為備。嘗謂左右曰：「若女真必來，吾有日行三百五十里馬若干，又與宋朝為兄弟，夏國為舅甥，皆可以歸，亦不失一生富貴。所憂者，軍民受禍耳。」識者聞之，私相謂曰：「遼今亡矣！自古人主豈有棄軍民而自為謀身計者，其能享國乎！」暨聞女真焚劫新州以歸，即以謂威德可加，彼何能為？復自縱肆。陳桱《通鑒》：重和元年春正月，遼使耶律奴哥議和於金，金主復書曰：「能以兄事朕，歲貢方物，歸我中京、上京、興中府三路州縣，以親王、公主、駙馬、大臣子孫為質，還我行人及元給信符並宋、夏、高麗往復書、詔、表、牒，則可以如約。」二月，詔馬政浮海如金，豫請燕雲之地。建隆中，女真嘗自其國之薊州泛海至登州賣馬，故道猶存，至是有漢人高藥師者，泛海來言女真建國，屢破遼師。登州守臣王師中以聞。詔蔡京、童貫共議，命師中募人同藥師等齋市馬詔以往，不能達而還，帝乃復委童貫選人使之。遂遣武義大夫馬政同藥師由海道如金，致書於金主，曰：「日出之分，實生聖人。竊聞征遼，屢破勍敵，若克遼之後，五代時陷入契丹漢地，願畀下邑」。三月，遼復使耶律奴哥如金，申前議也。畢沅《通鑒》於遣馬政使女真下考異云：《宋史·徽宗紀》：重和元年二月庚午，遣馬政由海道使女真，約夾攻遼。《金史·太祖紀》：天輔元年十二月，亦云宋使登州防奭使馬政以國書來，其略曰：「日出之分，實生聖人。竊聞征遼，屢破勍敵，若克遼之後，五代時陷入契丹漢地，願畀下邑。」是初遣馬政，即欲夾攻求故地也。李燾《長編》辨此為封氏《編年》之說，未可全信。雲議夾攻實自宣和二年二月四日遣趙良嗣始，前此馬政及呼慶兩番所議，但買馬耳。若果議夾攻，則政子擴《茅齋自序》不應不載。兼趙有開死，政止不行，獨呼慶見阿骨打，何緣便議夾攻！不知封氏據何書，當立削去，今從之。《金史》所載國書，或是良嗣所齋，誤系之馬政。且遣政在重和元年，乃金天輔二年也。元年十二月，安得見政所致之國書！其為舛錯無疑也。
　　３、壬申，手詔：「諸路提點刑獄廉訪使者，巡按所至，躬詣神霄玉清萬壽宮，瞻視貌像，考驗殿室，觀其廢舉，察其施設，各具奏聞。」《紀事本末》卷百二十七。案：《通考》卷六十二《職官考》：走馬承受諸路各一員，政和六年七月，改廉訪使者。
　　《續宋編年資治通鑒》：二月，夏人寇邊，將官張迪死之。案：是月，夏人寇邊。張迪死事，《東都事略》，《宋史·本紀》、《西夏傳》，陳桱、薛應旂、畢沅《通鑒》諸書皆不載，惟《九朝編年備要》所載正與此同。李《十朝綱要》亦詳其事，雲二月癸丑朔，環慶路奏夏賊攻濟義原堡，將官張迪戰死。足資參考。
　　１、三月案：錢大昕《四史朔閏考》：三月癸未朔。 戊子，朝議大夫、知泗州葉默責授單州團練副使，彬州安置，坐改建神霄宮不如法故也。《紀事本未》卷百二十七。案：《宋史·本紀》載：三月丁酉，知建昌陳並等改建神霄宮不虔及科決道士，詔並勒停。又《劉汲傳載》：是時，知開封府鄢陵縣劉汲坐奉行神霄宮不如令，徙通判隆德府。
　　２、戊申，召劉棟赴闕。《紀事本末》卷百二十七。案：劉棟事已詳政和七年二月壬戌。
　　《續宋編年資治通鑒》：赦四川。以城石泉增築九堡畢功，又平綿茂州夷，開拓甚廣故也。案：原本在二月，考《九朝編年備要》、《十朝綱要》、《宋史·本紀》，俱系之三月，疑原本脫去「三月」字，今據以正《十朝綱要》載：正月，孫羲叟遣石泉統制種友直討都浪村、板舍原兩族，平之。已而蕃眾復來攻，友直復遣將衡遜擊卻之，築白沙等寨一十八處。二月，孫羲叟遣種友直等分兵三路深入討夷賊，連破諸族，直抵時州馬蹄溪，殺戮甚眾。三月丙戌，羲叟言石泉軍增建丙會等九堡，詔並賜名。丙申，以綿茂州夷平，曲赦四川。《宋史·本紀》亦云：三月丙申，以茂州蕃族平，曲赦四川。《地理志》：石泉軍，本綿州石泉縣。政和七年，建為軍。重和元年，置堡九：會、同、靖安、嘉平、通津、橫望、平隴、淩霄、聳翠、連雲。《九朝編年備要》云：知成都府劉羲叟言，綿、茂開拓甚廣，自唐以來入國，巢穴已空。尋詔許百僚稱賀。馬端臨《文獻通考》卷百七十三《刑考》亦載：是年三月，赦四川及陝西河東。
　　又以蔡京子鞗為宣和殿待制。鞗選尚康福帝姬。駙馬都尉帶文階自鞗始。案：原本二月，薛應旂《宋元通鑒》與此同。今據《十朝綱要》云：三月戊戌，詔蔡京子鞗為朝散郎、宣和殿待制、駙馬都尉，尚康福帝姬。駙馬都尉帶文階自鞗始。《九朝編年備要》亦系三月，當以三月為是，今改正。又考《東都事略》、《宋史·公主傳》，茂德帝姬初封延慶公主，改封康福。政和三年，改公主號為帝姬，尋再封茂德。
　　又上親試舉人，賜王昂以下七百八十人及第、出身有差。時皇子嘉王楷赴廷對，有司考為第一，上不欲令魁多士，升昂為榜首。案：原本二月，今據《十朝綱要》：三月癸巳，詔嘉王楷令赴集英殿試。戊申，御集英殿賜進士及第，詔嘉王楷考在第一，不欲令魁多士，以第二人王昂為榜首。彭伯川《治跡統類》：三月戊戌，御集英殿策試。《宋史》《本紀》、薛氏畢氏諸《通鑒》俱雲三月癸巳，赴廷對；戊申，賜禮部奏名進士及第，改歸三月，此雲七百八十人，諸書俱作七百八十三人，此似脫去「三」字。楷，徽宗第三子，初封嘉王。《東都事略·世家》載：政和六年，出邠，拜太傅、武寧保平軍節度使。八年，令赴殿試，有司考為第一，改鎮荊南寧江，提舉皇城司，封鄆王。是謂由太傅、節度使而赴廷對也。《宋史·世家》載政和八年，廷策進士，唱名第一，母王妃方有寵，遂超拜太傅，則又以廷對，後拜太傅矣。兩史不同。《通考》卷三十一《選舉考》引宋《登科記總目》云：政和八年，進士七百八十三人，上舍魁何奎，狀元王嘉。又云：按太宗時，李昉、呂蒙正之子禦試入等，上以勢家不當與孤寒爭進，黜之。顏明遠等四人以見任官舉進士，上惜科第不與，特授近蕃掌書記。蓋惟恐權貴占科目，以妨寒畯也。今親王得以為狀元。又按，端拱二年，有中書堂後官及第，上奪所授敕牒，勒歸本局。詔今後吏人無得應舉。蓋惟恐雜流取名第，以玷選舉也。今閹宦與其隸皆得以登甲科，蓋至是祖宗之良法蕩然矣。彼所雲閹宦與隸，謂先是大觀三年，宦者梁師成中甲科。宣和三年，儲宏等賜第也。
　　１、四月案：《十朝綱要》、《宋史·本紀》俱四月癸丑朔，錢大昕《四史朔閏考》同。 乙卯，御筆：「淮南轉運使張根輕躁妄言，落職，監信州酒稅。」是時，承平日久，賜予無藝，營繕並興，殆無虛日，以故國用益窘。上多命臣僚條具財計，於是中外所陳非一，根因而遂得以進其節用之說。疏奏，權倖以其不利於己也，莫不切齒，而大臣以賜第事謂根議己，力謀所以中根者，於是言章交上，而上察根之誠，不之罪也。會御前人船所拘占直達綱船，以應花石之用。根以上供期迫，奏乞還之，重忤權倖意，且因被命督促竹石，又上言：「東南花石綱二十年矣，本路一竹之費無慮五十緡，他路又不止此。案：「此」原誤「比」，據畢氏《通鑒》改正。 今不以給苑囿，而入諸臣之家，民力之奉，將安所涯！願示休息之期，以厚幸天下。」於是權倖益怒，故有是命。案：《續宋編年資治通鑒》云：淮南運使張根論東南諸路闕乏之由，遂及修造之侈，又言花石綱之擾，落職監信州商稅。考此事，《九朝編年備要》亦系之四月，《續通鑒》脫落「四月」二字。且雲信州商稅，與此雲信州酒稅不同。《十朝綱要》云：丙寅，淮南轉運使張根坐論東南諸路闕乏之由，遂及修造之侈，賜第錫帶之濫，又言花石綱，大忤權倖。由是落職監信州稅，尋責散官，安置彬州。此雲乙卯系初三日事。《十朝綱要》雲丙寅。則十四日，在壬戌、癸亥以後事，未知孰是。《宋史·張根傳》：是時張根又以水災多，匄蠲租賦，散洛口米、常平青苗米，振貸流民。詔褒諭之。徙兩浙，辭不行，乃具疏付驛遞奏。大略謂：「今州郡無兼月之儲，太倉無終歲之積，軍須匱乏，邊備缺然。東南水旱盜賊間作，西北二國窺伺日久，安得不豫為之計？」因條列茶鹽、常平等利病之數，遂言：「為今之計，當節其大者，而莫大於土木之功。今？臣賜一第，或費百萬。臣所部二十州，一歲上供財三十萬緡耳，曾不足給一第之用。以寵元勳盛德，猶慮不稱，況出於閭閻幹澤者哉。雖趙普、韓琦佐命定策所未有，願日削而月損之。如金帛好賜之類，亦不可不節也。又其次如錫帶，其直雖數百緡，亦必斂於數百家而後足，今乃下被僕隸，使混淆公卿間，賢不肖無辨。如以其左右趨走，不欲墨綬，當別為制度，以示等威可也。」書奏，權倖側目，謀所以中傷之者，言交上，帝察根誠，不之罪也。尋以花石綱拘占漕舟，官買一竹至費五十緡，而多入諸臣之家。因力陳其弊，益忤權倖，乃擿根所書奏牘注切草略，為傲慢不恭，責監信州酒。《通考》卷二十四《國用考》：元豐初，作元豐庫，歲發坊場百萬緡輸之。大觀時，又有大觀東、西庫。徽宗崇寧後，蔡京為相。增修財利之政務，以侈靡惑人主，動以《周官》「惟王不會」為說。每及前朝愛惜財賦減省者，必以為陋。至於土木營造，率欲度前規而侈後觀。元豐官制既行，賦祿視嘉祐、治平既優，京更增供給食料等錢，於是宰執皆增。京又專用豐亨豫大之說，諛說帝意，始廣茶利，歲以一百萬緡進禦，以京城所主之。於是費用寢廣。其後，又有應奉司、御前生活所、營繕所、蘇杭造作局、御前人船所，其名紛如，大率皆以奇侈為功。歲運花石綱，一石之費至用三十萬緡，牟取無藝，民不勝弊。時用度日繁，左藏庫異時月費緡錢三十六萬，至是衍為一百二十萬緡。又三省、密院，吏員猥雜，有官至中大夫，一身而兼十餘俸者，故當時議者有「俸人超越從班，品秩幾於執政」之言。吏祿濫冒已極，以史院言之，供檢三省幾千人。蔡京又動以筆貼於榷貨務支賞給，有一紙至萬緡者，京所侵私以千萬計，朝論益喧。
　　２、壬戌，御筆：「特改溫州永嘉縣紫芝峰法因院為紫芝觀，賜通真達靈先生林靈素，充功德觀，看管墳塋。」《紀事本末》卷百二十七。案：陳桱《續通鑒》：政和七年二月，升溫州為應道軍。
　　３、丁丑，御筆：「禮制局鑄景靈玉陽神應鐘了當，應副官勺案：「勺」疑「同」字之誤。 詳議官、中大夫，兵部尚書蔣猷等推賞各有差。」《紀事本末》卷百三十四。原注詔旨，景靈玉陽神應鐘當考與劉棟所鑄如何。案：政和七年二月壬戌，棟奏：「臣昨忽遇九天益算韓真人授以景靈玉陽神應鐘法，仰祝聖壽。」詔旨，六年二月十九日召赴闕，四月二十八日鑄鐘；八年三月戊申又召赴闕。吳曾《能改齋漫錄》卷十二：林靈素建議，依倣宮商角徵羽，別定五聲，制神霄樂。劉棟密奏：「臣民事物，皆可有二。至於宮聲，豈有二哉！」徽宗感悅，嘉其愛君，即除中散大夫，直龍圖閣。棟辭不受。棟字守翁，棣州人。初以八行舉遇見韓君丈人，授以景靈玉陽鐘法。徽宗依其說。命鑄鐘十二，召九天。範金隨律，月成一鐘。排黃麾仗，奉安於寶籙宮。鐘備成，授通直郎。靈素又建議築鬱羅蕭臺，高一百五十尺以祭天。棟言：「圓壇事天，古今通制。高八十一尺，數之極也。豈可別築臺以祭，數又加倍哉。徒勞人瀆神，恐非天意。」遂已。《宋史·蔣猷傳》：政和四年，遷兵部尚書兼禮制局詳議官。七年，改工部、吏部尚書，以徽猷閣直學士知婺州。明年，請祠歸。又《揮麈後錄》載，強淵明《景鍾頌》以為宣和元年八月丁丑詔作景鍾，二十五日鍾成，與此年月異。
　　４、辛巳，道錄院上看詳釋經六千餘卷，內詆謗道、儒二教惡談毀詞，分為九卷，乞取索焚棄，仍存此本，永作證驗。又，通真達靈先生林靈素上《釋經詆誣道教議》一卷，乞頒降施行。並從之。《紀事本末》卷百二十七。案：《通考》卷二百二十六《經籍考》：《釋氏》。《隋志》一千九百五十部六千一百九十八卷，《宋三朝志》五十八部六百一十六卷。又引《三朝藝文志》曰：唐開元《釋藏》目凡五千四十八卷，《正元藏》目又二百七十五卷，而禪觀之書不預焉。迄於皇朝，復興翻譯。太平興國後至道二年，二百三十九卷；又至大中祥符四年，成一百七十五卷。潤文官趙安仁等編纂新目，為《大中祥符法寶》。咸平初，雲勝奉詔編《藏經隨函索隱》六百六十卷。又令詔訪唐正元以後未附藏諸經益之，並令摹刻。劉安仁又分《太宗妙覺秘詮》為名《真宗法音》、《集論》、《頌贊詩》為三卷；以《法音旨要》為名摹印頒行。訖於天禧末，又譯成七十卷。凡《大乘經》三百三十四卷，《大乘律》一卷，《大乘論》二十九卷，《小乘經》八十一卷，小乘律五卷，《西方聖賢集》二十九卷。又據《通考》卷二百二十七《辯正論》八卷引晁氏曰：「唐釋法琳撰。穎川陳良序云：法琳姓陳，關中人。著此書，窮釋、老之教源，極品藻之名理。宣和中，以其《老子》語焚毀其第二、第四、第五、第八，凡五卷，序文亦有翦棄者。」又《破邪論》二卷，《甄正論》三卷。晁氏曰：「唐釋法琳撰。已上三書皆經宣和焚毀，藏中多闕，故錄之。」按：《破邪》、《甄正》二論，昭德《讀書記》以為宣和焚毀，藏中多闕。然愚嘗於村寺經藏中見其全文。《破邪論》專詆傅奕，而並非毀孔、孟，所謂詖淫邪遁之辭無足觀者。《甄正論》譏議道家，如度人經璿璣停輪處，以為璿璣無定輪之理，使停輪至七日七夜，則宇宙顛錯，而生人之類滅矣。無極曇誓天及龍變梵度天處，以為「曇」與「梵」二字，出自佛書，佛法未入中國之前，經傳中並無此二字，豈有天帝名號而剽竊佛書字義乎！又如河上公《道德經章句序》，言漢文帝駕詣河上公問道，而河上公一躍騰雲，帝知是神人，下輦稽首，從受《章句》二卷。以為《漢史·帝紀》車駕每出必書，何獨不書駕詣河上公問道之事。且孝文好黃、老言，立渭陽五帝廟則因新垣平。平一方士，其說至卑陋，帝尊寵之，而史亦備述之。河上公之事奇偉如此，何獨見遺於班、馬乎！乃羽人道士輩自創此說。此論頗當，意必借筆於文學之士，沙門輩恐不能道也。
　　１、五月案：《續資治通鑒》、《宋史·本紀》俱五月壬午朔。《四史朔閏考》同，惟《十朝綱要》作壬戌朔。 丁亥，通真達靈先生林靈素為通真達靈元妙先生，通元先生張虛白為通元沖妙先生。《紀事本末》卷百二十七。案：《十朝綱要》亦載此條，有雲視中奉大夫。陳桱《續通鑒》云：帝惑於林靈素之言，建宮觀篇天下，又造青華正晝臨壇及火龍神劍夜降內宮之事，託天神臨降，因造帝誥，天書雲篆，務以惑世欺眾，其說妄誕，不可究質。宦者、道士有所不快，必託為帝誥，則莫不如志。尋賜靈素視中大夫，出入呵引，至與諸王爭道，都人稱曰：「道家、兩府，其徒美衣玉食者幾二萬人。」畢沅《通鑒》：虛白，南陽人，通太乙六壬術，帝召管太一宮，恩賚無虛日，官太虛大夫、金門羽客，出入禁中，終日論道，無一言及時事，曰：「朝廷事有宰相在，非予所知也。」帝每以張胡呼之而不名。
　　２、癸卯御筆：「太湖及長塘湖石，令朱勔取發，餘人不許爭占，如違，以違御筆論。」《紀事本末》卷百二十八。案：《九朝備要》載宣和元年十一月屏太學生鄧肅事云：時朱勔以花石綱媚上，東南騷動，肅進十詩諷諫，末句云：「但願君王安百姓，圃中何日不春風。」上即宣取。時皇太子在側，上曰：「此忠臣也。」蔡京奏曰：「今不殺肅，恐浮言亂天下。」上不答，即詔放歸田裡。又考朱勔取太湖長塘湖石事，見陳桱、薛應旂《通鑒》載政和初，蔡京被召，帝戲語京子攸，謂須進土宜，遂得橄欖一小株，雜諸草木進之，當時以為珍。其後，又有使臣王永從、士人俞輖，皆隸蔡攸，每花石至，動數十舟。盛章守蘇州，及歸作開封尹，亦主進奉，然朱勔之綱為最。四年以後，東南郡守，二廣市舶，率有應奉，多主蔡攸。至是則又有不待旨者。但進物至，計會諸閹人，閹人亦爭取以獻焉。天下乃大騷然矣。大率太湖、靈壁、慈谿、武康諸石，二浙花竹、雜木、海錯，福建異花、荔子、龍眼、橄欖，海南椰實，湖湘木竹、文竹，江南諸果，登、萊、淄、沂海錯、文石，二廣、四川異花、奇果，貢大者越海渡江，毀橋梁，鑿城郭而置植之，皆生成，異味珍苞，率以健步捷走，雖萬里，用四三日即達，色香未變也。蔡京因奏：「陛下無聲色犬馬之奉，所尚者山林竹石，乃人之棄物。但有司奉行過當，可即其浮濫而懲艾之。」乃作提舉人船所，命巨閹鄧文誥領焉。又詔監司、郡守等不許妄進，其係應奉者，獨令朱勔、蔡攸、王永從、俞輖、陸漸、應安道六人聽旨。它悉罷之，由是稍戢；未幾，天下復爭獻如故。又增提舉人船所，進奉花石，綱運所過，州縣莫敢誰何，殆至劫掠，遂為大患。
　　《續宋編年資治通鑒》：五月壬午朔，日有食之。案：畢氏《通鑒考異》云：《遼》、《金》二史不書，《契丹國志》所載與《宋史》同。又據《通考》卷二百八十五《象緯考》，以為是年五月丙申，月食九分，主旱。
　　又置經制司，講畫諸路財賦。案：是月置經制司，諸史俱不載，惟《九朝編年備要》所載與此同，而係之壬午日。《十朝綱要》云：己亥，置經制司於尚書省，則兩書又不同日，未知孰是？《文獻通考》卷六十二《職官考》：經制邊防財用事，掌經畫錢帛芻糧，以供邊費，凡榷易貨物、根括耕地及蕃部弓箭手等事，皆奏而行之。熙寧末，以熙河連歲用兵，仰給、度支費用不資，始置是司。元祐初罷，崇寧中復置。據雲崇寧中置，固非起於是年也。而此書與《十朝綱要》俱係之五月置經制司，則《通考》所載詳略殊矣。又考宣和三年二月，以陳遘為江淮經制使，命遘經制七路，治於杭州，以供餽餉。遘以財用不給，創議度公私出納，量增其贏，號「經制錢」，遂為東南七路之害。當又別為一事矣。
　　１、六月案：錢大昕《朔閏考》：六月壬子朔。 乙卯，御筆：「應天下神霄玉清萬壽宮並不隸道正司，令逐路提舉官管勾。」《紀事本末》卷百二十七。案：《宋史·本紀》：五月乙酉，詔諸路選漕臣一員，提舉本路神霄宮。與此月日異。《通考》卷六十云：在外宮觀嶽祠。宋朝宮觀皆俟力請而後授，侍從而上任宮觀者絕少若因責降改作主管，方且差焉。熙寧初，王安石相，異己者方直除宮觀。大抵宮觀非自陳而朝廷特差者，如降黜之例。二年，詔杭州洞霄宮、亳州明道宮、華州雲臺觀、建州武夷觀、臺州崇道觀、成都府玉局觀、建昌軍仙都觀、江州太平觀、洪州玉隆觀五嶽廟，並依嵩山崇福宮、舒州靈仙觀置管勾，或提舉提點官。四年，詔宮觀嶽廟留官一員，餘聽如分司致任例，從便居任。六年，詔卿監職司以上提舉，餘官管勾當者。又詔年六十以上者乃聽差，毋過兩任，兼用執政恩例者，通不得過三任。後蔡京用事，增廣職任。崇寧三年，添宮觀十。政和三年，添宮觀三十，選人亦許乞嶽廟。宣和王黼用事，外開新邊，以熙寧法革之一切，不恤士大夫，於是失祿矣。
　　２、壬戌，御筆：「博州修建神霄宮如法，守貳當職官並廉訪使者各遷一官。」《紀事本末》卷百二十七。
　　３、壬申，門下侍郎薛昂案：《宋史·宰輔表》三：政和七年十二月丁巳，薛昂自銀青光祿大夫、尚書左丞加特進、門下侍郎。 奏：「承詔編集王安石遺文，案：《宋史·本紀》：政和三年正月，追封王安石為舒王，復封安石子雩為臨川伯，從祀孔子廟庭。《通考》卷二百三十五《經籍考》載：王介甫《臨川集》一百三十卷。晁氏曰：「其婿蔡卞謂：自先王澤竭，士習卑陋，不知道德性命之理。安石奮乎，百世之下，追堯舜三代；通乎晝夜陰陽所不能測，而入於神，著《雜說》數萬言，其言與孟軻相上下。晚以所覺，考字畫奇耦橫直，深造天地、陰陽造化之理，著《字說》，包括萬象，與《易》相表悰。崇寧初，卞之兄京秉政，詔配文宣王廟。近時議者謂：自紹聖以來，學術政事敗壞殘酷，貽禍社稷，實出於安石雲。」乞更不置局，止就臣本府編集，差檢閱文字官三員。」從之。《紀事本末》卷百三十四。案：《宋史·薛昂傳》謂：昂與餘深、林攄始終附會蔡京，至舉家為京諱。或誤及之，輒加笞責。昂嘗誤及，即自批其口。又云：昂主王氏學，嘗在安石坐，圍棋賭詩，局敗，昂不能作，安石代之，時人以為笑雲。
　　４、甲戌，御筆：「天下神霄宮，知州、軍帶管勾字，通判帶同管勾字。」《紀事本末》卷百二十七。
　　《續宋編年資治通鑒》：前知峽州王寀、資政殿學士劉昺酬唱詩歌謗訕悖逆，寀伏誅，昺流瓊州。案：原本二月，《九朝編年備要》系六月，《十朝綱要》係六月己卯，今據以改歸此。又《宋史》《王寀傳》：寀登第，至校書郎。忽若有所睹，遂感心疾，唯好延道流談丹砂、神仙事。得鄭州書生，託左道，自言天神可祈而下，下則聲容與人接，因習行其術，靉能什七八，須兩人其為乃驗。外間讙傳，浸淫徹禁庭。徽宗方崇道教，侍晨林靈素自度技不如，願與之遊，拒弗許。戶部尚書劉昺，寀外兄也，久以爭進絕還往。神降寀家，使因昺以達，寀言其故，神曰：「第往與之言，汝某年月日在蔡京後堂談某事，有之否？」昺驚駭汗浹，不能對，蓋所言皆陰中傷人者。乃言之帝，即召。寀風儀既高，又善談論，應對合上指。帝大喜，約某日即內殿致天神。靈素求與共事，又弗許。或謂靈素，但勿令鄭書生偕，寀當立敗。即白帝曰：「寀父兄昔在西邊，密與夏人謀反國。遲至尊候神，且圖不軌。」帝疑焉。及是日，寀與書生至東華門，靈素戒閽卒獨聽寀入。帝齋敬潔待，越三夕無所聞，乃下寀大理，獄成，棄市，昺竄瓊州。又《劉昺傳》載：昺，宣和殿學士、知河南府，積官金紫光祿大夫。與王寀交通事敗，開封尹盛章議以死，刑部尚書範致虛為請，乃長流瓊州。又《範致虛傳》云：初，致虛在講議司，延康殿學士劉昺嘗乘蔡京怒擠之。後王寀坐妖言系獄，事連昺論死，致虛爭之，昺得減竄，士論賢之。《九朝編年備要》云：王寀朝奉大夫。與《宋史》校書郎不同。《揮麈後錄》云：王寀輔道，樞密韶之子，少豪邁有父風，早中甲科，善議論，工詞翰，曾文肅、蔡元長薦入館為郎，後以直秘閣知汝州，考滿守陝。年未三十，輕財喜士，賓客多歸之。坐不覺察盜鑄免官，自負其材，受辱不羞。是時羽流林靈素以善役鬼神得幸，而輔道之客冀其復用，乘時所好，昌言輔道有術，可致天神出。靈素上柅不得施。蓋其客亦能請紫姑作詩詞，而已非林之比。輔道固所不解，然實不知客有此語也。輔道嘗對別客謂：「靈素太誕妄，安得為上言之？」其言適與前客語偶合。工部尚書劉炳子蒙者，輔道母夫人之姪孫也，及其弟煥子宣，俱長從班，歆豔一時。時開封尹盛章新用事，忌炳兄弟，進思有以害其寵，未得也。初，炳視輔道雖中表，然炳性謹厚，每以輔道擇交不慎疏之。會炳姑適王氏，於輔道為嫂。一日，輔道語其嫂曰某久欲謁子蒙兄弟奉候從容，然不得其門而入，柰何？嫂曰：「俟我至其家，可往候之。」輔道於是如其教，候炳於賓舍，久之始得通。炳逡巡猶不欲見，迫於其姑，勉強接之。既就坐，談論風生，亹亹不倦，炳大嘆服，入告其姑曰：「久不與王叔言，其進乃爾，自恨不及也。」因遣持馬人歸，止宿其家，自是始相親洽。殆至興獄，未及歲也。前客語既達靈素，靈素忿怒，泣請於上，且增加以白之曰：「臣以羈旅，荷陛下寵靈，而奸人造言，累及君父。乞放還山以避之。不然，願置對與之理。」上令逮捕輔道與所言客姚坦之、王大年，以其事下開封。使者至，輔道自謂無它，亦不以介意，語家人曰：「辯數乃置，無以為念也。」至獄中，刻木皆出紙求書，且謂輔道曰：「昔蘇學士坐系烏臺時，衛獄吏實某等之父祖。蘇學士既出後，每恨不從其乞翰墨也。」輔道喜，作歌行以贈之，處之甚怡然。而盛章以炳之故，得以甘心矣。因上言詞語有連及炳者，乞並治之。上曰：「炳從臣也，有罪未宜草草。」炳既聞上語，不疑其他。一日，上幸寶籙，駐蹕齋宮，從官皆在焉。炳越班面奏簾外曰：「臣猥以無狀，待罪邇列。適有中傷者，非陛下保全，已齏粉矣。」再拜而退。炳既謝已，舉首始見章在側注目瞪視，惶駭失措，深以為悔。翌日，章以急速請對，因言：「寀與炳腹心。誹謗事驗明白，今對眾越次，上以欺罔陛下，下以營惑群臣，禍將有不勝言者。幸陛下裁之。」上始怒，是日有旨，內侍省不得收接劉炳文字。炳猶未知之，以謂事平矣，故不復閑防。章既歸，遣開封府司錄孟彥弼攜捕吏竇鑒等數人，即訊炳於家。炳囚服出見，分賓主而坐，詞氣慷慨，無服辭。彥弼既見其不屈，欲歸。而憲鑒者語彥弼曰：「尚書幾閒得寀一紙字，足以成案矣。」遂亂抽架上書，適有炳著撰槁草，翻之至底，見炳和輔道詩，尚未成，首云：「白水之年大道盛，掃除荊棘奉高真。」詩意謂輔道嘗有嫉惡之意；時尚道，目上為高真爾。鑒得之，以為奇貨，歸以授章，章命其子並釋以進云：「白水謂來年庚子寀舉事之時。炳指寀為高真，不知以何人為荊棘？將寘陛下於何地？豈非所謂大逆不道乎？」但以此坐輔道與客，皆極刑。炳以官高，得弗誅，削籍竄海外。煥責授團練副使，黃州安置。凡王、劉親屬等，第斥謫之。並擢為秘書省正字。
　　１、七月案：錢大昕《四史朔閏考》：七月係辛巳朔。 癸未，御筆：道隱於小成，流於末俗，人不足與明，不顯於世。朕作新斯人，以覺天下。神霄玉清府，實總萬夫，監臨下土。比詔四方，改營宮宇，以迎神貺，官吏勤惰不一，尚未就緒，更賴輔弼大臣同寅協力。宰臣可兼神霄玉清宮使，執政官充副使，判官聽旨差。自改官制，不置使名，權時之宜，庶克有濟，候道教興隆，宮宇悉備即罷。太師、魯國公蔡京，少傅、太宰鄭居中，少傅、少宰餘深，案：《宋史·本紀》：七月壬午，以西師有功，加蔡京恩官其一子，鄭居中為少傅，餘深為少保，鄧洵武為特進，進執政官一等。《宰輔表》亦云：餘深自少宰加少保。此雲少傅少宰餘深當雲少保少宰餘深。而餘深傳以為：宣和元年，為太宰，進拜少保，封豐國公。再封衛國公，加少傅。與《紀》、《表》不合，恐誤。 檢校太保、領樞密院事童貫，並兼充神霄玉清萬壽宮使；案：《宋史·宰輔表》系上年十二月庚午，童貫領樞密院事。是年七月壬午，加檢校太保，八月甲寅，加太保。《九朝備要》：六月，赦陝西、河東，以童貫奏攻破夏人，建築城寨也。宰執？進官。八月，童貫進太保，領樞密院事、三路宣撫使，以夏秋以來，進築靖夏、制戎、制羌三城之功也。 知樞密院事鄧洵武、門下侍郎薛昂、中書侍郎白時中、尚書左丞王黼、案：《宋史·宰輔表》上年十一月辛卯，白時中自中大夫、尚書右丞加中書侍郎。是年正月庚戌，王黼自翰林學承旨以尚書左丞起復，九月，加中書侍郎。宣和元年正月戊午，加特進、少宰。 宣和殿大學士蔡攸並兼充神霄玉清萬壽宮副使，仍給敕，判官聽旨差。」《紀事本末》卷百二十七。案：《文獻通考》卷六十：宮觀使，宋朝祥符中，真宗建玉清昭應宮，王魏公旦為首相，始命充使。宮觀置使自此始。又有景靈宮、會靈觀使，然每為宰相兼職。天聖元年，呂夷簡為相，時朝廷崇奉之意稍緩。因請罷使名。熙寧中，富鄭公弼領集禧觀使居洛，此宮觀使居外之所從始也。徽宗建玉清萬壽宮，乃命宰執兼使、副，用真廟故事也。近以前宰執奉朝請者領在京宮觀使，而在外舊相只除提舉宮觀，非祖宗優待宰相之體。
　　２、甲申，詔：「開封尹充神霄玉清萬壽宮，判官、少尹充管勾。」《紀事本末》卷百二十七。案：陳桱《通鑒》：政和元年九月，更定官名。蔡京率意自用，欲更置官名，以繼元豐之政，乃首更開封守臣為尹、牧，由是府分六曹，縣分六案。
　　３、甲午，御筆：「天下神霄玉清宮門可視至聖文宣王廟立戟，以稱嚴奉。」《紀事本末》卷百二十七。
　　４、癸卯，中大夫、直徽猷閣、知河陽□原缺。厚，以改建神霄玉清萬壽宮畢工，進職一等；武功大夫、知西安州解潛轉遙刺史，以措置改建神霄玉清萬壽宮推賞也。《紀事本末》卷百二十七。案：解潛，政和七年知岢嵐軍。契丹董才來降，解潛招之，並其黨以聞。其表有云：「受之則全君臣之大義，不受則生胡、越之異心。」蓋亦依附蔡京者也。見朱勝非《秀水閒居錄》。詳宣和元年正月《續通鑒》注。
　　《續宋編年資治通鑒》：秋七月，東南大水，遣使振之。案：《宋史·本紀》：己酉，遣廉訪使者六人振濟。《九朝編年備要》云：九月，又詔截上供米四十萬賑濟。《宋史·五行志》云：重和元年夏，江、淮、荊、浙諸路大水，民流移、溺者眾，分遣使者振濟。發運使任諒坐不奏泗州壞官私廬舍等勒停。《任諒傳》：諒加徽猷閣待制、江淮發運使。蔡京破東南轉般漕運法為直達綱，應募者率遊手亡賴，盜用乾沒，漫不可核，人莫敢言。諒入對，首論之，京怒。會汴、泗大水，泗州城不沒者兩板。諒親部卒築隄，徙民就高，振以米粟。水退，人獲全，京誣以為漂溺千計，坐削籍歸田裡。執政或言：「水災守臣職，發運使何罪」帝亦知其枉，復右文殿修撰、陝西都轉運使。
　　１、八月案：錢大昕《朔閏考》：八月辛亥朔。 丁巳，御筆：「諸州添差八行教授自今許添大藩，不預執事。」《紀事本末》卷百二十六。
　　２、戊午，朝散郎、新知兗州王純奏：「乞令學者治《御注道德經》，閒於其中出論題。」案：「出」字原本脫，據畢《通鑒》補。 從之。《紀事本末》卷百二十七。案：《宋史·選舉志》：徽宗崇尚老氏之學，知兗州王純乞於《御注道德經》注出論題，範致虛亦乞用《聖濟經》出題。宣和元年，帝親取貢士卷，考定能深通內經者升之以為第一。又《本紀》及陳桱《通鑒》俱云：五月壬辰，頒御製《聖濟經》，以青華帝君八月九日生辰為元成節。又詔以老子生辰為貞元節。《玉海》卷六十三引《書目》：《聖濟經》十卷，政和中御製並序，體真、原化、慈幼、達道、正紀、食頤、守機、衛生、藥理、審劑凡十篇，陰陽、適平、精神、內守而次，凡四十二章。一本云：政和八年五月壬辰，頒御製《聖濟經》，以廣黃帝之傳，其篇五十，其章四十有二。又《玉海》卷二百二十二引晁氏曰：因《黃帝內經》采天人之賾，原性命之理，明營衛之清濁，究七八之盛衰，辯逆順之盈虛，為書十篇，凡四十二章。陳氏曰：辟雍學生昭武吳禔注。
　　３、辛酉，手詔：「《史記·老子傳》陛於列傳之首，別為一帙。《前漢·古今人表敘》列於上聖，其舊本並行改正。昨所著《道德經》，可視倣唐制，命大臣分章句，書寫刻石於神霄玉清萬壽宮。」《紀事本末》卷百二十七。案：吳曾《能改齋漫錄》：政和八年八月，御筆：太上混元上德皇名耳，並字伯陽及諡聃。見今士庶多以此為名字，甚為瀆侮，自今並為禁止。
　　４、庚午，御筆：道無乎不在，在儒以治國，在士以修身，未始有異，殊途同歸，前聖後聖，若合符節。由漢以來，析而異之，黃、老之學，遂與堯、舜、周、孔之道不同，故世流於末俗，不見大全，道由是以隱千有餘歲矣。朕作新之，究其本始，使黃帝、老子、堯、舜、周、孔之教偕行於今日。可令天下學校諸生，於下項經添大、小一經，各隨所願分治。大經，《黃帝內經》、《道德經》；小經，《莊子》、《列子》。自今學道之士，應入學，並令州縣勘會保明，不經刑責，不犯十惡、奸盜及違八行之人，許入州縣教養；並依見行學法，所習經以《黃帝內經》、《道德經》為大經，《莊子》、《列子》為小經外，兼通儒書，俾合為一道，大經《周易》、小經《孟子》。其在學中選人，增置士名，分入官品。元士、高士、大夫、上士、良士、居士、逸士、隱士、志士，案：畢氏《通鑒》「高士」下刪去「大夫」二字，「良士」下增「方士」二字，「隱士」在「逸士」之上。據吳曾《能改齋漫錄》卷十三云：政和八年，御筆：黃帝、老子、堯、舜、周、孔之教，偕行於今日。可令天下學校諸生，於下項經添大、小一經，各隨所願分治。大經，《黃帝內經》、《道德經》；小經，《莊子》、《列子》。自今學道之士，所習經以《黃帝內經》、《道德經》為大經，《莊子》、《列子》為小經外，兼通儒書，俾合為一道。大經《周易》，小經《孟子》。其在學中選入，增置士名，分入官品：元士正五品，高士從五品，大士正六品，上士從六品，方士正七品，處士從七品，居士正八品，逸士從八品，隱士正九品，志士從九品。 每歲試經撥放。案：「撥放」誤「撥教」，今據畢《通鑒》改正。 及有度牒合披戴者並依舊外，唯須在學一年，方許披戴。州縣學道之士，初入學為道徒，試中並貢，同稱貢士。陛貢到京，入辟雍，試中上舍，並依貢士法。三歲大比，許襴就殿試，案：《宋史·輿服志》云：公服，其制曲領大袖，下施橫礻闌束，以革帶、襆頭、烏皮鞾，自王公至一命之士通服之。 當別降策問，庶得有道之士以稱招延。元士以下資任、請給各隨品，依品官法，唯人從不差兵士役人，止於宮觀人內量差，其敘位在本品之下，應天下神霄玉清萬壽宮、天慶觀知及副知將來有闕，並以學校登科人充，其餘宮觀亦依此。志士以上，令禮部置名籍差注，並如吏部法。自興道教，異人間至，深慮山林高蹈之士尚多有之。可令監司訪之縣，縣下耆、保各具所管地方有無高上之士，依八行法以禮延入學，並以名聞；或不願入學，監司、郡守親勸駕，給券馬人船，差官伴送赴闕；又不願，即具奏聽旨，當賜璽書招聘。高上之士多隱於卒伍、工隸、僕廁之類，或身自犯刑責，以逃世離俗，令延納招聘，一無所問，仰並以名聞。《紀事本末》卷百二十七。案：《宋史·選舉志》云：補道職，元豐三年，始差官考試，以《道德經》、《靈寶度人經》、《南華真經》等命題，仍試齋醮科儀祝讀。政和間，即州、縣學別置齋授道徒。蔡攸上《諸州選試道職法》，其業以《黃帝內經》、《道德經》為大經，《莊子》、《列子》為小經。提學司訪求精通道經者，不問已命、未仕，皆審驗以聞。其業儒而能慕從道教者聽。每路於見任官內，選有學術者二人為傒官，分詣諸州檢察教習。《內經》、《道德經》置博士，《聖濟經》兼講。道徒升貢，悉如文士。初入官，補志士道職，賜褐服，藝能高出其徒者，得推恩。道徒術業精退，州守貳有考課殿最罪法。《玉海》卷六十三：政和八年四月二十四日，詔刊正《內經》。重和元年十一月十五日，詔以《內經》考其常，以《天元玉冊》極其變。
　　５、辛未，資政殿大學士、知陳州鄧洵武奏乞選擇《道藏經》數十部，先次鏤板，頒之州郡，道錄院看詳，取旨施行；又乞禁士庶婦女輒入僧寺，詔令吏部申明行下。《紀事本末》卷百二十七。案：「鄧洵武」畢《通鑒》作「鄧洵仁」，今考諸書，無鄧洵仁知陳州事。《宋史·宰輔表》云：政和三年四月癸巳，鄧洵仁自尚書右丞以通議大夫、資政殿學士出知亳州，尋落職。《東都事略》云：洵武，知河南府，進資政學士，召為中太一宮使，拜觀文殿學士、大名尹，入為佑神觀使兼侍讀。除保大軍節度使。政和六年，拜知樞密事，遷特進。則此時洵武已累遷數官矣。而《長編》是年十月壬辰有資政殿學士、知陳州陳洵仁奏云云。似此鄧洵武或係陳洵仁之誤也。《通考》卷二百二十四《經籍考》：《神仙家》。《宋三朝國史志》曰：班《志·藝文道家》之外，復列《神仙》在《方技》中。東漢後，道教始著，而真仙經誥別出焉。唐開元中，列其書為藏目，曰《三洞瓊綱》，總三千七百四十四卷。厥後亂離，或至亡缺。宋朝再遣官校定，事具《道釋志》。嘗求其書，得七千餘卷，命徐鉉等讎校，去其重，裁得三千七百三十七卷。大中祥符中，命王欽若等照舊目刊補，凡四千三百五十九卷。《洞真部》六百二十卷，《洞元部》一千一十三卷，《洞神部》一百七十二卷，《太真部》一千四百七卷，《太平部》一百九十二卷，《太清部》五百七十六卷，《正一部》三百七十卷，合為新錄，凡四千三百五十九。又撰篇目上獻，賜名曰《寶文統錄》。又雲，《宋三朝志》九十七部六百二十五卷，《宋兩朝志》四百一十三部，《宋四朝志》二十部。
　　６、己卯，御筆：「諸州、軍神霄玉清萬壽宮仰本路提舉，漕臣於囗元缺。州、軍並縣、鎮選擇寄居宮觀年六十以下通判以上人一員，申尚書省就差管勾本宮，專切檢察本宮事務。」《紀事本末》卷百二十七。案：《宋史·職官志》云：舊制，六十以上知州資序人，本部長官體量，精神不致昏昧堪釐務者，許差一任；兼用執政官陳乞者，加一任。
　　新昌陳謨輯注
