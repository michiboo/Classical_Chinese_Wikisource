卷十四
　
　　哲宗
　　△紹聖四年丁丑，一○九七
　　１、正月錢大昕《朔閏考》：是月丙戌朔。丙申，葉祖洽繳呂孝廉知曹州敕。《長編》卷五百五：元符二年正月丙寅，知曹州呂孝廉為京東運副。原註：雲：紹聖四年正月十一日，葉祖洽繳曹州敕。案：《編年備要》雲：給事中葉祖洽言：「先帝修復官制，其意蓋欲使之更相檢察而不得混亂也。故中書省置中書舍人，以行為職，其不可行則繳之；門下省置給事中，以讀為事，其不可讀者則輟之。蓋以為廟堂之上，議論設施，或有差誤，人主有所不知，則給、捨得舉其職。上聞如此，則政事之闕常救於未然，而朝廷無過舉。今使中書舍人兼權給事中，又令凡有書過文字並不迴避，如此，則中書舍人即是給事中，給事中即是中書舍人，不惟名實混淆而給事中職事遂廢。當其職事者自行自讀，或有阿附，可以蕩然肆志，無所忌憚。命令既出，雖有言者，亦無及矣。」詔特旨書讀不迴避，餘令互書。疑祖洽此疏，當是為繳呂敕上也。
　　２、壬寅，詔黃履、蔡京、林希各薦可充禦史者一人。《長編》卷四百九十一：紹聖四年九月，李深上書，言嘗聞陛下命黃履、蔡京云云。原註：正月十七日，命履、京及林希。 蔡京、林希同舉太學博士鄭居中上殿為禦史。《長編》卷四百八十五：紹聖四年四月戊子，曾布曰：「太學博士鄭居中上殿何如？」上曰：「蔡京力薦。」原註：雲：正月十七日，京、希被詔，同舉禦史。
　　３、甲辰，呂嘉問除江淮荊浙路發運使。《長編》卷四百八十七：紹聖四年五月戊辰，嘉問知青州。原註：雲：正月十九日為江淮荊浙發運。又卷四百九十一：紹聖四年九月，李深上書言呂嘉問移發運。原註：雲：正月十九日。案：《宋史呂嘉問傳》雲：安石複相，削嘉問三秩，知淮陽軍。紹聖中，擢寶文閣待制、戶部侍郎，加直學士、知開封府。專附章惇、蔡卞，多殺不辜，焚去案牘以滅口。嘗薦鄒浩，浩南遷，坐罷知懷州。《編年備要》：四年九月，李深疏雲：「呂嘉問移發運使，未數月，不緣奏計登對，不緣六曹貳卿，遂除待制。天下皆謂嘉問之子娶王雱之女，蔡卞娶王雱之妹，與嘉問、蔡卞結為死黨。」
　　４、丙午，詔：「應紹聖二年十二月十五日類定姓名，責降人宮觀居住，乃勒停安置，分司散官，子孫弟侄，各不得住本州；鄰州內子孫，仍並與次遠路分合入差遣，已授未赴並見在任人並罷。」《紀事本末》卷百二。原註：紹聖二年十二月十五日，類定責降人姓名，未見。
　　５、刑部侍郎邢恕改吏部侍郎。《長編》卷四百九十：紹聖四年八月丁酉，蔡渭奏粉昆事。又卷四百九十五：元符元年三月戊午，三省言究治張士良獄。原註：恕以二年十二月自青州入為刑侍，四年正月改吏侍。
　　６、丁未，王瑜除京東路轉運副使。《長編》卷四百九十四：元符元年正月戊子，沈銖言單立文字，乞委王瑜錄問。原註：王瑜四年正月二十二日除京東運副。
　　７、己酉，兩浙發運使周秩除京西路轉運使。《長編》卷四百九十：紹聖四年八月壬辰，委秩體量獄事。又卷四百九十三：四年十二月癸未，周秩察河南變事。原註：正月二十四日，自浙憲除京西漕。案：王鞏《甲申雜記》：周秩重實過高郵，言紹聖中有洛人告，言文及甫、劉唐老與李邦直將生變，誅章子厚、蔡元度諸人以下，至兩制、侍從皆及之。 召周重實為京西轉運使推治之，以其嘗攻文潞公也。有朝旨令先推究體訪，候有狀即治之。又以運判周純為知情不告，將引用嶺南謫降人，元祐人同力為之。哲宗召重實對曰：「欲盡誅族大臣以下，則將置朕於何地？」又召呂升卿，令國門聽旨，俟其有實，即遣誅諸人於嶺南。重實既至西京，捕文、劉，置運司別廳，且辟程公孫專管當，察訪於外，久之無狀，而誅大臣之語則有之。文凡三請自裁。未幾，罷邦直留守，知成都府。且密諭重實，令有實即就攝。久之，公孫忽得二張秀才密語，雲元謀雲「候上意必變，必用元祐人」，迺有誅族之舉。重實即具奏，具言元不及乘輿。不數日，有令文、劉逐便，呂還朔部，並不推治。
　　８、庚戌，殿中侍禦史李清臣出知河南府。《長編》四百九十三：紹聖四年十二月癸未，清臣改知成都。原註：四年正月二十五日，自侍中出知河南府。又《長編》卷五百：元符元年七月庚午，蔡京《第三奏論文及甫書》事。原註：清臣知河南府在四年正月二十五日。案：《續宋編年資治通鑒》：春正月，田嗣宗坐指斥抵罪，李清臣以嗣宗親黨，出知河南府。《編年備要》雲：嗣宗，清臣之表弟。《東都事略李清臣傳》：哲宗幸楚王第，有婦人遮道叫呼，誣告清臣謀反，既屬吏系治。婦人，本盧州娼，常為清臣姑之子田嗣宗外婦。詔捕嗣宗得之，清臣猶未請去。獄將具，言者有疏論列，嗣宗既伏法，清臣遂以資政殿大學士出知河南府，尋奪職知真定府。《宋史路昌衡傳》雲：李清臣有狂婦之訴，昌衡致之重辟。
　　９、辛亥。《長編》卷四百八十六：紹聖四年四月甲辰，呂惠卿言浮圖寨畢功。原註：雲：正月二十六日。又卷四百九十二：紹聖四年十月丙戌，密院言惠卿相度浮圖。原註：正月二十六日可參考。
　　１０、甲寅，詔河北、河東、陝西三路相度保甲人才。《長編》卷四百九十三：密院奏河北、河東、陝西三路保甲人才小弱、不堪教武藝者免之。原註：相度在正月二十九日甲寅。
　　《續宋編年資治通鑒》：授瞎征》節度使。去秋，阿裏骨卒，子瞎征嗣，至是加封。案：畢沅《通鑒》雲：庚寅，以阿裏骨子轄戩襲河西軍節度使邈川首領。轄戩，即溪邦彪籛也。畢氏原註：轄戩，舊作瞎征，今改。又陳桱《通鑒續編》雲：瞎征，阿裏骨子也。性嗜殺，部族攜貳。大酋心牟欽氈等有異志，以瞎征季父蘇南黨征雄武，譖殺之，其黨皆死，獨峞酋籛羅結得逃，以董氈疏族溪巴溫居隴逋部，河南諸羌多附之，乃往依焉。遂奉溪巴溫之子杓拶據溪哥城，瞎征殺杓拶，籛羅結奔河州焉。
　　１、二月案：錢大昕《四史朔閏考》：是月丙辰朔。 丁巳，資政殿學士、大中大夫、提舉崇禧觀王存上表陳乞致仕。故事，當除東宮官，詔特授右正議大夫，依前資政殿學士致仕，其蔭補恩例，各只與一名。言者指存元祐之初，論事附會故也。《紀事本末》卷百二。
　　２、己未，三省言：「司馬光、呂公著倡為奸謀，詆毀先帝，變更法度，罪惡至深。及當時凶黨同惡、相濟首尾，附會之人，偶緣今已身死，不得明正典刑，而亡歿之後，尚且優以恩數及其子孫親屬與見存者，罪罰未稱，輕重不倫。若謂其已死，一切不問，則使後世亂臣賊子何以創艾？至於告老之人，雖已謝事，亦宜少示懲沮。」制曰：「故司空、同平章軍國事呂公著，資賦陰險，世濟奸回，盜竊虛名，昧冒休寵，可特追貶建武軍節度副使。」又制曰：「故正議大夫、守尚書左僕射兼門下侍郎司馬光，資詭激之行以盜虛聲，挾矯誣之言以惑愚眾，可特追貶清海軍節度副使。」又制曰：「故端明殿學士、左朝奉郎王岩叟，資險狡之智而濟以敢為，挾矯邪之權而為之死黨，可追貶雷州別駕。」詔：「趙瞻、傅堯俞奪所贈官，以上除王岩叟已罷遺表恩例外，餘並韓維，並追奪遺表致仕子孫親屬所得蔭補陳乞恩例，孫固、範百祿、胡宗愈遺表子孫親屬蔭補陳乞恩例？各與兩人，餘悉追奪。非奸險並悖、惡無人臣之義，如光、公著者，不用此例。」《紀事本末》卷百二。案：畢沅《通鑒考異》雲：《編年錄》系於乙未，誤。今從《長編》及《宋史哲宗紀》。《朔閏考》：是月丙辰朔，無乙未日。《長編》卷四百八十六：紹聖四年四月壬寅，詔奪遺表恩例，可考。
　　３、初，議再貶光及公著等，曾布謂章惇、蔡卞曰：「追奪恩澤，此例不可啟，異時奸人施於仇怨，則吾人子孫皆為人所害。兼光及韓維等家得恩澤已數十年，一旦奪之，於人情未便。」惇曰：「維數年前方致仕。」布曰：「亦五七年。兼維在位不久，必欲行，則且施之於光及公著可也。然亦不必及其子孫，惡惡止其身，不若就其身上追奪。」惇曰：「彼已死，雖鞭屍何益，追削何補！不若奪其恩例乃實事。」布曰：「此雖快意，然更且詳審。布之意無他，但此例不可啟耳。」惇曰：「須畫一指揮。」布又曰：「不若止治其渠魁為便。」惇曰：「範百祿、胡宗愈之徒亦無顯惡，且置之不妨。」布曰：「韓維在政府不久，又與眾不合而去，莫亦無他。」惇曰：「與光倡和者，正此人也。」布反復甚久，卞曰：「亦有可議。」惟許將默無一言，布疑將以元祐為嫌故爾。《紀事本末》卷百二。
　　４、壬戌，詔罷承議郎張競辰夔州路提舉常平官，以禦史蔡蹈言其險巧邪佞，元祐中諂事呂大防、蘇轍之徒故也。競辰，蜀人，王安國女壻，與曾布有連；其得提舉官，布實薦之章惇。而蔡卞以競辰嘗忤其妻，極惡競辰，亟罷之。《紀事本末》卷百二。
　　５、庚午，議石門建城一所，好水河建寨一所及置烽臺等。《長編》卷四百八十六：紹聖四年甲辰，章楶言前於石門建城一所，好水河建寨一所及置烽臺等。原註：二月十五日並二十八日，初建議。案：今原文已佚。陳桱《通鑒續編》雲：章楶知渭州，以夏人猖獗，上言城葫蘆河川，據形勝以逼夏，朝廷許之。遂令熙河、秦鳳、環慶、鄜延四路之師，繕理他岩數十所以示怯，而陰具版築守戰之備，出葫蘆河川，築二砦於石門峽江口好水川之陰。夏人聞之，帥眾來襲。楶迎擊，敗之。二旬有二日，城成，賜名平夏城、靈平砦。章惇因絕夏人歲賜，而令沿邊諸路相繼築城於要害，以進拓境土凡五十餘裏。夏人大懼。又考《宋史地理志》鎮戎軍下平夏城原注，舊石門城，紹聖四年賜名。又靈平砦下雲：紹聖四年賜名。平夏城，大觀二年展城作軍名曰懷德。以湯羌、靈平、通峽、鎮羌、九羊、通遠、勝羌、蕭關隸之，增置將兵，與西安鎮互為聲援。平夏城東至結溝堡一十五里，西至石門堡一十八里，南至靈平砦一十二里。靈平砦東至古高平堡一十五里，西至九羊砦二十二里，南至熙寧砦二十里，北至懷德一十二里。
　　６、戊寅。《長編》卷四百八十六：紹聖四年四月甲辰，呂惠卿言浮圖寨畢功。原註：二月二十三日。又卷四百九十二：紹聖四年十月丙戌，密院言惠卿相度米脂、浮圖等寨進築。原註：雲：二月二十三日可考。案：原文已佚。
　　庚辰，詔趙瞻、傅堯俞諡告並追奪。三省言：「近降指揮，以司馬光等造為奸謀，訿毀先帝，變更法度，各加追貶，其首尾附會之人，亦稍奪其所得恩數。謹按呂大防、劉摯、蘇轍、梁燾等，為臣不忠，罪與光等無異，頃者朝廷雖嘗懲責，而罰不稱愆；內如範純仁又自因別過落職，於本罪未嘗明正典刑，輕重失當，生死異罰，無以垂示萬世臣子之戒。其餘同惡相濟，倖免失刑者尚多，亦當量罪示其懲艾。」制略曰：「呂大防資性冥頑，心術狠戾，背天地之恩於先帝，失君臣之禮於朕躬，可責授舒州團練副使，循州安置；劉摯趨操回邪，性質險譎，向由言路力附黨魁，倡和姦謀，毀黷先烈，可責授鼎州團練副使，新州安置；蘇轍操傾側孽臣之心，挾縱橫策士之計，始與兄軾肆為抵巇，晚同相光，協濟險惡，案：《太平治跡統類》此下有雲：朕顧瞻岩廟，跂念山陵，又不敢私恩寬貸。 可責授化州別駕，雷州安置；案：《欒城後集潁濱遺老傳》雲：三年，責授化州別駕，雷州安置。未期年，或言方南行，兄弟相遇中途。至雷，賃富民屋以居，複移循州。《紀事》作四年，與《遺老傳》異，必有一誤。 梁燾向附凶渠，擢在諫職，陰與子壻構造邪謀，詆誣先朝。可責授雷州別駕，化州安置；範純仁立異以邀名，匿情而趨利，慣用小夫之私智，專為流俗之願人，案：《太平治跡統類》此下有雲：議稱親則構誣於祖宗，言變法則歸過於先朝。欺君以助邪謀，棄地以開邊隙。陰連郡吏，協濟凶渠，迄用攀援，遂屍宰輔。久從薄譴，久逭嚴誅，苟其究免於終身，何以示懲於後世！ 可責授武安軍節度副使，永州安置。案：邵伯溫《聞見前錄》雲：元祐黨禍起，忠宣獨不預。至呂汲公南遷，忠宣齋戒上書救汲公，惇怒，亦謫節度副使，永州安置。忠宣欣然而往，每諸子怨章惇，忠宣必怒止之。江行赴貶所，舟覆，扶忠宣出，衣盡濕，顧諸子曰：「此豈章惇為之哉！」至永州，公之諸子聞韓維少師謫均州，其子告章惇以少師執政日與司馬光議論多不合，得免行，欲以忠宣與司馬公議論役法不同為言求歸，白公。公曰：「吾用君實薦以至宰相，同朝論事，不合即可，汝輩以為今日之言，不可也。有媿而生者，不若無媿而死。」又案：《編年備要》雲坐修《實錄》詆誣，邵錄雲因救大防激怒章惇。互異。 已上令所在差職官或京職官已上監當官一員伴送前去，經過州軍交替，仍仰所差官常切照管，不得別致疏虞。劉奉世曩以小官附會奸黨，密佈心腹，躐處要途，可落端明殿學士，依前中大夫、光祿少卿，分司南京，郴州居住；韓維挾偽以幹名，抱虛而取進，徇俗之意，愚不可移，朋奸之心，老莫能革，可落資政殿學士，特授左朝議大夫致仕；王覿資賦險偽，善於原俗，附會奸黨，毀刺先朝，可落寶文閣直學士，依前朝散郎守少府少監，分司南京，通州居住，韓川、孫升、呂陶，頃者大奸舊惡，相繼擅朝，而爾挾忿徇私，為之死黨，竊據要路，肆言先朝，造訕興讒，無所忌憚，案：《太平治跡統類》此下有雲：詆法度以遂更變之謀，曆排忠良以虛顧託之罪，積心至此，議罪謂何！ 川可授依前官屯田員外郎，分司南京，隨州居住；升可授依前官水部員外郎，分司南京，峽州居住；陶可授依前官庫部員外郎，分司南京，衡州居住。範純禮、趙君錫、馬默，頃在初政，嘗躋近班，懷藉勢乘時之心，起背公私黨之計，附會邪說，專為悅諛，挾持陰謀，共濟兇惡，夙負欺君之心，久逃附下之誅，純禮可落天章閣待制，依前官管勾亳州明道宮，蔡州居住；君錫可落天章閣待制，依前官管勾亳州明道宮，本處居住；默可落寶文閣待制，依前官管勾南京鴻慶宮，單州居住。顧臨附會凶黨，力被薦論，屬緣洞察於奸謀，不使超躋於近列，案：《太平治跡統類》此下有雲：迨司留鑰，複結罪閹，雖因人言，當從貶秩，責輕罪重，眾不謂宜。 可落天章閣待制，依前官管勾洪州玉隆觀，饒州居住；範純粹傾邪險詖，出於天資；反覆導諛，忘其文志，弟兄倡和，協助奸凶，案：太平治跡統類此下有雲：變先朝拓土之功，成一時蹙國之議，失刑既久，公論未平。 可落寶文閣待制，依前官管勾江州太平觀，均州居住；孔武仲頃由遠官召至臺閣，附會奸黨，躐處要班，逮予親政之初年，敢為怙終之詭計，失刑既久，眾論未平，可落寶文閣待制，依前官管勾洪州玉隆觀，池州居住；王汾早以凡才濫居儒館，元祐之際，附會詆欺，眾論喧闐，罪狀明白，可落寶文閣待制，依前官致仕。王欽臣、張耒，因緣奸黨，躐處要班，挾持詭謀，鼓扇兇焰，欽臣可落集賢殿修撰，依前官管勾江州太平觀，信州居住；耒可落直龍圖閣，依前官添差監黃州酒稅。呂希哲、呂希純、呂希績，爾父公著，當元祐初竊據宰司，毀黷先烈，變亂法度，希哲可特降授朝奉郎、虞部員外郎，分司南京，和州居住；希純可特降授朝請郎，差遣依舊；希績光州居住。姚勔向附凶邪，為出死力，沮害良善，助成奸謀，可依前官守水部員外郎，分司南京，衢州居住；吳安詩，頃者爾以邪朋，竊處諫列，鼓扇兇焰，附會邪謀，可責授濮州團練副使，連州安置；晁補之，爾向以險邪之資，力附奸惡之黨，表悰倡和，阿附導諛，可落秘閣校理，依前官添差監處州鹽酒稅；賈易添差監海州酒稅務；通直郎，尋醫程頤，追毀出身以來文字，放歸田裏。已上逐人並錢勰、楊畏，仍並依紹聖二年八月二十一日所降指揮，永不敘複。郴州編管秦觀，移橫州編管。其吳安詩、秦觀所在州郡，差得力州職員押伴前去，經過州軍交割，仍仰所差人常切照管，不得別致疏虞。朱光庭追貶柳州別駕，孫覺追職？兩官及遺表恩例，李之純追職及遺表恩澤，趙禼追職並兩官及遺表恩例，杜純追職遺表恩例，李周追貶唐州團練副使。」大防等責詞，皆葉濤所草也。《紀事本末》卷百二。原註：《舊錄》雲：上親政三年，追述先志，審度考核奸臣詆誣跡狀，方顯斷以不疑，皆正典刑。於是繼述之孝彰矣。《新錄辨誣》雲：《實錄》載呂大防以下貶竄，首尾甚備，制書盡存之，庶幾後世猶有考焉。自黨錮禍起，忠賢奔播，奸邪無所忌，是以極於大亂而後止。蓋本於紹述之一言，甚矣；其為生民之禍，嗚呼烈矣！自「上親政」以下刪去，制詞恐須略加刪削，不必備載，更詳思之。布《錄》：庚辰晚，聞再貶大防、摯、轍、燾等於嶺表，以次黜責者三十餘人。三省素未以此語布，及已得旨，亦不復道，上亦不語。及是日，葉濤來，頗惶惑於命詞，然何可遏也。《實錄貶大防》等在癸未二十八日。案：《長編》卷四百八十五：紹聖四年四月己亥。原註：大防責循州在四年二月二十八日。又卷四百八十九：紹聖四年七月癸丑，詔許大防歸葬。原註：亦雲：二月二十八日，大防貶循州。是《長編》本從《實錄》書之。《紀事本末》乃取注中布《錄》庚辰晚云云，系於庚辰日下，恐非《長編》原文。今姑依《紀事》編次。又案：陳桱《通鑒續編》雲：先是，左司諫張商英上言：「願陛下無志元祐時，章惇無忘汝州時，安燾無忘許州時，李清臣、曾布無忘河陽時。」以激怒之，由此諸賢皆不得免。時燾已卒，大防行至處州信豐而卒。摯、燾皆卒於貶所，天下惜之。純仁時因目疾失明，聞命怡然就道。或謂純仁盜名，純仁曰：「七十之年，兩目俱喪，萬里之行，豈其欲哉？但區區愛君，有懷不盡，若避好名之嫌，則無為善之路矣！」
　　７、詔罷《春秋》科。《紀事本末》卷一百。原註：《舊錄》雲：詔罷《春秋》科。先帝以經術迪士，獨《春秋》不設科，以《魯史》亡，不可稽考，士不能通故也。元祐複設，今罷之。《新錄》辨誣曰：不設《春秋》科，本王安石偏見私意。班固曰：「孔子因《魯史》而作《春秋》，左邱明論輯其本事，是以為之《傳》。」自漢儒據《傳》以通經，六藝垂世，卓乎如日月，而史官因詔罷《春秋》科，妄謂先帝以《魯史》之不可稽考，士不能通之，故今刪去。案：洪邁《容齋續筆》卷十五雲：五聲本於五行而徵音廢，四瀆源於四方而濟水絕，周官六典所以布治而司空之書亡。是固出於無可柰何，非人力所能為也。乃若《六經》載道，而王安石欲廢《春秋》。紹聖中，章子厚作相，蔡卞執政，遂明下詔罷此經，誠萬世之罪人也。
　　８、癸未，議進築九羊穀寨，修築石門峽東塔子觜堡。《長編》卷四百九十六：元符元年三月癸酉，進築九羊穀寨，修築石門峽東塔子觜堡，畢工，賜名。原註：紹聖四年二月二十八日建議。案：《宋史地理志》：九羊穀東至靈平砦三十里，西至寧安砦六十六里，南至三川砦五十里，北至臨羌砦八十里。 又議進築沒煙前後峽兩寨。《長編》卷四百九十九：元符元年六月辛卯，進築沒煙前後兩峽寨，畢工，賜名。原註：紹聖四年二月二十八日初建議。案：《宋史地裏志》雲：沒煙後寨，砦東至通峽砦十八里，西至正原堡四十里，南至石門砦三十里，北至蕭關一百三十里。沒煙前砦，東至東灣堡七里，西至湯羌砦一十八里，南至懷德軍一十八里，北至勝羌砦八十里。
　　９、甲申，制曰：「文彥博色厲而荏，行偽而堅，備公師於三朝，更將相而四紀，曾靡雲報，尚何所仇？案：《太平治跡統類》此下有雲：忘我大德，肆其忿心。初迷國以懷詐，終朋奸而背善。以理財裕民之政，為暴刻聚斂之利；以經武拓地之勳，為寇攘草竊之計。有臣若此，於義可乎！於戲！明罰正刑，永為垂世之戒，彰善癉惡，上慰在天之靈。 可落河東節度、管內觀察處置等使、開府儀同三司、太原尹，特降太子少保案：《十朝綱要》、《太平治跡統類》作「太保」。 致仕，依前潞國公。」《紀事本末》卷百二。案：《十朝綱要》，彥博洛節鉞、太子太保致仕在癸未。異此日。又案：《太平治跡統類》雲：張茂則、梁維簡、譚扆、趙約內人樊氏並責降。
　　１０、是月，陳敦夫除秦鳳路提點刑獄使。《長編》卷四百九十四：元符元年正月丙寅，詔賜陳敦夫。原註：敦夫除秦鳳提刑在紹聖四年二月。
　　１、閏二月丙戌朔，詔太師致仕文彥博諸子並令解官侍養，司馬康追奪贈官。《紀事本末》卷百二。案：《續宋編年資治通鑒》載諸臣貶責云云，與《紀事本末》文同。又於文彥博降責及司馬康追奪贈官下原注雲：史臣留正曰：「邪正不可並用，君子與小人共事，君子終必為小人所攻，從古然也。元祐之末，劉、呂主調停之說，則臺諫、給舍參用小人。如來之邵、鄧溫伯、鄭康、陸佃、周秩之徒俱進，莘老、微仲君子，亦分其黨，互相非毀。則大往小來，群邪並起，小人反覆，易於反掌。前日無況進侍：無況求見公著為入身之計者，張商英也，今日乞毀公著碑，亦商英也；前日定諡司馬光者，周秩也，今日乞以罪加司馬光者，亦周秩也，此猶可也。而章惇、蔡卞、張商英之徒，既謫貶範純仁以下三十餘人，又追貶司馬光、呂公著一十餘人，竄呂大防、劉摯、梁燾，皆已致之死地而欲盡殺元祐諸賢。既廢孟後，且又欲追廢宣仁，章惇之罪，可勝誅哉！」
　　２、上批：「張天悅案：《宋史·本紀》作「天說」。 所進書，觀其立意狂妄，詆訕之言往往上及先帝，下及朝廷，可進呈取旨。」詔以張天悅送開封府，取勘情節，申尚書省。其後，開封府言：「張天悅私有《景祐福應太一集》，及上書詆訕先帝，情不可恕。」詔特處死。《紀事本末》卷百二。案：《長編》卷四百九十四：元符元年正月甲寅，邢恕言：「胡深疏雲，前日張天悅處死，是刑餘無賴之人。」又言：「其言上斥神宗，誅之固宜。」原註：雲：天悅處死在四年閏二月。又卷五百九：元符二年夏四月辛卯，詔勘鞫不結案及審錄覆奏者，以違制論。先是，臣僚言右軍巡院鞫前兗州萊蕪縣尉張天錫訛言。詔特處死，更不結案審錄，仍不覆奏。原註：元符三年九月，陳瓘論章惇殺張天悅之徒以鉗眾。張天悅，見紹聖四年閏二月丙戌，或即是張天錫，或別事，當考。又案：《編年備要》雲：自是妄言者莫不誅死。
　　３、丁亥，詔曰：「韓川、孫升，爾等以顯附奸凶，肆為譏訕，早負罪譴，久稽典刑。川可特責授岷州團練使副使，道州安置，升可特責授果州團練副使，汀州安置。」詔：「知福州、朝奉大夫葉伸特令守本官致仕。」中書舍人蹇序辰言：「觀文殿學士、大中大夫、知定州韓忠彥，本因朝廷以其父琦勳舊，遂蒙先帝擢用，寵遇甚厚，官為尚書，超躐夷等。元祐之初，遽忘大恩，附會奸惡，同為毀訾，望早賜黜責。」制曰：「韓忠彥進由世臣，擢自先帝。曆躋禁從，久贊事樞，當體前修，以裨初政。而乃助誣民之浮說，行蹙國之匪謀，可依官降充資政殿學士。」《紀事本末》卷百二。
　　４、詔：「上清儲祥宮禦篆碑文蘇軾所撰，已令毀棄，宜差蔡京撰文並書。」《紀事本末》卷百二。案：軾撰碑文在元祐六年八月丙午。蔡絛《鐵圍山叢談》卷二：上清儲祥宮者，乃太宗出藩邸時藝祖所賜予而建也。中遭焚毀，神廟時召方士募人將成之，未就。及宣仁高後垂簾，乃損其服禦而考落焉，因詔東坡公為之記，而哲廟自為書其額。後泰陵親政，元祐用事臣得罪，遂毀其碑。又改命魯公改更其辭。魯公時為翰林學士承旨也。
　　５、壬寅，中書舍人蹇序辰言：「安燾被遇先帝，至為執政，方文彥博、司馬光競為棄地之論，燾實與其事，內結張茂則與之表悰，外同奸黨為之借留。及蔡確得罪，又從而出力擠之。當是時，舊臣相繼被斥，獨燾徘徊數年，偶緣喪母，方始去位。則協助光等為多，非特附會阿諛而已。究其本末，背負舊恩，見利忘義，尤在韓忠彥上，此皆中外所傳聞，朝廷所照見。伏望聖慈更賜裁度，比附同罪已罰之人，一體參酌施行。」制曰：「安燾持祿保躬，協謀蹙國，依憑奸黨，為己助惡，誣篾勞臣，隨時擠陷，上辜寄託，久負譴訶，特落觀文殿學士，依前官差遣如故。」《紀事本末》卷百二。案：燾罷知河南府在二年十一月乙未，可考。《東都事略安燾傳》雲：四年，落職，知大名府。
　　６、京西路轉運副使周秩除淮南路轉運副使。《長編》卷四百九十：紹聖四年八月壬辰，委秩體量獄事。又卷四百九十三：四年十二月癸未，命秩察河南變事。原註：四年正月二十四日，先自浙憲除京西漕。閏二月十七日，改淮南漕。
　　７、河北路轉運副使邵〈龠虒〉除陝西路發運副使。《長編》卷四百九十一：紹聖四年九月，李深上書。原註：雲：邵〈龠虒〉閏二月十七日自河北副除陝副。
　　８、吏部尚書黃履除中大夫、尚書右丞。《長編》卷四百九十八：元符元年，蔡京言究問文及甫書事。原註：紹聖四年閏二月十七日，黃履自吏書為右丞。案：「中大夫」三字，據宋史宰輔表增。
　　９、中大夫、同知樞密院事曾布為大中大夫、知樞密院事，翰林學士、左朝議大夫、知制誥林希為中大夫、同知樞密院事。案：《宋史本紀》，希知樞密院作壬寅日。 初，章惇之初拜相也，曾布在翰林，草惇制詞，極其稱美，望惇用為同省執政；惇忌之，止拜同知樞密院。於是，又遷知樞密院。故事，樞密院日得獨對。乃疑布，更引希同知樞密院，使察之。希尋為布所誘，亦忤惇。布與惇益不合，卒傾惇，奪其位。《紀事本末》卷百三十。案：《長編》卷四百八十七：紹聖四年五月戊辰，林希言：「乞使臣依進士試策。」原註：林希以學士改知樞密在四年閏二月。又卷四百九十：紹聖四年八月癸未，蔡京言惇與臣不同。原註：引陳瓘彈蔡京第四章雲：「章惇初信京、卞，三人議論如出一口。自紹聖二年十月卞為執政，於是京有觖望，而與惇睽矣。四年閏二月，林希為執政，於是京始大怨，而與惇絕矣。京所雲『與臣？』，殆由此。」按瓘此章日月有誤，故《長編》卷四百八十七於四年五月猶稱學士也。
　　１０、甲辰，詔：「寧遠軍節度副使、惠州安置蘇軾責授瓊州別駕，移送昌化軍安置；韶州別駕，賀州安置範祖禹，移送賓州安置；新州別駕，英州安置劉安世，移送高州安置。」《紀事本末》卷百二。案：《長編》卷四百九十：紹聖四年八月丁酉，究問及甫與恕書。原註：雲：閏二月十五日，範、劉再貶。是月丙戌朔，十五日乃庚子。《紀事》系甲辰，乃十九日也。與《長編》相差五日，必有一誤。
　　１１、朱服知萊州。《長編》卷五百一：元符元年八月辛巳，趙挺之言：「朱服因持喪削，今牽複節鎮，理實未安。」原註：紹聖四年閏二月十九日知萊州。案：《宋史朱服傳》：紹聖初政，因表賀力詆變亂法度之故，召為中書舍人。使遼，未返而母死。詔以其家貧，賜帛三百。喪除，拜禮部侍郎。湖州守馬城言其居喪疏几筵而獨處他室，謫知萊州。
　　１２、提舉汴河堤岸賈種民差同楊琰相度。《長編》卷四百八十八：紹聖四年五月乙亥，種民言導洛依元豐年例。原文輯此。又《長編》卷四百八十：紹聖四年四月丁亥，賈種民往呂梁。原註：閏二月十九日可考。案：原文已佚。據《宋史河渠志》卷四雲：四年閏二月，楊琰乞依元豐例，減放洛水入京西界大白龍坑及三十六陂，充水匱以助汴河行運。詔賈種民同琰相度合占頃畝，及所用功力以聞。
　　１３、乙巳，承議郎李仲除提舉開修禦河。《長編》卷四百九十一：紹聖四年九月，李深上書。原註：李仲閏二月二十一日以承議郎除提舉開修禦河，三月二十四日改河北運判。
　　１４、丁未，詔官員任本貫路差遣應酬獎並減半。《長編》卷四百九十三：紹聖四年十一月戊寅，吏部言本貫差遣酬獎並減半。原註：閏二月二十二日已減半指揮。
　　１５、戊申，權知洪州、朝請郎張商英為江、淮、荊、浙等路發運副使。《紀事本末》卷百三十一。
　　１６、壬子，詔：「朝奉郎、守太府少監，分司南京，通州居住王覿改送袁州居住；案：《宋史王覿本傳》：紹聖初，以寶文閣直學士知成都府。蜀地膏腴，畝千金，無閑田以葬。覿索侵耕官田，表為墓田。江水貫城中為渠，歲久湮塞，積苦霖潦而多水滅，覿疏治複故，民德之，號「王公渠」。徙河陽，貶太府少監，分司南京，又貶鼎州。殊與此有異。 故朝奉郎、試中書舍人孔文仲追貶梅州別駕，及追遺表恩例；鮮於？追諫議大夫、集賢殿修撰；故朝奉郎吳處厚追貶歙州別駕。」《紀事本末》卷百二。
　　１７、中書舍人蹇序辰奏：「劉奉世等皆緣棄地及附會奸惡，謗毀先朝致罪，行未旬日，最為近例。而孔文仲、鄭雍、安燾等，猶未見行遣，比之奉世等責罰，其為失當，不倫甚明。」制曰：「鄭雍頃由附會，得列言官，乘時抵隙，驟至丞轄，助成奸慝，無補事功，可特落資政殿學士，依前官差遣如故。」《紀事本末》卷百二。
　　《續宋編年資治通鑒》：大雨雹。案：《宋史·本紀》：癸卯，大雨雹。《五行志》：癸卯，京師雨雹，自辰至酉。
　　１、三月乙卯朔。《長編》卷四百八十九：紹聖四年六月丁酉，賜修復安疆寨，防拓蕃、漢官帛有差。原註：三月一日可考。案：《十朝綱要》：乙卯，築安疆寨。
　　２、直龍圖閣、知慶州孫路加寶文閣待制。《長編》卷五百五：元符二年正月庚戌，詔孫路體度邊情。原註：路先以紹聖二年正月十三日除陝漕，六月三日加直龍圖閣，四年三月一日加寶文閣待制。案：錢大昕《朔閏考》：是月乙卯朔。
　　３、戊午，陸師閔兼都大都庫成都府利州陝西路茶事兼提舉陝西等路買馬公事。《長編》卷四百八十九：紹聖四年六月乙未。原註：雲：已見三月四日，當存一去一。案：今依彼文輯此，姑存原文。
　　４、辛酉，西上閤門副使苗履權知蘭州兼管勾沿邊公事。《長編》卷四百八十六：紹聖四年四月戊申載履權知蘭州。原註：雲：履權知蘭州已見三月七日。案：此與上條皆兩書之，例《長編》原文，當兩存之。 履申乞造熙河浮橋，建金城關。《長編》卷四百八十五：紹聖四年四月甲午，金城關畢功。原註：雲：三月七日，履申乞造浮橋、建金城關。
　　５、癸亥，禦集英殿，賜正奏名進士何昌言並諸科進士等及第、出身，釋褐六百九人。案：《長編》卷四百八十七：紹聖四年五月甲寅，進士及第何昌言、方天若、胡安國除官。原註：雲：三月十日。此癸亥為初九日。 是日，未啟封，讀三人程文至第四人，展讀數百字，曾布與蔡卞俱雲：「文字顯不如第三人，恐不須讀。」啟封，乃章惇之子持也。至第五人，上宣諭曰：「對策言先朝法度當損益，可降。」布曰：「事有適於事變，近於人情，固當損益，恐無可降之理，使先帝在位至今，聞有可增損，亦當隨宜損益。」翰林學士承旨蔡京進曰：「先帝則當損益，陛下方紹述先志，不當損益。」布曰：「恐無此理。」上顧卞曰：「如何？」卞曰：「不知欲何如損益？」京曰：「第言事當損益者，不可不損益。」布曰：「如此乃是。」卞亦默然。上曰：「更不須降。」然卒降為第七人。及啟封，則李元膺，乃察之子也。後五日，布同林希言：「前侍集英殿放進士，因言及損益先朝法度事，未敢極陳。時變有所不同，人情有所不便，豈可不得增損！如此，則是膠柱而鼓瑟也。況即今行保甲，如先朝團教事，皆未可行。三省行八路差官法度，累經修改，終未如舊法。凡此之類，豈非損益！乃所以守先帝之法。」上曰：「第不失大意可矣。」布曰：「德音如此，臣複何言！然今日在朝之人，設此羅網以為中傷羅織之術，凡有人言及朝廷政事所未安，即便以為非毀朝廷，黨助元祐，因此斥逐者不一。蓋正直自守之士，無他罪惡，加以此名，則無由自辨。然以臣所見言之，君子小人，皆不當有此心，小人惟利是視，所以媚附朝廷者，只是經營官職求利而已。卻於今日，自投元祐黨中，以取禍患，亦無此理。臣故雲『君子小人，皆不當有此心』。陛下於人情事理無不洞達，願更加審察。」林希進曰：「法度無不損益之理。如編敕，熙寧中修成，元豐中又修，今複重修。若不可損益，即第當檢熙寧、元豐敕遵行，何用更修？其他法令，亦皆類此。今日之論，誠中傷羅織之端爾。」上頗欣納。布又言：「第二人方天若程文中，言元祐大臣當一切誅殺，又言子弟當禁錮之，資產當籍沒之。古今政事中，殊無義理，此奸人附會之言，不足取。」上曰：「只是敢言。」布曰：「此有所憑恃，非敢言也。天若乃蔡京門客。」上曰：「不知。」布曰：「前放榜一日，章惇問臣曾聞宣諭否，布曰：『不聞。』惇曰：『有一舉人論元祐當誅，上甚稱之。』既而林希為臣言此必天若。及放榜，惇亦對蔡卞言惇知此必是天若卷子。臣曰：『恐是。』惇曰：『何恐之有？決知是天若也』。」上驚曰：「惇何以知？」布曰：「非天若不敢爾，惇所以知之，況京乎？」林希曰：「天若在京家安下。」布曰：「惇每言人臣不可欺罔，此誠至論。陛下深居九重，若容人臣欺罔，何所不至，如天若欺罔，孰大於此？」上頷之。天若，興化人也。《紀事本末》卷一百。
　　６、庚午，河東安撫使孫覽除樞密直學士。《長編》卷四百八十九：元符元年五月丙子，覽降寶文閣待制。原註：覽進密直在紹聖四年三月十六日。
　　７、丙子，呂惠卿築克胡山新寨。案：《十朝綱要》作「刻胡」。畢功，賜名平羌寨。《長編》卷四百八十五：紹聖四年四月己未，惠卿遷光祿大夫。原註：呂惠卿築平羌寨畢功在三月二十二日。又四月庚子，呂惠卿言李沂西界討蕩功。原註：平羌寨賜名已見三月二十二日。又卷四百八十七：紹聖四年五月己未，惠卿遷官。原註：呂惠卿築平羌寨畢功在三月二十二日。又卷四百九十二：紹聖四年十月丙戌，密院言惠卿進築賞厚。原註：平羌寨賜名在三月二十二日。案：《宋史本紀》：壬戌，進築克胡山新寨。丙子，克胡山新砦成，賜名平羌寨。
　　８、戊寅，提舉開修禦河李仲改河北路發運判官。《長編》卷四百九十一：紹聖四年九月，李深上書。原註：李仲閏二月二十一日以承議郎除提舉禦河，三月二十四日改河北運判。
　　９、辛巳，《長編》卷四百八十六：紹聖四年四月甲辰，呂惠卿言浮圖寨畢功。原註：三月二十七。又卷四百九十二：紹聖四年十月丙戌，密院言惠卿相度米脂、細浮圖等進築。原註：三月二十七日可考。案：《宋史·本紀》：辛巳，西上閤門使折克行破夏人於長波川，斬首二千級，獲牛馬倍。
　　１０、壬午，中書舍人、同修國史蹇序辰言：「朝廷前日追正司馬光等奸惡，明其罪罰，以告中外，惟變亂典刑，改廢法度，讟毀宗廟，睥睨兩宮，交通近習，分佈死黨，考言觀事，實狀具明。而包藏禍心，蹤跡詭秘，相去八年之間，已有不可備究者。至其章疏文字，行遣案牘，又散在有司，莫能會見。若不乘時取索編類，必恐歲久淪失，或邪黨交搆，有藏匿棄毀之弊。慾望聖慈特賜指揮選官，將貶責奸臣所言所行事狀，並取會編類，人為一本，分置三省、樞密院，以示天下後世之大戒。」從之，仍差給事徐鐸及序辰。《紀事本末》卷百二。案：《長編》卷四百九十七：元符元年四月壬午，序辰言候編類畢進入備覽。原註：序辰初乞編類在紹聖四年三月二十五日。今《紀事》系三月壬午，乃二十八日也。編類成冊計一百四十三冊，詔令錄本進入，見《長編》卷四百八十五，紹聖四年四月丁酉日。邵經邦《宏簡錄》雲：蹇序辰編類光等事狀及臣僚章疏，人為一帙，凡四十三帙來上，縉紳由是無得脫禍者。陳桱《通鑒續編》雲：章惇遣呂升卿、董必察訪嶺南，將盡殺流人，帝曰：「朕遵祖宗遺志，未嘗殺戮大臣，其釋不治。」章惇志不快。於是中書舍人蹇序辰上疏云云。章惇、蔡卞請帝命序辰及直學士院徐鐸編類事，為光等改廢法度悉不遺，凡四十三帙。薛昂、林自又乞毀《資治通鑒》。
　　《續宋編年資治通鑒》：幸金明池，殿中侍禦史陳次升上疏略曰：伏聞金明池新造龍船，費用萬貫，肆為侈靡，窮極工巧，必非陛下意也。陛下躬不世之資，襲祖宗之慶，勤儉過於夏禹，天下之所共仰。有司不能宣明德意，所造不乘之舟，其費如此，而遊幸之日，天乃大風，豈非愛祐陛下而使覺悟，有司之過乎！案：《十朝綱要》：閏二月甲戌，幸金明池。然閏二月丙戌朔，無甲戌日。以三月乙卯朔推之，乃三月二十日也。《綱要》誤。《編年備要》雲：幸金明池，風甚，浪如山。新作龍舟艤於水心殿東，不復登，水嬉等船皆罷。又雲：先是，以修龍舟了畢，特支度牒十五道賜楊琰。禦史蔡蹈言：「楊琰者，本木工，止緣技巧馴致使名。祿養豐厚，時有加賜，近代以來，以工巧被寵遇者，未有如琰比也。龍舟之役，其費不貲，朝廷不責其過侈而反以度牒賜之，甚亡謂也。若謂其功可賞，不過有功之事何足多？尚今賞之過厚，無不議論。凡賞罰所以存勸沮也，今以一龍舟而命賞過厚，不知勸何在耶？若謂其勞可賞，則邊陲用命，國爾忘家之人不知何以為賜？臣竊見諸路每月興修於乞度牒，詰問勘當，十不得五，其重惜如此而獨於賞琰，不以為意何邪？」《讜論集》載次升》二疏《上哲宗幸金明池乞不乘船疏雲：「臣伏聞有旨，今月二十日幸金明池者。臣竊觀《孟子》之言曰：『吾王不遊，吾何以休？吾王不豫，吾何以助？一遊一豫，為諸侯度。』則知天子遊幸，與民同樂，乃天下無事之事也。今聞聖駕幸金明池，有旨不過禦橋，是以主器至重，社稷所系，其出入起居，兢慎如此，實天下之福也。臣竊聞輿議，所造龍船，窮極工巧，華麗尤甚。陛下必須乘禦，以臣愚見，乘船危，乘橋安，陛下尚不乘橋豈肯乘船耶？雖然如此，陛下若不乘船，臣先事而言亦無所害，萬一有之，可為未然之戒。臣安可以緘默？《傳》有之曰：『千金之子不垂堂，百金之子不倚衡，聖主不乘危，不徼幸。』又曰：『乘船危，聖主不乘危。』伏願陛下念之裁。取進止。」其一疏為《上哲宗論龍船費》，即《續宋編年通鑒》所載者，《集》中已缺全疏。又案：次升《行實》謂上疏為二年，今在三年，必有一誤。蔡絛《鐵圍山叢談》雲：金明池始太宗，以存武備，且為國朝一盛觀也。其龍舟甚大，上級一殿曰「時乘」。既歲久，紹聖末，詔名匠楊琰者新作焉。久之，落成，華大於舊矣，獨鐵費八十萬斤，他物略稱，是蓋樓閣殿既高，巨艦得重物，乃始可運。
　　仁和張大昌輯注
　
