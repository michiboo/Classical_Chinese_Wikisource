卷二十六
　
　　徽宗
　　△崇寧五年丙戌，一一○六
　　１、正月案：錢大昕《朔閏考》：是月甲午朔。 丁酉，通議大夫張商英知鄧州。《紀事本末》卷三十一。案：《宋史張商英傳》：蔡京罷相，削黨籍，知鄂州。《宋文鑒》張商英《鄂州謝上表》云：布聞溫詔，開諭遠民，雖湖山千里之間，如酺醵一堂之上。聽歡聲之相告，慚共理之非良。伏以旁接九江，前臨七澤，地遐而陋，俗魯以愚。雖有沈冤，莫能往愬，至於疾病，祗自悲吟。蒙被皇明，中頌德意。所謂率科嚴重，鉤考碎煩，方田擾安業之農，圜土聚徒鄉之惡，省租紐折，公帑貪求。學校驅迫者，或違其孝養之心；保伍追呼者，或失於耕桑之候。寺觀掊繕營之費，東南配漕輓之舟，抑認香鹽，強招卒伍。文移速於星火，追捕遍於里閭，百端紛更，一切蠲罷，可謂崇寧之孝治，真為紹述之聖功。而臣初效外官，恭承嘉命，唯憂疲懦，未克推行。豈有設施，可圖報稱，有君若此，碎首以之！此蓋伏遇皇帝陛下誠實應天，典常師古，王路平其好惡，道樞會其是非。察臣於元祐之間，未嘗干預；憐臣於元符之末，首被擠排，一洗刑書，再還仕籍，退循衰晚，虛辱寵榮。辟穀留侯，歸休有素，據鞍馬援，追取何堪？誓堅忠孝之心，永保初終之節！
　　２、戊戌，是夕，彗星出西方，由奎貫胃、昴、畢，至戊午沒。《紀事本末》卷百二十四。案：蔡絛《鐵圍山叢談》云：崇寧五年正月，彗出，改明年為大觀。大觀者，取《易》「大觀在上」，但美名也。
　　３、甲辰，尚書省言：「兩浙路官司弛廢，容縱民間盡將小平錢銷鑄當十錢，致民間小錢數少，買賣沮滯，深為非便。」詔：「兩浙路將應上供小平錢並兌諸官司，御書通寶、當十重寶、當五大錢，上供赴京；其小平錢仰留充本路買賣給散，仍仰本路鑄錢監疾速依舊鑄造小平錢行用。」《紀事本末》卷百三十六。案：《宋史食貨志》云：是年，兩浙盜鑄尤甚，小平錢益少，市易濡滯。遂命以折五錢供小平錢留用。
　　４、乙巳，詔以星文變見，避正殿，捐常膳。中外臣僚等並許直言朝廷闕失。原註：《實錄》有。 又詔：「應元祐及元符末係籍人等，今既遷謫累年，已足懲戒，可復仕籍，許其自新。朝堂刻石，已令除毀，如外處有奸黨石刻，亦令除毀，今後更不許以前事彈糾，常令御史臺覺察，違者劾奏。」原註：《實錄》無。《紀事本末》卷百二十四。原註：詔旨有此，《實錄》削去，不知何意也。案：《續宋編年資治通鑒》：劉逵為中書侍郎，勸上碎元祐黨碑，寬上書係籍人禁及悉罷蔡京所造。及詔中外直言闕政，夜半追黃門至朝堂毀石刻。翌日，京見之，厲聲曰：「石可毀，名不可滅。」始上見星變，省懼，深察京之奸，除黨人一切之禁，罷方田及諸州歲貢六尚物，尋又罷沿邊諸路科斂，罷鑄當十錢，省非訩要處新置市易務，罷諸路提舉鹽香礬茶學事，罷木火利等司市易官。罷提舉保甲文臣，差武臣提舉，仍兼提刑；復左降人官，諸徙者，盡還之圜土；書、畫、算、醫學、三衛官以次並罷。逵為中書侍郎，《宋史·本紀》、《東都事略》作甲辰日。畢沅《通鑒考異》云：《宋史劉逵傳》：初以附蔡京躐進。京以見彗星見去相，而逵貳中書，首勸徽宗碎元祐黨碑，寬上書邪籍之禁。陳桱《通鑒續編》采此說，後人皆因之。案毀碑寬禁，在京罷相前一月，《宋史》誤。又，東都事略《劉逵傳》及《長編》並不載逵語，恐非事實。《續編》云：帝半夜遣黃門毀石云云，未知出何書並竊考《太平治跡統類》、《九朝編年備要》，已載此數語，況京罷相在是年二月丙子。《長編》、《紀事本末》舊文具在，可考。即畢氏書，亦自於正月乙巳記詔毀碑，於二月丙寅記京罷相，然則毀碑寬禁在京罷相前一月，逵為中書侍郎亦正在京罷相前一月，更在詔毀碑之前一日矣，此語自無可疑。宋史云：京去相，而逵貳中書，文亦無誤。蓋逵所居職，本非京之相位也。《九朝編年》附此數語於毀黨碑下，今依以附之。逵罷中書在十二月。
　　５、丙午，尚書省言：「通寶、當十錢東南私鑄甚多，民間買賣阻滯。其荊湖、兩浙、江南、淮南路已降指揮，並改作當五行使。尚慮民間盜鑄不已，其當十鑄錢並行罷鑄，其已在官私當十錢，依已降指揮行用外，所有鑄當十錢監，並仰鑄小平錢。」從之。《紀事本末》卷百三十六。
　　６、詔：「近以肇建明堂，下諸路和買材植物料已買到者，速償其價；漸次附綱送京師未買者，並罷其拋造工作。如已造或願輸官者，依實直給價，未造者罷之。官司如敢督索，並科違制之罪。」《紀事本末》卷百二十五。
　　７、丁未，大赦天下。應合敘用人，依該非次赦恩與敘。應見貶責命官，未量移者與量移。應官員犯徒罪以下，依條不以赦降去官願減者，許於刑部投狀，本部具元犯因依聞奏，未斷者，並仰依令赦原減。詔：「已降指揮除毀元祐黨石刻，及與係籍人敘復注擬差遣，深慮鄙賤愚人妄意臆度，窺伺間隙，馳騖抵巇，覬欲更張熙豐善政，苟害繼述，必寘典刑，宜諭遐邇，咸知朕意。」原註：《實錄》有。中書省勘會崇寧二年三月六日已後所降元祐黨籍指揮共二十二項，詔除訩罷外，其逐項指揮並罷。《紀事本末》卷百二十四。原註：二年三月乙酉六日，七月乙巳二十九日，九月壬午六日、癸巳十七日、辛丑二十五日，十月庚午五日，十一月辛巳五日，十二月己未十四日、庚申十五日、壬戌十七日、己巳二十四日。三年六月甲辰三日、戊午十七日，七月壬申一日、戊寅七日、丙申二十五日。四年二月己酉十日，五月戊申十二日。已上共十九項，餘三項當考。今檢得四年七月二十二日、八月二十八日、十二月三十日詔，凡三項，不知即是此否，姑依附，更見詳考。
　　８、己酉，詔：「諸路鑄銅錢監可將逐監工料計定、分為十分，自崇寧五年為始，內八分鑄小平錢，二分鑄當十錢。」《紀事本末》卷百三十六。
　　９、庚戌，三省同奉聖旨依下項敘復：
　　曾任宰臣執政官：
　　劉摯追復朝請大夫，梁燾追復朝請大夫，李清臣追復左中散大夫，原註：故雷戶。王岩叟追復宣義郎；輕第二等：責授磁州團練副使韓忠彥敘復太中大夫、提舉崇福宮，責授廉州司戶參軍、舒州居住曾布敘復太中大夫、提舉崇福宮，靜江軍節度副使、單州安置範純禮敘復左朝議大夫、提舉鴻慶宮，責授祁州團練副使安燾敘復中大夫、提舉鴻慶宮，中大夫、兗州居住劉奉世提舉明道宮，原註：四年九月五日自沂徙兗。案：《紀事》，四年九月五日己亥脫奉世徙兗文。 左朝議大夫章惇追復太中大夫；輕第三等：追貶祁州團練副使黃履追復中大夫。
　　曾任待制以上官：
　　蘇軾追復宣義郎，劉安世敘復承義郎，曾肇敘復朝散郎，鄒浩敘復承奉郎歸常州，朱光庭追復宣德郎；輕第二等：孔文仲追復奉議郎，範純粹敘復朝請郎、管勾太清宮，豐稷敘復朝請郎、管勾太清宮，王古敘復朝請郎、管勾明道宮；勒停人：張舜民敘復朝散郎、管勾洞霄宮，朱師服敘復朝散郎、管勾洞霄宮；原註：師服安置興國軍在元年八月十七日。 除名勒停人：謝文瓘敘復承議郎、管勾太極宮，賈易敘復朝奉郎、管勾玉局觀，呂希純敘復朝請郎、管勾太極觀，楊畏敘復朝散郎、管勾崇禧觀；輕第三等除名勒停人：陳次升復朝奉大夫、知漳州，降授朝奉大夫、提舉崇福宮郭知章知虔州，朱紱特授朝散大夫、知福州，朝請大夫葉祖洽知建州；原註：祖洽未行，丁家艱。上官均志墓云：大觀二年十二月二十三日知洪州。
　　文臣餘官：
　　重第一等勒停人：任伯雨持授承務郎，範柔中、鄧考甫、龔夬、陳瓘並敘復承務郎，考甫依舊致仕，原註：元本無之，今自後掇取增入之。四年十二月三十日有詔，與範柔中俱不許放還，卻不見其致仕日月。 張庭堅敘復承務郎，與監廟差遣，馬涓敘復承事郎，封覺民追復承事郎；輕第一等除名勒停人：黃庭堅敘復奉議郎，陳祐、李祉並敘復宣德郎，責授黃州別駕張耒敘復承議郎，李深敘復承議郎，李之儀敘復朝奉郎，周誼敘復朝散郎，孫琮敘復承事郎，胡端修敘復宣德郎，趙令畤敘復朝奉郎，吳安遜、梁安國並敘復宣義郎，王箴敘復奉義郎，曾紆敘復承事郎；勒停人：江公望敘復宣德郎、監東嶽廟，李積中敘復宣德郎，汪衍敘復承議郎，梁寬敘復朝奉大夫，沈千、曹興宗並敘復承議郎，王極敘復宣德郎，陳師錫敘復朝請郎，楊瑰寶敘復朝請郎，陳弁、洪芻、周鍔並敘復宣德郎，黃安期敘復奉議郎，高漸敘復承事郎，蕭刓敘復承議郎，趙越敘復右朝議大夫，滕友敘復朝奉郎，陳唐敘復宣德郎，李昭玘敘復朝散郎，倪直孺、王鞏並敘復承議郎，高茂華敘復承事郎，歐陽棐敘復朝奉大夫，陳察敘復朝請郎、提舉崇福宮，廖正一敘復奉議郎、監西嶽廟，劉唐老敘復朝請郎，楊彥璋敘復朝散大夫，張恕敘復朝奉郎、管勾靈仙觀，梁士能敘復左朝議大夫，錢景祥敘復承議郎，李夷行敘復朝請郎，黃庭堅以下至李夷行，並呂希哲、張保源、畢仲遊、常安民、晁補之、李格非、朱光裔、黃隱、蘇嘉、種師極、吳安詩並令吏部與監廟差遣，內見任宮觀嶽廟差遣人，依舊致仕，程頤敘復宣議郎，依舊致仕，吳處厚追復朝奉郎，張夙追復承事郎；輕第二等：秦希甫敘復朝散大夫，降授宣德郎都貺敘復朝散郎，朝散郎鍾正甫敘復朝奉大夫，許端卿敘復承議郎，向訓敘復左朝議大夫，秦希甫以下並韓治，令吏部與知州差遣。
　　選人輕第三等：
　　呂諒卿、鄭俠、餘爽、範正平、楊琳、蘇昺、葛茂宗、劉渭、柴袞、洪羽、趙天佑、李新、馮百藥、趙峋、李傑、李賁、郭執中、石芳、金極、高公應、安信之、張集、黃策、周永徽、鮮于綽、王貫、蘇迥、檀固、何大受，以上並於舊資上降兩資，敘復送吏部與合入差遣，內無資可降人，依條注遠小處；
　　於肇、黃遷、万俟正、案：三年六月甲辰作王挾正。許堯輔、楊朏、胡良、梅君俞、寇崇顏、張居厚、李修、黃才、曹盥、侯顯道、周遵道、林膚、宋壽嶽、王交、張溥、許安修、胡潛、董祥、蔣津、王守、鄧允中、梁俊民、王陽、張裕、陸表民、江洵、王公彥、方適、鹿敏求，以上並令吏部注在外合入差遣；
　　葉世英復假承務郎、不理選限，呂祖彥、何大正並許入學，衡鈞、袞公適並與追復、舊官致仕，王察於舊資上降兩資追復，以上見在人並在外任便居住重者，不得至四輔，輕者不得至畿縣；內身亡者，據今來追復官品，合得遺表恩澤，三分減一，零數比類施行，一名者不減。《紀事本末》卷百二十四。原註：十七日庚戌，敘復劉摯等官。《實錄》並削去，甚無謂也，今用詔旨及《宣和錄》追書，或須稍刪之。
　　１０、壬子，詔：「四輔城隍、廨舍、軍營等，漸次興修，毋得擾民。」《紀事本末》卷百二十八。
　　１１、癸丑，詔：「元祐係籍人等石本，已令除毀訖，所有省部元鏤印板並頒降出外名籍冊，並令所在除毀，付刑部疾速施行。」《紀事本末》卷百二十四。
　　１２、甲寅，呂惠卿落致仕，知青州。《紀事本末》卷百三十。
　　１３、乙卯，尚書省言：「契勘元降指揮，正月十三日十六日案：十三日丙午、十六日己酉可考。 改鑄當十錢去處，上係江、池、饒、建、韶州已上供路分。竊慮諸路疑惑，今欲依下項：一、江、池、饒、建、韶州，仰將逐監合得銅料以十分為率，八分鑄小平錢，二分鑄當十通寶，並依條限，起發上供；內韶州止係二分當十錢上供，小平錢充本路買銅等文用。一、廣南、荊湖路除已降指揮鑄夾錫錢行使外，並許用逐路合得銅料兼鑄小平錢支使。一、除廣南、荊湖路兼鑄夾錫錢行使外，其非上供路分舊錢監去處，並依舊鑄小平錢支使。一、廣南、福建、兩浙、荊湖、淮南路用當二錢改鑄當十錢指揮更不施行，其京畿三路、京東西路並各依元降指揮。一、勘會江淮、荊浙路小平錢稍闕，民間以揀選私鑄錢太急，及見行辨認樣制及許人告陳等，罪賞嚴緊，致當五錢未得通行，蓋緣元初鑄造諸監樣制不一，今來難於揀辨，竊慮枉陷平民，悉遭刑罰，欲令逐路州縣量行揀選，如大段輕小，即不得行用。」並從之。《紀事本末》卷百三十六。
　　１４、丁巳，詔：「書、畫、算、醫四學並罷，更不修。蓋書、畫學於國子監擗截屋宇充，每學置博士一員，生員各以三十人為額。」《紀事本末》卷百三十五。
　　１５、詔曰：「日者符、祐邪臣，乘閒擅權，變亂政事，奸朋並興，肆為誣讀，誣詆宗廟，乖父子之恩，隳君臣之義，推原用心，罪在不赦。朕既承祖宗，用德為治，明示好惡，止從竄斥，以為天下萬世臣子之戒。累年於茲，不忍終並，是用差次蠲敘，復曆祿秩，惟以示恩，顧豈復用。尚慮奸朋妄意，私議害國，士大夫狃於邪說，胥淪溺以敗類，朕甚悼焉。佈告天下，明諭朕意毋惑。」《紀事本末》卷百二十四。
　　１６、戊午，御筆：「元祐係籍人石本，已令毀除訖，所有從初降黜子孫親屬職名、拘礙差注薦舉、並腳色保狀、立項聲說及不得取應者，並量等第與寬釋，可速立法聞奏。」是日，隨龍官郝隨令任便居住，謝僅與知州差遣，陳彥修、盧逢源、吳珪、範致明並與知軍差遣，陳羔、李熙載、元書、費恕、李景夏、慕容將美、石悈、盧君佐、田望、曾讜、李琰、蔡肇、霍漢英並令吏部與合入差遣。《紀事本末》卷百二十四。原註：郝隨以下十八人並詔旨，當考。謝僅二月十六日知光州。
　　１７、己未，中書省言：「近降恩霈，除石刻責降人已別降指揮外。餘未經檢舉，敘復人數不少。」詔：「落職及曾任京職事官、監察御史已上、開封推舉官及監司人，令刑部限半月類聚，一併申尚書省取旨外，其未復官並未復舊差遣人，並令刑、吏部不候投狀，各限兩月。內贓罪及私罪情重人，與依條敘復；其公罪不以輕重私罪情輕人，並復舊官，及與未責降已前本等差遣，如敘至兩官以上者，取旨。」《紀事本末》卷百二十四。
　　１８、壬戌，詔：「近降指揮鑄當十錢監並依舊改鑄小平錢，所有先降指揮，計定工料分數，內二分鑄當十錢指揮更不施行。」《紀事本末》卷百三十六。案：二分當十、八分小平詔旨見是月己酉十六日可考。《宋史食貨志》云：詔：廣南、江南、福建、兩浙、荊湖、淮南用折二錢改鑄折十錢皆罷，其創置鑄錢院及招鑄錢戶並停。繼復罷鑄當十二分之令，盡鑄小平錢。
　　１９、癸亥，尚書省言：「奉聖旨，茶場年額課利一百二十萬貫，可更不越局交納，便撥赴平準務充稱提收買解州新法鹽鈔，庶得商旅通行鈔法不致停壅。所有召募民戶磨茶可至歲終住罷，卻令京城所依舊用水磨變茶，其條制約束，並遵依元豐舊制施行。本所勘會元豐閒茶場水磨並本所近撥隸到供奉錢茶事務，系屬汴河堤岸司所領。令欲依元豐條例，將上件應緣推行茶法供奉錢茶等事，並併入都提舉汴河堤岸司，應前後兩局被朝旨等通為一法行用。若有相妨，各依各條外，今先次條畫到下項：一、勘會昨來茶場，每歲朝廷拋降下出產州軍收買起發草茶共八百萬斤，變磨出賣，致得官司應副不前；及在京收買客茶數少，使茶商每致詞訟，今相度欲依元豐年例，上下三場收買應副，代外科茶一百萬斤，餘七百萬斤，並乞更不計置，庶得客販通行，候到京，依元豐條例收買。一、勘會昨廢罷茶場，自交割見在末茶八十餘萬，深慮再涉夏秋，別致陳次，將來轉更出賣不行，枉負失陷官物。欲乞自今年七月一日茶所推行水磨茶法，仍自六月一日本所動磨。勘會元豐推行水磨茶法，其福建蠟茶不許通販入水磨地分。昨崇寧元年許客販賣入京，本所為與茶法相妨，曾具申請承朝旨挎截茶，令山場出引，指定京場中賣。雖行約束，終是有害元豐茶政。今乞依元豐舊法，不許客販。」並從之。《紀事本末》卷百三十七。
　　１、二月甲子朔，案：「朔」字，據《十朝綱要》及錢大昕《朔閏考》增。 詔：「荊湖、江南、兩浙、淮南路重寶錢作當三，在京畿、京東、京西、河北、河東、陝西、熙河作當五行使。通寶錢所鑄未多，在官者，並隨處封樁，在民間者，小平錢納換。」《紀事本末》卷百三十六。
　　２、乙亥，尚書省言：「檢會今年正月二十二日案：二十二日乙卯可考。 朝旨，廣南、江南、福建、兩浙、荊湖、淮南路用當三錢改當十錢指揮更不施行；案：原作「當一」，據乙卯詔及《宋史》改。 正月二十九日案：二十九日壬戌可考。 朝旨，創置當十錢監，罷鑄當十錢，可令就見物料改鑄小平錢，候了日分撥結絕。前項朝旨罷鑄當十錢，見在物料改鑄小平錢，止為見在銅錫料，其當二錢自合依舊行使。竊慮逐路疑惑，卻將當二錢改鑄小平錢。」詔令工部疾速依詳上件事理申明行下。《紀事本末》卷百三十六。
　　３、丙子，趙挺之為特進、尚書右僕射兼中書侍郎。蔡京為司空、開府儀同三司、安遠軍節度使、中太一宮使，進對魏國公。《紀事本末》卷百三十一。原註：挺之《行狀》云：公既屢陳京紛更法度之非，言其奸惡不一，雅不欲與京同政府，引疾乞去。累上章至八九，詔弗許。崇寧四年三月，拜右銀青光祿大夫，守尚書右僕射兼中書侍郎。公奏：「臣備位東臺，以疾不任職，力求罷免，安可輒屍宰事？」力辭，居數月，懇請補外。除觀文殿大學士、金紫光祿大夫、中太一宮使。京既惡公留京師伺察已所為，公亦懼京中傷。明年春，數乞歸青州私第，詔從之。既辦舟裝，將入辭矣，會彗見西方，其長數丈，竟天尾犯參之左足，上震恐責己，避殿、徹膳，既深照京之奸罔，由是旬日之間，凡京之所為者，一切罷之。毀朝堂元祐黨籍碑，大晟府、明堂、諸置局、議科舉、茶鹽、錢鈔等法，詔吏部、戶部議改。遣中使賚御筆手詔賜公曰：「可於某日來上。」公既對，上曰：「蔡京所為，皆如卿言。」公因奏：「京援引私黨，布列朝廷，又建四輔，非國家之利。祖宗以來，屯重兵於京師，治汴河雍邱、襄邑、陳留三縣，沿蔡河咸平、尉氏兩縣，皆立營屯，取其漕運之便。至神宗，即其所分隸諸將而教習之，士卒皆精銳，若有所用，虎符朝出而夕至矣。今創制四輔，不惟有營壘修建之勞，且不通水運，將何以給其糧餉！」上曰：「行且罷矣。」又奏：「今諸營之兵等尺高者，所請衣餉，依久例，又更番屯戍西邊，使冒鋒鏑，戰鬥死亡者，不可勝數。今京立法，召募四輔新軍，減等尺，增例物，添月給錢糧，且免出戍。小人之情，惟利是從，若見新軍如此，則陛下所養舊兵皆不為朝廷用矣。」又言：「神考建立都省，規模宏壯。一旦京因妄人宋安國獻言，以為不利宰相而毀之，深可痛惜！」上皆以為是，且曰：「天久旱，今京且求去而雨，可喜。」既罷京免相，遂拜公特進、尚書右僕射兼中書侍郎。案：《續宋編年資治通鑒》云：二月，蔡京罷，未幾，京令其黨進言於上，以為：「京改法度者，皆稟上旨，非私為之。若學校、太樂等數事，皆是紹述神考美意，今一切皆罷，恐非紹述之意。」於是上乃復學校教官及香礬司官，又復太樂府，復有用京之意矣。《通鑒續編》於十二月書：劉逵罷去，京黨進言，帝惑其說，意復欲用京。然並臣未有覺之者。鄭居中往來鄭紳父客鄭紳所，知之，即人見，言：「陛下建學校興禮樂以藻飾太平，安居養安濟院以周拯窮困，何所逆天而致威譴乎？」帝悅。居中退，語禮部侍郎劉正夫，正夫因請對，語與居中合，帝遂疑逵擅政。於是京黨御史餘深、石公弼論逵專恣反覆，陵蔑同寮，又引用邪黨，出知亳州。《宋史劉正夫傳》：正夫與居中陰援京。京憾劉刺骨，而逵善正夫，京雖賴其助己，而亦惡之。因章綖鑄錢獄辭及正夫，時使遼還，京諷有司追逮，貶兩秩。
　　４、監察御史沈畸言：「臣聞小錢之便於民間也久矣，未有知其所由來也。古者軍興，錫賞不繼，或以一當百，或以一當千，此權時之宜，豈可行於太平無事之日哉？誰為當十之議，不知事有召禍，法有起奸。遊手之民，一朝鼓鑄，無故有數倍之息，何憚而不為？雖日斬之，其勢不可遏也。往往鼓鑄，不獨閭巷細民，而多出於富民、士大夫之家，未期歲，而東南之小錢盡矣。錢輕而物重，物重則貧下之民愈困，此盜賊之所由起也。夫使民嗷嗷然，日望朝廷改法，此豈經久計哉？伏乞睿聰詳酌，速賜寢罷。」《紀事本末》卷百三十六。案：畸此疏乃為監察御史詣匭上十事之一。《宋史》本傳所載略有異同。「盜賊由」起句下，多「陝西舊無銅錢，故以夾錫為貴，一改鑄，則由前日鐵錢耳。今東南方私鑄，又將使西北效之，是導民犯法也。」數語。《紀事本末》原文錄在當十錢事內，上有「蔡京罷相」四字，此疏殆亦劾京耳。
　　１、三月案：錢大昕《四史朔閏考》：是月癸巳朔。 戊戌，詔：「應舊係石刻人除第三等許到闕外，餘並不得到闕下。其前到降重者，不得至四輔，輕者不得至畿縣，指揮更不施行。勘會除第二等張士良今年二月十六日奉御寶批為係哲宗皇帝隨龍人，特許任便居住外。
　　曾任宰臣執政等官：
　　第一等：司馬光、呂公著、呂大防、劉摯、梁燾、王岩叟、蘇轍、李清臣。第二等：文彥博、章惇、範純仁、王珪、韓忠彥、曾布、王存、鄭雍、傅堯俞、趙瞻、韓維、孫固、範百祿、胡宗愈、範純禮、劉奉世、安燾。第三等：張商英、蔣之奇、黃履、陸佃。
　　曾任待制以上官：
　　第一等：蘇軾、劉安世、范祖禹、孫升、曾肇、鄒浩、朱光庭。第二等：姚勔、趙君錫、馬默、孔武仲、孔文仲、吳安持、錢勰、李之純、孫覺、鮮于儹、趙彥若、趙卨、王欽臣、李周、王汾、韓川、顧臨、賈易、呂希純、王覿、範純粹、呂陶、王古、豐稷、張問、楊畏、謝文瓘、岑象求、上官均、葉濤、楊康國、朱師服。第三等：陳次升、周鼎、徐傑、路昌衡、董敦逸、郭知章、龔原、朱紱、葉祖洽。
　　餘官：
　　第一等：孔平仲、任伯雨、尹材、陳瓘、範柔中、鄧考甫、封覺民、張庭堅、龔夬、湯馘、馬涓。第二等：黃庭堅、歐陽棐、劉唐老、秦觀、王鞏、呂希哲、杜純、吳安詩、張保源、司馬康、張耒、宋保國、王隱、畢仲遊、常安民、餘度、鄭俠、晁補之、常立、程頤、唐義問、餘卞、李格非、孫諤、陳孚、朱光裔、蘇嘉、王回、呂希績、歐陽中立、呂儔、葉伸、李茂直、吳處厚、李積中、商倚、陳祐、虞防、李祉、李深、李之儀、範正平、曹蓋、楊琳、蘇昺、葛茂宗、劉渭、柴袞、洪羽、趙天佑、李新、衡鈞、袞公適、馮百藥、周誼、孫琮、王察、汪衍、趙峋、胡端修、李傑、李賁、趙令畤、郭執中、石芳、金極、高公應、安信之、張集、黃策、吳安遜、周永徽、高漸、張夙、鮮于綽、呂諒卿、王貫、朱紘、吳明、梁安國、王古、蘇迥、檀固、何大受、王箴、鹿敏求、江公望、曾紆、高士育、鄧忠臣、種師極、錢景祥、周綍、何大正、呂彥祖、梁寬、沈幹、曹興宗、羅鼎臣、劉勃、王極、黃安期、陳師錫、於肇、黃遷、万俟正、許堯輔、楊朏、胡良、梅君俞、寇宗顏、張居、李修、逄純熙、高遵裕、黃才、曹盥、侯顯道、周遵道、林膚、葛輝、宋壽嶽、王公彥、王交、張溥、許安修、劉吉甫、胡潛、董祥、楊瑰寶、倪直孺、蔣津、王守、鄧允中、梁俊民、王陽、張裕、陵表民、葉世英、謝潛、陳唐、劉經國、扈充、張恕、陳並、洪芻、周諤、蕭刓、趙越、滕友、江洵、方適、李昭玘、陳察、高茂華、楊彥章、廖正一、李夷行、彭醇、梁士能。第三等：韓治、都貺、秦希甫、許端卿、向訓、鍾正甫。
　　內臣：
　　第一等：張茂則、梁惟簡、陳衍、王化基。第二等：梁知新、裴彥臣、李倬、譚扆、竇鉞、王道、趙約、黃卿從、馮說、曾燾、蘇舜民、楊偁、梁弼、陳珣、張琳、李偁、閻守勤、王紱、李穆、蔡克明、鄧世昌、鄭居簡、王化臣。第三等：張祐。
　　武臣：
　　第一等：郭子旂、馬譣、王長民。第二等：王履、任濬、李永、張巽、李備、王獻可、胡田、趙希德、王庭臣、吉師雄、錢盛、吳休復、高士權、李遇、潘滋、李珫、崔昌符、李嘉亮、劉延肇、李基。第三等：姚雄。《紀事本末》卷百二十四。原註：二月十六日詔當考，二月十四日除高陽副總管。
　　２、己亥，專切提舉京城所伏勘會准朝旨節文：「令京城所依舊用水磨變磨茶貨，令契勘元豐、紹聖間推行水磨茶法，系朝庭備用本錢三十六萬貫，給降空名度牒一千道，變轉營葺。今乞止將崇寧五年分錢茶庫合得歲額茶息錢五十萬貫，權借充本，計置茶貨，漸次歸還。」詔許於元豐庫借錢五十萬貫。《紀事本末》卷百三十七。
　　３、丁未，詔：「去年正月指揮諸州添置武學，教養武士，案：《宋史·本紀》：四年正月丙申，立武學法。《選舉志》：四年，詔自今貢試上舍者，取十人入上等，四十人入中等，五十人入下等，皆補充武學內舍，人材不足聽闕之，餘不入等者，處之外舍。大抵以弓馬程文兩上一上、兩中一中、兩下一下相參為等。 至今逾年，教養每州無幾，而月有按試弓馬，考校程文，使教官不得專意儒學；又管勾按試兵官、教頭皆有添給食錢，官中旋置鞍馬。蓋造馬屋，營葺射圃，百端糜費，有虛名無實效，可罷去。」《紀事本末》卷百二十六。案：《紀事》此作二月丁未。及本年九月乙卯日，學制局疏亦云昨因今年二月廢罷。然考五年二月甲子朔，無丁未日，《宋史·本紀》罷武學在三月，於丁未日干支較合，今姑依《宋史》系此。
　　《續宋編年資治通鑒》：三月，親試舉人，賜蔡薿以下六百七十餘人及第、出身有差。案：《宋史·本紀》：己未，賜禮部奏名進士及第六百七十一人。薛氏《通鑒》云：時蔡薿揣京且復用，其所對策曰：「熙、豐之德業足以配天，不幸繼之以元祐；紹聖之纘述足以永賴，不幸繼之以靖國，陛下兩下求言之詔，冀以聞至言，收實用也，而見於元符之末者，方且幸時變而肆奸言，乘間隙而投異意，詆誣先烈，不以為疑，動搖國是，不以為憚，願逆處其未至而絕其原。」於是擢為第一，以所對策頒天下，是科所得者趙鼎。陳桱《通鑒續編》：大觀元年五月，薿為給事中。薿甫解褐，即除秘書正字，未逾年，至侍從，前此正未有也。《文獻通考》卷三十一云：是科為治，罷諸州發解並省試，並從學校，逐年貢士。蔡絛《鐵圍山叢談》卷四云：蔡薿以殿魁驟進，晚知杭州。
　　又：遼使來為夏人請地，上曰：「先帝已畫封疆，今不復議，若自崇寧以來侵地可與之。」案：《遼史》：正月辛丑，遣蕭得裏底、牛溫舒使宋，諷歸所侵地也。茲作三月，或以是月始至宋。《編年備要》云：契丹復遣泛使同平章事蕭保先、牛溫舒來為夏人請地。時遼報稱北虜點集甚急，泛使至館，人情洶洶，張康國、吳居厚、何執中、鄧洵武皆謂勢須與北虜交戰。趙挺之獨曰：「吾觀虜詞甚遜，且遣二相臣為使，乃所以尊中國。況所求但雲元符講和已後所侵西界也。」上曰：「先帝已畫封疆，今不復議」云云。《遼史牛溫舒傳》云：夏為宋所攻，來請和解。溫舒、蕭得裏底使宋，方大燕，優人為道士裝，索土泥藥爐，優曰：「土少不能和。」溫舒遽起，以手籍土懷之。宋主問其故，溫舒對曰：「臣奉天子威命來和，若不從，則當卷土收去。」宋人大驚。畢沅《通鑒考異》云：此時遼人為夏請地，非宋請地於遼也。所雲「土少不能和」及「卷土收去」之語，俱非當日情事，疑傳聞之偽。蕭得裏底，畢氏作蕭得勒岱，或作蕭良。蕭良一名德勒岱，《遼史》從其俗音書耳，或作蕭保先，誤。竊謂此皆方音之異也。
　　又：詔以蔡卞深得王安石淵源之學，加醴泉觀使兼侍讀。卞奸邪，紹聖以來，竄斥善類，皆卞密進劄請，哲宗親批，付外行之。而元符中卞為之丞，託繼述之說，迷惑主聽，皆卞為之。卒於政和七年。案：《宋史·本紀》：卞於四年正月丙申罷，至是又加觀使。《編年備要》云云同。又云：高宗即位，追所贈太師、衛國公，責節副，尋又貶團練副使。案：卞於四年因童貫為置使，卞言不宜用宦者，必誤邊計。京於帝前詆卞，卞求去，出知河南。至是乃復加觀使耳。
　　１、四月案：錢大昕《朔閏考》：是月壬戌朔。 丙寅，改銀州為銀川城，威德軍為石堡寨。《紀事本末》卷百四十。案：銀州四年戊午復，威德軍三年建築，賜名。據《本紀》，改石堡在三月辛丑，改銀川在四月乙卯日。考五年四月壬戌朔無乙卯日，《本紀》誤。《宋朝事實》卷十八：銀州，唐銀川郡。案：《宋史》，五代以來，為西夏所有。熙寧三年收復，尋棄。元豐四年復，旋被西夏陷沒。崇寧四年復，仍為銀州。五年，廢為銀川城。
　　２、丁丑，臣僚言「伏睹知江寧府徐傑、知虔州郭知章、新知漳州陳次升、知福州朱紱案：俱在正月庚戊。是四人者，皆元祐奸黨，詆誣宗朝，附會邪黨。今任以牧守，尚典方面，豈能奉行法令，體朝廷繼述之意哉？輿論紛然，咸以為典刑若此，恐非所以明是非、示好惡於天下。若行放罷以宮祠，尚為優幸。」詔：「朝請大夫、知江寧府徐傑提舉崇福宮，朝請大夫、知虔州郭知章提舉鴻慶宮，朝奉大夫、新知漳州陳次升提舉明道宮，朝散大夫、知福州朱紱提舉洞霄宮。」《紀事本末》卷百二十四。
　　１、五月案：錢大昕《朔閏考》：是月壬辰朔。 丁酉，左正言詹丕遠進對，論當十錢。上曰：「當十並行，本以便民，今卻反為民害如此，非卿有陳，朕不知也。便直欲改作當三亦不難，只遠方客人有積貨鉅萬以上者，陡鐫之，不無胥怨否？」丕遠曰：「陛下行法，要改則草薙而禽獮之，或聖慮哀矜，況一夫不獲，欲且改從當五亦可。」上慨然曰：「終痛革之者，猶謂以利不以義。」案：畢沅《續通鑒》作：帝慨然曰：「王安石佐神宗理財，未嘗行當十錢，在朝廷非之者，猶謂以利不以義。」 丕遠對：「安石豈好利者！秉政許多時，尚不及茶鹽榷取。京引用匪人，貽害無窮，豈可比安石！」上曰：「京失！京失！與其有聚斂之臣，寧有盜臣。聽此等人語言，不為國家久長計。人臣事君以利，只此便可見京相業，天啟待行遣。」《紀事本末》卷百三十六：許天啟乃創為當十錢者。
　　２、辛丑，賜哲宗配享功臣蔡確墓道碑額曰「元豐受遺定策宰臣蔡確之墓」。《紀事本末》卷百七。案：《東都事略蔡確傳》：蔡京擅政，自謂與確同功，遂以確配享哲宗廟廷，御書「元豐受遺定策殊勳宰臣蔡確之墓」賜其家。其後，京收用其子渭，論其父定策之功，未幾，渭更名懋。宣和中，拜同知樞密院，贈確清源郡王，賜御製《確傳》，立碑石墓前。《宋史蔡確傳》云：追封確清源郡王，御製其文，立石墓前。擢懋同知樞密院事，次子莊為從官，弟碩贈待制，諸女超進封爵，諸婿皆得官，貴震當世。高宗即位，下詔暴群奸之罪，貶確武泰軍節度副使，竄懋英州，凡所與濫恩，一切削奪。
　　３、乙卯，臣僚上言：「伏睹通議大夫、知鄂州張商英操術傾邪，資性狂悖。方元祐間，附會邪朋，著為文頌，詆及宗廟。迨崇寧初，交結中貴，潛通貨賂，覬幸宰輔。貪鄙無況，眾議不容，朝廷灼見奸慝，投諸閒散。為商英者，宜省愆悔過，稍圖自新。近以寬大之詔，假守方州，輒因謝章，復快私忿，妄議時政，言幾訕謗。其流及上，恬不知非，傳播四方，有傷事體云云。伏望聖慈特賜睿旨，嚴行降黜，以正國論。」詔張商英提舉崇福宮。《紀事本末》卷百三十一。
　　１、六月案：錢大昕《朔閏考》：是月辛酉朔。 乙亥，詔：「官所鑄當十錢，已令諸路以小鈔換易。其私錢，若不立法，使盡歸官，須冒法私用，陷民深刑，朕所憫焉。可令亦限一季內納官，計銅價加二分，以小鈔還之。如或隱藏不換，以私鑄法論。」《紀事本末》卷百三十六。案：《文獻通考》卷九云：詔當十錢惟京師及陝西兩河許行，諸路並罷，令民於諸縣鎮寨送納，給以小鈔。自一百至十貫止，令通用行使，如川鈔引法。《宋史食貨志》：換納到者輸於元豐、崇寧庫，而私錢亦限一季自致，計銅直增二分，償以小錢，隱藏者論如法。
　　《續宋編年資治通鑒》：六月，詹丕遠罷左正言。丕遠論王安國不當獻議，移尚書省。人言蔡京欲作第，上曰：「寧有此耶！然鄭居中久中，朱諤嘗請留京，賜第久中。且雲彗將劄荒爾，而以罷京，不早還相，天將動威，當復有大雷電之怒，此語殆脅朕，冀其請之必從，朕容以天變未久，遽復相京，天下謂何？賜第當議。」上又曰：「比聞中外有三不可之說，謂法度不可變，劉逵不可用，蔡京不可罷。朕得之，怵惕不昧者數夕。」丕遠曰：「京之誤國，陛下所知也；逵不知何故不可用？」上曰：「如碎黨人碑刻，寬上書係籍人禁，皆逵首陳，有何不可用？」丕遠曰：「必有媒孽逵者，逵用在陛下；若京，不可不去。」上默然，尋詔丕遠昏謬迂闊，差知興化軍。案：《編年備要》云：時丕遠為左正言，上疏乞謹天戒，上曰：「龍驤豈能當天變！」丕遠不喻，上曰：「廄馬也，一夕無病而死，或者謂星孛之致，應天止如是邪？」丕遠曰：「此語欺甚，陛下何從得之？」上曰：「得之蔡京。」丕遠曰：「大臣宜省愆引慝，京非昌言。」上曰：「非欺則佞。」丕遠乞罷營造，止浮費，上曰：「趙挺之累有此請，營造已罷，他費當一遵祖宗規範。京於財用，未嘗以不足告朕，惟引《周官》惟王不會之說，何意？」丕遠曰：「不過欲悅陛下耳。」上曰：「悅之不以道，不悅也。」未幾，又論京作第事。
　　又：夏人納款。案：《編年備要》云：李朝順奉表謝罪，辭極恭順。答詔略曰：「除先朝所畫之疆，損崇寧新取之地。」時知樞密院張康國奏：「詔內難為帶北朝遣使和解之語。」上曰：「北朝於夏國以此為恩，若不言及，即疑中國不信。」趙挺之曰：「陛下之言，神人咸悅，大哉王言，今真見之矣。」乃詔：「夏國其城堡，誓表至則賜之。」夏人又言：「故事，地界先定，載於誓言，所以守之也。」未肯進誓表。
　　１、七月案：錢大昕《四史朔閏考》：是月庚寅朔。 壬辰，詔：「已降指揮當十錢行於三路，餘路以小鈔換易，若能悉力遵行，不致違戾，公私俱弊，深慮內懷顧望，沮壞滅裂，有害良法。可依下項：一、小鈔與錢，相為輕重，法行之初，慮民間未信，或有遠慢欺弊，或奸猾強抑買賣，並覺施行。一、當十錢在京已聽行用，其畿內自今行使，所有檢點公據並依京法，先次申明行下；畿內納給當十錢換小錢指揮更不施行。」《紀事本末》卷百三十六。
　　２、詔：「舊係籍人子弟不得到闕而今到闕者，見訖赴部，令預集注三次，籍滿不授差遣者，特與直差注。又，選人限一季，若在外指射差遣者聽，仍免直差。朝辭訖，限三日出門。一係舊籍人子弟曾任監司以上職事而身無顯罪者，令本部特與升一等資任差注。一係舊籍人子弟不許注授在京差遣，其餘親屬不得注在京應奏官司差遣。一應舊係石刻人並不許到闕。」先是，臣僚上言：「自正月十四日降指揮，後來係籍人親屬並上書邪等人，稍輻輳闕下，守候差遣，或就吏部注擬在京官司。當時朝廷應天以實，內修政事，理固當然。竊恐浸久有害紹述，宜略為防限，以示好惡。」故有是詔。《紀事本末》卷百二十四。
　　３、庚子，詔曰：「學校以善風俗人倫，治則興，亂則廢，非特教養而已也。乃者親詔有司，以月書、季考之密，退送煩勞，待養有妨，未當士心，故令考正。若罷縣學，則士非裏選；廢學糧，則人無所養；減教授，則無師；並提舉，則無總，名存實廢，甚非教育之本。朕恭覽熙寧詔書，以俟興建學校，然後講求三代所以教育選舉之法，施於天下，則庶幾可復古矣。復鄉舉裏選，布之天下，以追三代之隆，神考之志也。而各減廢，於朕繼述之孝，其可得乎！其縣學、提舉、官學、田糧、教授並各依舊。退送者，更展一試，特給假，許不限次數，以優士之在學者。《詩》不雲乎君子能長育人材，則天下喜樂之矣？咨爾多士，宜加體意。」《紀事本末》卷百二十六。
　　４、己亥，詔：「近當十錢指揮可依下項：一、民間納當十錢請鈔者，訪聞官司，憚於書造，止給一貫小鈔，致細民難於分擘行用。應以一貫請一百文小鈔；十緡以下者聽從便。一、當十錢許京師與陝西、河北、河東行用；陝西不與府界連接，慮未至通快，可令鄭州、西京亦許行用，並依前後條制施行。」《紀事本末》卷百三十六。
　　５、甲辰，詔：「已降指揮舉行學制，比閱前後法令猶未備，慮失士心，或因而煩擾，有害學政，可依下項：一、天下學生既令歲貢，將來入貢，其數必多，所有辟雍，並令依舊，仍依崇寧四年十二月以前指揮施行。一、退送學生既展一年，俟之不為不久，待之不為不盡。比覽科舉舊法，有因赦理舉，許特奏名。推恩之法；學生貢至辟雍，三試退送，未有理舉推恩之文。退送之人所以患無歸，學生貢至辟雍，試不中、退送者，並與理為到省舉送，依例施行。」《紀事本末》卷百二十六。
　　６、辛亥，詔：「已降指揮當十錢給以小鈔，候鑄到小平錢漸次歸還。可令東南錢監額外增鑄小平錢封樁，以備將來給還之用。疾速措置施行。」《紀事本末》卷百三十六。
　　７、壬子，詔：「當十錢法係御前處分，若有人懷奸亂議，阻壞已行之令者，當寘典刑。」《紀事本末》卷百三十六。
　　８、甲寅，葆真觀妙先生劉混康加號葆真觀妙沖和先生。《紀事本末》卷百二十七。
　　１、八月案：錢大昕《四史朔閏考》：是月庚申朔。甲戌，呂惠卿知杭州。《紀事本末》卷百三十。案：《乾道臨安志》：崇寧五年八月癸酉，以觀文殿學士、知青州呂惠卿知杭州。與此異日。又案：此為第三除也，初除在元符三年四月，再除在崇寧元年閏六月。
　　２、癸未，奉議郎、太常寺少卿馮澥責授永州別駕，道州安置。先是，澥以直龍圖閣知鳳翔府，上書曰：「臣竊以湟、廊、西寧三州本不毛，小聚大河之外，天所限隔。陛下空數路，耗內帑，極生靈膏血而取之。復獲以來，何嘗得一金一縷入府庫，一甲一馬備行陣，而三州歲用以億萬計，仰之官也而帑藏已空，取之民也而膏血已竭，有司束手，莫知為計。塞下無十日之積，戰士饑餒，人有菜色。今殘寇遊魂，未即歸順，黠羌阻命，公為脤齒，窺伺間隙，忽肆奸侮，則兵將復用復役，必再籍殘敝之後，將安可？陛下以四海九州之大德被萬方，威震四夷，奈何以二三小聚困弊關陝一方生靈，長為朝廷西顧之憂乎？臣愚欲於前世羈縻之義，擢其酋豪，授以節鉞，第其首領，等級命官。使失地無歸之虜復得巢穴，奔禽遁獸各得安其故。嚴其誓約，結以恩信，彼將畏威懷德，稽顙聽命，輸誠效順，長為漢守，有得地之名，無廢財之患。兵革不用，蕃籬永固，而又可以逆施北虜之辭，傍釋西羌之怨，一舉而眾利得，策無上於此者。」禦批：「湟、廊，熙寧神考疆理，哲宗開拓，大勳未集。朕嗣承先志，有此武功，克紹前人之心，獲申孝友之義。太常少卿馮澥，頃上書疏，半為邪言，久懷異心，下比流俗，遽有羈縻之請，實為捐異之謀。以嗣武為勞師，以昭功為往失，動搖國是，疑阻新民。宜正怙終之刑，以戒罔悛之俗。蓋懷奸而害政，非以言而罪人，可送吏部與遠小處監當差遣，佈告中外，咸使聞知。」
　　３、臣僚上言：「馮澥言：『陛下空數路，耗內帑，竭生靈膏血，取之官也而帑已空，取之民也而膏已竭。』殊不知理財自有義。朝廷政事修明，財用自足，內帑之多寡，非外人所得知。而民之輸官，亦豈嘗取於常賦之外乎？是乃妄生臆度，而公為訕謗者也。又欲采前世羈縻之說，使失地無歸之虜復得其巢穴。夫戎虜狼子野心，難得而制，強則先叛，弱而後服，乃其本性。無故而還其巢穴，豈非棄已成之功，養虎而自貽其患哉？又以用兵以來，州縣小官反掌而登侍從，行伍賤卒轉足而專斧鉞。金錢充棟宇，田壤連阡陌。夫爵祿所以礪世而磨鈍，使有勞者賞，有功者進，是乃駕馭之長策，而謂之反掌、轉足之易，則亦見其人以此熒惑中外，豈不失忠臣之心而阻壯士之氣乎！陛下灼見奸慝，已降詔責送吏部與遠小處監當，然罪大責輕，縉紳訁凶訁凶，以為未當公議。臣等伏望聖慈詳其罪惡，特降睿旨，重行黜責，以戒為臣之懷奸不忠者。」於是重責之。《紀事本末》卷一百四十。
　　１、九月乙卯，案：畢沅《續通鑒》作己巳。據《朔閏考》，九月己丑朔無己巳日，畢氏恐誤。乙卯蓋九月二十七日也。 學制局言：「臣等檢會崇寧三年九月二十三日朝旨，三年九月壬辰日可考。諸州學別為齋舍，教養武士，續有條畫頒下諸路，後來入學之人已多，昨因今年二月廢罷，尋未曾復置。臣等伏睹御製學校新法，內一項逐州解額五路已有指揮，十人取一名，可令以前榜所解額於數內以一分充貢武士額。臣等未審今來立教養武士法，合依舊遍行天下，或止於三路、五路施行。乞降睿旨，別具合措置事件聞奏。」御筆：「山西出將，氣俗使然，所當先者，平治之時，武不可廢，可依已降指揮置武士齋，仍以所給解額取一分充貢額，無則貢文士。」《紀事本末》卷百二十六。
　　１、十月案：錢大昕《四史朔閏考》：是月己未朔。 丁丑，詔：「訪聞當十錢私錢甚多，蓋是官司禁戢不謹，公然容縱，物價暴長，細民不易，可依下項：一、外路私錢可計小平錢三文足以小錢換易入官，欲依中賣銅價者聽。一、在京官司出納並以大錢小錢中半支給民間，賣買一貫以上亦中半行用，或分數用大錢，小平錢者聽，各不得減三分以上；一貫以下大小錢行用聽從便。一、在京私錢，竊慮官司既行揀選，小薄粗惡私錢不行，致誤納官，其行用私錢，自合有罪，可與免放，仰於榷貨務計小平錢四文足換納私大錢一文，依外路給小鈔；或願支度牒並東北鹽鈔者聽。」《紀事本末》卷百三十六。
　　１、十一月案：錢大昕《四史朔閏考》：是月戊子朔。 乙巳，大司成兼侍讀薛昂、國子司業強淵明言：「竊謂《周官》以六藝教民，而數居其一焉。蓋於政治顯有實用，故齊桓公設庭燎，以見獻九九之術者，良有以也。神宗皇帝追復古制，修立算學之法，未及頒行。陛下嗣承先志，置學立法，有司推行，曾未就緒，今春裁節，遂置廢罷。案：罷算學，正月二十四日丁巳可考。 慾望聖慈特賜檢會崇寧三年六月十一日指揮，許復置算學，仍依元降敕令格式施行。」從之。《紀事本末》卷百三十五。案：《玉海》卷一百十二：崇寧五年四月十二日，詔書、畫、算、醫四學並罷，其書、畫學附國子監，置博士各員。十一月十九日，復置算學，隸秘省。是月戊子朔，十九日丙午，而乙巳乃十八日也，或乙巳請而丙午復歟？
　　２、大司成兼侍講薛昂、國子司業強淵明言：「切謂太學之士，自縣升之州，由州貢之辟雍，又合而試之，第為上舍、內舍之等，而推恩待殿試，或升之太學，其法可謂備矣。而武士之制，雖有武學外置解額，而選考升貢之法，未如文士之備。伏望睿慈特詔，依放文士，立為升貢，武士之法，將見周王於邁，六師及之之盛，如成周之時，仰有以副陛獎育人材之意。」從之。《紀事本末》卷百二十六。案：《宋史·本紀》乙巳，詔立武士賁法。
　　３、辛亥，陝西制置解鹽使李百祿轉一官，以措置解鹽有勞也。王仲千特降遙郡團練使。《紀事本末》卷百三十七。
　　４、癸丑，臣僚上言：「伏睹崇寧五年七月三日案：壬辰日可考。詔：『應係舊籍人子弟不得到闕而今許到闕者，見訖赴部，令預集注三次，集滿不授差遣者，特與直差。又，選人限一季直，在外指射差遣者，聽免直差。朝辭訖，限三日出門。』陛下恢至仁之德，開自新之路，不忍終棄，復曆仕途，茲誠堯、舜之用心也。又慮浸久有害紹述，故略為防限以示好惡。然到闕而見，與見訖赴部，初無日限。臣愚伏望聖慈特降睿旨，應係舊籍人子弟許到闕者，若到闕三日，即令投下文字，朝見訖，三日即令赴部，所有集注直差，朝辭出門，自從舊條。則異趨之徒，不得倚法之脫略而害紹述之聖政。若乃上書邪等人，公肆狂妄，非上之所建立，所謂躬自蹈之，殆與係籍子弟連坐者異矣，是宜得罪重於子弟。陛下縱以仁心矜貸此曹，亦當固為防限。臣愚以為宜於七月三日敕內添入『上書邪等』，庶幾繼志述事，明示四海，仁心義政，並用不廢，天下幸甚！」從之。《紀事本末》卷百二十四。
　　１、十二月案：李《十朝綱要》及《朔閏考》：是月戊午朔。 壬戌，中大夫、龍圖閣待制、知蘇州蹇序辰落職提舉洞霄宮。以序辰容縱私鑄，本州市肆所用皆私鑄小錢，已差官前去制勘故也。《紀事本末》卷百三十六。
　　２、癸亥，京畿轉運司張杲言：「伏見陛下申畫王畿肇新四輔，改提點為轉運司，職事繁劇，舊提點官兩員請於京畿增置運判一員。」從之。《紀事本末》卷百二十八。
　　３、辛未，臣僚上言：「訪聞得兩浙盜鑄之奸，因州縣容縱，不嚴禁戢，閒有告獲，又置不問。部使者懷私觀望，不時舉發，以至私錢盈積，散流民間，延袤江、淮，充滿畿甸。」詔轉運使孫虞丁、判官胡璞》、提點刑獄馬玿等並放罷。《紀事本末》卷百三十六。
　　４、癸酉，監察御史張茂直言：「被旨體量沿汴知縣、佐官容縱當十錢之人具名聞奏。續又被旨體量淮、浙監司及措置止絕私鑄盜販救京畿三路錢法之弊者。臣契勘今年六月十一日敕，當十錢可於京師、陝西、河東、河北行用，餘路不行，並限一季於州縣鎮寨送納，當日給小鈔還之。又准八月十九日敕，諸路納換當十錢限今來指揮到日展限兩月。臣今體訪得民間所有當十、當五、當三錢尚自靳惜，多不赴官送納請鈔，往往衷私，就小錢賤價博易，以致轉販入京畿三路，或只依舊收藏在家，若以一州一縣計之，為數不少。近蒙頒降，覺察搜檢，朝旨甚嚴，體量監司、知縣、佐官、民間，為見指揮緊急。雖欲赴官納換小錢，然已限滿，不敢將出，致有拋並江河，無所顧惜。臣契勘《元符敕》並今年六月十六日續降朝旨，私錢隱藏不換，以私有法論並博易罪賞，並止為私錢立法。所有官鑄當十、當五、當三錢，若限滿隱藏不納，或衷私以小錢博易；即未有立定條法，若不擘畫，竊慮盜販滋多，愈難禁止。伏望聖慈詳酌，更賜量展日限，下不行使路分，許依元符降指揮納換小錢。如內有私錢，即依舊支給銅價，仍令州縣、鎮寨、廂巡、村堡遞相覺察，必使盡歸官府。如限滿依前不納換，或限內博易般除私鑄，自依原降敕條外，官錢雖未入行使路分，亦乞比類私錢法，嚴立罪賞，許人告捕。庶使貪利之徒有所畏懼，而盜販之弊自此息矣。」詔：「已降指揮私鑄當十錢，展限一季，限內不納入官，依私鑄法外，官鑄當十錢亦准此。」《紀事本末》卷百三十六。案：《宋史食貨志》云：私鑄猥多，不能悉禁，乃令外路每一私錢，計小平錢三，以小錢易於官，在京以四小平錢易之。京師出納及民間貿易，並大小錢參用，而私鑄小平錢輒行用。立搜索告捕罪賞，越江、淮入汴錢至京者，一依當十錢法。御史張茂直請嚴私販當十之令，網舟載卸，皆選官監索，保無藏匿，舟車兜擔，即疑慮私販者，並聽搜索；而福建民或私鑄轉入淮、浙、京東等路者，所由州縣官司皆治漏逸之罪，不以赦免。法滋密矣。
　　５、辛巳，制置解鹽李百祿乞令解州知州、通判依舊帶管勾榷鹽院，提點兩池鹽場事；並乞權奏舉解州通判、安邑解縣知縣及巡鹽使臣。從之。《紀事本末》卷百三十七。
　　６、癸未，學制局上《諸路州縣學敕令格式》等凡三十五冊，詔頒行之。《紀事本末》卷百二十六。案：《文獻通考》卷三十五：崇寧五年，參在京小學規約，頒之州縣小學。《宋史藝文志》：沈錫《崇寧改修法度》十卷，諸路州縣學法一部。原注雲大觀初。然《長編紀事本末》載於是年十二月，殆頒至諸州縣在明年，故《宋史》雲大觀初也。
　　《續宋編年資治通鑒》：十二月，劉逵罷。案：《宋史·本紀》：己亥日。是月戊午朔無己亥日。畢沅《續通鑒》作己未，乃初二日。《編年備要》云：初，上懼星變，委政於趙挺之。挺之多智，而逵甚專事，或不出於上。挺之慮有後患，每陰啟其端而使逵終行之。逵欲取以為功，亦不悟挺之之計，故直前不避。上稍覺其擅事。星既沒，上意稍怠，亦悔更張之暴外未有知者。學士鄭居中往來貴妃父鄭紳家，多聞禁中事，故先知之，因乘閒言：「今所建立，皆學校禮樂之事，以文致太平；居養、安濟等法，乃厚下俗，何所逆天而致譴怒？挺之所更張不當。」上乃大以為然。居中退，語禮部侍郎劉正夫，未幾，正夫請對，如居中言，上遂外挺之與逵而復向京。時京雖罷相退賜第，然政令大綱皆與聞之。於是御史餘深、石公弼等劾奏逵懷奸徇私，愚視一切，乘閒抵巇，取熙寧以來良法美意而盡廢之。陛下息邪說以正人心，而逵為元祐學術者；陛下斥朋黨以示好惡，而逵進黨人之子孫；陛下罪詆誣以尊宗廟，而逵上書邪等者；陛下勤繼述以紹先烈，而逵用更張熙、豐法令者。惟欲權出於己，引致朋邪，呼吸群小，如毛滂、翟汝文之徒，朝夕造請，豈容尚執政柄？遂罷逵，自中書侍郎出知亳州。蔡絛《鐵圍山叢談》卷三云：魯公以崇寧五年罷相印歸，時國柄獨劉公路逵主之，逵為中書侍郎故也。未幾魯公復相，而逵被黜。時堂中諸吏咸祖於門。逵曰：「諸君何患。逵年五十，太師六十人矣。」俄而逵物故，魯公復相，每歎息，常訓吾曰：「逵白骨已久，而我猶享榮祿。」鮑廷博案云：「徽宗即位，建言者以元符末復元祐黨人太優，朝廷再籍之而頗有闊略者，御史中丞錢遹論黨人疑有奸，下兩省議。時逵為給事中，獨以遹言為非。及蔡京罷相，逵主國柄，於是言者論逵，謂其乘閒抵巇，盡取崇寧以來繼述緝熙、美意良法而盡廢之，遂罷知亳州。見於史冊者如是逵固賢者也。太師六十歲之言，容或有之，蓋惡欲其死，亦常人之情耳。且奸凶如京，幸而早世，即國家之福。逵之言，寧知不出於愛國之忱乎？
　　山陰王詒壽輯注
　
