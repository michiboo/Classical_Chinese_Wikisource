卷三十三
　
　　徽宗
　　△政和四年甲午，一一一四
　　正月戊寅朔，案：原本脫「朔」字，據《十朝綱要》及《四史朔閏考》增。 御筆：「置道階自六字先生至額外鑒義品秩，比視中大夫至將仕郎，凡二十六等，？無請給人從及不許申乞恩例」。《紀事本末》卷百二十七。案：《續宋編年通鑒》：置道階二十六等，先生、處士、八字、六字、四字、二字，視中大夫至將仕郎，而不給俸。重和初，別置道官，自太虛大夫至金壇郎凡十六等，同文臣中大夫至迪功郎。道職自沖和殿侍宸至凝神殿校經，凡十一等，侍宸同待制，校經同修撰，校經同直閣，皆給告身印紙，經道籙院磨勘功過，注授、加官、差遣、入品、用蔭，如命官法。
　　２、甲申，顯謨閣直學士、朝議大夫、新知秦州胡師文為中奉大夫，以討論元圭推賞也。《紀事本末》卷百二十八。
　　３、丙戌，中太一宮使、武信軍節度使、檢校太尉、直睿思殿、提舉龍德宮、熙河蘭會秦鳳路宣撫使童貫為太尉，以受元圭故推賞也。《紀事本末》卷百二十八。
　　４、辛丑，洞微先生王老志加號觀妙明真洞微先生。《紀事本末》卷百二十七。
　　５、禮制局言：「夏祭用法駕，合乘大輦指揮，乞賜裁酌。」詔乘玉輅。《紀事本末》卷百二十四。
　　６、甲辰，朝散大夫、通判開德府王景文轉奉直大夫，與知州差遣，仍召赴都堂，以元圭得之故也。《紀事本末》卷百二十八。
　　１、二月案：錢大昕《四史朔閏考》：是月丁未朔。 戊申，蔡京奏禮制局所定皇長子冠於福寧殿儀，御筆依奏，二月中旬選日行之。《紀事本末》卷百三十四。案：《宋史·禮志》十八《嘉禮》六雲：皇太子冠儀嘗行於大中祥符之八年。徽宗親制《冠禮沿革》十一卷，命議禮局倣以編次。
　　２、癸酉，皇子桓冠於文德殿。《紀事本末》卷百四十六。案：李《十朝綱要》：二月癸丑，皇長子冠。《宋史·本紀》同此，作癸酉。據《四史朔閏考》：是月丁未朔，癸丑為初七日，癸酉為十七日。戊申下雲「御筆依奏，二月中旬選日行之，」當以十七日癸酉為是。
　　３、三月丙子朔，詔皇長子冠禮畢，禮官強淵明等賜銀、絹有差。《紀事本末》卷百四十六。
　　４、禮制局言：「崇寧祀儀，崑崙地祇設位於壇之第一成，其說出於鄭康成，以崑崙地祇為皇地祇。既皇地祇位於壇上，則崑崙地祇不當重設。崇寧四年，有司講明，已知其非，乃複列於西方眾山之首。然既有西山位，則崑崙在其中矣，請撤去。」從之。案：《文獻通考》卷七十六：崇寧四年，禮部員外郎陳暘奏：「臣聞天一與地六合而生水於北，其神元冥；地二與天七合而生火於南，其神祝融；天三與地八合而生木於東，其神勾芒；地四與天九合而生金於西，其神蓐收；天五與地十合而生土於中，其神後土。蓋地乘陰氣五行於四時，當有帝以為之主，必有神以為之佐也。五行之帝既從享於南郊第一成，則五行之神亦當列於北郊第一成矣。上辛大雩，帝及五時迎氣，止以五人神配，而不設五行之神，是取小而遺大也。神宗皇帝嘗詔，地示之祭，以五行之神從享，以五人神配，然尚列嶽、鎮、海、瀆之間。臣今欲陛之第一成。又雲地祇之祭，先儒之說有二：或系於崑崙，或系於神州，皆有所經見。惟《爾雅》曰，西北之美者，有崑崙之球，琳琅玕焉。《河圖括象》曰，崑崙東南萬五千裏曰神州。是崑崙不過域於西北，神州不過域於東南也。神宗皇帝嘗詔禮官討論北郊祀典，位崑崙於方丘第一成之西北，位神州於第一成之東南，而其上設地祇位焉。崑崙、神州之說雖出不經，然古人有其舉之，莫敢廢也，特降於從享之列爾。慾望推明神考詔旨，列崑崙、神州於從享之位。又言三代而上，山川之神有望秩之祭，故五嶽之秩視三公，四瀆之秩視諸侯，五嶽不視諸侯而視公，猶未極乎推崇之禮。聖朝始帝五嶽而王四瀆。切惟天莫尊於上帝，而五方帝次之，地莫尊於大示，而五嶽帝次之。神宗皇帝親祠上帝於南郊，而五方帝列於第一成，然則五嶽帝其可尚與四鎮、海、瀆而並列乎！今欲陛之於第一成。」從之。
　　又奏：「皇地祇北向，蓋取答陰之義，故陽祀降神，升禋於壇，其位在丙；陰祀降神，瘞血於坎，其位在壬。而歷代沿襲，並設南蔊之位，非所謂答陰也。今新壇亦於午陛下設小次，非是。詔神位北蔊，於北面設小次。」《紀事本末》卷百三十四。
　　５、丁丑，詔：「諸路應小學生及百人處，並增差教諭一員。」《紀事本末》卷百二十六。
　　６、辛卯，詔：「諸路監司，每路通選宮觀道士十人，遣發上京，赴左右街道籙院講習科教聲讃規儀，候習熟遣還本處。」《紀事本末》卷百二十七。案：《宋史·選舉志》：政和間，即州學、縣學別置齋授道徒。
　　７、詔皇長子桓可以來春出閤，立為皇太子。《紀事本末》卷百四十六。
　　１、四月案：錢大昕《四史朔閏考》：是月丙午朔。 甲寅，尚書省言：「契勘舊水磨茶場一歲收息不及百萬貫，一年內有每季泛進錢數茶務歲收錢約四百萬貫以上，比舊已及三倍以上，不係省錢，別無支用，尚循舊例，只每季泛進，未有月進之數。今欲每月進五萬貫，所收錢尚有餘不至闕少。」詔依所奏，仍自今月為始。《紀事本末》卷百三十七。
　　２、辛未，禮制局言：「《周官旅》，上帝四望，皆謂非常之祭。則嶽鎮、海、瀆從大祇，不當用玉。紹聖親祠北郊，儀注，皇地祇以黃琮，神州地祇以兩圭有邸，嶽、鎮、海、瀆亦不用玉，則今來夏祭合依《大禮格》，皇地祇、神州地祇用玉外，餘並不用。兼看詳《周禮》，圭璧以祀日月星辰。《新義》雲，日月星辰以璧為邸，則四圭邸璧可知，四圭邸璧則兩圭邸琮可知。先儒之說，兩圭有邸亦以璧為邸，其理非是。合依《新義》，兩圭邸琮。」從之。《紀事本末》卷百三十四。
　　３、甲戌，禮制局製造所乞進呈所製造冬祀禮器。御筆令書藝局進呈。《紀事本末》卷百三十四。
　　《續宋編年資治通鑒》：夏四月，閱雅樂，初閱宗子，次閱太學辟雍諸生，量與推恩。案：《本紀》癸丑日。
　　１、五月案：錢大昕《四史朔閏考》：是月乙亥朔。 丁丑，禮制局奏：「每歲夏祭皇地祇及配位各用冰鑒一。今親祀正暑月，所設酒醴、牲牢，禮料甚眾，俗添置冰鑒四十一，正配每位各六，第二成從祀二十五位各一」。從之。又奏：「黃琮禮地，鄭氏謂神之在崑崙者，兩圭有邸以祀地，謂祀於北郊神州之神。然黃琮、兩圭有邸，《周官》特言禮地、祀地而已，初無崑崙、神州之別，鄭氏之說，本於讖緯。前代如長孫無忌輩，固嘗辨其非矣。又皇地祇、神州地祇同位於一壇之上，於皇地祇則禮而不祀，神州地祇則祀而不禮，豈禮意乎？請黃琮、兩圭有邸，並施於皇地祇，求神則以黃琮，薦獻則以兩圭有邸。」案：《文獻通考》卷七十六注引禮制局言與此文少異，今錄之：政和四年，禮制局始則求神而禮之，終則正祭而祀焉。大宗伯以黃琮禮地，蓋施於求神之時也，與大司樂以函鐘為宮，至地祇皆出可得而禮同矣。典瑞兩圭有邸以祀地，蓋施於薦獻之時，與大司樂奏太簇歌應鐘舞鹹池以祭地同矣。鄭氏乃謂以黃琮禮地祇，神之在崑崙者，兩圭有邸，以祀地祇於北郊神州之神。且黃琮、兩圭有邸，《周官》特言禮地、祀地而已。初無崑崙、神州之別，鄭氏之說皆本於讖緯之書，前輩如長孫無忌輩，固嘗辨其非矣。 又言：「黃琮，鄭康成及《梁正三禮圖》皆謂八方以象地。聶崇義言：『黃琮比大琮每角各剡出一寸六分，共長八寸厚寸。』蓋厚寸乃大琮之制，每角各剡出一寸六分，共長八寸，於經無見。《考工記》有大琮、玉琮、瑑琮、駔琮之制，獨不言黃琮廣狹厚薄之度。今方澤並用坤數，則黃琮宜廣六寸、厚二寸，為八方而不剡出。」又言：「《考工記》雲：『兩圭五寸有邸以祀地。』則兩圭之長宜共五寸，琮色黃，而圭不言色。大宗伯以玉作六器，以禮天地四方，而雲皆有牲幣，各倣其器之色，牲幣自當倣玉之色，則圭之色，獨何以異於琮邪？請兩圭用黃玉。」並從之。《紀事本末》卷百三十四。
　　《續宋編年資治通鑒》：五月，祭地，奉太祖配。赦。案：《本紀》：五月丙戌，始祭地於方澤，以太祖配。降德音於天下。《十朝綱要》同。《九朝編年備要》：蔡京奏祭之日，城中大雨幾尺，而鑾輅自宮至郊，日光照耀。又，太史奏：「是夕，五緯循軌，典掌官吏稱有隊仗、風雨之聲，鬼神之狀，又有黑氣數十丈貫於壇壝，皆陛下嚴恭之應。乞宣付史館。」從之。《文獻通考》卷七十六：政和三年，詔：「自今每遇冬大禮後，一歲夏至，祭地於方澤。其儀物、儀衛，應奉行事，悉從簡省；從祭臣寮與隨駕衛士，量行支賜。簡而易行，無偏而不舉之失，以稱朕意。可令禮制局議定以聞」。詔：「夏至，齋宮大內門曰廣禋，東偏門曰東秩，西偏門曰西平，正東門曰含光，正西門曰鹹亨，正北門曰至順，南門悰大殿門曰厚德，東曰左景華，西曰右景華。正殿曰厚德，便殿曰受福、曰坤珍、曰道光、曰承休。」四年五月丙戌夏至日，帝始親祭於方澤，以太祖皇帝配。禮成，帝親制二表，遣觀文殿學士鄧洵武告於泰陵。因詔以其日為景貺節。故事，大禮禦劄，皆前期六日乃降。是年冬祀、夏至祭，始同一劄，五使亦同日命之，遂為定製。十二日至，帝親祭地於方澤，以皇弟燕王俁為亞獻，越王穀為終獻。前期，皇帝散齋七日於別殿，致齋七日於內殿，一日於齋宮。祭前一日奏告太祖皇帝室。殿中監設大次於外壝西門之內道北南向，小次於第二成子陛之西東向，設皇帝褥內於小次前東向，設文武侍臣次於大次前，陪祀行事官宗室及有司次於外壝南門之外，設饌幔於內壝東西門之外。開瘞次於壇子陛之北壬地，光祿牽牲詣祀所。大晟陳登歌之樂於壇上稍北南向，設宮架於壇北內壝之外，立舞表於酇綴之門。祭前一日，太史設皇地祇位於壇上南方北向，席以蒿秸；太祖皇帝位於壇上西方東向，席以蒲越；神州地祇位於第二成，午陛，席以槁秸；五官、神、嶽、鎮、海、瀆各以其方設位於第二成，山、川、林、澤、丘、陵、墳、衍、原、隰各以其方設位於壇下內壝之內，皆席以莞，內向。奉禮郎禮直官，設皇帝位版於第二成子陛之西東向，飲福位於壇上皇地祇神位東北南向，望瘞位於瘞坎之南北向，設爟火於望瘞位之西北向。司尊彝帥其屬設玉幣篚於酌尊所，又設籩、豆、簠、簋之位。正配，位皆左十有一籩，右十有一豆，俱為三行，俎一在籩前，二在豆右，為二重，登一在籩豆間，血槃一在登之前，簠二、簋一在籩豆外，簠在左，簋在右。又設尊罍之位，每位太尊三，著尊二，犧尊、象尊、壺尊、山尊各一，尊皆有罍，以東為上，尊南罍北。又設篚一於第二成子陛之側，坫二於正配，位尊罍之次。又設內侍供奉皇帝盥帨，位於皇帝版位之前。又設象尊二，壺尊二，在壇下子陛之西，俱南向東上，皆加勺幕，並實水。又設第二成從祀，每位皆左十籩，右十豆，俱為三行，俎二在籩豆前，登一、槃一在籩豆間，簠一、簋一在籩豆外。簠在左，簋在右，爵一置於俎上。內壝神位，每位皆左二籩，右二豆，俎一在神位前，爵一次之。簠一、簋一在爵之前，簠在左，簋在右，登一在籩豆之間。又設尊罍之位，二成每方各犧尊二，山尊二；壇每方設蜃尊二，散尊二，在神位之左。蜃尊、散尊外，餘皆有罍副之。凡尊罍皆加勺幕。又設正配位，籩、豆、簠、簋、俎、鬥、鼎各一於饌幔之內。太府卿、少府監帥其屬陳玉幣於篚，皇地祇玉以黃琮，幣以黃，配帝幣亦如之；神州地祇玉以兩圭有邸，幣以黑；五行、五官、五方、嶽、鎮、海、瀆神、諸神幣各從其方色。禮神之玉，各置於神位前，瘞玉加於幣。前期一日，尚輦奉禦進輿於垂拱殿，皇帝服通天冠、絳紗袍，乘輿以出，稱警蹕，如常儀乘黃，令進玉輅於宣德門外，左輔奏請降輿升輅。至齋宮明禋殿前回輅南向，左輔奏請降輅，乘輿入齋宮殿，侍衛如當儀。祭日，皇帝服通天冠、絳紗袍，乘輿至大次，禮儀使等分立大次前。有司奏請行事，皇帝服袞冕以出，禮儀使等前導至中壝門外，殿中監跪進大圭，皇帝執以入，宮架《儀安之樂》作，至午陛，樂止；登歌樂作，至第二成，版位東向立，樂止。禮儀使奏有司謹具請行事，宮架作《寧安之樂》，《廣生儲祐之舞》，八成止，皇帝再拜。禮儀使奏請搢大圭，盥手，登歌樂作，帨手訖，執大圭至壇，樂止。登歌《嘉安之樂》作，殿中監進鎮圭，皇帝搢大圭，執鎮圭，詣皇地祇神位前南向跪，奠鎮圭於繅藉，執大圭，俛伏，興，搢圭。禮儀使奏請受玉幣，奠訖，俛伏，興，再拜，樂止。《恭安之樂》作，詣太祖皇帝神位前西向奠圭幣，如常儀。禮儀使前導皇帝還版位，登歌樂作，至位，東向立，樂止。禮部、戶部尚書以下奉饌俎，宮架《豐安之樂》作，奏奠訖，樂止。皇帝再詣罍洗，搢大圭，盥手，登歌樂作，帨手洗爵，拭爵訖，執大圭至壇上，樂止。登歌《光安之樂》作，詣皇地祇神位前，搢大圭，跪，執爵祭酒三，奠爵訖，執圭，俛伏，興，樂止。太祝讀冊，皇帝再拜訖，登歌《英安之樂》作，詣太祖皇帝神位前，如前儀。皇帝還版位，登歌樂作，至位，樂止。皇帝還小次，登歌樂作，殿中監跪，受大圭，簾降，樂止。亞獻，文舞退，武舞進，宮架《文安之樂》作，舞者立定，樂止。亞獻盥帨訖，作《隆安之樂》，《厚載凝福之舞》，禮畢，樂止。終獻行禮如前儀。皇帝詣飲福位，登歌樂作，至位，樂止。《禧安之樂》作，皇帝再拜，搢圭，跪，受爵，祭酒三啐，奠酒，受俎，奠俎，受搏黍豆，既奠，再受爵。飲福訖，奠爵，執圭，俛伏，興，再拜，樂止。皇帝還版位，如前儀。禮部、戶部尚書撤俎豆，登歌《成安之樂》作，卒撤，樂止。禮部尚書等降複位，禮直官曰：「賜胙行事。」陪祀官再拜，宮架《寧安之樂》作，一成止。皇帝詣望瘞位，登歌樂作；降自子陛，樂止。宮架樂作，至位，北向立，樂止。禮直官曰：「可瘞爟火，瘞半坎。」禮儀使跪奏禮畢，宮架樂作，皇帝出中壝門，殿中監受大圭。皇帝至大次，樂止。有司奏解嚴，皇帝常服乘大輦還齋宮，鼓吹振作，皇帝升禦座，百官稱賀。皇帝降座，鳴鞭，殿上侍立官以次退，所司放仗還內，如常儀。
　　又內侍楊戩以制樂、傳宣之勞，加節度使。案：李《十朝綱要》雲：是月甲午，直睿思殿楊戩為彰化軍節度使。
　　１、六月案：錢大昕《四史朔閏考》：是月甲辰朔。 己酉，禮制局言：「有旨定管軍班序，乞殿前都指揮使在節度使上，副指揮使在正任節度觀察留後上。馬軍步軍都指揮使、副、都指揮使在正任觀察使之上，殿前馬軍都虞候在正任防奭使之上，捧日、天武四廂都指揮，龍、神衛四廂都指揮使在正任團練使之上。」從之。《紀事本末》卷百三十四。
　　２、甲寅，禮制局言：「鹵薄六引儀仗，信幡承以雙龍，大角黑漆畫龍，紫搢龍袋，長鳴、次鳴，大小橫吹、五色衣幡、緋常畫交龍。按《樂令》，三品以上，緋常畫豹。案：《儀衛志》作「緋常畫蹲豹」。 蓋惟乘輿器用，並飾以龍。今六引內系群臣鹵薄，而旂物通畫交龍，非便，合釐正。案：《儀衛志》：七年，兵部尚書蔣猷請令有司取《天聖鹵簿圖記》更加考正可否，因而革之。詔如其請。 又大黃龍負圖，旂畫九一三二四六八五七之數，仙僮網子，大神三旂，無所經見，乞除去。」從之。《紀事本末》卷百三十四。
　　３、庚午，詔小學倣太學，立三舍法。《紀事本末》卷百二十六。案：《宋史·選舉志》：政和四年，小學生近一千人，分十齋以處之，自八歲至十二歲，率以誦經書字多少差次補內舍。若能文，從博士試本經、小經義各一道，稍通補內舍，優補上舍。
　　１、八月案：錢大昕《四史朔閏考》：是月癸卯朔。 辛亥，詔：「諸路學校及三百人以上者，三分增一分；百人以上者，增一分之半。即陝西、河北、河東、京東路學生數少者，仰提舉學士事司具可與不可增及所增數聞奏。」《紀事本末》卷百二十六。案：《宋史·選舉志》：政和四年，詔：「學校教養額少，則野有遺士，應諸路學校及百人以上者，三分增一。」
　　《續宋編年資治通鑒》：秋八月，宣和殿檜生玉芝。又詔有鶴三萬餘嘡盤旋雲霄之上，並許稱賀。
　　又延福宮成，《記》略曰：乃敞永巷城之西序，大興營造，增光前烈，而徙延福於拱宸之北。宮為南向，適得地中，殿因宮名。次曰蕊珠，又為之書。其亭曰碧琅玕。晨暉榜於春路，麗澤揭於秋芳。其殿則有穆清、成平、會寧、睿謨、凝和、昆玉、群玉，而報瓊、蕙馥、蟠桃、春錦、罍瓊、芬芳、麗玉、寒香、拂雲、偃蓋、翠葆、鉛英、雲錦、蘭薰、摘金之閣居其東，繁英、芳雪、鉛華、瓊華、文綺、絳葩、穠華、綠漪、瑤璧、清陰、秋香、叢玉、扶玉、絳雪之閣居其北。會寧之北，罍石為山。案：原書以下闕。《九朝編年備要》載其文略有異同，今備錄之：延福宮成，上親記之，略曰：延福宮舊占京城之西北隅，連禁禦，通仙韶，瞰城堙，背班直，下窄觕樸，僅足待風雨。爰筮爰問，詢於師言，克協朕志，合於大同。乃外禁旅，乃敞永巷城之西序，大興營造，增光前烈，而徙延福宮於拱宸之北。宮為南向，適得地中，殿因宮名，次曰蕊珠，又為之書。其亭曰碧琅玕。晨暉榜於春路，麗澤揭於秋芳。繚以修廊，連互千柱；聳以殿閣，增固百尋。宮之左為位二，其殿則有穆清、成平、會寧、睿謨、凝和、昆玉、群玉，而蕙馥、報瓊、蟠桃、春錦、疊瓊、芬芳、麗玉、寒香、拂雲、偃蓋、翠葆、鉛英、雲錦、蘭薰、摘金之閣居其東，繁英、芳雪、鉛華、瓊華、文綺、絳葩、穠華、綠漪、瑤璧、清陰、秋香、叢玉、扶玉、絳雪之閣居其北。會寧之北，疊石為山，而上起殿曰翠微，旁為二亭，曰雲巋，曰層巘。凝和之次閣曰明春，高為兩重層，自下而睥睨之，百一十丈有奇，徑量之七楹。而袤閣之側為殿二，曰玉英，曰玉澗。其背則附城，築土植杏名岡。覆茅為亭，修竹萬竿，引流其下，翠傒碧瀾，交相隱映。宮之右為位二閣，曰宴春，自方取之，凡十二丈，舞臺四列，三亭三峙。為圓池以名海，列橋亭以跨海，架石樑以升山。亭曰飛華，橫度之四百尺而嬴，縱數之二百六十七尺，而減叢石為基。，疏泉為湖，湖之中作隄以接亭，隄之中作梁以通湖，梁之上為茅亭以待憩。寒松怪石、奇花異木，鬥奇而爭妍，龜亭、鶴莊、鹿砦、蓮濠，孔雀之柵，椒藤，杏花之園，西抵麗澤，不類塵境。又雲舊有延福宮，祖宗以為宴會之所，而制不甚廣。時蔡京俗以宮室媚上，一日，召內侍童貫、楊戩、賈詳、何、藍從熙，諷以禁中逼窄之狀，五人聽命，乃盡徙內酒坊諸司，又遷二僧寺並軍營於他所。五人者既有分地，因各出新意，故號「延福五位」。五位既成，樓閣相望，引金水天源河，築土山其間，奇花異木，怪石寒松，岩壑幽勝，宛若生成。據《容齋三筆》雲：蔡京既固位，竊國政，乃招大璫童貫、楊戩、賈詳、藍從熙、何五人，分任其事。於是始作延福宮，有穆清、成平、會寧、睿謨、凝和、昆玉、群玉七殿，東邊有蕙蘭、報瓊、蟠桃、春錦、疊瓊、芬芳、麗玉、寒香、拂雲、偃蓋、翠葆、鉛英、雲錦、蘭薰、摘金十五閣，西邊有繁英、雪香、披芳、鉛華、瓊華、文綺、絳萼、穠華、綠漪、瑤碧、清陰、秋香、叢玉、扶玉、絳雪，亦十五閣。又疊石為山，建明春閣，其高十一丈，宴春閣廣十二丈。鑿圓池為海，橫四百尺，縱二百六十七尺。鶴莊、鹿砦、孔翠諸柵，蹄尾以數千計。五人者各自為制度，不相沿襲，爭以華靡相訁誇勝，故名「延福五位」。其後複營萬歲山、艮嶽山，周十餘裏，最高一峰九十尺，亭堂樓館不可殫記。徽宗初亦喜之，已而悟其過，有厭惡語，由是力役稍息。靖康遭變，詔取山禽水鳥十餘萬投諸汴渠，折屋為薪，翦石為炮，伐竹為笆籬，大鹿數千頭，悉殺之以〈口舀〉衛士。
　　１、九月案：錢大昕《四史朔閏考》：是月癸酉朔。 辛卯，詔以辟雍大成殿名頒之諸路州縣學，從河南尹蔡安持奏乞也。《紀事本末》卷百二十六。
　　１、十月案：錢大昕《四史朔閏考》：是月壬寅朔。 乙巳，詔襄邑縣複為拱州。《紀事本末》卷百二十八。案：崇寧四年八月，詔改東輔為拱州。《宋史·本紀》：大觀四年十一月丙戌，罷拱州為襄邑縣。
　　２、辛未，觀妙明真洞微先生王老志卒。《紀事本末》卷百二十七。原注老志，濮人臨泉人。隸京東轉運司為書吏，自言嘗遇鍾離真人，授內丹要訣。棄妻子，結草為廬，施病者藥，喜與人言休咎，頗藉藉有聞。政和三年秋，詔州縣敦遣至京師，封洞微先生，館蔡京賜第南園，士大夫闐門。數召對禁中，上手書觀妙明真之號賜之。明年，乞歸，留之不得。卒，賜金以葬，贈正議大夫。《宣和錄》雲：所居地必生花，謂之「地錦」。案：蔡絛《鐵圍山叢談》卷五：老王先生，老志者，濮人也。事親以孝聞，幼曾為伯母吮疽。初去為漕計吏，持心公平，能自守一，毫釐不受人賄，閱二十年。其後，每往來市間，遇一丐人，見輒乞之錢。一旦，丐人自言：「吾鍾離生也。」因授之丹。老志服其丹，始大發狂，遂能逆知未來事。翰林學士強淵明，紹聖初為教官，過濮見老志。授之書曰「四皓明達」，且謂：「淵明必貴，而主是事。時吾亦與汝相見於帝闕矣。」及政和時，貴妃劉氏薨，追諡為明達皇后，其制書果淵明視草，始悟「四皓明達」者，賜號也。時太僕卿王亶薦之，召老志館於魯公賜第。上遣使詢明達，老志曰：「明達後，乃上真紫虛元君。」且能傳道元君語以白，而上語亦遣白元君。事甚夥，然頗迂怪。一日，喬貴妃使祝老志曰：「元君昔與吾善，今念之乎？」明旦，老志密封一書進，上開讀，乃前歲中秋二妃侍上燕好之語。喬貴妃得之大慟。此亦？也。詔封洞微先生。當是時，郊天而天神為出，夏祭方澤而地祇為應，皆老志先時奏而啟發之也。又士大夫多從而來求書字，其詞始若不可曉，後卒合者十八九，故其門如市。魯公以為慶賞刑威乃上之柄，縉紳不應從方士驗禍福，且不經。而老志謹畏，乃奏斷之。老志日一食，獨湯餅四兩，冬夏衣一襲。後雲：「見師責以受羅縠之服，且處當貴，不知厭足。」凡有衣六七襲，悉封還魯公。及病，乃力丐歸，久之病甚，上乃許其去。及步行出就車，不病矣，歸濮而死。葬日又雲若有笙蕭雲鶴焉。老志又獻乾坤鑒法，上命鑄之。鑒成，老志奏密奏謂：「他日上與鄭後皆有難，深可儆懼，願各以五色流蘇垂鑒，置於所處之殿，且臣死之後，時時坐鑒下，記憶臣語，切謹慎，必思其所以消變者。」
　　１、十二月案：錢大昕《四史朔閏考》：是月壬寅朔。 乙卯，雪降，賜宴於蔡京第。《紀事本末》卷百三十一。
　
