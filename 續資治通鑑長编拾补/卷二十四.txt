卷二十四
　
　　徽宗
　　△崇寧三年甲申，一一○四
　　１、五月案：錢氏《朔閏考》：是月癸酉朔。 丁丑，尚書省劄子：「京城提舉茶場所準詔旨，水磨茶場追述舊制，別立新額。奉聖旨，依今具申請下項：一、元豐茶場以在京府界鄭、澶、潁昌府為地分，近茶場申元豐年曾許客旅興販末茶往河北、河東、京東京西貨賣，承朝旨，依契勘元豐條例，別無許客人販水磨末茶入京東等四路，專條令京城提舉茶場所遵依近降朝旨施行。一、陜西自來到京路分茶，並須經由京師中賣二分訖翻引前去，契勘今承朝旨，客茶到京十分，許賣三分，數足更不收買，未審客人若自願全於京場中賣，許與不許收買三分茶；若客人故索高價，不伏中價賣，許與不許令翻引前去？應客人販到茶貨，並於數內收買三分；如客人故索高價，不伏中價，即索元引，照對元買價例，酌量地裏遠近縻費，上量行添搭錢數，抽買入官，不得虧損官私。」《紀事本末》卷百三十七。原註：五月五日，三省同奉聖旨如前者。
　　２、詔以收復鄯、廓州，遣親王奏告太廟，侍從官分告社稷、諸陵。《紀事本末》卷百四十。
　　３、己卯，蔡京為守司空、行尚書左僕射兼門下侍郎，進封嘉國公，以為定鄯、廓推賞也。尋詔去「守」字，改「行」作「兼」字。《紀事本末》卷百三十一。
　　４、癸未，奉議郎、檢討文字、提舉措置兩浙香鹽事胡奕修轉一官，以本路鹽課增羨也。《紀事本末》卷百三十二。
　　５、甲申，改鄯州為西寧州，仍為隴右節度。《紀事本末》卷百四十。案：原本誤作「甲辰」，茲據《宋史徽宗本紀》改正。 置安撫使都護，以高永年知軍州事兼領之，湟州置同安撫同都護，以知軍州事王亨領之。案：茲以《紀事本末》卷百四十四月乙卯原註並輯。
　　６、乙酉，王厚奏：「臣契勘大軍今來收復鄯、廓等州，拓疆幅萬餘裏。其鄯州管下自省章西峽口大川經由宗哥，出安兒、青唐兩峽至本州，復自州之西直抵林金，北取氂牛宗谷，南取谿蘭宗、廓州管下東西川及結雞城、米川等處，左右除是心白人戶田土，依舊為主，秋毫不得侵佔外，因與官軍抗敵殺逐心黑之人所營田土，並元係西蕃王子董毯、瞎征、溫谿心等田土，頃畝不少，已指揮逐州盡行拘收入官，摽撥創置弓箭手，應付邊備，可省戍兵經久歲費，為利甚博，又得弓箭手與新附諸羌雜居，伺察羌人情不敢作過，實安邊萬世之利。除已於四月二十六日具提舉弓箭手孫適所乞招置弓箭手文狀奏聞、乞賜詳酌施行外，已令逐州如有情願投刺之人，一面招置，聽候朝廷指揮，仍將已種到青苗就便摽充為種糧去訖。所有上件田土，可招置弓箭手，不可置營田，須招置廂軍耕種，不免散居諸處，侵優新附部族，不可安心住坐，偷奪牛馬之類，必致引惹，別生他患，非經久之計，委實不便。竊慮臣僚不見得利害，別有申陳，乞置營田，重為一方之患，須至預行申明，候降到許令招弓箭手指揮，別具合行措置事奏聞次。」詔許令本路近悰弓箭手依湟州例投換。《紀事本末》卷百四十。
　　７、辛丑，罷行水磨茶。《紀事本末》卷百三十七。
　　《續宋編年資治通鑒》雲：五月，置開封牧尹一員，少尹二員，分左、右，罷知府等官，以士、戶、儀、兵、刑、工為六曹。案：《十朝綱要》、《宋史·本紀》並戊寅日。《通鑒續編》雲：改定六曹，以士、戶、儀、兵、刑、工為序，增其員數，仿《唐六典》易胥吏之名。
　　１、六月甲辰，案：《紀事本末》卷百二十四註雲：三年六月甲辰三日，戊午十七日，則是月壬寅朔也，《十朝綱要》同。 詔：「元符末奸黨並通入元祐籍，更不分三等，應係籍奸黨已責降人，並各依舊，除今來入籍人數外，餘並出籍，今後臣僚更不得彈劾奏陳。」令學士院降詔。元祐奸黨：
　　文臣曾任宰臣執政官：案：海瑞《元祐黨籍考》雲凡二十七人。
　　司馬光、原註：故。 文彥博、原註：故。 呂公著、原註：故。 呂大防、原註：故。 劉摯原註：故。 範純仁、原註：故。 案：《黨籍考》，純仁在王存後。韓忠彥、曾布、梁燾、原註：故。 王巖叟、原註：故。 案：原註「故」字脫，今據《紀事本末》崇寧二年九月所立碑、王昶《金石萃編》此年蔡京所書碑增。下王存、陸佃、蔣之奇、姚勔、錢勰、岑象求、秦觀、司馬康、宋安國、封覺民、吳處厚、商倚、陳衍諸人異同。 〗蘇轍、王存、原註：故。 鄭雍、原註：故。 傅堯俞、原註：故。 趙瞻、原註：故。 韓維、原註：故。 孫固、原註：故。 範百錄、原註：故。 胡宗愈、原註：故。 李清臣、原註：故。 劉奉世、範純禮、安燾、陸佃、原註：故。 案：《黨籍考》雲，以上並元祐人。 黃履、原註：故。 張商英、蔣之奇。原註：故。 案：《黨籍考》雲，以上並元符人。
　　曾任待制以上官：案：《黨籍考》雲，凡四十九人。
　　蘇軾、原註：故。 劉安世、範祖禹、原註：故。 朱光庭、原註：故。 姚勔、原註：故。 趙君錫、原註：故。 馬默、原註：故。 孔武仲、原註：故。 孔文仲、原註：故。 吳安持、原註：故。錢勰、原註：故。李之純、原註：故。孫覺、原註：故。鮮於儹、原註：故。 趙彥若、原註：故。 趙禼、原註：故。 王欽臣、原註：故。 孫升、原註：故。 李周、原註：故。 王汾、原註：故。 韓川、原註：故。 顧臨、原註：故。 賈易、原註：故。 案：《金石萃編》碑賈易下不註「故」。 呂希純、曾肇、王覿、範純粹、呂陶、王古、豐稷、張舜民、張問、原註：故。 楊畏案：《宋史》本傳：蔡京為相，畏遣子侄見京，又因京黨致言，遂出黨籍。與碑不符。 鄒浩、陳次升、謝文瓘、案：《宋史》本傳雲：帝披黨籍曰：「朕究知文瓘本末。」命出籍。與碑不符。《黨籍考》雲，以上元祐人。岑象求、原註：故。 周鼎、徐傑、路昌衡、原註：故。 董敦逸、原註：故。 上官均、葉濤、原註：故。 郭知章、楊康國、龔原、朱紱、葉祖洽、朱師服。案：《黨籍考》雲，以上並元符人。
　　餘官：案：《黨籍考》雲，凡一百七十七人。
　　秦觀原註：故。 黃庭堅、晁補之、張耒、吳安詩、歐陽棐、劉唐老、王鞏、呂希哲、杜純、原註：故。 司馬康、原註：故。 宋保國原註：故。 案：黨籍考，司馬康、宋保國二人在湯馘下。 張保源、孔平仲、案：《金石萃編》碑孔平仲下接衡鈞、袞公適等，湯馘下四十八人在後，《黨籍考》與此合。 湯馘、原註：故。 黃隱、畢仲遊、常安民、汪衍、余爽、鄭俠、常立、原註：故。 案：《金石萃編》碑不註「故」。 程頤、唐義問、原註：故。 余卞、李格非、陳瓘、任伯雨、張庭堅、馬涓、孫諤、原註：故。 陳郛、朱光裔、蘇嘉、龔夬、王回、原註：故。 呂希績、原註：故。 歐陽中立、原註：故。 吳儔、原註：故。 案：黨籍考雲，以上並元祐人。 尹材、原註：故。 葉伸、原註：故。 李茂直、吳處厚、原註：故。 李積中、商倚、原註：故。 陳祐、原註：故。 案：《金石萃編》碑不註故。 虞防、李祉、李深、李之儀、範正平、曹蓋、楊琳、蘇昺、葛茂宗、劉謂、柴袞、洪羽、趙天佐、案：《宋史新編》作「天佑，」黨籍考作「天祐」。 李新、衡鈞、袞公適、原註：故。 案：一本作「兗」，誤。 馮百藥、案：一本作「洪」。 周誼、孫宗、案：金石萃編碑作「〈土宗〉」 範柔中、鄧考甫、王察、趙峋、封覺民、原註：故。 胡端修、李傑、趙令畤、郭執中、石芳、李賁、案：《金石萃編》碑作「李傑」。 金極、高公應、安信之、張集、黃策、吳安遜、周永徽、高漸、張夙、原註：故。 鮮於綽、呂諒卿、王貫、朱紘、吳朋、原註：故。 梁安國、王古、蘇迥、檀固、何大受、王箴、鹿敏求、江公望、曾紆、高士育、鄧忠臣、原註：故。 案：「忠」一作「誌」，誤。鄧忠臣為覆謚，範忠宣事遂入黨籍，詳《忠宣文集補編》。 種師極、韓治、都貺、秦希甫、錢景祥、周綍、何大正、呂彥祖、梁寬、沈千、曹興宗、羅鼎臣、劉勃、王極、案：《金石萃編》碑作「拯」。黃安期、陳師錫、於肇、黃遷、王挾正、案：《金石萃編》碑作「莫俠正」，即元年所書邪上之莫仲正也。《黨籍考》作「万俟正」，據《紀事本末》卷百二十四，崇寧五年正月庚戌、三月戊戌，收復黨人輕第二等內，黃遷下許堯輔上，正作「万俟正」，不作「王挾正」，此文恐誤。 許堯輔、楊朏、胡良、梅君俞、寇宗顏、張居、李修、逢純熙、原註：故。 高遵裕、案：《金石萃編》碑作「遵恪」。 黃才、曹盥、侯顯道、周遵道、案：《紀事本末》無周遵道，畢鑒亦缺，於三百九人之數不合。《紀事本末》卷百二十四，崇寧五年正月庚戌，收復黨人輕第二等內，侯顯道下林膚上正有「周遵道」名，此蓋傳鈔誤脫也。《金石萃編》碑本《黨籍考》，亦均有周遵道名，今據補，以足其數。林膚、葛輝、原註：故。 宋壽嶽、王公彥、王交、張溥、許安修、劉吉甫、胡潛、董祥、楊瑰寶、倪直孺、蔣津、王守、鄧允中、案：一本作「元中」。 梁俊民、王陽、張裕、案：《金石萃編》碑張裕在葉世英下。 陸表民、葉世英、謝潛、陳唐、劉經國、原註：故。 案：《金石萃編》碑劉經國下接湯馘、司馬康、宋保國、黃隱、畢仲遊等。 扈充原註：故。 張恕、蕭刓、案：《金石萃編》碑以下五人在周鍔之下。 趙越、案：一本作「鉞」。 滕友、江洵、方適、案：一本作「恬」。 陳並、洪芻、周鍔、案：當依《黨籍考》作「諤」。 許端卿、李昭玘、向訓、案：《金石萃編》碑作「紃」。 陳察、鍾正甫、高茂華、楊彥璋、廖正一、李夷行、彭醇、梁士能。案：《黨籍考》雲：以上元符人。
　　武臣：案：《黨籍考》雲，凡二十五人。
　　張巽、李備、原註：故。 王獻可、原註：故。 胡田、馬諗、王履、趙希夷、任濬、郭子旂、錢盛、趙希德、王長民、李永、原註：故。 案：《黨籍考》及《宋史新編》並作「冰」。 王庭臣、吉師雄、李愚、吳休復、原註：故。 崔昌符、潘滋、高士權、李嘉亮、王珫、案：《金石萃編》碑作「李珫」。 劉延肇、姚雄、李基。
　　內臣：案：《黨籍考》雲，凡二十九人。
　　梁惟簡、原註：故。 陳衍、原註：故。 張士良、梁知新、原註：故。 李倬、譚扆、竇鉞、趙約、黃卿從、馮說、曾燾、蘇舜民、楊偁、梁弼、陳恂、張茂則、原註：故。 張琳、裴彥臣、李偁、原註：故。 閻守勤、王紱、李穆、蔡克明、王化基、王道、鄧世昌、鄭居簡、張祐、王化臣。案：《金石萃編》碑、一本無王化臣。《黨籍考》雲，以上並元符人。
　　為臣不忠，曾任宰臣：案：《黨籍考》雲，凡二人。
　　王珪、原註：故。案：《金石萃編》碑、一本無「王珪。」章惇。
　　詔：「重定元祐、元符黨人及上書邪等事者，合為一籍，通三百九人，刻石朝堂，餘並出籍，自今毋得復彈奏。」《紀事本末》卷百二十二。原註：《本紀》、《實錄》全不載此。案：王明清《玉照新誌》卷一雲：元祐黨人，紹聖所定止七十三人，至蔡元長當國，凡背己者皆著其間，至三百九人。其中愚智混淆不可分，至前日詆訾元祐之政者，亦獲廁名矣。唯有識講論之熟者，始能辨之。
　　２、戊申，詔荊國公王安石配享孔子廟廷。《紀事本末》卷百三十。案：據《十朝綱要》在初二日癸卯。王明清《揮麈前錄》雲：崇寧中，以王荊公配宣聖亞兗公，而居鄒公之上，故遷鄒於兗之次。靖康初，詔黜荊公，但舁塑像，不復移鄒公於舊位。至今天下庠序，悉兗、鄒並列而虛右。王氏此說不盡足憑。考《宋史禮誌》雲：詔王安石可配孔子廟，位於鄒國公之次，不居其上。陶宗儀《輟耕錄》曰：宋黃震雲：往歲顏、孟配享，並列先聖左，近升曾子、子思，又並列先聖左而虛其右，不以相向。震聞太學博士陸鵬舉雲，初制顏、孟配享，左顏而右孟，王安石沒，而躋之配享，位顏子下。故左則顏子及安石，右則孟子。未幾，安石女壻蔡卞當國，謂安石不當在孟子下，遷安石於右，與顏子對，而移孟子位弟三，次顏子之下，遂左列顏、孟，而右列安石。又未幾，蔡卞再欲升安石，厭顏子，漸次而升，為代先聖張本。據此，則安石升居鄒公之上，系蔡卞當國時，非此年事。
　　３、壬子，都省言：「竊以算數之學其傳久矣。《周官大司徒》以鄉三物教萬民，而賓興之。三曰六藝：禮、樂、射、禦、書、數，則周之盛時，所不廢也。神宗皇帝將建學焉，屬元祐異議，遂不及行。方今紹隆聖緒，則算學之設實始先誌，推而行之宜在今日。今將元豐算學條制重加刪潤，修成敕令，冠以崇寧國子監算學敕令格式為名。」又言：「竊以書之用於世久矣。先王為之立學以教之，設官以達之，置使以諭之，蓋一道德，謹家法，以同天下之習。世衰道微，官失學廢，人自為學，習尚非一，體畫各異，殆非所謂書同文之意。今四方承平，未能如古，蓋未有校試勸賞之法焉。今欲放先王置學設官之制，考選簡拔，使人人自奮，有在今日。所有圖畫之技，朝廷所以圖繪神像，與書一體。今案：董史《書錄》卷上引《長編》作「令」。 附書學為之校試約束，謹成《書畫學敕令格式》一部，冠以崇寧國子監為名，並乞賜施行。」從之。原註：都省上《崇寧國子監算學書畫學敕令格式》，詔頒行之，只如此書自可也。 始置書、畫、算學。《紀事本末》卷百三十五，又董史《皇宋書錄》卷上。案：《玉海》卷百十二雲：六月十一日，建算學、書畫學、醫學。考《紀事本末》，二年九月壬辰，講議司乞置醫學，從之。是月辛酉，講議司又有太醫局並合興復之請。是二年九月所置者醫學也，是年六月所復者太醫局也。《十朝綱要》、《宋史·本紀》分書甚明，《玉海》蓋誤，以醫局當醫學也。《通鑒續編》雲：書學習篆、隸、草三體。篆以古文大小二篆為法，隸以二王、歐、虞、顏、柳真行為法，草以章草、張芝九體為法。畫學之業曰佛道，曰人物，曰山水，曰鳥獸，曰花竹，曰屋木。書學以《說文》、《爾雅》、《方言》、《釋名》。教授《說文》則令書篆字，著音訓，餘書皆設問答，以所解義，觀其能通書意與否；仍分士流雜流，別其齋以居之。考畫之等，以不仿前人，而物之情態、形色，俱若自然，筆韻簡高為工。算學之業以《九章》、《周髀》及假設疑數為算問，仍兼海鳥、孫子、五曹、張邱建、夏侯算法，並歷算三式、天文書為本科，其生皆古經以試，其取士法，略如太學上舍三等推恩，以通仕、登仕、將仕郎為次。
　　４、戊午，詔曰：「朕嗣位之始，恭默未言，往歲奸朋，復相汲引，倡導邪說，實繁有徒。或據要路而務變更，或上封章而肆詆毀，同惡相濟，非止一端，推原其心，豈勝誅殛！比詔編類，具列姓名，乃下從班，博盡眾議，仍為三等，各竭所聞，庶幾僉同，罔有漏失。惟邪慝之復起，蓋源流之相承。跡其從來，於元祐得罪宗廟，寧分等差？悉皆親書，通為一籍，載刊諸石，寘在廟堂。為臣不忠，附見於末，所麗雖異，其罪惟均。朕方以仁恩遍覆天下，前既遣黜，弗忍再行，亦有可矜，出於籍外，自是厥後，已定不渝，並臣式孚，毋復輒論。其元符末奸黨並通入元祐籍，更不分三等。應係籍奸黨已責降人，並各依舊。除今來入籍人數外，餘並出籍，今後臣僚更不得彈劾奏陳。」
　　詔：「章惇、曾布、黃履、岑象求、董敦逸、馬涓、孫諤、王回、尹材、葛茂宗、範柔中，並依元祐係籍人逐次已降指揮；其餘續入籍人子並親兄弟並免，即不得到闕，仍依已降指揮施行；內李偁、閻守勤等子弟，關樞密院取旨。尋改『不得到闕』字作『即不得任在京差遣』字，餘依已降指揮。」《紀事本末》卷百二十二。
　　５、辛酉，講議司言：「熙寧九年，嘗置太醫局，教養生員，分治三學，諸軍病患，歲終比較等第給錢，元祐裁減浮費遂行廢罷。今已置到醫學教養上醫外，所有本局並合興復。」從之。《紀事本末》卷百三十二。
　　６、壬戌，蔡京奏：「奉詔，令臣書元祐黨籍姓名。恭惟皇帝嗣位之五年，案：此碑今存，雲即位之五年者，徽宗即位於元符三年庚辰，至崇寧三年甲申，凡五年也。朱彜尊以為碑立於崇寧四年，失實。 旌別淑慝，明信賞罰，案：《金石萃編》「罰」作「刑」，誤。海瑞《元祐黨籍考》亦作「罰」。 黜元祐害政之臣，靡有佚罰。乃命有司，夷考罪狀，第其首惡案：海瑞《黨籍考》作「善惡」。 與其附麗者以聞，得三百九人。皇帝書而刊之石，置於文德殿門之東壁，永為萬世子孫之戒。案：《黨籍考》、《金石萃編》「子孫」作「臣子」。 又詔臣京書之，將以頒之天下。臣竊惟陛下仁聖英武，遵制定功，案：《金石萃編》「定」作「揚」。 彰善癉惡，以昭先烈。臣敢不對揚休命，仰承陛下孝悌繼述之誌，謹書元祐奸黨姓名，仍連元書本進呈。」《紀事本末》卷百二十二，又百三十一。案：畢氏《續通鑒》雲：於是詔頒之州縣，令皆刻石。《考異》雲：案元祐奸黨姓名有二碑：一立於崇寧元年之九月，徽宗手書刻石，置端禮門，凡百有二十人，首文彥博。明年九月，臣僚請頒端禮門石刻於外路州軍，即此也。一立於三年之六月，徽宗手書刻石，置文德殿門之東壁，凡三百九人，首司馬光。又命蔡京書大碑，頒之天下。此在《長編》及《宋紀》具有明文。京所書者乃三百九人，非百二十人也。而陳桱《通鑒續編》於崇寧二年大書雲：頒蔡京所書《元祐奸黨碑》，刻石於州縣。三年則但雲重定元祐、元符黨人，刻石於朝堂，反不及蔡京書碑事。薛應旂、王宗沐皆因之，舛謬極矣。
　　武昌軍節度使、知大名府呂惠卿以弟諒卿名列奸黨，奏乞罷髦鉞，除宮觀，詔答不允。《紀事本末》卷百三十。
　　《續宋編年資治通鑒》雲：六月圖熙寧元豐功臣顯謨閣。案：《玉海》卷百六十三雲：元符元年四月十八日丙申，詔建閣，藏神宗禦集，名顯謨。崇寧三年六月壬寅朔，詔曰：「神考肆筆成書，表悰《六經》，再詔纂集，總九千八百餘篇，皆文辭、政事、邊機之要」雲雲。其熙、豐功臣圖形於顯謨閣。
　　又：雲：增置諸州學。案：《十朝綱要》、《宋史·本紀》並丙午詔。《九朝編年備要》雲：詔諸路州軍未曾置學處並置學。
　　１、七月壬申朔，詔應入籍人父並不得任在京差遣。《紀事本末》卷百二十二。
　　２、戊寅，降授中大夫蔣之奇追復右正議大夫，念其進對之際嘗陳紹述之說也。《紀事本末》卷百二十二。案：吳曾《能改齋漫錄》卷十三雲：大觀四年十月聖旨，曾布、蔣之奇初無並論，中間亦曾開陳紹述，可特復資政殿學士。後文不見，今附此。
　　３、詔：「李偁、閻守勤並依元祐係籍人逐次已降指揮，其子及親兄弟，並與外路遠處監當差遣；李洵仁落邠門祗候，閻依落寄班祗候，李洵直入續籍；內臣子並親兄弟有係入內使臣者，並送內侍省。」《紀事本末》卷百二十二。
　　４、辛卯，宰臣蔡京劄子言：「臣等竊以賦調之不平久矣，自開阡陌，使民得以田私相貿易。富者貪於有餘，厚立價以規利；貧者迫於不足，薄移稅以速售。故富有跨州軼縣所管者莫非膏腴，而賦調反輕；貧者所存無幾又且瘠薄，而賦調反重。因循至今，其弊愈甚。熙寧初，神宗皇帝灼見此弊，遂詔有司講究方田利害，作法而推行之。蓋以土色肥瘠，別田之美惡，定賦之多寡，方為之帳，而步畝高下丈尺不可隱；戶給之帖，而案：畢氏《通鑒》有「賦調」二字。 升合尺寸無所遺。以賣買則民不能容其巧，以推收則吏不能措其奸，邦財自此豐，民賦自此省，其為法，豈小補哉！五路州縣有經方田者，至今公私以為利。遭元祐紛更，美意良法，未遍案：「遍」，原本作「變」，茲據《編年備要》改。 於天下。今其文籍見在，可舉而行。今檢會《熙寧方田敕》，推廣神考法意，刪去重訩改，取其應行者，為方田法，計九冊，以《崇寧方田敕令格式》為名，謹具進呈。如允所奏，乞付三省頒降施行。」從之。詔曰：「方田之法，均輸之本，舉而行之，或有謂之利，或有謂之害者，何也？蓋係官之能否、吏之貪廉。若驗肥瘠，必當定租賦有差，無騷擾之勞，蒙均平之惠，則豈不謂之利歟？若驗肥瘠，或未撫實，定租賦或有增損，倦追呼之煩，有失當之擾，官不能振職，吏或緣為奸，裏正鄉胥因敢挾取，則豈不謂之害歟？如委官管勾，切在遴選廉勤公正材敏清嚴善馭吏者為之，庶幾人被實惠。」《紀事本末》卷百三十八。原註：蔡京申請及二詔旨誤載於四年六月二十四日，今移初詔入此，後詔見大觀元年二月乙卯。案：今《宋史·本紀》載詔頒方田法於四年二月乙卯，亦沿舊誤，當據此文正之。
　　５、丙申，詔：「除第一次立石入籍元祐奸黨及今年六月十七日案：戊午。 降指揮章惇等十一人子並親兄弟逐次已降指揮外，其續入籍人，並合依今年六月二十六日指揮。」《紀事本末》卷百二十二。原註：六月二十六日指揮巳並入十七日指揮內，或仍別見。案：六月二十六日丁卯指揮不別見。
　　６、庚子，詔諸路知州、通判並增入「主管學事」四字。《紀事本末》卷百二十六。
　　１、八月案：錢氏《朔閏考》：是月壬寅朔。 戊申，詔：「講議司官屬依制置三司條例司條例推恩。翰林學士承旨張康國、刑部侍郎劉賡、提舉洞霄宮蹇序辰、顯謨閣待制範致虛王漢之三十五人各遷一官，餘四人及尚書省都事任充等支賜銀絹，遷官轉資減磨勘年有差。提舉洞霄宮張商英係元祐奸黨及曾言鹽法並奏鹽數未實，管勾靈仙觀吳儲係元祐黨吳安詩子，監滑州鹽酒稅李琰昨為不親詣通、泰等州措置鹽事，特訩替，添差岐亭鎮酒稅。虞防為毀駁哲宗謚號，系入籍人，更不推恩。」又詔：「講議司係紹述熙寧、元豐法度，與其他官司事體不同，應緣講議司所得恩例，今後無得攀引。」《紀事本末》卷百三十二。原註：《實錄》全不載，詔旨太詳，《宣和錄》太略，今別修如上。
　　２、己酉，尚書省言：「方田法雖已頒降，緣其係熙寧建立，至為精密，竊慮州縣未遽通曉，又四方田畝、山川不同，須講論詳熟，然後行之，不致違戾。」詔：「令諸路提舉常平官選差能傒官，不拘資序員數，看詳《方田敕令格式》，務令詳熟，即告諭州縣官吏，隨所在土俗，令講論，候滿一年已通曉，仍候本州縣豐熟，即依措置施行。自京西、河北每歲先行，兩路內已經方田，如元祐曾更改，並依熙寧、元豐法。」《紀事本末》卷百三十八。
　　３、戊午，詔諸路應緣學校奉行違慢，令監司糾察，申尚書省。《紀事本末》卷百二十六。
　　４、辛酉，醴州醴陵縣學生季邦彥特送五百裏外編管，元考校長諭屏出學。案：原本作「考較長論」，茲依畢氏《續通鑒》改正。荊湖南路》轉運判官兼提舉學事元書，言邦彥試卷言涉謗訕也。《紀事《本末》卷百二十六。
　　１、九月癸未，案：《十朝綱要》：是月辛巳朔。詔：「諸路應副修蓋學舍了畢，提舉學事及州縣官各與減磨勘年有差。」《紀事本末》卷百二十六。
　　２、辛卯，尚書省言：「熙寧八年五月，發運使副兼制置茶鹽礬等事系銜；當年八月，發運使罷制置茶事，乃以江、淮、荊、浙等路制置鹽礬兼發運使、副系銜；元祐三年十月，發運使兼制置茶事；當年十一月，發運使申請以制置鹽礬為專職，而發運使、副為兼領，輕重頓異。乞卻以江、淮、荊、浙等路發運使兼制置鹽礬茶事擊銜，緣發運使見今帶制置盬礬茶事，勘會茶盬礬事已專差官提舉，發運使更不兼領。」從之。《續長編》卷四百十五原註。案：原註引崇寧三年九月二十一日尚書省言雲雲，二十一日辛卯也。又卷二百六十七論江、淮、荊、浙等路制置鹽礬兼發運使、副結銜原註雲崇寧三年九月二十日可考，即謂此事。二十日當作二十一日，可見李氏《長編》。此年本文與元祐三年十月註並載其事矣。
　　３、壬辰，詔：「諸州學別為齋舍，教養材武之士隨人數多寡，許令入學，並依進士法，其考選、校試、升補，取令武學條制，看詳修定頒下。」《紀事本末》卷百二十六。案：崇寧五年九月乙亥可考。
　　４、丁酉，奉議郎、知開封府太康縣李百宗案：《宋史》作「伯宗」，茲作「百」似誤。 言：「竊見朝廷推行方田均稅之法，天下莫不欣然。伏睹熙寧、元豐之政，俾州縣財賦無輕重不均之弊，而又以本縣豐熟日推行，此誠甚盛之舉也。然臣頃聞州縣官吏有茍簡懷異之人，往往以本縣豐熟妄為滅傷以避推行；或有好進之徒，以人戶實被滅傷妄為豐熟，務要邀求恩賞，殊不知體朝廷良法美意本以便民為務也。臣愚欲乞詔有司，下逐路提舉常平司常切覺察，如有州縣敢有茍簡避免，或妄覬恩賞致推行違戾者，乞朝廷重行黜責。庶幾法令之行與時適當，而下民均被德澤。」從之。《紀事本末》卷百三十八。案：《宋史李伯宗傳》雲：伯宗知太康，括縣壯丁為兵得千人，上其名數與案閱之法。知樞密院蔡卞喜而薦之，提舉京師保甲，使行其說，增籍二萬。已而有訴者陳牒至八百七十，左遷通判相州。
　　《續宋編年資治通鑒》雲：九月，童貫、王厚賜第京師。案：《十朝綱要》雲：癸未，詔賜。
　　又：雲：秦鳳招納司言：「階州生蕃納土，得邦、潘、疊三州，所奏皆誕妄。」案：《宋史·本紀》系於四年正月丙申，《十朝綱要》系於是年九月甲申。
　　又：雲：夏人寇邊，先犯鄜延，又犯涇原，至是又引大軍直犯鎮戎，趨渭州，略數萬口而去。既而又遣渭州蕃落兵士持檄抵鎮戎軍城下，斥責京、卞弄權。故京、卞必欲舉兵討之，實因此檄也。案：《十朝綱要》雲：九月，夏人犯涇原，分兵圍沒煙平夏城，引大兵自葫蘆川入，直犯鎮戎軍，趨渭州，略數萬戶而去。十月丙辰，夏國主遣渭州蕃落兵士翟勝持檄抵鎮戎軍城下，自稱曰：「誥斥蔡京弄權肆情，故舉兵討之。」據此，直犯鎮戎軍是九月事，抵書城下則十月事也。《宋史·本紀》書入涇原，圍平夏，寇鎮戎於十月戊午，本未覈也。吳廣成《西夏書事》雲：冬十月，合四監軍眾突入涇原，圍平夏城，殺鈐轄楊忠，攻鎮戎軍，沿《宋史》之譌。又《宋史夏國傳》：崇寧三年，夏人攻鎮戎，掠數萬口，執廓州知州高永年而去。考高永年被殺在四年攻宣威城時，《王厚傳》系於寇鎮戎之明年，是也。《夏國傳》不足據。又《高永年傳》：溪賒羅撒合夏國四監軍之眾，逼宣威城，永年出奭之。行三十裏，逢羌帳下親兵，遽執永年以叛。考帳下親兵，乃永年用前所招納蕃部熟戶以充己之帳下兵，至是叛而執永年，非羌人之帳下也。《高永年傳》亦不足據。近畢沅《續通鑒》並沿《宋史》之譌，殊為未審。《編年備要》於崇寧四年二月寇邊雲：都護高永年用知河州劉仲武為統制，發五萬人奭之。出西寧城未三十裏，而賊至，仲武欲持重，永年易賊迎戰，遂大敗。永年帳下親兵皆前所招納蕃部熟戶也，遽執永年以叛，為多羅巴所殺。初，王厚之功多出永年，至是乃奏永年不稟約束，專任新羌，既坐受縛，又不能死，乞寢贈典。上以永年死，震怒，親書仲武及五路帥臣十八人，命侍禦史侯蒙制勘於秦州，厚亦罷職，聽命於秦。起元祐黨籍人姚雄權熙河蘭會路帥。《備要》記錄此事最為得實。《通鑒續編》雲：初，蔡京使王厚招夏卓羅右廂監軍仁多保忠，厚言：「保忠雖有歸意，而下無附者。」章數上，京責厚愈急，厚乃遣弟詣保忠，還，為夏邏者所獲，遂追保忠赴牙帳。厚以保忠縱不為夏所殺，亦不能復領軍政，使得之一匹夫耳，何益於事。京怒，必令以金幣招之。夏乃點兵延、渭、慶三路各數千騎，遣使求援於遼。朝廷命西邊能招致夏人者，毋問首從，賞同斬級。令陶節夫在延州大加招誘，夏主遣使巽請，皆拒之，又令殺其放牧者。夏人遂入鎮戎，略數萬口。於是羌酋溪賒羅撒合兵逼宣威城，知鄯州高永年出奭之。行三十裏，為羌人所執。多羅巴謂其下曰：「此人奪我國，使吾宗族漂無處所。」遂殺之，探其心肝以食焉。羅撒復焚大通河橋，新疆大震，事聞，帝怒，親書五路將帥劉仲武等十八人姓名，敕禦史侯蒙往秦州逮治。蒙至秦，仲武等囚服聽命，蒙諭之曰：「君輩皆侯伯，無庸以獄吏辱，第以實對。」獄既具，蒙言：「漢武帝殺王恢，不如秦穆公赦孟明。子玉縊而晉將由之而死，是自棧其肢體也，欲身不病，得乎？」帝悟，釋不治。惟王厚坐逗遛，降授郢州團練使。
　　１、十月案：《十朝綱要》：是月辛丑朔。 丁巳，戶部言：「滑州韋城縣民魯寶等稱，自嘉祐二年立法委官方田均稅，至元豐八年以前約日量及數百縣，是為捐有餘而補不足。訪聞京西、河北兩路見行方田，本縣稅極不均，幸今豐熟，元聞傷，乞早賜差官。」詔依所乞。《紀事本末》卷百三十八。案：「元聞傷，」文義未明，「元」蓋「未」字之誤，「傷」字上下又奪一字。
　　２、庚午，詔張商英宜置元祐籍中，罷提舉靈仙觀。《紀事本末》卷百三十一。案：據《宋史》，詔張商英入元祐黨籍在崇寧二年八月辛酉。又《紀事本末》卷百二十一載崇寧二年十月庚戌詔，原註雲三年十月末，張商英罷提舉靈仙觀。當考。此所記殆有未覈歟。
　　《續宋編年資治通鑒》雲：十月朔，大雨雹。案：《宋史·本紀》辛丑朔。
　　又：雲：定廟制，復翼祖、宣祖。案：《十朝綱要》、《宋史·本紀》並雲己巳詔復。
　　１、十一月案：《玉海》卷百十二雲：崇寧三年十一月四日甲戌，則是月辛未朔也。丙子，詔：「上書邪等人今後內外官司並不得薦舉改官，及縣令已舉到人更不收使，仍令吏部將上書邪等姓名遍牒行下。」《紀事本末》卷百二十二。
　　２、庚辰，詔：「上書邪等選人除不得註知縣、令、丞外，其職官錄、參、判、司、簿、尉並許差註。」《紀事本末》卷百二十二。
　　３、癸巳，知大名府呂惠卿上表乞弟諒卿出籍，詔尚書省錄諒卿所上書付惠卿。《紀事本末》卷百三十。
　　４、丙申，祀昊天上帝於圜丘，以太祖皇帝配。禮畢，大赦天下。應係貶謫官員除元祐奸黨籍所別有指揮不許移放之人外，未量移者與量移。《紀事本末》卷百二十二，又百二十六。案：李攸《宋朝事實》卷五載十一月二十六日南郊赦文：「祼獻清廟，所以奉祖宗之靈；禋祀紫壇，所以答乾坤之貺。朕駿膺寶命，龍受寵禧，丕宣文、武之光，盡緝熙、豐之政。取士於學，稽古建官，亮采百工，庶幾三代。凡厥成王之式，率由昭考之行。而九廟垂休，兩儀協祐，生民底乂，年穀屢豐。修德錫符，上燦璣衡之政；鑄金象物，下隆鼎鼐之基。疵癘聿消，雨暘鹹若。茲豈眇躬之能假，時惟上帝之弗違。是用奠玉陽丘，蒞牲泰畤，嚴配烈祖，對越皇天。於是圭景晏溫，璇穹澄鑒，二端立而禮無不洽，六樂變而物罔不興。靈心載嘉，精意鹹享，受茲介福，豈予一人之敢私？錫厥庶民，思汝萬邦而共慶，我有渙號，揚於端闈。於戲！作善降之百祥，既茂膺於純嘏，惟天佑於一德，可共翼於丕平。尚賴三事股肱，百辟文武，鹹勵同寅之業，永底無疆之休。」《四庫》原校雲：東都事略，崇寧三年十一月丙申，祀昊天上帝於圜丘。此書失載年號，以月日及赦文考之，當在是年也。謹案：是年十一月辛未朔，丙申，月之二十六日也。赦文雲「九廟垂休」者，《東都事略》是年八月建九廟，詔已祧翼祖、宣祖廟。並復雲「鑄金象物」者，《續長編》是年正月，用方士魏漢津議樂、鑄九鼎也。
　　５、詔：「今來興建學校，廢罷科舉，欲考士素行，以絕幸冒，務得實材。然慮州縣未能奉承詔令，人未勸向，尚有遺逸。致多士未盡在學。或艱於考選校定，所取上舍、內捨生不敷額數，或學宇卑陋，食飲疏薄，未足以稱朕教養待士之意。已差提舉學事官分詣天下，仰疾速遍行所部，推原法意，有不如令者，按罪以聞，除將來科舉一次外，並由學校升貢。」《紀事本末》卷百二十六。案：據《十朝綱要》，此詔在丁亥日。《續宋編年資治通鑒》雲：罷發解省試取士必由學校升貢。《文獻通考》卷三十一載詔曰：神考議以三舍取士而罷州郡科舉，其法行於畿甸而未及郡國。肆朕纂圖，制詔有司，講議其方，成書來上，悉推行之。設辟雍於國郊，以待士之升貢者，又與臨幸加恩博士弟子有差。朕勸勵學者至矣，然州郡猶以科舉取士，不專於學校。其詔天下將來科場取士，悉由學校升貢，其州郡發解及試禮部法並罷，庶幾復古。《治跡統類》引羅靖《雜記》雲：崇寧三年，罷科舉三年歲貢法，成三舍天下教養人，為士二十一萬餘員，為屋九萬二十餘楹，費錢三百四十萬緡，米五十五萬餘石。
　　《續宋編年資治通鑒》雲：十一月，幸太學及辟雍。案：《十朝綱要》、《宋史·本紀》並系於十一月甲戌，元刻本《續宋通鑒》書十二月，「二」字誤也，今正。《玉海》卷一百十三雲：崇寧三年十一月四日甲戌，幸太學、辟雍，書手詔，賜司業吳絪等學官遷秩，賜章服；兩學授官免舉，賜帛。宋史雲：賜吳絪、蔣靜四品服。《治跡統類》雲：論定之士鄭南、程振、朱丁、葉祖義、汪至平、林徽芝等十六人。
　　１、十二月案：錢氏《朔閏考》：是月庚子朔。乙丑，嘉國公蔡京進封衛國公。《紀事本末》卷百三十一。
　
