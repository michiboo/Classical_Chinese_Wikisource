卷三十四
　
　　徽宗
　　△政和五年乙未，一一一五
　　１、正月案：錢大昕《四史朔閏考》：是月壬申朔。 丙戌，長寧軍界夷人卜漏等反，攻梅嶺堡，陷之。《紀事本末》卷百四十一。原注此據初草，二月三十日，令趙遹措置聖旨追書，須別考詳。《本紀》於初九日庚辰書晏州夷反，當移入此。三月十七日，趙奏，夷賊正月二十九日已各歸國，二月二十八日複出犯樂共城。楊氏《編年》雲：「十二月，瀘南安撫使趙遹以王育、馬覺平卜漏，開純滋祥州。初，梅嶺知寨高公老，宗女夫也，常攜其妻以金玉器與卜漏輩飲思峨洞，卜漏欲之。故因上元燈夕攻梅嶺寨，高公老遁去，卜漏略其妻與金玉歸洞，至是平之。」《趙遹行狀》：「瀘之熟夷，晏州六縣水路十二村及十州五村團思峨州洞眾，素黠勇善鬥。大中祥符、元豐間，屢為邊患，為諸夷所畏，雖生夷，莫敢當之。瀘帥賈宗諒者，武人，喜生事，嘗以需竹木擾夷，夷怨久已不堪。政和四年，宗諒執夷人大首領鬥個旁等，誣以罪。在法縱所犯重，猶以夷法論，不過償貲畜，宗諒輒杖其脊，黥徙且死。諸夷憤怒，聲言官殺其酋長非罪，跳呼礪兵甲，種類回應。晏州多罔都大首領卜漏，為諸夷長雄，與其眾謀盡結諸夷，出戎、瀘，直據成都，北屯劍門，東守白帝，內乘無備，外結聲援，全蜀可傳檄而定；有不下者，以兵臨之，與吐蕃、谿洞修婚姻之好，以為唇齒。王師至在半年後，而兩關已閉，亦何所及？遂主盟，合從入寇，且結滋純長寧軍納土新附之民，然卒無一人肯從叛者，仍力捍守其境。明年正月，卜漏以其州六縣水路十二村及思峨之眾，並十州五村團羅思黨諸夷，凡十餘萬，分兵四出，攻圍樂共城、長寧、武寧、江門、安遠鎮溪諸寨堡，不克，遂陷梅嶺堡。全城被害，焚廬舍，掠子女，虜守把寨官高公老妻族姬等家屬。族姬，濮安懿王之曾孫女，於上服屬為近。宗諒始以赤白囊上聞，上覽奏，勤宵旰之憂，朝野駭念，未有堪任其責者。時蜀久安，人巽懦不習兵，所至闕戰守備，遠近聞驚騷動。遹適按部次昌州，即馳至瀘，而提點刑獄賈若水亦至。遹與議萬一賊乘勢長驅逾瀘水，何所禦之？乃亟督宗諒躬率兵進屯江安縣，據水當賊訩，且以近邊諸壘轉餉給軍，儲備無乏。若水摘比近巡尉兵既至，又成都府、利州夔州路援師亦集，與宗諒所部，得眾萬餘。逮賊再犯武寧、樂共、梅嶺，宗諒出兵與賊戰，官軍大衄，裨將陳世基等死之。賊屢勝，益猖獗，出入無虛日，蜀土大震。夷中山穀深險，林箐沮洳，賊上下捷倍飛走，尤善用弩，以藥傅矢，中人，血濡縷輒死。其來則蜂集蟻聚，去則鳥飛獸散。宗諒以未易力制，方議招輯。會上親劄，詔遹督宗諒進兵，倘能悔過，即聽其降，仍俾宗諒稟公節度。賊聞遹將督兵進，其間脅從亦稍攜貳。樂共城兵馬監押潘虎，因誘致其酋長數十輩來降，虎盟而犒之。即酒半，盡縛取殺之，函其首來獻，以為己功。遹遂以輕兵趨樂共，執虎以屬吏。虎伏辜，乃以虎徇夷，列其殺降劾諸朝，詔斬虎於市。又詔以賈宗諒妄配非辜，致寇喪師，除名為民，編置河外。遹與諸部使者賈若水、王良弼、楊彥章坐佚罰，皆貶秩二等，遹降朝散郎，以康師魯代宗諒，複遹節制」。案：《宋史·趙遹傳》：政和五年，晏州夷酋卜漏反，陷梅嶺堡，知砦高公老遁。公老之妻，宗女也，嘗出金玉器飲晏州夷酋卜漏等，漏心豔之。會瀘帥賈宗諒以斂竹木擾夷部，且誣致其酋鬥個旁等罪，夷人感怨。漏遂相結，因上元張燈襲破梅嶺砦，虜公老妻及其器物，四出剽掠。梓州轉運使趙遹行部昌州，聞之，倍道趨瀘，劾宗諒，罷之。詔康延魯代宗諒。畢沅《續資治通鑒》：丙戌，瀘南晏州夷卜漏等反，攻梅嶺堡，陷之。晏州六縣水路十二村及十州五村團思峨洞諸熟夷，素黠勇善鬥，大中祥符、元豐間，屢為邊患。瀘帥賈宗諒，武人也，喜生事，嘗以需竹木擾夷，夷怨之；至是又誣致其酋鬥個旁等罪，杖脊，黥配，諸夷憤怒。卜漏遂主盟，合從又寇，因上元張燈襲破梅嶺堡。
　　２、己丑，左武大夫、康州防奭使、提舉入內醫官、編類《政和聖濟經》曹孝忠等奏：「乞諸州縣並置醫學，隸於州，縣學提舉事司選差本州見任官通醫術能文者一員，兼權醫學教授，比倣諸州學格。內文士三年所貢人數十分中以一分五釐人數創立，諸路醫學貢額分為三年，並不侵佔文士貢額。諸路貢士與本學內舍同試上舍，三歲共取合格人數陛補，上舍以上，中等一百人為額，並附於文士引見，釋褐。學生分三科；方派科，通習大小方派；風產針科，通習針灸；口齒咽喉眼目瘍科，通習瘡瘇傷折金鏃書禁。三科學生，各習七書。逐路並置醫學諭一員，以本學上捨出身人充。」並從之。《紀事本末》卷百三十五。
　　１、二月案：錢大昕《四史朔閏考》：是月辛丑朔。 乙巳，詔：「皇長子太保、武昌軍節度使、定王、桓可立為皇太子，仍令所司擇日備禮冊命。」《紀事本末》卷百四十六。案：《宋史·本紀》：定王桓，帝長子，顯恭皇后所生也。岳珂《愧郯錄》卷八：大觀二年正月庚申，封定王。
　　２、甲寅，禦大慶殿冊皇太子，禮畢，大赦天下。《紀事本末》卷百四十六。案：蔡絛《鐵圍山叢談》：皇太子始冊拜，將廟，見其禮儀甚盛，禮應乘金輅、建大旆，而議者從中，大不然。於是中宮遽辭而止，獨前一夕設鹵簿於庭掖門外。翌日，質明，但常服禦馬入太廟，更禮衣冠遠遊，執九寸圭而款祖宗焉。當是時，清道親事官有呼喏言皇太子者，父老都人爭縱歡呼。眾中一父老忽歎息曰：「吾昔頻睹傳呼，今久不聞此聲矣。」考之仁廟，雖嘗在東宮，然罕出，又未幾，即大位。獨真宗為皇太子歷年，且數出入。自至道乙未至於甲午為年，當百二十餘，則父老者又不知幾何歲人也。時太上皇方留心道家者流事間，亟使人散索，已而忽不見。
　　１、三月案：錢大昕《四史朔閏考》；是月辛未朔。 癸酉，張商英複通奉大夫、提舉崇福宮。《紀事本末》卷百三十一。
　　２、己卯，裨將陳世基、王士傑為賊所害，官軍死者百數，賊愈猖獗，而羅始黨族又相扇攘奪。轉運使趙遹與提點刑獄賈若水及宗諒謀權行招安，共奏於朝，須賊不悛，徐治其罪。時遹已密奏：「宗諒數科斂夷部竹木，眾厭苦之，宗諒更執其首領鬥個旁等，誣以罪，杖脊黥配，有死者，夷眾忿怒，遂導卜漏入寇，皆宗諒昏妄所致。雖瀘南邊事，轉運司官不當干預，臣不敢坐視，已收羸兵，馳赴樂共城，權行招安之策，庶邊徼早得寧息。」然遹本意乃欲專事進討，兵端愈大矣。《紀事本末》卷百四十一。
　　３、庚辰，詔付趙遹、賈宗諒等：「晏州夷賊失於鎮撫，致茲結約，侵犯城砦，此雖斬獲首級，殘燒倉囤，尚慮出沒未已，浸生邊患。仰趙遹、賈宗諒限指揮到日，立便帶兵甲離瀘州江安縣，審度事宜。如夷賊尚敢猖獗，出沒未已，即仰前去掩殺，不得輕易落賊奸便；如逗留不進，有失機會，更致滋長，當議並行軍法；如已退散著業，或悔過歸降，即不得邀求功賞，別致引惹生事，務要邊界早獲安堵。仍先具節目措置次第入急遞聞奏，餘遵依逐次指揮，仍仰賈宗諒聽趙遹節制。」《紀事本末》卷百四十一。
　　４、己亥，詔諸路置醫學教諭指揮勿行。《紀事本末》卷百三十五。
　　１、四月庚子朔。案：原本不書「朔」，據《四史朔閏考》補。 趙遹駐樂共城，以厚賞募人招誘晏州州頭羅陽縣夷人昔博等至城下，與為盟誓，賊勢稍折。晏州三縣三十五村並羅始黨諸族一百三十五村，節次來降，遹乃留官屬經營未附村族。是日，按兵發樂共城，趨長寧軍，夷眾憑高聚觀，見遹部伍嚴整，皆不敢犯。遹既至長寧，複募人日行招誘，匿朝廷所降捕殺賞格弗布，恐夷賊或緣此致疑故也。《紀事本末》卷百四十一。
　　２、丙午，趙遹奏：「節次招到晏州柯陰、羅碾、五鬥、扶萊等縣夷賊一千餘人，並各投戈棄甲，去軍城十里，以來梅嶺村壩，與所差使臣，同刺貓牲、雞血，和酒飲誓，稱一心歸宋，更不作過，及引領到官首領鬥岡等共二百四十七人，排日赴臣行司公參，稱悔過歸降。續又說諭到晏州多罔姓二十一村，始謀作過，賊首卜漏等一千餘人亦來梅嶺村壩，與所差使臣趙安中同刺貓牲、雞血等，和血飲誓，稱一心歸宋，更不作過。及發遣到賊首卜漏男沒邱等七十二人赴臣行司公參，再拜請命。其卜漏男沒邱等自初入城，疑心未釋，介冑持戈，入關履閾，驚惕侗惶。比引至公庭，臣並不敢設衛，以致其疑。臣與走馬承受丁升卿引問於聽事之所，先以疏其過惡，次以明易攵君父不殺之恩，率皆面闕稽顙，再拜以謝。臣即犒以酒食，錫以金彩，俾令著業，而於犒設之際，以所佩刀露刃持執，形神錯愕若駭獸焉，當時左右，不敢多留吏卒，唯臣與升卿躬行接納，一切示以如常，臣等亦所不保，此實上賴王靈，以濟乃事。臣乘此款塞機便，遂分兵複收梅嶺堡，創築阪橋、梅嶺壩、卓望堡、三頭山、寧遠寨、烽火臺，及複安遠、安夷廢寨，繕長寧軍、武陵縣舊壘。瀘南安靜之日久，守具不飭，緣恢展新疆，以控扼城寨，視為近悰。一切毀廢樂共、長寧城，皆深在夷腹，聲援孤絕，賊得以窺。迨其背叛，惟以義軍、土丁伏截隘口，彼素未知戰，豈能拒捍？幸其不來，即來必致透入，故臣於城壘之役不敢緩也。」《紀事本末》卷百四十一。
　　１、五月案：錢大昕《四史朔閏考》：是月庚午朔。 丁丑，瀘南梓州路走馬承受丁升卿言：「夷賊已是招降，犒設訂誓，支與銀糸采，給付旂號了當，依舊出沒作過。」詔令趙遹體究詣實聞奏，仍依累降指揮措置施行。《紀事本末》卷百四十一。
　　２、甲申，詔付趙遹：「訪聞晏州夷人近複結集兇徒約數千人，經過樂共城，攻圍鎮溪堡，鈔略鹽客，殺傷取財，出沒未已。口血未乾，背盟若此，豈可信其誓約，罷兵弛備！仰趙遹體究今來作過因，依多方講畫，制奭事宜，探賾夷情，區別叛服，結其心腹，離其黨類。務要夷賊畏懷，一方早得安貼；縱敵生患，國有軍法，必不赦。汝仍未得擅離彼界，候一向定，疊奏聽指揮，仍令趙遹親書，知稟聞奏。」《紀事本末》卷百四十一。原注甲申，付趙遹；癸卯，被受。
　　３、丁亥，趙遹奏：「臣契勘朝廷若果不欲興兵，姑務函容，嚴為守備可也；必欲痛行討蕩，師不久駐，一舉必克，即秦鳳兵一千人與黔兵土丁，恐未足以應敵。臣體問晏州六縣強壯丁口不減萬人，自來號為桀黠。加之今日罪大，必須死戰，以抗王師。而又羅始黨戶族一百三十餘村，自經殺降，黨固連結，非止一日，萬一回應，即二三萬人同為我敵。臣雖預行措置，分解賊勢，然夷狄無常心，夷得勢則隨夷，漢得勢則隨漢，乃平日之常談，事勢之必然也。若不先設羅兵，以絕樂共城一帶之援，則豈敢深入晏州，俯窺巢穴。今所用之兵，多非五萬，少非三萬，未易克濟。昨元豐中林廣討夷，將帶三萬人騎。臣今欲乞朝廷，就陝西秦鳳、涇原、環慶路共遣二萬人，臣於本路勾集黔兵土丁、義軍，副以一二萬人，即敢為攻討之計，慾望聖慈毋以此舉為輕。」《紀事本末》卷百四十一。
　　１、六月案：錢大昕《四史朔閏考》：是月己亥朔。 戊申，詔付趙遹：「華夷異俗，皆吾赤子，叛而不討，何以示威！服而不舍，何以示懷！今招安撫定，各以著業，守奭既固，約束已信，乃復興數萬之師，夫馱百倍，邀功不毛之地，為國家生事於夷狄，殺戮生靈，騷動西土，非計之得也。」又曰：「秦鳳馬步軍如未使喚，不用勾集，別有條畫，疾速具奏。」《紀事本末》卷百四十一。原注六月戊申，付遹；丁卯，通奏。
　　２、己酉，夷賊攻武寧縣三頭山、烽火臺甚急，長寧軍出兵救援，賊乃解去。後三日，再來攻，皆不克。《紀事本末》卷百四十一。
　　３、辛亥，夷賊犯梅嶺堡，守把衡遜、巡檢秦望等擊卻之。《紀事本末》卷百四十一。
　　４、庚申，夷賊再犯梅嶺堡，守把衡遜、巡檢秦望擊卻之。《紀事本末》卷百四十一。
　　５、癸亥，詔：「醫學選試如無通醫術，文臣許於本處醫長、醫職、醫工內選差一員，同州縣有出身官出題考校；如闕醫長等，即選本處有出身管勾學事官管勾。」《紀事本末》卷百三十五。
　　６、丁卯，詔付趙遹：「契勘夷人訂誓之後，尚未寧息，伺隙侵掠，複出為惡，豈吾人有以擾之，或拊循有所未至耶？」又曰：「彰善癉惡，悉去其附麗，俾之內屬，斯亦得其策。然乘機用間，弭以官賞，使生、熟夷人自為向背，因以知彼虛實，探彼動靜。爾乃措置其當，定計於早，使曲在彼，不其善歟？倘先自起釁，務為奇巧，以速後患，悔不可及。」原注丁卯，御筆；七月丙戌，被受。
　　是日，趙遹奏：「今聖恩寬厚，許其自新，宜知所懷。結誓之後，便當改過；尚敢出沒，時複攘奪，雖已掩殺，不落奸便。然作過無大小，均為渝盟，是未知所畏也；若或仍置而不問，實恐養成奸惡，異日蠻夷視效，別生大患，不可不早為之計。」《紀事本末》卷百四十一。
　　１、七月案：錢大昕《四史朔閏考》：是月戊辰朔。 壬申，梓州路都轉運使趙遹奏：「夷賊犯梅嶺堡不克，除嚴為備奭外，緣事力未勝，及非攻討之時，不敢輕舉深入。乞就陝西秦鳳涇原、環慶路共遣兵二萬人，前來攻討。」詔：「永興軍路都總管司選差兵二千人，差近官兵一員統押，祗備趙遹勾抽使喚。」《紀事本末》卷百四十一。
　　２、丁丑，手詔：「孝莫大於嚴父，嚴父莫大於配天。遠而尊，故配祖於郊；近而親，故配嚴父於明堂。今三歲一郊，佑我烈祖，而宗祀明堂以配上帝，寓於寢殿，禮蓋雲闕。朕嗣承先烈，君極萬邦，罔極之懷，欲報無所。夙興夜寐，靡遑寧處。崇寧》之初，嘗詔建立，案：《文獻通考》卷七十四：崇寧四年，設營建明堂，已度地鳩工，俟過來歲，取旨興役。明年，以彗出西方，遂設罷之。 去古既遠，歷代之規模無足循襲。朕萬機餘間，黜諸臆說，刺經稽古，度以九筵，分其五室，通以八風，上圓下方，參合先王之制，必庶幾焉。相方視址，於寢殿之南，僝工鳩材，自我作古，以稱朕昭事上帝，率見昭考之心。」
　　御筆：「修制明堂，國之大政，即與前後營造事體不同，應有司官屬自當竭力奉上，以成大功。如是修制所抽人匠、取索材料材植，如敢占吝隱諱，不即發遣應副者，監官不以官高低，並行除名勒停，送廣南遠惡州軍編管。」《紀事本末》卷百二十五。
　　３、辛巳，手詔：「晏州夷賊自招撫後來輒敢結集背誓，攻犯城堡，比雖屢獲級，失利以歸，緣出沒不定。長寧一帶，未得安堵，渝盟犯順，師出有名。可依趙遹所奏，乘時攻討，除已差永興、秦鳳路兵馬外，更涇原路三千人、環慶路二千人，並步人前去應副。候指揮到，仰本路帥臣選差曾經戰陣兵將官，每一千人作一番，管押赴瀘南，聽候使喚，限五日起發。仍以趙遹為瀘南招討統制使，王育、馬覺為同統制，雷迪、丁升卿軍前承受，孫義叟、王良弼應副錢糧，王育以下，並聽趙遹節制。禁亂除暴，事非獲已，帝王之師，舉必萬全。蜀道險阻，利在設伏，閒探蔊導，所宜盡心，毋得輕易墮賊之計。其晏州夷賊有脅從之人，如能悔過自新，即許招降，免行誅戮，並與原釋，用示不殺之意。」《紀事本末》卷百四十一。
　　１、八月案：錢大昕《四史朔閏考》：是月戊戌朔。 癸卯，詔：「修建明堂，佈告大廷，依大禮例，奏告天地、宗廟、社稷、宮觀、諸陵及五嶽、四瀆等。」《紀事本末》卷百二十五。
　　２、己酉，詔秘書省移於他所，案：蔡絛《鐵圍山叢談》：政和五年，因建明堂，有旨徙秘書省出於外，在宣德門東，亦古東觀類雲。 以其地為明堂。杭州觀察陳彥言：「明堂基宜正臨丙方稍東方，以據福德之地。」故有是詔。《紀事本末》卷百二十五。案：秘書省，初名三館。《宋史·職官志》四雲：宋初，置三館長慶門北，謂之西館。太平興國初，於昇龍門東北，創立三館書院，賜名崇文院，遷西館書貯焉。東廊為集賢書庫，西廊分四部，為史館書庫。大中祥符八年，創外院於右掖門外。天禧初，令以三館為額。又雲：秘閣，系端拱元年就崇文院中堂建閣，以三館書籍真本並內出古畫墨蹟等藏之。又雲：政和五年四月，詔秘書省殿以右文為名。是月，駕詣景靈宮朝獻，還幸秘書省。詔曰：「屋室淺陿，甚非稱太平右文之盛，宜重行修展。」八月，詔秘書省移於新左藏庫，以其地為堂。
　　３、庚戌，詔：「中書舍人陳邦光差提舉洞霄宮，池州居住。」先是，邦光以中書舍人兼太子詹事，會蔡京獻太子以食，琉璃酒器羅列宮庭，太子怒曰：「天子、大臣不聞道義相訓，乃持玩好之具，蕩吾志耶！」左右擊碎之。京聞邦光》實激太子，含怒未發，因是遂斥邦光》。《紀事本末》卷百三十一。
　　４、壬子，手詔曰：「明堂之制，自三代以還，有為之君，雖欲稽法先王，終不能如古。蓋違經循俗，惑於眾說，失其旨意。朕永惟嚴父饗帝之禮，尚闕未備。取《考工記》所載，考其互見之文，得其製作之本，命工伻圖，無一不合。」又曰：「朕萬機之暇，取夏後氏益土室之度，兼商人四阿重室之制，從周人度以九尺之筵。上圓象天，下方法地，四戶以合四序，八窗以應八節，五室以衷五行，，十二堂以聽十二朔。九階、四阿，每室四戶，夾以八窗。兼三代之遺制，黜諸儒之臆說，饗帝嚴父，聽朔布政於一堂之上，於古皆合，其制大備。宜令明堂使司遵圖建立，以稱朕意，佈告中外，鹹使聞知。」於是內出明堂小樣，於崇政殿集百官宣示。案：《玉海》卷九十六，以明堂小樣於崇政殿宣示百官，禦書明堂字。 命太師、魯國公蔡京為明堂使，宣和殿學士蔡攸討論指畫制度，顯謨閣待制蔡絛、蔡翛，殿中監宋昇參詳，興德軍留後樑師成為都監，保康軍留後童師敏為承受。以開封尹盛章彈壓兵匠，章罷，以王革代之，複以章為參詳。明堂使蔡京言：「夏後氏世室，堂脩十四步，原注方六尺為步。 廣益七步半，土室方四步，廣益四尺。木、火、金、水四室各方三步，廣益三尺。商人重屋，堂脩七尋，原注八尺為尋。 崇三尺，四阿重室。周人明堂，度九尺之筵，東西九筵，南北七筵，堂崇一筵五室。凡室筵則五室，各自方一丈八尺。三代之制，脩廣不相襲，夏度以六尺之步，商度以八尺之尋，而周以九尺之筵，世每近，制每廣。今若以二筵為太室，方一丈八尺，則室之中設版位、禮器已不可容，理當增廣。今從周之制，以九尺之筵為度，太室脩四筵，原注三丈六尺。 廣五筵，原注四丈五尺。 共為九筵。木、火、金、水四室各脩三筵，益四五，原注三丈一尺五寸。案：「尺」字，《宋史》作「五」，以注三丈一尺五寸計之，應作「五」。 廣四筵，原注三丈六尺。 共七筵，益四尺五寸。十二堂古無脩廣之數，今亦度以九尺之筵。明堂、玄堂各脩四筵，原注三丈六尺。 廣五筵，原註：四丈五尺。 左右個各脩廣四筵。原注三丈六尺。 青陽、總章各脩廣四筵，原注三丈六尺。 左右個各脩四筵。原注三丈六尺。 廣三筵，益四五。原注三丈一尺五寸。 四阿各四筵，原注三丈六尺。 堂柱外基各一筵，原注九尺。 堂總脩一十九筵，原注一十七丈七尺。 廣二十一筵。」原注一十八丈九尺。 詔悉從之。《紀事本末》卷百二十五。案：《文獻通考》卷七十四：蔡攸言：「明堂五門，廊廡蓋以素瓦，而門堂則以琉璃，其地則隨所向而飾以五色之石。欄楯柱端以銅為辟邪之象，而飾以五方所向之色。八窗、八柱則以青、黃、綠相閒。堂室柱門欄柱，並以丹雘塗之。堂階為三級，每級崇三尺，共為一筵。改火珠為雲龍之象，階庭植松、梓、檜之木。宮門不設戟，而殿隅並垂鈴」雲。詔以「玄堂」犯聖祖之諱，取「平在朔易」之義，改為平朔，門亦如之。仍改敷佑門為左敷佑，左承天門曰右敷佑，右承天門曰平秩，更衣大次曰齋明殿。其明堂、青陽、總章、玄堂、太室五門並禦書榜之。
　　５、丙寅，陳瓘特敘承事郎，許自便。《紀事本末》卷百二十九。原注瓘自政和元年送臺州羈管凡五年，始降旨敘官自便。敘官自便，蓋緣立太子赦，五年三月十七日指揮。《丁未錄》雲以郊霈霑恩，誤也。瓘初以宣德郎被謫，而敘官乃承事郎。實鐫降也。被命之後，忽得州牒備坐。省劄雲，奉禦批，敘複數內陳瓘，敘複未當，合於見存官外敘一官，仍取旨與差遣符州，告示本官知委。陳瓘既供知委，還寓通州數日，又有省劄下通州，令瓘具家狀承陳乞差遣，人皆賀瓘，以為起廢有漸。瓘曰：「此廟堂欺君玩世之術耳，若與差遣，豈應見問！上聞吾敘官不當，見於禦批，諸公不但已為此遷之說以塞上旨，家狀雖當供差遣，其可乞耶！彼謂吾不堪貧困，必乞憐耳。」乃報以「家狀昨因削籍毀棄，無憑供具。」事果不行。瓘既寓通州，而盛章與石悈有隙，取密旨，編置通州，揚言為瓘報仇。瓘聞而歎曰：「此豈盛世所宜有耶！」因謀徙避，遂望家至九江卜居焉。六年閏月，乃至江州。今因石悈編置通州在五年八月十四日，即附著此。案：瓘本傳：瓘住臺五年，乃得自便。靉複承事郎，帝批進自，以為所擬未當，令再敘一官，仍與差遣，執政持不行。卜居江州，複有譖之者，至不許輒出城。旋令居南康，靉至，又移楚。
　　１、九月案：錢大昕《四史朔閏考》：是月丁卯朔。 甲戌，詔諸州醫學博士並改為醫博士。《紀事本末》卷百三十五。
　　２、乙酉，詔付趙遹：「夷賊背盟犯順，人神共棄，料其所部，不滿萬兵，況跳梁逾時，困弊已甚。付卿以西州精銳之兵，委卿以統制之重，聲勢張大，震動遠近，彼必過為隄備，以待我師。氣久則不壯，情見則不神。諸路之師，如已會合，乘機進討，必多方以誤之，毋或失時久稽。天誅酋豪授首，則脅從可貸。因糧與眾，就建城寨，底定一方，永固吾圉。軍事前機，日具奏來。」《紀事本末》卷百四十一。
　　３、甲午，趙遹數遣人招諭羅始黨賊首領失胃歸順，是日，失胃詣江安縣降遹，授以承信郎，冠帶鞾袍，供給請受，券曆並旂號及捕捉晏賊賞格，令歸約諸囤，各自保守。具奏雲得此族五十餘村不附賊，便可減西兵一萬人矣。《紀事本末》卷百四十一。原注此據趙遹《攻討晏州錄》增入。
　　４、甲辰，案：是月丁卯朔不應有甲辰，無可據改，姑仍之。 提舉翰林書藝局禦前製造所奏：「契勘修萬歲山合用山石萬數浩大，已奉旨專委管勾，計置裝發出卸其搬到山石日。近不惟數小，兼自正月九日至十七日計十七日無拘到山石，亦無船運到闕，阻節造作，蓋緣裝發稽緩，及管押、使臣等在路催督津運，留滯未有約束。」詔令措置條畫、約束兵稍等畫一聞奏。《紀事本末》卷百二十八。原注蔡絛《宮室苑園篇》曰：又於寶籙宮，命工部侍郎孟揆鳩土功，梁師成主作役，築土山以象餘杭之鳳凰山，雄於諸苑。其最高一峰九十尺，山周十餘裏。自西介亭，岧嶢重，分東西二嶺，四一直行南山，開門飛棧，岩穴溪澗悉備。有一洞，口靉可納兩夫，而其中足容數百人。至於檻泉泛流，皆晝夜不絕。山中包平地，環以嘉木、清流，列諸館舍臺閣，多以美材為楹棟而不施五采，有自然之勝。山上下立亭宇不可勝數。有石大者高四十尺，名「神運昭功石」。若江南陳後主三品石，姑蘇白樂天手植檜，與其他名石望木率入其中。始名鳳凰山，故有閣曰巢鳳。後神霄降其詩，有「艮嶽排空霄」，因改名艮嶽。及南山成，又易名為壽嶽。南山之外，又為小山，獨陂陁，橫直二里，名曰芙容城，窮極窈渺。嶽之北乃所謂景龍江也，江外，則諸館舍尤精。其北又因瑤華宮火，取其地作大池，名曰曲江池，中有堂甚雄，名蓬壺。然東盡封邱門止矣。其西自天波門橋引河水入西，直殆半里，河乃折南又折北。折南者，過閶闔門橋為道，通茂德姬宅，實魯公賜第。時政和八年，絛以此抵狂妄罪者也。折北者四五里，屬之龍德宮者，上潛邸也。
　　１、十月案：錢大昕《四史朔閏考》：是月丁酉朔。 癸卯，嵩山道人王仔昔封沖隱處士。《紀事本末》卷百二十七。案：蔡絛《鐵圍山叢談》卷五：小王先生仔昔，豫章人也。始自言遇許遜，得《大洞隱書》，豁落七玄之法，能知人禍福。老志死後，仔昔來都下。上知之，召令踵老志事，寓於魯公賜第。
　　２、己酉，趙遹統兵發江安縣，親督王育由樂共城路，命馬覺以別部由長寧軍路，張思正更由梅嶺堡、水蘆氈中路，期悉會於晏州輪縛大囤，合陝西路將兵，並本路土軍、義軍、土丁子弟、保甲弓手、人夫共三萬五百四十人。《紀事本末》卷百四十一。
　　３、甲寅，趙遹發樂共城，命王育等攻上下落樣村、思峨州三囤。上下落樣各數百戶，思峨州倍之，舊係熟戶，能知我虛實，今乃為賊用。前此諸酋，各歸諸囤，獨三囤以近故，每晝伏夜出，凡七十餘人，劫掠邊民，故遹首攻之。翌日，原注乙卯。 下落樣平，後兩日，原注丁巳。 上落樣平，惟思峨州最險固，浹旬乃攻破。是日，張思正克水蘆氈囤，斬級二百一十二，馬覺奪五里隘口，斬賊酋卜漏男得皆，獲二十八級，兩路並以捷聞。《紀事本末》卷百四十一。
　　４、丙辰，張思正分遣思州巡檢田祐恭等擊婆然新囤，賊棄囤奔輪縛，收其蓄積器械，焚蕩廬舍千餘間。《紀事本末》卷百四十一。
　　５、丁巳，馬覺遣別將房仕忠、劉堯年等合兵攻茅平、梅祿、輪落、穀輪心、大水、梅當等囤，惟梅、落、穀囤固守，餘皆遁去。《紀事本末》卷百四十一。
　　６、戊午，馬覺遣劉慶攻落祐等九村囤，奪隘，至落祐山，破夷千餘眾，遂至落祐水村，又蕩賊巢穴。又別遣將下罷碾及梅例村囤，慶繼以兵進，皆火其居而還。《紀事本末》卷百四十一。
　　７、乙未，馬覺克梅嶺囤。攻五日，乃克之，斬首三百餘級，盡取其積，分給士卒。《紀事本末》卷百四十一。
　　８、辛酉，趙遹受原注辛亥十五日。 御筆處分：「覽所奏，諸路兵馬節次已到軍前，尚雲受甲，擇日進發，未見進討。兵家所貴神速，今兵留兩月，坐耗芻糧，逗留猶豫，不切進兵，非便。所慮糧道窘乏，夷賊覘窺益肆猖獗，非計之得。限指揮到，還具已未出師並稽滯因依及夷人動息實狀勝負次第，火急逐一條件，入急遞奏。」朝廷疑遹逗留，故有此處分；又引韓存寶故事以激之，蓋未知遹出界已逾旬矣。遹即具奏行軍次第，具言軍聲大震，勢如破竹，見深入攻討矣。《紀事本末》卷百四十一。
　　９、癸亥，馬覺遣劉克年進兵梅子坎，焚蕩賊巢，又攻上下落汪並梅個弄村囤，悉焚之。《紀事本末》卷百四十一。
　　１、十一月案：錢大昕《四史朔閏考》：是月丙寅朔。 丙子，初，趙遹以思峨既克，賊之藩籬，掃落殆盡，便可提兵往趨輪縛，而馬覺攻蕩輪穀囤，久未下，不敢先進，兼兩路兵力稍疲，須少休之，乃歸憩樂共城，賞勞將士。後四日，複出樂共城。明日，駐兵晏州，平。又明日，進至輪縛囤下。是日，馬覺、張思正兩路兵始與遹會。翌日，分兵攻囤，賊拒鬥甚力，部將梁福死之，官軍多被傷者。《紀事本末》卷百四十一。原注《趙遹行狀》：遹軍既破隘，首攻上下落樣、思峨州諸囤，皆久不下。遹冒矢石，率勵將士，結重樓以臨賊，日夜力攻，始克之。覺、思正繼亦破梅嶺、水蘆氈、石筍、上下婆。然諸囤兵勢既振，所向若破竹，無不即下，獻俘受馘無虛日，遂與覺、思正軍皆至晏州。輪縛大囤，其大山崛起數百仞，週四十餘裏，卜漏與其賊帳居之。凡諸囤之奔亡者，悉共保聚拒守，繚以巨石為城壘，外設木柵，當所通逕路，皆鑿坑穽樸巨枿，布渠畣，夾以守障，備奭無一不至。賊自上施矢石，直瞰官軍，中者即齏粉。官軍以強弓弩仰射，曾不能及半，兵陳四周，凡累日，將士相顧，無從用智力。瀘州都巡檢使種友直，山西將家子，沈密能任事。思黔州巡檢田祐恭，本思黔夷部土丁，藥箭手悉其種族，輕捷習山險，知夷中事。遹乃易服躍馬，命友直、祐恭從，按行諸軍，究視形勢，顧山隈崖壁尤陡絕，高倍他處，賊以險故，柵壘疏闕，無守備。遹曰：「此賊不相及，何用屯？吾重兵其悉移軍當賊，吾以此地命友直並祐恭所部軍其下。」友直辭曰：「願得效死當賊鋒。」遹曰：「汝欲幹軍法耶？汝第往，吾終不相負。」友直、祐恭遂軍其下，日無所事，嘗鬱鬱與眾恣睡眠。遹督諸軍，皆當賊要路，每未旦，輒鼓舞而進，及半山，峻不能前，賊悉力拒守，矢石下如雨，兵複卻，居次者又進，更迭率晝夜止，賊久勞苦，疲頓甚。遹密召友直、祐恭至，曰：「對汝所軍崖壁，疑可以計登，並山多揉，思黔兵善能捕取，汝等亟辦之。」信宿，友直便與祐恭俱來白事，言連夕遣人自箐中入，操刀斧，旋伐去蒙密，僅能傴僂進，及崖趾，緣崩石、藤葛至絕壁，可引長綆挽而登。祐恭亦已捕得生猱數十。遹喜曰：「事濟矣。」悉以成算授友直，且令諸軍曰：「各備雲梯，視山上火發，即以進。」命王育、馬覺、張思正率利刀斧擁其後。是日，友直選所部與祐恭之眾得二千餘，紉麻為長繩，炬爟以膏蠟，使群猱背負之。暮夜，先以數輩登崖巔，系繩梯數十縋而下，眾各銜枚，挈群猱，次第挽繩梯而登。雞方唱，眾已悉登，及柵，乃燃炬，縱群猱入。賊廬舍皆竹木茅茨為之，群猱所曆，火輒發，賊奔呼撲救不暇，猱驚並跳，火益熾，爭前驅逐群猱，官軍已破柵，鼓譟擊其後，賊猶回與官軍力鬥。時方質明，遹望火發，令諸軍撾鼓鼙，麾而呼諸軍俱以雲梯進，賊蹂亂，柵壘不復守。官軍內外相應，即斬關環城而登，破晏州輪縛大囤，賊狼狽遁走，與赴火者相半。卜漏聞官軍已入，擐重甲，從諸酋突圍遁。遹命友直及統領官劉慶以步騎精甲五千追至山後輪多囤，遂擒卜漏及諸酋長。遹自入賊境至破晏州，幾斬馘七千餘級，自破晏州至獲卜漏，又斬馘一萬餘級，築以為京觀。而賊之赴火者，莫計其數。凡脅從者就俘與歸，凡婦女老幼一萬餘人，悉縱而驅之山岩阻居。凡所平州二、縣八與諸囤凡三十餘城，以其地之基州頭、梅洞、水蘆氈、石筍，建置寨堡。拓地環二千餘裏，皆衍沃宜種植，畫其疆畝，募並邊之人耕之，使習戰守，如西北弓箭社之制，號曰「勝兵」。自出師迄還，靉兩月，朆皆為盡白。全軍獨克，所俘馘無噍類，諸夷為之膽落。迄今十有二年，不敢北向窺邊，而朝廷無複有南顧之憂矣。案：遹奏卜漏就擒在庚寅辛卯。
　　２、庚辰，詔：「應縣學生三經赴歲陛而不預陛入州學者，依三不赴條例除籍。」《紀事本末》卷百二十六。案：《宋史·選舉志》：縣學生三不赴歲陛試及三赴歲升試而不能入州學者，皆除其籍。
　　３、趙遹攻破輪縛大囤，夷賊卜漏遁去，斬首三千一百，焚蕩屋舍數千間，獲孳生糧斛甚眾。《紀事本末》卷百四十一。
　　４、壬午，都掌族首領特苗以晏州族輪便囤夷首領十人詣趙？降。《紀事本末》卷百四十一。
　　５、癸未，寧遠知寨郭讜以石筍山及婆然新囤降夷卜洗第四百餘人送趙遹，仍付讜令管係，日給食具，奏聽旨。《紀事本末》卷百四十一。
　　６、丙戌，趙遹奏，於晏州舊州基州頭村、梅櫃壩囤北平，各建一寨，梅嶺村建一堡，統隸新疆，具地望功料差官等畫一以聞，仍先次興築。原註明年正月十一日，賜名。 是日，敕書賜趙遹：「晏州夷賊，以蕞爾數囤之地，蜂集蟻聚之眾，負義背恩，逐利侵暴，既盟複叛，毒〈蟲赦〉逾時。卿懷敵愾之氣，守忠壯之節，數上封章，請加攻討。璽書報可，動中機會，干戈所麾，勢如破竹。斬馘獻俘以數千計，焚蕩聚落幾三十城。捷音屢奏，朕用歎嘉。已降詔旨，先次賜將士等銀合茶藥，特支以激士氣，非常例也。將士有功，疾速奏來，高爵厚祿，朕所不吝。然戰勝易，守勝難。攻城掠地，腹背是虞，謹護糧道，審是走集，毋使賊計，躡其墮歸，無約請和，在所深慮。所得囤，度可據守，即以便宜興築，犒角相望，如受降城，不復使夷獠為患，是為上策。邊徼早寒，師不久暴，速底平定，副子注意，故茲獎諭，想宜知悉」。《紀事本末》卷百四十一。
　　７、庚寅，趙遹聞奏夷賊卜漏等皆就擒。《紀事本末》卷百四十一。
　　８、辛卯，劉慶、種友直縛送卜漏等，遹亟具奏，乞因永興軍路回兵，護送赴闕。都掌族首領特苗、羅始等族首領失胃，皆詣趙遹，獻所獲夷級。特苗自言，強壯者悉已斬獻，餘老小乞留作奴婢，遹許之。《紀事本末》卷百四十一。
　　１、十二月案：錢大昕《四史朔閏考》：是月丙申朔。 丁酉，劉慶、種友直攻輪多囤，執晏賊次首領卜勞送趙遹，並卜漏等俱囚系以聽朝旨。輪多等囤夷眾，皆下囤降，取其強壯，而刺「政和畏降」字，各遣歸囤，馬覺下輪落穀及梅祿村囤，刺強壯亦如輪多，各遣歸。《紀事本末》卷百四十一。
　　２、丙午，徽猷閣待制、梓州路轉運使趙遹為龍圖閣直學士、知熙州。《紀事本末》卷百四十一。案：《遹》本傳：詔加遹龍圖閣直學士、熙州蘭湟經略安撫使。遹以疾請祠，不許。既入對，賜上捨出身，拜兵部尚書。遹與童貫有隙，力請去，以提舉醴泉觀兼詳定一司敕令。六年，出知成德軍，拜延康殿學士。
　　３、丁未，趙遹班師，次樂共城，明日，次安遠寨，又明日，馳至江安縣。是役也，凡攻破六十五村二十囤，生擒賊首一十八人，斬馘七千二十五級，執俘五百八十六人，招降奔遠逃遁者三千一百三十二人。《紀事本末》卷百四十一。
　　４、庚申，以晏州夷賊平，曲赦四川，應緣軍興，差使新兵，能戮力攻討，並別項具功狀聞奏，優加補授名目。《紀事本末》卷百四十一。
　　５、癸亥，御筆：「晏州夷賊犯順，王師出征，一舉萬全，拓地千里，建置五城，悉隸瀘州，接連交廣，外薄南海，控制十州五十餘縣，團純慈、祥州、長寧軍屬焉。邊閫之寄，付畀宜重，可依河東代州置沿邊安撫司。孫羲叟應副錢糧，頗聞宣力，特除集賢殿修撰、知瀘州、瀘南沿邊安撫使。羲叟現任朝散郎、直龍圖閣、成都府路轉運副使。」《紀事本末》卷百四十一。
　　《續宋編年資治通鑒》：遼主天祚親征女真，率蕃漢兵十餘萬出長春路，命蕭奉先為禦營都統，耶律章奴副之。師至鴨綠江，阿骨打哭謂其部落曰：「不若殺我以降。」諸酋皆拜曰：「事至此，當誓一死戰。」三面急擊之，天祚大敗，晝夜馳五百里退保長春。女真乘勝，遂並渤海、遼陽等五十四州。案：天祚親征女真，據《契丹國志》在天慶五年，即政和五年也。楊仲良《紀事本末》闕而不書，《續宋編年通鑒》載其事而有闕佚，祗存親征女真以下九十七字，今以《契丹國志》補之，並詳其緣起雲：天慶二年春，天祚如混同江釣魚，界外生女真酋長在千里內者皆以故事來會。適遇頭魚酒筵，別具宴勞。酒半酣，天祚臨軒，使諸酋次第歌舞為樂。次至阿骨打，端立直視，辭以不能，諭之再三，終不從。天祚密謂樞密使蕭奉先曰：「阿骨打意氣雄豪，顧視不常，當以事誅之，不然，恐貽後患。」奉先曰：「阿骨打小人何知，殺之，傷蔊化心。設有異志，蕞爾小國，何能為！」阿骨打有弟姪曰吳乞買、粘罕、胡舍輩，天祚歲入秋山，數人必從行，善作鹿鳴，呼鹿使天祚射之，或刺虎，或搏熊，天祚喜，輒加官爵，後至圍場司差遣者有之。阿骨打會釣魚而歸，疑天祚知其意，即欲稱兵。是年秋，遂併吞諸鄰近部族，有趙三、阿鶻產大王者，拒之不從，阿骨打虜其家。二人來愬於鹹州詳穩司，逆北樞密院。時樞密院蕭奉先，本戚裏庸才，懼其生事，但作常事以聞。天祚指揮就送鹹州取勘，欲使自新，阿骨打竟託病不至。天慶三年，阿骨打將帶五自餘騎往赴鹹州詳穩司，吏民驚駭。明日，擁騎赴衙引問，與告人趙三、阿鶻產等並跪問於廳下，阿骨打隱諱不赴供，祈送所司取狀。一夕，領從騎歸去，遣人持狀赴詳穩司雲：「意欲殺我，故不敢留。」自是追呼不復至，第節次申北樞密院，遼國亦無如之何。天慶四年秋八月，女真阿骨打始叛，用粘罕、胡舍為謀主，銀術割、移烈、婁宿、闍母等為將帥，會集女真諸部甲馬二千，首犯混同江之東名寧江州。時天祚射鹿秋山，聞之，不以介意，遣海州刺史高仙壽，統渤海子弟軍三千應援寧江。九月，遼兵遇女真於寧江州東，戰數合，渤海兵大敗，或陣沒，或就擒，獲免者無幾。複攻破寧江州，無少長，悉殺之。十月，差守司空、殿前都檢點蕭嗣先充東北路都統，靜江軍蕭撻勃乜副之，發契丹、奚兵、三使兵三千騎，中京路禁軍、土豪二千，別選諸路武勇二千餘人，以中京虞候崔公義充都押官，侍衛控鶴都指揮使、商州刺史邢穎副之，屯出河店，臨白江，與寧江女真對壘。時遼國太平日久，聞女真興師，皆願從軍冀賞，往往將家屬團結車營隨行。是月，女真潛渡混同江，掩其不備，未陣擊之。嗣先軍潰，其家屬、金帛、牛馬、輜重悉為女真所得。複以兵追殺百餘裏，管押官崔公義、邢穎等死之，又獲去甲為三千。遼國舊例，凡關軍國大事，漢人不預。天祚自兩敗之後，意謂蕭奉先不知兵，始欲改用將帥，付以東征之事。天祚遂召宰相張琳、吳庸，付以東征事。張琳碌碌儒生，非經濟才，統禦無法，遽奏曰：「前日之敗，失於輕舉，若用漢兵二十萬，分路進討，無不克者。」天祚謂其數多，且差十萬，即降宣劄付上京、長春、遼西諸路，計人戶家業錢，每三百貫自備一軍，限二十日各赴期會，時富民有出一百軍、二百軍者，家資遂竭。琳等非將帥才，器甲聽從自便，人人就易鎗刀、氈甲充數，弓弩、鐵甲，百無一二。雜以番軍，分出四路：北樞密副使耶律斡離朵凍流河路都統，衛尉卿蘇壽吉副之；黃龍府尹耶律寧黃龍府路都統，桂州觀察使耿欽副之；複州節度使蕭湜曷鹹州都統，將作監龔誼副之；左祗候郎君詳穩蕭河古好草峪都統，商州團練使張惟協副之。獨凍流河一路遂深入女真。軍馬初一戰，稍卻，各退保寨柵。是夕，都統斡離朵誤聽漢軍已遁，即離遼、奚之兵，棄營而遁。明蚤，漢軍尚有三萬眾，推將作少監武朝彥為都統，再與女真合戰，遂大敗。餘三路聞之，各退保本路防城。數月間，遂為女真攻陷，丁壯斬戮無遺，嬰孺貫之槊上，盤辟為戲，所過赤地無餘。應遼東界內熟戶女真，亦為阿骨打併吞，分揀強壯人馬充軍，遂有鐵騎萬餘。天慶五年八月，天祚下詔親征女真，率番、漢兵十萬餘出長春路，命樞密使蕭奉先為禦營都統，耶律章奴副之；以精兵二萬為先鋒，餘分五部為正兵，諸大臣貴族子弟千餘人為硬軍，扈從百司護衛軍，北出駱駝口，車騎亙百里，鼓角旌旂，震耀原野。別以漢軍步騎三萬，命都檢點蕭胡睹姑為都統，樞密直學士柴誼副之，南出寧江州路。自長春州分路而進，齋數月之糧，期必滅女真。一日，軍中戈戟有光，馬皆嘶鳴，鹹以為不祥。天祚問天宮李圭，圭不見對。宰相張琳前奏曰：「唐莊宗攻梁，矛戟夜有光。郭崇韜曰：『火出兵入，破賊之兆。』遂滅梁。」天祚喜而信之，遂行。女真師至鴨綠江，人心疑懼。粘罕、兀術偽請為卑哀求生者，陽以示眾，實以求戰謾書上之。天祚大怒，下詔有「女真作過，大軍翦除」之語。阿骨打聚眾諸酋曰：「始與汝輩起兵，蓋苦遼國殘虐。今吾謂苦，卑哀請降，庶幾紓禍，迺欲盡行翦除，為之柰何？不若殺吾一族，眾共迎降，可以轉禍為福。」諸酋皆羅拜曰：「事至此，當誓死一戰爾。」次日，禦營退行三十里。或言於天祚曰：「兵已深入，女真在近，軍心皆願一戰，何必退也？」天祚亟召諸統兵官，問策安在？人皆觀望，無敢言「不願戰」者，再傳令進兵。十一月，天祚與女真兵會。時盛寒，雪深尺餘，先鋒接戰，雲塵亙天，日色赤暗。天祚親督諸軍進戰。少頃，軍馬左旋三轉，已橫滿死野，望天祚禦旂向西南出，眾軍隨而退潰。始悟矛戟有光為凶兆也。女真亦不急追，徐收所獲輜重、牛馬而已。天祚一日一夜走五百里，退保長春。女真乘勝，遂並渤海、遼陽等五十四州。
　　錢塘濮子潼輯注
　
