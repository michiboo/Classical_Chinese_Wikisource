卷十六
　
　　哲宗
　　△元符三年庚辰，一一○○
　　１、六月案：《宋史·本紀》：是月丙申朔。 乙巳，左正言陳瓘言：「伏見龍圖閣待制、新知荊南邢恕，昨者自謂親聞司馬光所說北齊宣訓事，謂光等有凶悖之意，遂以其語告於章惇，而光及範祖禹等緣此貶竄；又以文及甫私書達於蔡確母明氏，謂劉摯、梁燾、王岩叟皆有奸謀，而摯等家族幾至覆滅。今朝廷赦宥光等，盡複其官，矜恤之恩，遍及存沒，則是恕是日之所行不為陛下之所信也。按恕嘗以反覆詭詐，得罪先朝，昔者抗疏自列之言，今可考也，恕之得罪於公議固已久矣。今寵以華職，付以大藩，中外沸騰，不以為允。伏望特降睿旨，原情定罪，以協公議。」《紀事本末》卷百二十。
　　２、丁未，制邢恕可依前官守少府少監，分司西京，均州居住。《紀事本末》卷百二十。案：《治跡統類》雲：韓忠彥請改撰司馬光等告命，上曰：「但於貶恕告詞中載此意，則天下皆知之矣。」制曰：「忠讒辨，則內外肅；是非公，則勸沮行。爾操心傾危，雅意附會，造為非語，上累宣仁。既非親聞，又無證佐，究其所自，皆出不根。使光、公著被凶悖之名，蒙殛竄之罪，欺天誤國，職爾之由。矧彼於此二人，實門下士，借譽引重，恩義非輕；一旦翻然，遽為讎敵，擠穽下石，敢為虛言。可落職罷知荊南，授少府少監，分司西京，均州居住。」建中靖國元年八月，邢恕申實錄院狀，力辨此事。
　　３、辛亥，殿中侍御史龔夬上殿論蔡京罪狀，上甚慍曰：「夬所陳，皆曾布之語也。」夬既自辨，遂請去。自京複留，布頗不自安。夬忤上意，龔原謂布曰：「得之外議，近習極不樂，有『無震主之功而有震主之威』之語。」仍語布以勿與事，且曰：「韓、李皆上親擢，尚且退縮，何必爾，但戢斂必無事。」又曰：「陳瓘親聞上語，謂子宣與劉友端嘗共事。」布曰：「布帥河東，友端作走馬，同官三年，及其親近，未嘗與之接，其職事，亦無西府幹務者。修造土木事，皆三省所行，未嘗有交通之跡。布若能與友端交通，紹聖、元符中作相久矣。」範純禮亦為布言：「上有所涵蓄，恐徹簾後必更有所為。」布尋問韓忠彥曰：「外議喧然，謂多讒譖上有所毀短否？」忠彥曰：「無之。」布又令弟肇請於忠彥，忠彥曰：「多方以言探試上意，恐有所疑，即開陳，然終無之。」又曰：「昨在外保全，及召還，皆子宣力，何敢隱也。」布所謂讒譖毀短等語，皆指蔡京也。《紀事本末》卷百三十。案：《東都事略·陳瓘傳》：御史龔夬言蔡京罪，朝廷不以夬言為然。夬將去位，瓘上疏言：「紹聖以來，七年間五逐言者，皆與京異議。今夬以言京，又將罷去，殆非祖宗獎勵言官之意。」五逐言者，謂常安民、孫諤、董敦逸、陳次升、鄒浩也，見《宋史陳瓘傳》。
　　《續宋編年資治通鑒》雲：六月，詔以坊場錢輸內藏。案：《九朝備要》雲：歲以百萬緡為額。
　　１、七月案：《宋史·本紀》：是月丙寅朔。 癸酉，御史中丞豐稷、侍御史陳師錫言：「臣謹按，章惇當國七年，竊持威柄，禍及天下，勇於害賢，敢於殺人，臨大變，訂大事，包藏陰謀，發為異議。陛下尚優容之乎！祖宗怒惇久矣，今付陛下震之；上帝怒惇久矣，今命陛下誅之，陛下何憚而不果邪？」翌日，師錫又言：「惇包藏陰謀，發為異議，非皇太后聖謀前定，則陛下清明之躬，置之何地？惇之罪惡，莫大於此。伏望檢會臣等劄子施行。」《紀事本末》卷百二十。
　　２、癸巳。案：《續長編》卷五百十八載周綍論來春依條賑貸事。注雲：元符三年七月二十八日可考。今其文已佚。二十八日癸巳。
　　３、甲午，左正言陳瓘言：「章惇獨掌政柄，首尾七年，隨其喜怒，恣作威福，助尊私史，則至於薄神宗；矜伐己功，則至於累宣仁。樂於用兵，大開邊隙，陝西之民怨矣；而進築不已，內府之財竭矣；而輦運不休，忘祖宗積累之艱，輕朝廷根本之地，謂人之怨怒為當爾，謂天之譴戒為流俗。殺張天悅之徒以箝眾口，案：《續長編》卷五百九注引陳瓘此文，以為張天悅，見紹聖四年閏二月丙戌朔。或即是張天錫，或別事，當考。 廣鄒浩之獄以絕言路，天下震駭，人多自危。賴宗廟之靈，不廷不虞之變幸未發爾。哲宗一於委任，何負於惇，惇負哲宗，乃至於此。雖陰謀密計發於蔡卞，而力行果斷，惇實主之。用《春秋》誅惡之法，則罪卞可也，任扶危持顛之責，則非惇而誰？」《紀事本末》卷百二十。案：《續長編卷》五百九注引陳瓘此疏，以為在元符三年九月。「九」，蓋「七」字之誤，今據《紀事本末》編此。
　　《續宋編年資治通鑒》雲：七月朔，太后還政。案：《東都事略本紀》，七月丙寅朔。
　　又：雲：詔範純仁赴闕，將以為相，純仁已疾，聽歸潁昌。案：《東都事略範仲淹傳》：子純仁，徽宗即位，即日遣中使勞問。初授光祿卿，分司南京，道複右正議大夫、提舉崇福宮。不數月，以觀文殿大學士、中太一宮使召，方倚為相，而純仁以目疾固辭，許還潁昌裏。
　　又：雲：熒惑犯房、心。陳瓘言：「星文之變，昭示天下已數日矣，惟京師陰雨，見之最晚，則是遠方之所知而陛下有所未知也。況房、心為宋之分野，大皇乃天子之位，前星乃太子之位。今幸未陵犯，願陛下預思所以消禳之。」案：元刻本，「天子」作「天房」，誤，茲依《九朝編年備要》正。
　　１、八月乙未，案：錢氏《朔閏考》：乙未，是月朔也。 秘書少監鄧洵武為國史院編修官，從蔡京之薦也。給事中龔原、葉濤駁奏洵武不宜濫廁史筆，乃令中書舍人徐傑書讀行下。《紀事本末》卷百二十。案：《宋史龔原傳》雲：徽宗初，原除給事中。時除郎官五人，皆執政姻戚，悉舉駁之，又論郝隨得罪，不宜居京師，鄧洵武不宜再入史院。《東都事略徐傑傳》雲：傑為中書舍人，修神宗正史，傑言：「元祐史官範祖禹等多主司馬光記事，至紹聖之際，蔡京兄弟又用王安石《日錄》，各為之說，正史所以久不成書者，良由史官好惡異同也。今史臣修正史，謂宜悉取當時輔相之家記錄，以參校得失，則一代大典可信矣。」《宋史徐傑傳》亦載此疏，以為除翰林學士時所上，《東都事略》系於為中書舍人。
　　２、壬寅，左正言、編修國史陳瓘言：「山陵使章惇，奉使無狀，以致哲宗皇帝大升轝陷濘不前，露宿於野。願速降指揮，先次罷惇職事，免其朝見，別與差遣，以稱陛下厚於泰陵之意，然後降出臣僚前後章疏，別議典刑。」《紀事本末》卷百二十。案：《宋史·本紀》：壬寅，葬哲宗皇帝於永泰陵。《宋編年通鑒》雲：葬哲宗於永泰陵。靈駕發引至鞏縣，遇雨，山陵使章惇先就幕次，大慶輿陷於淖中，臣僚不復隨從，自旦至夜，二膳不時進，竟露宿野。
　　《續宋編年資治通鑒》雲：八月，蔡京請作景靈西宮，以奉神宗館禦，而哲宗次之，陳瓘言不可者五，其一謂左宗廟，今乃在西，不合《禮經》，卒不能易。案：《宋史·本紀》八月庚子日事。據李攸《宋朝事實》景靈西宮記文，則經始於十月之甲子。蓋八月庚子，乃蔡京奏准之日，至十月甲子，斯經始也。《玉海》卷一百雲：元符三年，徽宗即位，八月，建景西宮，奉神宗於顯承殿，為館禦之首。建哲宗神禦殿於西，以東偏為齋殿。靖國元年九月，改顯承殿為大明，北有殿曰欽儀，以奉母後；西則為重光殿，以奉哲廟。後又改欽儀為坤元。《九朝備要》雲：初景靈宮，神宗未有館禦，而居英宗之後殿。及哲宗崩，又無以處之。蔡京言：「若為宮東，迫民居難展，宜即其西對禦道立西宮，首奉神宗館禦，而哲宗次之。」右僕射韓忠彥以下亦請立西宮以奉神宗。詔恭依，且命戶部尚書李南公總其役。右正言陳瓘言：「其不可者五：蓋國之神位左宗廟，故神宗建原廟於左，今乃在西，不合《禮經》，一也；唐徐嶠言『大理寺殺氣盛而鳥雀不敢棲』，今即其基，則非其地，二也；雖移官舍，不動民居，而大理與軍器監及元豐庫儀鸞司皆遷於他處，則彼亦有民居，不知遣幾家而後可就，三也；神考以祖宗神禦散在寺觀，故合於一宮，今乃析為兩處，則鸞輿酌獻，分詣禮繁，四也；夫孝貴寧神，自奉安於顯慶殿，既變且久，不宜輕動，五也。」瓘章累上，且論京之矯誣，卒不能易。《宋史豐稷傳》雲：哲宗升祔，議功臣配享，稷以為當用司馬光、呂公著。或謂二人常得罪，不可用。稷曰：「止論其有功於時爾，如唐五王豈非得罪於中宗，何嫌於配享？」崇寧元年，詔蔡確配享哲宗廟廷。見《長編》原注。建炎中以司馬光配享哲宗廟廷，見《宋史》。
　　又：雲：出內庫金帛助邊。案：《宋史·本紀》：辛丑，出內庫金帛二百萬糴陝西軍儲。
　　１、九月甲子朔，左僕射章惇上表乞罷政，詔答不允。是日，惇留身請去，徑出居僧舍。翌日，複上表，又答不允，遣中使押入，複徑出。上謂輔臣曰：「朕待惇如此，於禮貌不為不至。」僉曰：「恩禮誠過厚。」又曰：「惇乞越州，當與之。」曾布曰：「唐李玨事政，與惇相類，初罷為太常卿，再貶浙西及昭州。」上曰：「然。」又曰：「朕不欲用定策事貶惇，但以扈從靈駕不職罪之，餘事候有人理會復議行遣。」《紀事本末》卷百二十。
　　２、辛未，特進、尚書左僕射兼門下侍郎、申國公章惇罷尚書左僕射兼門下侍郎，依前特進知越州，仍故辭謝。《紀事本末》卷百二十。案：《宋編年通鑒》雲：侍御史陳次升言：「章惇自登揆路，任私害物，奉使山陵，措置乖謬。」於是惇乞罷政，命以特進知越州。逾月，中書檢會瓘並臣僚上言，雲惇編類章疏，看詳訴理，受禍千餘家，凡士民暗昧言語，加以刃棓，釘手足，剝皮膚，斬脛拔舌之刑。責授武昌節度副使，潭州安置。考章惇責授節度副使在十月丙申，又為李清臣所劾也。
　　３、甲戌，左正言陳瓘為右司諫。《紀事本末》卷百二十九。案：《宋史》本傳作右正言遷左司諫。左、右字互誤，當據此正。本傳又雲：瓘議論持平，務存大體，不以細故藉口，未嘗及人晻昧之過。嘗雲：「人主託言者以耳目，誠不當以淺近見聞，惑其聰明。」惟極論蔡卞、章惇、安惇、邢恕之罪。
　　４、己卯，右司諫陳瓘言：「向宗良兄弟，交通賓客，漏泄機密，陛下知之乎？皇太后知之乎？」又曰：「皇太后不待祔廟，果於還政，事光前古，名垂後世。陛下所以報皇太后者，宜何如哉？臣恐假借外家，不足以為報也。」又曰：「宗良兄弟，依倚國恩，憑藉慈蔭，誇有目前之榮盛，不念倚仗之可畏，所與遊者，連及侍從，希寵之士，願出其門。裴彥臣無甚傒才，但能交通內外，漏泄機密，遂使物議藉藉。或者以為萬機之事，黜陟差除，皇太后至今與也。良由中外關通，未有禁戒，故好事之人得以益傳耳。」《紀事本末》卷百二十九。案：《宋編年通鑒》載陳瓘此言。又雲：太后聞之，怒，至哭泣不食，上再拜乞貶瓘，而怒猶未解。左右近習，或請擢蔡京執政，庶可解太后之怒，並臣皆莫敢言，乃以瓘添差監揚州糧料院。翌日，複有旨除瓘無為軍。今考《紀事本末》，監揚州糧料為庚辰日，知無為軍乃在丁亥，非翌日也。
　　５、庚辰，上批：「陳瓘累言皇太后尚與國事，其言多虛誕不根，可送吏部與合入差遣。」三省請以瓘為郡，上不可，乃添差監揚州糧料院。瓘初不知被責，複求翌日案：《宋編年通鑒》無「翌日」二字。見上，閤門不許。瓘即具以劄子繳進，案：《宋編年通鑒》無「以」字，《備要》作「瓘即以其劄子」。其一再論景靈西宮，其二論章惇罷相制所稱國是，其三、其四皆指陳蔡京罪惡。《紀事本末》卷百二十九。案：「罷」字，蓋涉下文「罪」字而衍。《宋編年通鑒》無此字。《東都事略》本傳雲：瓘於門外繳四奏，並明宣仁誣謗修《實錄》、建西京等事。按瓘所繳四奏，一論景靈西宮，已附註於八月；一論國是，亦附註於四月；其三、其四論蔡京疏，具詳宋文鑒。其略雲：臣伏見翰林學士承旨蔡京，當紹聖之初，與其弟卞俱在朝廷，導贊章惇，共作威福。卞則陰為謀畫，惇則果斷力行，且謀且行者，京也。哲宗篤於繼述，專於委任，事無大小，信惇不疑。卞於此時，假繼述之說，以主私史；惇於此時，因委任之篤，自明己功。京則盛推安石之聖，過於神考，以合其弟；又推定策之功，毀蔑宣仁以合章惇。惇之矜伐，京為有助；卞之乖悖，京實贊之。當此之時，言官常安民屢攻其罪，京與惇、卞，共怒安民，協力排陷，斥為奸黨。而孫諤、董敦逸、陳次升，亦因論京，相繼黜逐。哲宗晚得鄒浩，不由進擬，寘之言路。浩能忘身徇節，上副聖知。京又因其得罪，從而擠毀。是以七年之間，五害言者，掩朝廷之耳目，成私門之利勢。言路既絕，人皆箝默，凡所施行，得以自恣，遂使當時之所行皆為今日之所改。臣請略指四事，皆天下之所以議京者也：蔡卞之薄神考，陛下既明其罪矣，兄弟同朝，塤篪相應，事無異議，罪豈殊科，一黜一留，人所未喻。此天下之所以議京者，一也；邢恕之累宣仁，陛下既明其罪矣。宣訓之語，究治之事，陛下既察其誣造，於是司馬光、劉摯、梁燾等皆蒙敘複。京嘗奏疏，請誅滅摯等家族，審如京言，則所以累宣仁者，豈特邢恕一人而已哉！在恕則逐之，在京則留之，其可以塞邢恕不平之口而慰宣仁在天之靈乎！此天下之所以議京者，二也；章惇自明定策之功，追貶王珪，京亦自謂元豐末命京帶開封府劊子攜劍之內，欲斬王珪，京之門人，皆謂京於此時禁制宣仁，京亦有社稷之功。今陛下雪珪之罪，還其舊官，則是以惇之貶珪為非也。在惇則非之，在京則留之，如是惇有詞矣，珪有憾矣！此天下之所以議京者，三也；章惇之初篤信京、卞，傾心竭意，隨此二人，假繼述之說，以行其私，三人議論，如出一口。自紹聖三年九月，卞為執政，於是京有觖望，而與惇睽矣。四年三月，林希為執政，於是京始大怨，而與惇絕矣。自今觀之，京之所以與惇睽絕者，為國事乎！為己事乎！然京之所以語人者，曰：「我助惇而惇不聽也，我故絕之；我教卞而卞不從也，我故怒之。我與弟卞不相往來久矣，我緣國事今與愛弟不相往來而況於惇乎！」臣竊料京之所以欺陛下者，亦必以此言也。何以驗之？卞之赴江寧也，京往餞之。期親遠行，法當賜告。而京之所以牒閤門者，初以妹行為請，法不許也。遂請朝假，終不敢以弟卞為言。雖在朝假，而日至國門之外，京之動靜如此，即不知陛下皆得其實乎？此明主之所宜察也。且兄弟同朝，共議國事，自無不相往還之理，假使不相往還，豈人倫之美事乎！此天下之所以議京者四也。陛下即位之初，以用賢去邪為先，而京之蒙蔽欺罔，曾無忌憚。陛下必欲留京於朝者，其故何哉？臣知陛下聖意，本無適莫，而京之所以據位希進、牢不可拔者，蓋其韓忠彥、曾布不能為國遠慮，輕率自用，激成其勢故也。京、卞同惡，天下所知，若用天下之言，以合公議，則顯正二人之罪何難之有？忠彥等不務出此而果於自用，於是託於謀帥而出之太原，雖加以兩學士之職，而實以詭計除之。想當進擬之時，必有不情之奏，用奇設策，不由誠心，二聖安得而無疑，公議亦以為未允。及京之留，布複爭辨，再三之瀆，無以取信；相激之勢，因此而成。陛下進賢退邪，法則堯、舜，然而天下之心皆疑陛下有大用京之意者，以京之複留故也。京之所以複留者，以忠彥等去之不以其道故也。去之不以其道，則留之者生於相激，萬一京果大用，則天下治亂自此分矣！且自京、卞用事以來，牢籠薦引，天下之士處要路，得美官者不下數百人。其間材智藝能之士、可用之人誠不為少，彼皆明知京、卞負國，欲洗心自新，捨去私門，顧朝廷未有以招之耳。臣謂京在朝廷，則此數百千人者，皆指為蔡氏之黨；若京去朝廷，則此數百千人者皆朝廷之用，所以消合朋黨，廣收人才，正在陛下果於去京而已，此非臣之臆說，乃神考已用之術也。熙寧之末，王安石、呂惠卿紛爭以後，天下之士分為兩黨，神考患之。於是自安石既退，惠卿既出之後，不復用此兩人，而兩門之士，則皆兼取而並用之也。當時天下之士，初有王黨、呂黨，而朋黨之禍終不及於朝廷者，用此術耳。今陛下留京於朝廷而欲收私門之士，是猶不去李慶、錢鏐而欲收江浙之士也，不亦難乎！然則消黨之術，惟在去京而已，今京關通交結，其勢益牢，廣布腹心，共謀私計，羽翼成就，可以高飛，愚弄朝廷，有同兒戲。陛下若不早寤，漸成孤立，後雖悔之，亦無及矣。
　　６、先是，御史中丞豐稷、殿中侍御史陳師錫言：「臣謹按翰林學士承旨蔡京，資政殿學士、知江寧府蔡卞，奸邪狠愎，兄弟同惡，迷國誤朝，為害甚大。卞雖去位，尚竊峻職，玷名邦。京偃然在職，謂朝廷無識其奸，日夜交納內侍、戚裏以覷大用。中外見陛下容忍留京，鹹謂果有大用京之意。」又曰：「況京好大喜功，銳於改作，若果大用，必須妄作，變亂舊政，天下治亂自此分矣，祖宗基業自此隳矣。」《紀事本末》卷百二十。案：《治跡統類》雲：初，豐稷入對，學士承旨蔡京於殿陛閒揖稷曰：「天子自外服召公為中司，今日必有高論。」稷正色答曰：「行自知之。」遂論京奸狀。至是與侍御史陳師錫共言京、卞兄弟同惡，迷國誤朝。不報。
　　７、辛巳，稷登對，又言：「陛下持萬乘威權，何憚一蔡京不能去，無乃為聖母有主張之意乎？當紹聖、元符間，章惇、蔡卞竊弄威權，殘賊忠良，陷哲宗於有過之地，廢元祐皇后於瑤華宮，京皆有力，考其罪惡，不下惇、卞，皇太后不盡知，萬一知之，豈肯容留！惇、卞之惡，賴陛下神明之斷，投之外服，雖典刑未正，頗快中外；京猶泰然在朝，有自得之色。忠臣寒心，良士痛骨，非自愛而憂之，蓋為陛下憂，為宗廟憂，為天下賢人君子憂。」《紀事本末》卷百二十。案：《宋史·豐稷傳》：徽宗立，以左諫議大夫召，道除御史中丞。入對，論蔡京奸狀，既而陳瓘、江公望皆言之，未能動。稷語陳師錫曰：「京在朝，吾屬何面目居此？」擊之不已，京遂去翰林。《陳師錫傳》雲：師錫拜殿中侍御史。言：「京援引死黨至數百人，鄧洵武內行汙惡，搢紳不齒，豈可滓穢史筆？向宗回、宗良亦陰為京助，是皆國之深患。」帝曰：「此於東朝有礙，卿為我處之。」對曰：「審爾，臣當具白太后。」遂上封事言：「自昔母後臨朝，危亂天下，載在史冊，可考而知。至於手書還政，未有如聖母，退抑謙遜，真可為萬世法。而蔡京陰通二向，妄言宮禁預政，以誣聖德，不可不察。」俄改考功郎中，師錫抗章言曰：「臣在職數月，所言皆當今急務。若以為非，陛下方開納襃獎；若以為是，則不應遽解言職。如蔡京典刑未正，願受竄貶。」於是出知潁、廬、滑三州。
　　８、甲申，翰林學士曾肇上書皇帝及皇太后曰：「夫以皇太后定策之明，還政之速，著人耳目，可謂盛矣。今陳瓘以一言上及，遂致貶斥，非皇太后聖意。然四方萬里之遠，豈能家至戶曉？萬有一人或謂皇太后有所不容，則於威德不為無累。此臣惓惓之私，不能無疑也。以臣愚計，皇帝以瓘之所言狂率而逐之，皇太后以天地之量，隱忍包容，特下手書而留之，則天下之人，必曰皇帝恭事母儀，不容小臣妄議，其孝如彼；皇太后功德巍巍而能含洪光大，雖有狂言，不以為罪，其仁如此。兩誼俱得，豈不美哉！」《紀事本末》卷百二十九。案：《東都事略·曾致堯傳》雲：曾肇上書，以為：「瓘昨者所論，臣雖不知其詳，以詔旨觀之，瓘言雖狂，其意則忠。何則？瓘以疏遠小臣，妄意宮闈之事，披寫腹心，無所顧忌，此臣所謂狂也。皇太后有援立聖明不世之大功，有前期歸政過人之盛德，萬一有纖毫可以指議，則於清躬不為無累。瓘以憂君之誠，陳預防之戒，欲以開悟聖心，保全盛美，忘身為國，臣子所難，此臣所謂忠也。以臣愚計」云云。其文較此為詳。
　　９、資治殿學士、左諫議大夫、知江寧府蔡卞落職，提舉洞霄宮，太平州居住。寶文閣直學士、左中散大夫、知成都府路昌衡為司農少卿，分司南京；寶文閣直學士、中大夫、知鄆州呂嘉問為光祿少卿，分司南京，光州居住。二人皆嘗尹京，附會章惇、蔡卞，殺戮無辜也。案：《宋史·路昌衡傳》：坐清臣獄事，責司農少卿，分司居郢州。明年，起為滁州、定州，複直學士、知開封府。《呂嘉問傳》：知開封府。時專附章惇，蔡卞，多殺不辜，焚去案牘以滅口。徽宗時，屢暴其宿惡，至分司南京，光州居住，郢州安置。然為蔡氏所右，其壻劉逵蹇序辰、其死友鄧洵武羽翼之，故不久輒起。 朝散大夫、龍圖閣待制、河北都轉運使張商英，朝奉大夫、龍圖閣待制、知瀛州範鏜，並落職。商英知隨州，鏜知滁州，二人亦坐惇、卞黨，故責。《紀事本末》卷百二十，又百三十一。案：龔夬論蔡卞落職太平州事，依《宋編年通鑒》附見五月乙卯。
　　丁亥，詔新添差監揚州糧料院陳瓘知無為軍。時瓘已出國門，即於門外露章辭免曰：「臣昨者自聞隔對以後，曾將上殿劄子具狀繳進，為言蔡京在紹聖中親寫奏劄，乞誅滅劉摯等事。上件劄子所言，在監揚州糧料院以前。案：《宋編年通鑒》雲：瓘露章辭免雲：「蔡京交通關結，其勢益牢，廣布心腹，羽翼成就，愚弄朝廷，有如兒戲，天下治亂之勢，系於一京，不可不早辨也。陛下若以臣言為是」云云。 陛下若以臣言為是，則當如臣所請，按京之罪，明正典刑，然後改臣差遣，以示聽納；若以臣言為非，則是臣事發，更為其罪，益大重加貶竄，乃得允當。今京桀驁自肆，無所畏憚，而臣章屢上，未蒙降出，則是陛下不以臣言為信矣。不信其言而輕於改命，傳之天下，人必駭惑。」又實封奏曰：「京在朝廷，則國家未安，臣雖移得差遣，有何安乎？臣之不敢受命者，其說如是露章所言，未甚子細，複以此章幹瀆聖聽，所以盡惓惓之誠也。所有知無為軍敕，不敢祗受，迤邐前去揚州聽候指揮。」迤詔不許辭免。《紀事本末》卷百二十九，又百三十一。
　　１、十月丙寅，上曰：「瓘言事極不可得，暫貶亦不久，前日遣人送黃金百兩，瓘受賜泣下。」布曰：「陛下待遇如此，宜其感泣也。」《紀事本末》卷百二十九。案：錢氏《朔閏考》：十月甲午朔，無丙寅日。《宋史本傳》雲：瓘出都門，繳四章奏之，並明宣仁誣謗事。帝密遣使賜以黃金百兩，太后亦命勿遽去。今據此附於瓘出都門之後。
　　２、丙申，翰林學士承旨、中大夫蔡京為端明殿學士、知永興軍。吳居厚既罷，案：《宋史吳居厚傳》：居厚知開封府，為永泰陵橋道頓遞使，坐積雨留滯，罷知和州。 長安闕帥，上欲遣蔡京，韓忠彥以為當遣。或曰：「先已除兩學士。」上曰：「與之。」忠彥曰：「長安與河東不同，兼京罪狀已露，欲只與端明。」上曰：「善。」曾布曰：「京之出，天下所同欲，自差河東參差，皇太后不勝其怒，臣自此不復敢啟口。聖意如此，何幸如之！」上曰：「近日陳瓘有言，因詢其交通、近習之狀，卻有簡與裴彥臣，雲且煩於太后前主張保全。」布曰：「京立朝如此，何可使之善去，但以形跡東朝，故且令補外亦可也。」《紀事本末》卷百二十，又百三十一。原註：蔡絛《史補·原廟篇》雲：京坐議原廟及三年服事得罪去。按得罪緣此二事，況原廟實用京議，絛妄雲耳。案：原廟即景靈西宮也。李心傳《朝野雜記》雲：景靈有東西宮，放漢原廟之制。京議，見上八月，其三年服議，見《續長編》元符三年正月京之出知永興，不關此二事，原注駁之是已。
　　３、特進、新知越州章惇責授武昌軍節度副使，潭州安置。始惇罷相，陳瓘論其責輕，於是中書省檢會瓘章，而有是命。《紀事本末》卷百二十。案：《東都事略李清臣傳》雲：章惇罷相，清臣奏：「章惇為相，朝廷屬以政事為之，不置次輔，而惇不念體國，其所以開導上聽者，莫非忮忍殺伐之事以己之平日仇怨，或託謗訕宗廟，或稱謀危上躬，竄逐南方，投之死地。故貶人及骨肉死者不得歸葬，存者悉為囚徒。又因編類章疏，看詳訴理，受禍者一千餘家。自古奸臣，少惇比者，今既罷去，尚以特進守藩，天下人心鬱抑不快，盍加誅殛，以慰民望。」惇遂責散官安置。《治跡統類》雲：清臣劾惇，議者以為反覆迎合雲。
　　４、壬寅，光祿大夫、知樞密院事曾布為右銀青光祿大夫、尚書右僕射兼中書侍郎，辭免，不允。《紀事本末》卷百三十。案：《東都事略本紀》：十月丁酉，韓忠彥為左僕射。壬寅，曾布為右僕射。《宋史曾布傳》：徽宗遣中使召蔡京釒巢院，拜韓忠彥左僕射。京探徽宗意，徐請曰：「麻詞未審合作專任一相，或作分命兩相之意。」徽宗曰：「專任一相。」京出，宣言曰：「子宣不復相矣。」已而複召曾肇草制，拜布右僕射，故其制曰：「左右置相，東西分臺，相須而成，闕一不可。」《曾鞏傳》雲：布之拜相，肇適當制，國朝學士弟草兄制，惟韓維與肇，為衣冠榮。《曾肇》所草制，《宋文鑒》載之。
　　５、庚戌。案：《續長編》卷五百十九載馬誠權陝西路轉運副使。注雲：元符三年十月十七日可考。今文已佚。十七日，庚戌。
　　６、辛亥，朝奉郎、集賢殿修撰、知荊州府楊畏提舉洞霄宮。《紀事本末》卷百二十。
　　７、乙卯，中書省檢會御史中丞豐稷言：「伏見責授武昌軍節度副使章惇，昔在相位，變亂名實，顛倒是非；拔擢群小，布列中外；陰邪慘酷，更相唱和；流毒四方，感動天變。伏遇大明繼照，群陰廓開，俊傑勷征，奸回竄伏。安惇、蹇序辰放歸田裏，呂嘉問、路昌衡分司，範鏜、張商英、吳居厚落職，降知小州，惟林希、徐鐸、葉祖洽未見朝廷施行。雖聖度包荒，尚冀黜責，臣職在糾慝，合具彈奏。」云云。詔資治殿學士、通議大夫、知大名府林希降端明殿學士、知揚州，朝散大夫、龍圖閣待制、知洪州葉祖洽落龍圖閣待制、知洪州，朝奉大夫、龍圖閣待制、知青州徐鐸落龍圖閣待制、知湖州。《紀事本末》卷百二十。
　　８、丙辰，虞策以戶部侍郎權戶部尚書。《續長編》卷五百二注。案：原註：雲：元符三年十月二十三日，又以前戶侍權戶書。二十三日，丙辰也。《宋史》本傳雲：策奏徽宗，請均節財用，曰：「臣比在戶部，見中都經費歲六百萬，與天下上供之數略相當。嘗以祖宗故實考之，皇祐所入總三千九百萬，而費靉三之一；治平四千四百萬，而費五之一；熙寧五千六十萬，而費盡之。今諸道隨一月所須，旋為裒會，岌岌然不能終日，願深裁浮冗，以寬用度。」
　　９、戊午，新知南康軍龔原改知壽州。《紀事本末》卷百二十。案：龔原八月乙未劾鄧洵武，其知南康軍當在九月以後。《宋史》本傳雲：朝論謂帝為哲宗廟服，當循開寶故事，為齊衰期。原曰：「三年之喪，自天子達於庶人，一也。」主議者斥其妄，黜知南康軍，改壽州。俄用三年之制，乃複修撰，知揚州。還朝，曆兵、工部二侍郎，除寶文閣待制、知廬州。陳瓘擊蔡京，原與瓘善，或謂原實使之，奪職居和州。
　　１０、己未，詔略曰：「朕於為政取人，無彼時此時之間，斟酌可否，舉措損益，惟時之宜；旌別忠邪，用舍進退，惟義所在，使政事不失其當，人材各得其所，則能事畢矣。無偏無黨，正直是與，體常用中，祗率大體，以與天下休息，以成朕繼志述事之美，不亦韙歟？若夫曲學偏見，妄意改作，妨功擾政，以害吾國是者，非惟朕所不與，迺公議之所不容，亦與眾棄之而已。」《紀事本末》卷百二十。案：《宋編年通鑒》雲：下詔紹述熙、豐之政。即謂此詔。其實詔無是意，不過欲調和元祐、紹聖之人耳。初，陸佃上疏曰：「人君踐祚，要在正始，正始之道，本於朝廷。近時學士大夫相傾競進，以善求事為精神，以能訐人為風采，以忠厚為重遲，以靜退為卑弱，相師成風，莫之或止，正而救之，實在今日。神宗延登真儒，立法制治，而元祐之際，悉肆紛更。紹聖以來，又皆稱頌。夫善續前人者，不必因所為，否者賡之，善者揚焉。元祐紛更，是知賡之而不知揚之之罪也；紹聖稱頌，是知揚之而不知賡之之過也。願咨謀人賢，詢考政事，惟其當之為貴，大中之期，亦在今日也。」徽宗嘉其言，遂命修《哲宗實錄》。此九月甲子朔事，具詳《宋史·本紀》及《陸佃傳》。又《曾鞏傳》雲：鞏弟肇，帝命肇作詔諭天下。肇見帝言：「陛下思建皇極，以消弭朋黨，須先分別君子小人，賞善罰惡，不可偏廢。」開說備至。已而詔從中出。是徽宗不以曾肇之說為然，而專主陸佃調和之論也。又《任伯雨傳》雲：建中靖國改元，當國者欲調和元祐、紹聖之人，故以「中」為名。伯雨言：「人才固不當分黨與，然自古未有君子小人雜進可以致治者。蓋君子易退，小人難退，二者並用，終於君子盡去，小人獨留。唐德宗坐此致播遷之禍，建中乃其紀號，不可以不戒。」《豐稷傳》雲：稷言：「陛下以『建中靖國』紀元，臣謂尊賢納諫，舍己從人，是謂『建中』；不作奇技淫巧，毋使近習招權，是謂『靖國』。以副體元謹始之義。」
　　《續宋編年資治通鑒》雲：十月，以韓忠彥、曾布為左、右僕射。曾布之相也，御史中丞豐稷欲率臺屬論之，遂遷稷工部尚書，以王覿為中丞。稷力匄補外，不允。謝表有「內侍已成於怨府，佞人方剡於奏章」，上問：「佞人為誰？」曰：「曾布。陛下斥布，則天下事定矣。」案：曾布事已見上。《東都事略豐稷傳》雲：稷遷中丞，首論蔡京之罪，京貶；又論章惇誤國，惇黜；又言宣仁佐佑哲宗，退黜小人，洎小人複用，遂造誣謗，今宜辨明。又史官修《神宗實錄》，輒以王安石《日錄》亂之，願擇史臣，申飭成書。又數言近習之非，會曾布由內侍進，將拜相，稷謂臺屬曰：「盍共論之。」遷工部尚書，布遂相。陳次升《讜論集奉彈曾布第四疏》雲：布自登揆路，首罷豐稷御史中丞，引用門人王覿為代豐稷。陛下之所任，在職累月，忠言讜論，屢聞入告，布則忌之。覿乃布所引用，在職彌旬，未聞補報。今因人言，則有內相之命。陛下之所任者，恩數則薄；布之引用者，恩數加厚，顛倒如此，何以厭服人心！
　　１、十一月癸亥，案：錢氏《朔閏考》：癸亥，是月朔也。端明殿學士、新知永興軍蔡京知江寧府。《紀事本末》卷百二十，又百三十一。
　　２、右正言陳祐言：「按林希為中書舍人，草呂大防等責詞，以司馬光變法之初，指名老奸，略無忌憚。蘇轍試賢良，而希言轍對策之時已有異志。至於文及甫造為劉摯甘心快意之事，亦稀有以啟之。陛下灼知奸黨，明正典刑，而罪大責輕，人望不厭；況秘殿清職，近臣之優選，維揚會府，非待有罪之地。伏望聖明察希用心，最為犯義，重行黜責，投之間散，以申公憲。」《紀事本末》卷百二十。案：《宋史林希傳》雲：初黜元祐群臣，希皆密豫其議。自司馬光、呂公著、大防、劉摯、蘇軾等數十人之制，皆希為之，詞極其詀詆，至以「老奸擅國」之語陰斥宣仁，讀者無不憤歎。一日，希草制罷，擲筆於地曰：「壞了名節矣。」
　　３、乙丑，詔希落端明殿學士，依舊大中大夫、知揚州，《紀事本末》卷百二十。 孫諤自司勳為右司諫。《續長編》卷五百六注。案：《宋史》本傳雲：徽宗立，複為右司諫，首論大臣邪正、政事可廢置因革者，帝稱其鯁直。議者欲以群臣封事付外詳定，諤言：「君不密則失臣，是將速忠臣之禍矣，不宜宣洩。」乃止。遷左司諫，俄卒。諤與彭汝礪以氣節相尚，汝礪亡，諤語所知曰：「吾居言責，不媿器資於地下矣」。
　　４、庚午，賜故贈太傅王安石妻越國夫人吳氏江寧府官屋六十間，以吳氏託蔡卞為家，舊有賜第京師已納朝廷，而卞赴貶所，故有是賜。《紀事本末》卷百三十。
　　５、侍御史陳次升言：「臣伏見新除端明殿學士、知江寧府蔡京，頃在翰苑，倚勢作奸，自除邊帥，即懷怨望，臣僚屢有彈奏，不蒙顯謫。今除知江寧府，仍領端明殿之職，采之眾論，謂京負朝廷至深，朝廷待京何厚！伏望重行黜責，以示至公。」《紀事本末》卷百二十。
　　６、詔：「端明殿學士、中大夫、知江寧府蔡京落端明殿學士，提舉杭州洞霄宮；正議大夫、提舉洞霄宮蔡卞降為太中大夫，守少府少監，分司南京，依舊太平州居住。」京既貶，輔臣謂責卞輕，故並及之。《紀事本末》卷百二十，又百三十一。案：陳次升《讜論集奏彈蔡卞狀》雲：卞竊弄賞罰，私報恩仇。人有譽其妻父之善者，極力主張，寘之顯要；有議其妻父之短者，指為誹謗宗廟，寘之深罪。其所進用，若非妻黨之小人，即是門下之奸吏，更唱迭和，相引為重，造作事端，屢成冤獄。看詳理訴，編類章疏，洗垢索瑕，中傷士類，或輕或重，皆出己意。或投之遠方，或陷之深辟，毒流天下，實不忍聞。其事主行，雖在章惇，卞實啟之。時人目為「笑面夜叉」，天下之所共知也。近雖責降，未厭人心。伏望聖慈重行竄責，以謝天下。
　　７、辛未。案：《續長編》卷五百二十載江、淮等路提點坑冶鑄錢兼措置銅事。注雲：十一月九日可考。今其文已佚。九日，辛未也。
　　８、侍御史陳次升言：「蔡卞之與章惇，俱盜權先朝，為天下害。卞以陰險謀之，惇以兇悍行之，二人同惡相濟，罪當均一。臣謂惇之兇暴，其害物止於一時；卞則又敗壞道術，使不得歸正；疑亂風俗，使不得為善。其害又留於萬世也，卞之為害，實不在惇下。惇既以散官安置潭州，而卞則止於近地分司，適遂所欲，何名為謫？人心未服，公議未厭。」《紀事本末》卷百二十。
　　９、壬申，詔降授太中大夫、守少府少監、分司南京蔡卞降中大夫，依前分司，移池州居住。《紀事本末》卷百二十。案：建中靖國元年二月丁巳，任伯雨疏有雲：去年，臣僚上言：「蔡卞之惡，過於章惇，乃自太平州移池州，順流三程，一日可到，愚弄朝廷，僅同兒戲。蓋人人畏附惇、卞，至今未已，故寧負陛下，不負惇、卞。大奸元惡，未正典刑，人情憤歎。」
　　１０、辛卯，侍御史陳次升言：「右僕射曾布，性稟奸邪，心懷兇險，頃居樞府，阿順宰臣，進用匪人，大開邊隙。又近自登宰府，獨擅國權，輕視同僚，威福由己；進拔親故，羅列宮局，以為耳目；任用門人，置之臺諫，以為腹心。」又曰：「布在紹聖初實與蔡卞交結，遂申請乞用王安石《日錄》修《神宗國史》，致史官觀望，變亂事實，多譽王安石之善，掩蔽神宗之美。」又曰：「子弟招權，交通賓客，其門如市，伏望聖慈特正布之典刑，以謝天下。」《紀事本末》卷百三十。案：《讜論集》次升奏彈曾布有九疏。《宋史範純禮傳》雲：侍御史陳次升乞除罷言官並由內批，不由三省進擬，右相曾布力爭不能得，乞降黜次升。範純禮徐進曰：「次升何罪？不過防柄臣各引所親，且去不附己者爾。」徽宗曰：「然。」乃寢布議。
　
