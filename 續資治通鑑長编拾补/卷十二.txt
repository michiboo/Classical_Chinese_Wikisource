卷十二
　
　　哲宗
　　△紹聖二年乙亥，一嶢九五
　　１、正月案：錢大昕《朔閏考》：是月戊戌朔。 庚戌，宣政使宋用臣言：「昨自元豐二年四月內導洛通汴，六月成功放水，四時行流不絕。遇冬淩結，即督責沿河官吏，打撥通流，並無壅遏。自元祐二年，每遇冬深便行閉塞，使河流涸竭，殊不究當日導通之意。欲乞於正月內擇日開撥，放水歸河，永不間塞，四時流通，如遇淩結，止可將西五斗門減放節限水勢，如惠民河行流，則無壅遏之患，於國家有萬世源源不絕之慶。」從之。《紀事本末》卷百十二。案：《宋史·河渠志》卷四：元年十一月，李偉言：「清汴導溫洛貫京都，下通淮、泗，為萬世利。自元祐以來屢危急，而今歲特甚。臣相視武濟山以下二十裏名神尾山，乃廣武埽首所起，約置刺堰三裏餘，就武濟河下尾廢堤、枯河基址，增修疏導，回截河勢東北行，留舊埽作遙堤，可以紓清汴下注京城之患。」詔宋用臣、陳祐甫覆按以聞。明年正月庚戌，用臣奏云云，同此。《長編》卷四百三十六：元祐四年十二月末，梁燾論回河。原註：雲：紹聖二年正月十三日，宋用臣雲：「自元祐二年，每冬深輒閉塞汴口。」考十三為庚戌，《紀事本末》作戊戌日，與《長編》及《宋史》有異，是恐傳鈔之誤，今據改之。又元年十二月二十七日甲戌，蔡京云云可參考。
　　孫路除陝西轉運使。《長編》卷五百五：元符二年正月庚戌，詔孫路體度邊情、斟酌保明以聞。原註：孫路先以紹聖二年正月十三日除陝漕，六月三日加龍圖閣、知慶州。又卷三百四十六：元豐七年六月乙亥，詔董戩歿，繼立為誰。原註：孫路除陝西在紹聖二年正月十三日。案：王鞏《甲申雜記》雲：劉晦叔昱言：「阿李國本不當立，因私其國母而得立，其大臣溫稽沁常不協，密遣腹心詣王文鬱請乞內附，文鬱請於朝，神宗曰：『此欲我為渠援耳，但善加慰撫而已，亦以夷狄攻夷狄之道也。』邊臣老將，嘆服睿算。於是終元豐置而不論。」紹聖初，孫路以為可納，章子厚除路漕陝西經營之，晦叔亦漕陝西，將往，問安厚卿、李邦直，厚卿曰：「先帝不納，豈無深慮耶？」邦直曰：「路好官職。」既至永興，但見路與鍾傅對榻而寢。一月一日，傅謂晦叔曰：「此事決難為，得之易，守之難也。」其後，鍾傅被召，具言不可，子厚亦意緩。後鍾傅坐冒賞貶，遂複搆成其議。又長編卷四百六十七：元祐六年冬十月庚辰，孫路改禮外。原註：孫路尋改吏中，論熙河事附註紹聖二年正月十三日。案：原文已佚。據《編年備要》雲：元祐間，孫路為徐王侍講。聞朝廷議棄地，即上書言：「自通遠至熙河，兩州靉一徑耳。熙河北關，已接夏境，昨自開挌地百八十裏，瀕大河而城蘭州，然後熙河有遮罩。使夏虜北據蘭州，南跨故境，熙河固已迫矣。出而左則通遠絕，出而右則河州斷，熙河孤寄一川中，豈不殆哉！恐有不測，則岷州亦不守而階、成遂失。夫蜀道甚可憂也。橫山一帶，地險阻而肥沃，人強悍而善戰，謂之山界部落勁兵之處，此元昊所以渡沙磧而肆倡狂者。昨大兵一出而城壁峙立，雖未盡橫山之廣，已裂其腹心而城其要害矣。今若委而與之，其眾複集，其地複守；且相導而南下，則環、慶而東，麟州以西，傍邊之人，豈得安枕？是蘭州、橫山未可輕議也。」不報。於是朝廷知路有前日之議，命為陝西轉運。是歲正月，遷環慶經略安撫。竊依《長編》所雲，附論熙河事，當即此。惟《長編》謂發論時已由禮外改吏中，而《編年備要》猶謂為徐王侍講。《長編》謂紹聖二年正月十三日除陝漕，六月三日知慶州，《編年備要》謂正月已由陝漕遷環慶經略，是必有誤，今從《長編》。又案：罷熙河分畫地界在八月七日庚午。
　　２、乙卯，詔定《緣邊城堡鎮寨條》。《長編》卷四百八十七：紹聖四年五月庚午，詔饋送依《緣邊城堡鎮寨條》施行。原註：雲：《沿邊城堡鎮寨條》，見二年正月十八日。
　　３、癸亥，樞密院奏。《長編》卷四百五：元祐二年九月己未，夏人犯鎮戎軍。原註：張之諫死，昌祚病起，但貶王伸。十一月二十四日之諫遷官，閏十二月十六日展磨勘，紹聖二年正月二十六日樞密院奏，亦合參照。案：原文已佚。
　　１、二月案：錢大昕《朔閏考》：是月丁卯朔。 甲戌，資政殿學士、新知大名府呂惠卿為資政殿大學士。先是，章惇必欲用呂惠卿帥河東，韓縝守北門。時曾布在告，韓忠彥力言之。及布出，議河東帥，上曰：「三省必欲用呂惠卿。」布曰：「不知聖意如何。」上曰：「只用王安禮。章惇言惠卿乞留京師，但願得一宮觀。」時上殿，上曰：「已除大資政，兼北京亦是重地。」布曰：「惠卿於邊鄙生事，未便。」忠彥曰：「章惇言地界予後，河東方欲作為，非惠卿不可。」布曰：「惠卿本不肯安靜，若朝廷更示以作為之意，邊鄙安得無事？」上深然之，又問：「惠卿已行否」惇忠彥、布皆曰：「惠卿乞留乃是無況。君子難進而易退，其人可知矣！」上哂之。《紀事本末》卷百三十。案：畢沅《通鑒》雲：初，常安民面奏：「新除北都留守呂惠卿，賦性深險，王安石援引為執政，及得志，遂攻安石。使移此心以事君，其薄可知。若見陛下，必言先帝而冀以感動陛下，希望得留朝廷。」至是惠卿過闕請對，果為帝言先朝事，且泣。帝正色不答，計不得施而去，時論快之。
　　２、甲午，常立以鄭州觀察使除正字。紀事本末卷百六。原註：雲：常立以鄭州觀察使除正字二年二月二十八日也。案：錢氏《朔閏考》：是月丁卯朔，二十八日為甲午日。
　　３、乙未，遷左司、會知開封府王震言，張商英遣人與蓋漸謀害來之劭，坐謫監襄州酒稅，改監江寧府稅。《紀事本末》卷百三十一。
　　《續宋編年資治通鑒》：春二月，振河北饑。案：《十朝綱要》、《宋史·本紀》：辛巳日，出內庫錢帛二十萬，助河北振饑。
　　１、三月案：錢大昕《朔閏考》：是月丙申朔。 丁酉，試中書舍人林希權禮部尚書。監察御史常安民言：「希在史局八月，豈有端坐不下筆之理？況《實錄》成書，希同遷一官矣。比眾人皆得罪，希既置而不問，又峻遷遍私，如此何以服人？希蓋章惇之黨，為惇謀客，惇之肆橫強狠，皆希教之，若不去希，朝廷必不安靜。天下，陛下之天下，予奪黜陟，陛下之操柄，柰何是非混淆，黑白不分，盡以付權臣乎？」章屢上，不報。由是惇與其黨，日毀短安民於上前，謂安民力主元祐，意欲為範祖禹等營解，然未有以顯中也。《紀事本末》卷百六。
　　２、甲辰，國子司業龔原等言：「贈太傅王安石在先朝，嘗進其子雱《論語》、《孟子》義，乞下本家取所進義定本下本監雕印頒行。」詔令國子監寫錄一本進納。《紀事本末》卷百三十。
　　３、壬子，蔡蹈為監察御史。《長編》卷四百九十五：元符元年三月癸丑，蔡蹈言夷門崗。原註：紹聖二年三月十七日，蔡蹈為監察。案：錢氏《朔閏考》：是月丙申朔，十七日壬子。
　　４、己未，詔職事官不帶職。《紀事本末》卷百六。原註：職事官不帶職，三月二十四日詔；寄祿官不帶左右，四月三十日詔。案：《十朝綱要》同，作己未日。《宋史·本紀》：四月戊辰，詔職事官罷帶職。與此異月日，誤。與除光祿、正議、中散左右字事相合也。
　　５、庚申，給事中、中書舍人言：「先帝以散文官定為寄祿法，實一代之新制。議者淺陋，妄加穿鑿，遂請分為左右。元法本緣祿秩，不為流品，今合除去。若謂正議大夫、光祿大夫，是六曹及左右轄細轉法有未盡合行宗補，即乞存此三等分左右外，餘並廢罷。及朝議大夫、中散大夫，亦依舊存左右字，以分雜出身及無出身人，依舊作兩資遷轉。」從之。《紀事本末》卷一百。案：《長編》卷四百八元祐三年二月辛巳；又卷四百三十五四年十一月庚午，詔改官資。原註：載：紹聖二年四月三日戊辰，改官資事。《宋史》作戊辰下詔，《紀事本末》戊辰無文。中書舍人於三月二十五日庚申上言乞請，三月二十六日降敕，改制在四月三日戊辰，詔敕則依《長編》輯存四月戊辰日下。《紀事本末》卷百六。原註：雲：寄祿官不帶左右字為四月三十日詔，是必有誤。《長編》卷二百十八三年十一月辛丑日原注可考。據《紀事本末》卷一百，於三年十一月辛未有雲，紹聖二年三月二十六日敕亦合廢罷。當即此也。
　　６、是月，邢恕除寶文閣待制、知青州。《長編》卷四百八十六：紹聖四年四月丁未，論恕詆誣。原註：二年三月，除寶制、知青州。又卷四百九十：紹聖四年八月丁酉，蔡渭奏粉昆事。原註：二年，除恕待制、知青州。卷四百八十六原註：又雲：尋自青州入為刑侍，四月壬午，入見，令赴任。
　　７、高遵惠權兵部侍郎，又權戶部侍郎。《紀事本末》卷百六。原註：高遵惠權兵侍、戶侍在二年三月。
　　１、四月案：錢大昕《朔閏考》：是月丙寅朔。丁卯。《長編》卷三百七十三：元祐元年三月乙酉，劉摯言官制參錯，條陳十弊。原註：雲：六月十四日，但稍更改不行在紹聖二年四月二日。案：此當有不行指揮，今原文已佚。
　　２、戊辰，詔除光祿、銀青光祿、正議、中散大夫存左右字，餘悉罷。《長編》卷四百八元祐三年二月辛巳，又卷四百三十五元祐四年十一月四日庚午原注云雲，據以輯入。又大觀二年六月二十七日丙午可考。案：楊萬里誠齋《揮麈錄》卷下雲：官制，惟光祿大夫及中散、朝議大夫分左右、增磨勘，而初非以科第分也。元祐間，範忠宣當國，始帶左右，紹聖初罷去。大觀二年又置中奉、奉直二大夫，撤中散大夫、朝議大夫左右字。據《紀事本末》卷百六原注，寄祿官不帶左右字，見四月三十日詔，恐誤。以三月二十五日中書舍人言，誤三月為四月，又以上言為降敕日也。考《宋史·本紀》雲：夏四月戊辰，請朝請大夫勿分左右。與《長編》原注日月均同。《十朝綱要》作三月辛酉詔，亦以請奏日為降詔日。
　　３、壬申，殿中侍御史郭知章、監察御史董敦逸言：「乞循先帝之法，詔內外兩制及臺諫官等各舉才行一人。」詔許將、蔡京、黃履、蔡卞、錢勰、林希、王震不拘資序，各舉堪備任使二員以聞。《紀事本末》卷九十三，又卷一百。
　　４、壬午，邢恕入對，流涕曰：「臣不謂今日複得見陛下，以至？濺禦袍。」上不樂，遂令赴青州。先是，恕請覲，上謂韓忠彥、曾布曰：「李清臣言恕有八劄子，常在懷袖，此必曾以示人。」布曰：「臣不聞此，因言恕人才文采皆不可多得，但多言耳。」上曰：「正為此上殿必亂道。」忠彥曰：「所言必有以惑聖聽。」上曰：「恕自謂有定策功。」布曰：「此豈惟恕狂妄？而劉安世等指為四凶，乃與蔡確、章惇等，恕小官，安得有此！」《紀事本末》卷百七。案：《續宋編年資·治通鑒》夏四月，邢恕知青州。又案：《長編》卷四百八十六原註：雲：三月，恕除寶制、知青州。蓋命下之日也，已輯入三月，此時入見，乃令赴任也。據《編年備要》，於「安得有此」句下又有雲：忠彥曰：「梁燾以此攻之。」布曰：「恕嘗誚元祐執政等，恕雙手分付與個太平天下，卻逐恕在外。」聞者皆笑之，上亦笑。及是忠彥同恕對甚久。上曰：「恕但說與確、惇議事，雲王珪有邪心，曾雲但以家事歸之太母，大臣不須與議」。布言：「臣亦曾見恕語珪以告清臣，清臣以告惇、確。」上曰：「珪果何如？」布曰：「珪傾邪，何所不至，不足怪。」忠彥曰：「當時緣公繪及確故貶。」上曰：「確之禍由恕起，渠雲嘗自辨於太母，太母亦欲召還，恐無此事，雲是公繪誣之。」布曰：「未必不為公繪所紿。」忠彥曰：「恕當時言太母待遇太妃事。」上曰：「渠亦自言。」布曰：「亦聞其教。公繪雲非高氏之福，太母尤惡此語。」上曰：「此語誠非理。」布曰：「此人學識以至盡心，公家誠不可得，但多犯分，如欲調一確與司馬光，令新舊人同力，此可得乎？」上亦笑之。
　　５、壬辰，複置措置提舉糴使司。《長編》卷三百七十七：元祐元年五月戊午，李常請置提舉糴使司。又卷四百四十八：元祐五年九月乙酉，令提舉官當結絕。原註：雲：紹聖二年四月二十七日，複置措置司。案：《宋史·本紀》不載。
　　６、是月，集賢院校理陳察改秘閣校理。《長編》卷五百五：元符二年正月辛未，陳察罷館職。原註：察，元祐元年十二月除集賢院校理，於紹聖二年四月改秘閣校理。
　　《續宋編年資治通鑒》：置律學博士。案：《宋史·本紀》：丁亥，詔依元豐條置律學博士二員。
　　１、六月案：錢大昕《朔閏考》：是月乙丑朔。 丁卯，陝西轉運使孫路加直龍圖閣、知慶州。《長編》卷五百一：元符元年八月壬寅，知慶州孫路知熙州。原註：雲：紹聖二年六月三日，知慶州。又卷五百五：元符二年正月庚戌，詔路體度邊情。原註：孫路先以紹聖二年正月十三日除陝漕，六月三日加直龍圖閣、知慶州，四年三月一日加寶文閣待制。案：《編年備要》雲：是歲正月，路遷環慶經略安撫。
　　２、乙酉，詔：「元祐初減定正任已下俸祿，遞損物數不多，有虧朝廷優異之禮。其見行條令，悉宜罷去，並依元豐舊制；其宗室公使，並生日所賜，自依元祐法。」《紀事本末》卷一百。原註：靖國元年三月可考。《禦集》又雲：先是，元祐中奸臣建言：「請遵省憸，自太皇太后以下遞省裁損，宗室任皆被減損，意在詆誣元豐」。哲宗親政，察其奸心，至是複元豐法。《舊綠》已自削去，今姑存此，可見小人之心無忌憚也。案：《長編》卷四百十九：元祐三年閏十二月戊申，詔公使錢俸分數裁減。原註：紹聖二年六月二十一日可考。錢氏《朔閏考》：是月乙丑朔，二十一日乙酉。
　　３、癸巳，幸高陳王私第。《紀事本末》卷百六。原註：幸高陳王私第六月二十九日。據原注輯此。
　　１、七月案：錢大昕《朔閏考》：是月甲午朔。 己亥，戶部尚書蔡京言：「奉詔措置財利，案：以上六字據《紀事本末》卷一百增。 竊見熙寧中先皇帝以天下之本在農，故稽參先王春秋補助之意，行散斂之法，薄取其息，以為放閣欠免之備。故兼併得不專挌闔之科，而農得盡力南畝，不為兼併所困，實大惠也。行法之初，論者不一，賴先帝神武英明，斷之不疑，以克就緒；數年之後，取者雲集，納者輻至，天下倉庫盈衍豐資羨而財不可勝用。自元祐廢罷以來，兼併均縱，農漸失業，向之所積支用殆盡，以至於今未之複也。今欲乞下有司檢點熙寧、元豐青苗條約，參取增損，適今之宜，立為定製，以幸天下。」淮南轉運副使莊公嶽言：「自元祐罷提舉官，錢穀為他司侵借，徒有應在，所存無幾。欲乞追還向所侵借，令當職官依限給散以濟闕乏者，隨夏稅納，勿立定額，自無抑民失財之弊。穀賤則增價糴以助農，穀貴則減錢糶以與民，雖有水旱，人不損瘠。」奉議郎鄭僅言：「青苗之法，其利濟甚博，然而行法之吏不能盡良，故其間有貪多務得之擾，轉新換舊之弊，此吏之罪，非法之過也。竊謂青苗義倉最為便民，願詔有司以次施行之。」《紀事本末》卷一百，又卷一百十。 朝奉郎郭時亮言：「願複青苗法，不課郡縣定額，聽民自便而戒抑配沮遏之弊；複諸路縣邑抵當法，付令、佐主行而戒苛碎邀沮之弊。令常平司與郡縣訪求民間溝洫之利以備水旱。」承議郎許幾言：「比者明詔有司條具免役舊法，頒之天下，又命擇提舉官推而行之，甚大惠也。然常平、義倉、抵當、農田、水利、坊場、河渡複行之令未盡詔也，欲乞盡付提舉官次序而複之」。奉議郎周純言：「今複置常平官而詔告乃止於免役法，恐名未正也。元豐稱常平等者，謂常平、免役、坊場、農田、水利、保甲、義倉、抵當也。願詔大臣，斟酌增損，如免役之法，則常平官名實正矣！」右承議郎董遵言：「青苗之法，乞歲收一分之息，給散本錢，不限多寡，各從人願，仍勿推賞。其出息至寡，則可以抑兼併之家；賞既不可行，則可以絕邀功之吏。」詔並送詳定重修敕令所。《紀事本末》卷百十。
　　１、八月案：錢大昕《朔閏考》：是月甲子朔。 庚午，罷熙河等路分畫地界。《長編》卷三百八十：元祐元年六月辛丑，夏國差人詣闕，計會所侵疆土城寨。司馬光論與文彥博相合。原註：紹聖二年八月七日，罷分畫。《舊錄》載彥博議棄四寨，以謂邊臣欺罔，為國生事。案：《續宋編年資治通鑒》：罷熙河等路分畫地界，時章惇、曾布方謀用兵，開邊自此始。《編年備要》雲：章惇、曾布方謀用兵，故先勸上罷分畫。《十朝綱要》雲：罷分畫地界，止所遣議疆界官。
　　２、甲申，詔：「應呂大防等永不得引用期數及赦恩敘複。其見釐務者，任滿日，視見今路分遠近，移一般差遣；不曾落職降官者，展一期取旨。」先是，曾布獨對，既論路昌衡等，又言：「更有一事，大禮恩宥在近，去歲貶謫人，不知何以處之？」上應聲曰：「莫不可牽複，歲月未久，亦不可遷徙。」布曰：「誠如聖諭。蔡確五年不移，惠卿十年止得移居住處，吳居厚等十年不與知州軍，此皆元祐中所起例，自可依此。兼蔡京曾為臣言錢勰已曾來京處探問謫降人牽複消息，京但答以不知，其黨類日望其牽複。」上曰：「卻不知也。」布又曰：「如梁惟簡近押送峽州，九月中未知到否，豈可便移？」上曰：「豈有此理！」又問惟簡此行，眾頗善否，布曰：「此舉固足以警兩端之人，然亦有喜有不喜者。元祐之黨，未免以為過當也。」《紀事本末》卷百一。原註：布《錄》在丙子，今附此。
　　３、是月，秘閣校理張舜民改直秘閣。《長編》卷五百五：元符二年六月辛未，張舜民罷館職。原註：舜民紹聖二年八月改直秘閣。案：《宋史張舜民傳》雲：召拜殿中侍御史，固辭，改金部員外郎，進秘書少監。使遼，加直秘閣。
　　《續宋編年資治通鑒》：秋八月，錄趙普後。案：《宋史·本紀》：乙酉，錄趙普後希莊為閣門祗候。明年六月癸亥，令真定立趙普廟。
　　１、九月案：錢大昕《朔閏考》：是月癸巳朔。 壬寅，範純仁在陳州，章惇建議以將近郊禮，呂大防等不當用恩赦期敘複，案：《範忠宣行狀》雲：先是，公未罷相，上嘗問公曰：「貶謫之人，幾似永廢。」公察上意甚善，特有所牽制而未果，因致賀曰：「陛下語此，堯、舜不如也。今重罪編配之人，尚理期序敘複，豈茲等人不與此比？願陛下只用檢舉，候進呈，令依條則或有言，若亦易裁處，惟在陛下力主之爾。」是歲，郊祀，上懷公語，將因赦，稍理大防等冤，而惇近測上意，先奏大防等難從恩宥，遂以為永例。 憂憤累日，齋戒上奏曰：「竊見呂大防等竄謫江湖，已更年祀，未蒙恩旨，久困拘囚，其人或年齒衰殘，或素有疾病，不諳水土，氣血向衰，骨肉分離，舉目無告，將恐溘先朝露，客死異鄉，不惟上軫聖懷，亦恐有傷和氣。仰維陛下聖心仁厚，天縱高明，法大舜之用，中建皇極而在宥，每頒赦令，不問罪辜。至於斬絞、重囚、髡黔、徒隸，鹹蒙恕宥，亦許放移，豈有股肱大臣，簪履舊物，肯忘軫惻，常悲離別！但慮一二執政之臣，責其往事，嫉之太甚，以謂今日之愆，皆其自取，起迪之際，不為詳陳。殊不思呂大防等得罪之由，只因持心失恕，好惡任情，以異己之人為冤讎，以疑似之言為訕謗，違老氏好還之戒，忽孟軻反爾之言，誤國害公，覆車可鑒，豈可尚遵前轍靡恤效尤？」案：範忠宣行狀載此奏下又有雲：兼臣與大防等共事，臣有所言，多相排斥，陛下之所親見。臣之激切，只是仰報聖德，不為其他。兼今夏內地大熱炎，方想不易處，日來章惇、呂惠卿雖為貶謫，不出裏居，臣尚曾有言，深蒙陛下開納。又陛下常憫遷謫之人，幾為永廢，臣測知聖心，亦曾乞用檢舉之說。陛下以一蔡確嘗軫至念，今趙彥若已死貶所，不止一蔡確矣。願陛下斷自淵衷，將大防等引赦。
　　２、癸卯，上批：「範純仁立異邀名，沮抑朝廷已行文字，可落觀文殿大學士、知隨州。」純仁草奏，親密多勸止曰：「今決不可回，必得重罪，公年老，何堪遠責。」純仁曰：「我嘗為大臣，今日國家事如此，無一人告上者，我若不言，有負天地。萬一主上以我言為然，於國家所系不細，苟不以為然而得罪，雖死無憾也。」上始亦有意從純仁所奏，章惇力主前議，且謂純仁同罪未錄，遂並責之。《紀事本末》卷百一。原註：純仁知隨州在九月丙辰，今附此。案：《續宋編年資治通鑒》：知陳州範純仁上疏言：「望陛下於日久進擬赦文之進，特降禦批，令添入昨來呂大防等坐貶謫，各指定州軍居往及安置者，並特許於外州軍取便居住。如此，則降及幽顯，和氣充盈，太皇太后神靈在天，亦當欣懌。」凡五上奏。上有從意，章惇力主前議，且謂純仁同罪未錄，落職，改隨州。又《範忠宣行狀》雲：公在隨幾二年，州事毫朆必親，客至，談笑終日無倦色。公素苦目疾，忽全失其明，因上表乞致仕。章惇戒堂吏不得上，蓋懼公複有指陳，終有移上意，遂貶永州。命下之日，怡然就道。又案：《紀事本末》原注知隨州在九月丙辰，陳桱《通鑒》系於十一月下，是必有誤。
　　３、己酉，薦享景靈宮。《紀事本末》卷九十三。案：《宋史·本紀》：壬寅，告遷神宗神禦於景靈宮顯承殿。癸卯，詣景靈宮行奉安禮。戊申，加上神宗諡曰紹天法古運德建功英文烈武欽仁聖孝皇帝。己酉，朝獻景靈宮。
　　４、庚戌，朝享八室。《紀事本末》卷九十三。案：《宋史本紀》：庚戌，朝饗太廟。
　　５、辛亥，大饗於明堂，以神宗配。宰臣章惇奏：「幸從屬車，恭陪元祀。伏見陛下十七日案：己酉日。自廟門降輅，步至齋宮，秋日尚炎，卻傘勿禦。翌日，薦獻神宗廟室，涕泗沾服，感動左右。禮畢，複自齋宮，卻傘步，升玉輅，備殫孝謹之誠，以昭事祖宗，風化四海，宜載典策，垂示萬世。乞宣付史館。」詔可。《紀事本末》卷九十三。案：《宋史·本紀》：辛亥，大饗於明堂，赦天下。
　　６、丁巳，吳居厚複天章閣待制。《紀事本末》卷百六。原註：吳居厚複待制二年九月二十五日。案：《東都事略》雲：元豐間，手詔謂今內外財計之臣，政績著驗，未有過居厚者，即拜天章閣待制。元祐初，責散官黃州安置，尋知廬州。紹聖初，知蘇州。居厚數以集賢殿修撰為江、淮、荊、浙等路發運使，旋復舊職。
　　７、壬戌，詔：「監察御史常安民立心兇險，處性頗邪，薦致人言，奸狀甚著，置之要路，誠非所宜。可罷監察御史，送吏部與監當差遣。」《紀事本末》卷百一，又卷百六。原註：《舊錄》雲：安民奸人之黨，張商英薦之於朝，得為言事官，數以奸言進對。初談正論，浸懷異心，上睿智，屢察其奸，遂逐之。《新錄辨誣》曰：張商英薦安民於朝，檢尋《哲宗實錄》，並無證據。如「奸言異心」等語，皆是誣謗。今依《常民家傳》及《奏議》別行修定，刪去上件五十九字。 繼又詔：「常安民已降指揮罷監察御史，來日可更不引上殿。」《紀事本末》卷百六。原註：御筆九月三十日下編禦集者。又注雲：安民已被黜，命下，而稱上殿欲自訴，哲宗乃降旨罷之。
　　先是，安民上言：「今大臣為紹述之說者，其實皆假藉此名以報復私怨，一時朋附之流從而和之，遂至已甚。張商英在元祐時，上呂公著詩求進，其言諛佞無況，士大夫皆傳笑之；及近為諫官，則上疏乞毀司馬光、呂公著神道碑。周秩在元祐間為太常博士，親定司馬光諡號為文正公；及近為言官，則上疏論司馬光、呂公著，乞斫棺鞭屍。陛下察此輩之言，果出於公論乎？朝廷凡事不用元祐例，至王珪家蔭孫五人，皆珪身後所生；乃引元祐例，許奏薦近日講複官制，職事官不帶職，寄祿官不帶左右，至權尚書侍郎，獨以林希、李琮之故，不復改易。如此等事，謂之公心可乎？故凡勸陛下紹述先帝者，皆欲託先帝以行奸謀，謂他事難以惑陛下。若聞先帝則易為感動，故欲快私讎陷良善者，須假此以移陛下之意，不可不察。宣仁聖烈皇后甚得人心，前日陛下駕幸秦、楚國大長公主第澆奠及輟朝，並命襄葬諸費從官給，人人無不歡呼。高遵惠為侍郎，士論皆以為當。聞吳居厚向得罪出於宣仁之意，近聞複待制，舍人再繳，而大臣尚欲再下，願陛下主張此事，以順人心。今權臣恣橫，朋黨滿朝，言官未嘗一言及之，惟知論元祐舊事，力攻已去臣寮。臣荷陛下獎拔，不敢負恩，摧枯拉朽之事，臣實況為之。舉朝廷臣誣陷非一，臣賦性愚直，恐終不能勝朋黨之論，願乞外任以避之。」上開慰而已。《紀事本末》卷百六。原註：林希權禮書，二年三月二日；李琮權戶侍，元年九月二十一日；高遵惠權兵侍、戶侍、二年三月；吳居厚複待制，二年九月二十五日；幸高陳王私第，六月二十九日；職事官不帶職，三月二十四日詔；寄祿官不帶左右字，四月三十日詔。案：《宋史》本傳：論章惇顓國植黨，乞收主柄而抑其權，反復曲折，言之不置。惇遣所親信語之曰：「君本以文學聞於時，奈何以言語自任，與人為怨？少安靜，當以左右相處。」安民正色斥之曰：「爾乃為時相遊說耶？」惇益怒。中官裴彥臣建慈雲院，戶部尚書蔡京深結之，彊毀人居室。訴於朝，詔御史劾治。安民言：「事有情重而法輕者，中官豪橫，與侍從官交結，同為欺罔，此之奸狀，恐非法之所能盡。願重為降責。」獄具，惇主之甚力，止罰金。
　　及祀明堂，劉美人侍上於齋宮，又至相國寺，用教坊作樂，安民面奏眾所觀瞻，虧損聖德。語直忤旨，章惇從而譖之。曾布初與惇不合，見安民數論惇事，意謂附己，每於上前稱之，謂近來言事官敢言，不阿附無如常安民者。及安民論布在樞密院與惇互用親故，布始怨怒，欲逐安民，乃乘間袖安民舊與呂公著書以進，謂安民在元祐中上呂公著詩，乞消滅先朝奸黨，欲使援引其類，百世承續。安民因對，上問：「聞卿嘗上宰相書，比朕為漢質帝？」安民曰：「臣在元祐初，嘗勸呂公著博求賢才，至引陳蕃、竇武、李膺事以動之，豈有他意？古今議論皆然，何獨臣也。臣以蠢直，觸犯權臣之怒久矣，惡臣之深，求臣之瑕，既巧而悉，終不可得，遂指摘臣言推其世，以文致臣罪，臣雖辨之何益？」初，安民與國子司業安惇、監察御史董敦逸同在國子監考試所折號，對敦逸稱「二蘇，天下文章之士，負天下重望，公不當彈擊」，至是敦逸奏訐安民前語，上言「乃軾、轍之黨，平日議論，多主元祐」，安民遂責，詔語皆惇批也。上初命與安民知軍，惇乃進擬送吏部，降監當。明年，敦逸論瑤華事，上怒，欲貶之，謂執政曰：「依常安民例與知軍。」惇救之，乃知上初不知安民降監當也。《紀事本末》卷百六。原註：劉美人事，《安燾行狀》所載差詳，載燾出時。《新錄》雲：詔監察御史常安民，立心兇險，處性頗邪，薦致人言，奸狀甚著，置之要路，誠非所宜，可罷監察御史，送吏部與監當差遣。先是，安民數論事，無所阿比，論章惇以大臣為紹述之說，實假其名以報復私怨，一時朋附之流從而和之，遂至已甚。故凡勸陛下紹述者，皆欲託先帝以行奸謀，他事難惑聖睿，若聞先帝則易為感動，故欲快私讎陷良善者，須假此以移陛下心意。至引王鳳亂漢，林甫亂唐，以比惇擅作威福。論蔡京巧足以移奪人主之視聽，力足以顛倒天下之是非，朝廷之臣，大半為京死黨。他日援引權奸，佈滿中外，雖欲去之無及矣。論張商英在元祐之時，上呂公著詩求進，其言諛佞無況，士大夫傳笑；近為諫官，則上疏乞毀司馬光、呂公著神道碑。周秩在元祐間為太常博士，親定司馬光諡號文正；近為言臣，則上疏論光、公著，乞斫棺鞭屍。陛下察此輩之言，果出於公論乎？又論林希、李琮不當違新制，權尚書侍郎吳居厚，宣仁所斥不宜複待制。惇積怒，合力排陷，譖毀日聞。他日，上問曰：「聞卿嘗上呂公著書，比朕為漢質帝、靈帝？」安民對曰：「臣在元祐間，獻書公著，勸其博求賢才，嘗引陳蕃、竇武、李膺事，不謂惡臣之深者乃指摘臣言推其世，以文致臣罪，臣雖辨之何益？」於是董敦逸奏訐安民前嘗稱「二蘇文章負天下重望，不當彈擊」，「乃軾、轍之黨，平昔議論主元祐」者。詔罷安民御史，與知軍。而惇批詔語，乃擬送吏部與監當。《安民家傳》所稱論曾布與章惇互用親故，當考。
　　８、詳定重修敕令所言：「府界、諸路應緣常平斂散等事，除今來申請之外，並依元豐七年見行條制，其給納常平錢有所抑勒，令提舉司覺察奏劾。」從之。《紀事本末》卷一百。
　　１、十月案：錢大昕《朔閏考》：是月癸亥朔。 甲子，尚書右丞鄭雍為資政殿學士、知陳州。先是，御史中丞黃履、御史周秩以雍嘗為二王宮僚，交章論劾，內出其章付三省。雍亦再疏稱疾，乞解機務。詔不許。會上怒，秩言事迎合，黜知廣德軍。雍複起視事，逾年乃去位。章惇之貶斥元祐舊臣，皆以白帖子行遣。安燾、李清臣與惇爭論不已，上亦疑惇，惇甚恐。雍私謂惇曰：「用白帖子，有王安石故事。」惇大喜，取其案牘白上，惇遂安。議者謂雍以此結惇也，然雍竟罷黜。《紀事本末》卷百一，又卷百六。原註：邵伯溫《辨誣》曰：初，元祐中，呂相引李清臣欲其為助，至紹聖初，清臣首變元祐之政。呂相出，範相亦以觀文殿大學士出知潁昌府。章惇被召，未至，相位尚虛，清臣益有覬覦之心，亟改元祐法度，除諸路常平使者。已而章惇至，拜左僕射，安燾門下侍郎。安公剛正，每事與惇爭辨，清臣既不得作相，亦與惇為敵。初，謫貶元祐臣寮，盡以白帖子行事。安公、清臣與惇爭論不已，哲宗疑惇，惇亦恐。時鄭右丞雍以嘗為二王宮寮，屢致人言跡甚危，欲結惇為自安計，私謂惇曰：「熙寧初，王荊公作相，嘗用白帖子行事。」惇大喜，取其案牘懷以白上。惇遂安然，鄭竟罷政，尋被謫。案：《宋史·鄭雍傳》雲：紹聖初，治元祐眾臣，雍頓首自劾，哲宗明其亡他心，諭使勿去。周佚乘隙詆之，謂雍初為侍從時，因徐王私與於權臣以進。哲宗怒曰：「此是何言也！使徐王聞之，豈能自安？」黜秩知廣德軍，敕銀臺毋受雍辭去奏章，東府毋聽雍妻子輒出，且令學士錢勰善為留詔。二年，始以資政殿學士知陳州，徙北京留守。初，章惇以白帖貶謫元祐臣僚，安燾爭論不已，哲宗疑之。壅欲為自安計，謂惇曰：「熙寧初，王安石作相，常用白帖行事。」惇大喜，取案牘懷之，以白哲宗，遂其奸。雍雖以此結惇，然卒罷政，坐元祐黨，奪職知陳州。數日，改成都府。
　　２、左正言劉拯言：「伏見去歲御史合班彈奏尚書右丞鄭雍不當任以政府，臣於是時蓋嘗繼呈論奏。今雍抗章請去，翰林學士錢勰代言批答，乃有『群邪共攻』之語，謂之『群邪』，則臣亦處一焉。且御史以擊邪為任，而乃以邪人處之，豈是朝廷正名核實之意？顧臣義分，難以安職。伏望聖慈罷臣言責，授以冗散，庶使公言，中外取信。」又言：「伏睹士論藉藉，謂翰林學士錢勰撰賜尚書右丞鄭雍詔，有『弗容群枉，規欲動搖，朕察其厚誣，力加明辨』之語。蓋指去年臣等嘗彈奏雍反復不忠也。按勰處代言之職，其遣辭命語，雖出於勰，傳之天下，載之後世，乃陛下言也。若臣等彈奏雍果出厚誣，則朝廷耳目之任，豈容群枉竊據！乞賜譴斥，以示天下。若臣等彈奏，苟非誣罔，則勰之代言不實，意在朋比，妄假陛下之語以扇惑朝廷，亦乞施行檢會。」錢勰》撰《賜鄭雍第二詔：「卿恬靜恪己，雅重鎮浮。頃正臺綱，遂躋政路，弗容群枉，規欲動搖。朕察其厚誣，力加辨明。君臣之際，固可無嫌；進退之間，所宜致慎。夫何異趨乃爾！乞身勇於自謀，豈不有裕志於論報！其或未安，無重為煩，所宜亟起。」詔錢勰落職，守本官知池州，仍放辭謝。案：勰知池州在己巳日，見《紀事本末》卷百一。 元祐初，章惇罷知樞密院，知汝州，勰草制詞，有雲「怏怏非少主之臣，悻悻無大臣之節」。及惇入相，勰知開封府，殊懼；已而擢翰林學士，乃安。曾布數毀勰於上前，上未聽也。於是蔡卞與黃履同在經筵，為履誦「弗容群枉，規欲動搖」等語。履問：「如何？」卞曰：「似近時答詔，不知誰為之。」亟令學士院檢呈，乃知勰所作。履等相繼論列。雍既罷政，勰亦坐貶黜，而卞即為右丞。勰得罪，初非惇意也。御史中丞黃履言：「竊睹錢勰批答，不允鄭雍所請。詔草有『群邪其攻』等語，未識斯言出於聖諭為之，抑出於錢勰私意？若出自聖諭，自即請罪而去；若出勰之私意，臣亦不可不辨。伏緣雍之進在元祐中，當是時也，凡有進擬差除，皆出於執政大臣，則雍之進也，決知非陛下本意。及陛下收攬政柄，察知呂大防等罪，遂加貶斥，惟雍不止倖免，又得獨預擬議，臣誠恐天下有以窺聖政之萬一，遂具彈奏。使雍當日能以一言自明，乞不干預，臣亦不論。為傷廉隅，及礙聖政，所以雖至奏陳，既蒙陛下委曲開諭，不復論及。今勰乃以群邪為詞，未知勰之所趨何以為正，何以為邪群而公然形於答詔，無所忌憚。伏望陛下特賜辨明，使臣稍有邪心，甘趨鼎鑊。如其不然，即乞追改答詔及正勰欺罔之罪。」侍御史翟思言：「昨日嘗疏錢勰批答鄭雍詔書有『群邪共攻』之語，卻作群邪交攻，意有未盡，須至再陳。恭維陛下以成王之孝，繼志述事；以大舜之智，任賢去邪，朝廷清明，天下欣慶。今勰力以臣等忝任風憲，指為群邪，則未知勰之處心積慮，仰視陛下何如主也，伏望聖慈詳酌盡理施行。」《紀事本末》卷百六。
　　３、己巳，詔翰林學士錢勰落職守本官、知池州，仍放辭謝。《紀事本末》卷百一。案：紹聖四年十一月丙辰，勰卒於池。見《長編》卷四百九十三。
　　４、直龍圖閣、陝西轉運使穆衍知泰州。安燾初欲用錢勰，曾布曰：「勰罪狀不在顧臨下。」章惇曰：「當在臨上。」上曰：「何可作帥？」皆曰：「不如用衍。」從之。《紀事本末》卷百六。
　　５、癸酉，翰林學士蔡卞為尚書右丞、同知樞密院事。《長編》卷四百九十：紹聖四年八月癸未，蔡京言章惇。原註：辨陳瓘彈章雲林希執政在四年閏二月，卞執政在二年十月。案：《宋史·本紀》：二年十月癸酉，翰林學士蔡卞為尚書右丞。《長編》雲林希執政，《本紀》書同知樞密院事，則卞執政亦當書同知樞密院事，僅雲為尚書右丞，文有闕也。《長編》既於希、卞均言執政，明係均為知樞密院，《長編》不系日，依《本紀》編輯，仍依林希執政作知樞密院事，從《長編》文義也。
　　６、丙子，蔡京為翰林學士兼侍讀、修國史。《紀事本末》卷百三十。案：《宋史·本紀》：二年十二月乙丑，京為御史中丞。《徐傑傳》雲：國史久不就，傑言：「神宗正史，今更五閏矣，未能成書。蓋因元祐、紹聖史官好惡不同，範祖禹等專主司馬光家藏記事，蔡京兄弟純用王安石《日錄》，各為之說，故論議紛然。當時輔相之家，家藏記錄，何得無之？臣謂宜盡取用，參訂是非，勒成大典。」帝然之，命傑草詔戒史官，俾盡心去取，毋使失實。王明清《玉照新志》卷一：《裕陵實錄》皆以朱筆抹之，盡取王荊公《日錄》無遺，以刪修焉，號「朱、墨本」。
　　７、辛巳，冀王顥改封楚王。《長編》卷四百八十六：紹聖四年四月丁未，三省言議皇子就傅建儲事。原註：雲：楚王顥以紹聖二年十月十九日自冀改楚。
　　８、甲申，三省、樞密院言：「紹聖元年，命權工部侍郎吳安持、都水使者王宗望、監水丞鄭佑，自闞村而下直至海口，相視應新舊堤防及淤淺河道，增修疏濬，可使將來盛夏不至壅滯訩決之患。即據向所閉北流之功，當言等第推恩；如向去措置不當、致有訩決，為公私大患，亦當考察事實，重作施行。」詔：「以大流中流，朝請大夫、都水使者王宗望為右中散大夫，朝奉大夫、工部侍郎吳安持為朝請大夫，候過來年漲水，東流無虞，更加旌賞；若致決溢，仍舊滋長河患，當議施行。」《紀事本末》卷百十二。
　　９、乙酉，孫路言：「安疆寨係元祐四年給賜，要當以元祐四年六月九日降詔為給賜之始。」《長編》卷三百八十二：元祐元年七月癸亥，許歸夏人侵地。原註：載，紹聖二年十月二十三日孫路亦言安疆寨云云。輯入。
　　１０、丁亥，都水使者王宗望擢工部侍郎，進階三等，授中散大夫、直龍圖閣、河北都轉運使。《紀事本末》卷百十二。原註：見元年十月二十九日丁酉。
　　１１、己丑，戶部侍郎孫覺奏：「臣昨在陝西，備見本路鹽錢鐵錢之弊，前後累有言者，奏請改更，終未見有經久可行之利。勘會即今鹽鈔，民間價直甚貴，客人買至京師，折錢一倍，商旅往還，既無回貨。鹽鈔折錢既多，故物重貨輕，公私俱病。鐵錢不可流轉，常賴鹽鈔，以為用官司能低昂物價，以權鐵錢之輕重，則鐵錢可以流轉，是鈔與錢相須而後行。今欲救弊，莫如官自出賣鹽鈔，以見錢樁充糴本，賣鈔折糴，亦是舊法。蓋舊來鈔價增長以來，以私利於收鈔面錢，折糴斛鬥，故不肯賣鈔。鈔面錢雖多，斛鬥價直亦從而加倍，是官司徒有利鈔面之名，而販糴之家常增價以相當。若以見今鈔價量行減定出賣，收錢樁充糴本，官司支遣，並許以錢鈔中半，兼行民間輸錢入官。准此，公私通用，鈔自均平，上下為利。鈔價既平，錢乃流轉，此蓋交子之法，特名目不同。陝西習知鹽鈔賣錢，人自樂行，無複疑惑。決可經行，不能破壞，救弊之術，莫良於此。伏望聖慈少賜省察，試以臣言，委本路使者講究推行，利害明白，可立見成效。」詔送相度措置錢鈔所。《紀事本末》卷九十三。
　　１２、是月，淮南路提點刑獄使陳次升為監察御史。《長編》卷五百十：元符二年五月戊辰，次升訩替。原註：元豐八年六月為監察御史，元祐元年以監察御史出為淮南憲，紹聖二年十月複為察院。案：《讜論集》載次升《行實》雲：元祐元年九月，文正公去位，諸賢已有相攻之隙，公乃力丐外補。十月，得淮南。八月，遣公提點刑獄。紹聖二年十月再除監察御史。時參熙、豐舊黨，善類相繼引去，公獨處群小之中，挺然特立，每朝廷有政事，輒慷慨力爭。
　　《續宋編年資治通鑒》：冬十月，河南府地震。案：《宋史·本紀》辛卯日，《五行志》不系日。
　　１、十一月案：錢大昕《朔閏考》：是月癸巳朔。丁酉。《長編》卷四百九十三：紹聖四年冬十月丙寅，前知英州官吏言：「官員在任，或赴任移替在路未到而身亡者，問其家口並所歸處計程給倉養。」從之。原註：二年十一月五日已有此指揮。案：原文已佚。
　　２、戊戌，崔公度新除秘書少監，力辭知宣州。《長編》卷四百八十四：元祐八年五月辛亥，公度知潤州。原註：紹聖二年十一月六日，乃以新除秘少、知宣州。案：《崔公度傳》：知潤州，以起居郎召對，辭章再上。七年正月二十六日，複知潤州。未滿歲，除秘書少監，又力辭，得知宣州。
　　３、庚子，三省言：「國子司業龔原奏請，乞檢詳前奏下贈太傅王安石家取所進《字說》副本，下國子監校定雕印，以便學者傳習。」從之。《紀事本末》卷百三十。案：《續宋編年資治通鑒》：除《字說》禁。
　　４、乙卯，同管勾陝西路銀銅坑冶鑄錢許天啟許前去檢踏京西川路銅苗。《長編》卷四百九十：紹聖四年八月辛卯，戶部降朝旨，同管陝西銀銅坑許天啟銅苗興發，如在京西川路，許前去檢踏。原註：二年十一月二十三日，許檢踏。
　　５、戊午，呂惠卿入對甚久，引進副使宋球謂曾布曰：「惠卿語既久，上極有倦色。既而再出一劄子，不知上有何語？」遂不進呈，出笏而退。布奏事畢，因言：「惠卿今日見蔡卞，卞雲『惠卿言須先朝應副乃可為。』」布與忠彥皆曰：「邊帥奏請如可行，無不應副之；若不可行，何可應副？」上曰：「惠卿極兇橫，不獨惠卿如此，升卿之徒皆然。」布曰：「臣與之不足不敢言，然其兄弟實有凶德，陛下睿明洞見，實天下之福。」惠卿留幾月，乃辭去。《紀事本末》卷百三十。
　　６、辛酉，禫祭宣仁聖烈太皇太后。《長編》卷四百八十六：紹聖四年四月丁未，三省言議皇子就傅建儲事。原註：二年十一月三十日，宣仁喪除。又卷四百九十：紹聖四年八月丁酉，詔同文館究問及甫與恕書。原註：二年十一月三十日，宣仁喪除。又《長編》卷四百九十五：元符元年三月戊午，三省言取治張士良獄。原註：雲：宣仁禫祭在二年十一月三十日。案：宣仁崩在元祐八年九月，至是為二十五月，故禫祭除喪。
　　７、是月，監察御史陳次升為殿中侍御史。《長編》卷四百八十三：元祐八年四月甲子。原註：按次升為殿院在紹聖二年十一月。又卷四百九十一：紹聖四年九月癸亥，曾布言貶呂大防。原註：雲：紹聖二年十一月為殿中。又卷五百十：元符二年五月戊辰，次升訩替。原註：雲：次升自察院遷殿院乃紹聖二年十一月。原註：又雲：元豐八年六月為監察御史，元祐元年九月以監察御史出為淮南憲，紹聖二年十月後複為察院，自察院為殿院。案：後注省去「十一月」三字。考《讜論集》載次升《行實》雲：二年，再為監察御史，閱月，除殿中侍御史，勸上收威福之柄，反覆數百言。
　　８、右正言劉拯奏：「先帝疾，王珪持二心，臣僚嘗具彈奏，蔡確等定策，受顧命，輔翼陛下。已而權臣擅政，確等相繼被逐，又恐他日複用為己禍。於是因事誣毀，擠之廢死之地，而後移定策之功於王珪。珪之薨也，賜宅贈官，賜予特厚；而確死投竄之地，雖蒙昭雪，贈複官爵，恩例比珪甚薄。且父子繼世，雖有定禮，神器輕重，亦系一時，功罪不明，孰大於此？今忠者被禍，而為奸者受賞，何以教天下示後世？伏望究珪之罪，錄確之功，優加恩典。」《長編》卷四百八十六，紹聖四年四月丁末，三省言原文。又卷三百五十：元豐八年三月甲午，執政詣東門入問候。原注云雲，輯附十一月末。案：《續宋編年資治通鑒》：蔡確追贈太師，諡忠懷。《宋史·本紀》：丙辰日。《編年備要》雲：用左司諫劉拯之請也。陳桱《通鑒》雲：論定策功也，拯初請在元年六月癸酉，至此又請。
　　《續宋編年資治通鑒》：十一月，安燾罷。案：《宋史本紀》乙未日。據《編年備要》雲：十一月，安燾罷，出知河南府。燾與章惇舊相好，及為門下侍郎，惇意燾必助己，而燾浸多相駁議，惇憚而惡之，所以排陷燾者無所不至。上祠明堂，齋於太廟，燾為儀仗使。後宮有絕馳道穿仗而過者，燾具彈劾。已而常安民諫劉美人侍祠語尤訐，上怒，欲逐之。燾言：「安民以言為職，雖過，當願少寬假。」惇因是白上曰：「燾與安民相表悰，今安民狂妄如此而燾力救解，其意可見。」安民既責，燾不自安，遂求去位。上從之。又：《東都事略·安燾傳》雲：紹聖元年，拜門下侍郎。時章並用事，貶謫元祐舊臣。燾陰為開釋，遂以觀文殿大學士知河陽。
　　１、十二月案：錢大昕《朔閏考》：是月癸亥朔。 乙酉，曾布言：「文彥博、劉摯、王存、王岩叟等，先詆訾先朝，去年施行，元祐之人多漏網者。」惇曰：「三省已得旨編類元祐以來臣寮章疏及申請文字，密院亦合編類。」上以為然。許將再奏曰：「密院已得指揮編修文字，乞便施行。」上從之。《紀事本末》卷百一。案：《編年備要》雲：尋詔崇政說書沈銖赴樞密院編類。銖以進講在近求免，宰執進呈，曾布曰：「此事外議多不以為然，故銖亦不願。且元祐中妄論者非一，此令一行，則人不安，豈有朝廷行一令而使天下之人不自安之理？然業已行，則止於兩府侍從、臺諫可也，其他且已。」上以為然。布又言銖恐難強，遂令考功郎餘中代之。
　　２、是月，知青州邢恕為刑部侍郎。《長編》卷四百九十：紹聖元年八月丁酉，究問及甫與恕書。又卷四百九十五：元符元年三月戊午，三省言究治張士良獄。原註：恕以紹聖二年十二月自青州入為刑侍。
　　《續宋編年資治通鑒》：十二月，詔察官免言事，舉臺諫毋限資。案：《宋史·本紀》：複置監察御史三人，分領六察，不言事。令翰林學士蔡京、御史中丞黃履各舉御史二人。《編年備要》雲：元豐末，減察官二員，令殿中侍御史兼領，而察官亦許言事。至是命複置三員，分領六察，不許言事。又詔奏臺諫官毋限資序。
　　又：蘇州地震。案：《宋史·本紀》雲：是歲，蘇州夏秋地震。桂陽監慶雲見。不系月日。《五行志》雲：二年十月、十一月，河南府地震。是歲，蘇州自夏迄秋地震。《編年備要》雲：自夏涉秋方止。
　　仁和張大昌輯注
　
