卷三十二
　
　　徽宗
　　△政和三年癸巳，一一一三
　　１、正月甲寅朔，案：錢大昕《四史朔閏考》同。 議禮局奏：「州郡貢士有鹿鳴燕，古者賓興賢能，行鄉飲酒之遺禮，請易其名如古。」詔：「稽古者不必循其跡。州郡鹿鳴燕，乃古鄉飲酒之意，可止以鹿鳴為名，有古樂處，令用古樂。」《紀事本末》卷百三十三。
　　２、庚午，詔：「昔趙普、潘美、王曾、韓琦、鄭康成、孔安國從祀孔子，王安石被遇先帝，與其子雱修撰經義，功不在數子之下。案：《東都事略》：安石提舉修撰經義，訓釋《詩》、《書》、《周官》，既成，頒之學官，天下號曰「新義」。晚歲為《字說》二十四卷，學者爭傳習之，日以經試於有司，必宗其說。少？輒不中程，先儒傳注既盡廢，士亦無複自得之學。 安石可封王爵，雱可配享文宣王廟廷。」《紀事本末》卷百三十。《續宋編年資治通鑒》：正月，王安石追封舒王，尋詔封其子雱為臨川伯，從祀廟庭。案：李〈上直下土〉《十朝綱要》作二月丙午，王雱封臨川伯，從祀文宣王廟。與此小異。《東都事略》：安石，元豐三年，改封荊國公。哲宗即位，拜司空。明年，薨，贈太傅。紹聖初，配享神宗廟廷。崇寧二年，配享文宣王廟。政和三年，封舒王。靖康元年，停文宣王廟配享，列於從祀。陳桱《通鑒續編》：三年正月，追封安石為舒王，複封安石子雱為臨川伯，從祀孔子廟廷。時《新儀》成，於正月元日舍菜，仲春、仲秋上丁舍奠，以兗國、鄒國公及舒王配享殿上，頒辟雍、大成殿名於諸路州學。
　　３、壬申，故特進、守司空、贈太傅、荊國公王安石追封舒王。《紀事本末》卷百三十。
　　４、甲戌，案：原本作二月。據《四史朔閏考》：二月癸未朔無甲戌日，甲戌乃正月二十一日也，姑附此。 左街道錄觀妙元明真虛一大師徐知常特授沖虛先生。《紀事本末》卷百二十七。
　　５、庚辰，詔：「議禮局新修《五禮儀注》，宜以《政和五禮新儀》為名。」《紀事本末》卷百三十三。案：《續宋編年資治通鑒》：詔議禮局訪求古禮器。又詔言禮當追述三代之意，《開元禮》不足法，至是書成，乃頒《五禮新儀》於天下。又置禮制局，討論古今宮室、車服、冠冕之度，冠昏、喪祭之則。又案此條原書在四月，恐誤。《九朝編年備要》：大觀初，詔置議禮局於尚書省。二年，詔訪求古禮器，又詔討論臣庶祭禮。又詔言禮當追述三代之意，《開元禮》不足法。今親制冠禮沿革，付議禮局，餘五禮，視此編次，至是書成。又置禮制局，討論古今宮室、車服、冠冕之度，冠昏、喪祭之節。時中丞王甫亦乞頒《宣和殿博古圖》，命儒臣考古今之失。乃詔造禮器，自是鼎俎、籩豆之屬精巧，始與古埒。置禮制局在七月己亥。
　　６、辛巳，詔濮州王老志賜號安泊處士。《紀事本末》卷百二十七。案：《宋史》：王老志，濮州臨泉人。
　　《續宋編年資治通鑒》：罷勳官。案：本紀：三年二月庚寅，罷文臣勳官。
　　〔又〕二月，崇恩太后劉氏暴崩。後負其才，每曰：「章憲明肅大誤矣，何不裹起襆頭，出臨百官。」上嘗謂蔡京曰：「朕前日大病，那個便有垂簾意」。那個者，謂後也。又曰：「朕不得不關防，使人當殿門，與之劍，若非宣召，勿問何人，入門者便斬之。」至是，後以不謹無疾而崩。死之日，天為黃霾異常。始事覺，上諭輔臣，以後不謹，且重曰：「不幸。」京曰：「宮禁比修造多，凡事失防護，宜有此等，且古今自有故事，不足煩聖心憂悶。」何執中忽攙進曰：「太后左右，願陛下多置人侍奉，以婦人女子加之恐懼，萬一不虞，則陛下不可負殺嫂名也。」上愕然，因曰：「不欲即此決之，晚當召卿來議。」晚，果促召輔臣，既入殿，議將廢之，而太后已崩。蓋為左右所逼，自即簾鉤而縊焉。上曰：「孟後已廢，今崇恩又廢，則泰寧無配矣。」會其已崩，故掩其事雲。案：《本紀》：三年二月辛卯，崇恩太后暴崩。蔡絛《錢圍山叢談》卷一雲：政和三年春二月，上出西郊，幸普安寺奠昭懷劉太后，百官陪位。
　　１、三月案：錢大昕《四史朔閏考》：是月壬子朔。 癸酉，複置算學。《紀事本末》卷百三十五。案：大觀四年，以算學生歸之太史局。李《十朝綱要》：三月辛未，複置算學。
　　《續宋編年資治通鑒》：三月壬子朔，日有食之。
　　１、四月案：錢大昕《四史朔閏考》：是月壬午朔。 甲申，宣義郎黃冠言：「欲令天下士自鄉而升之縣學，自縣學而升之州，則通謂之選士可也，其自稱則曰外捨生。又其才之向成，而升之內舍，則謂之俊士，其自稱則曰內捨生。又其才之已成而貢之辟雍，然後謂之貢士焉，其自稱也，亦以是而已。」從之。《紀事本末》卷百二十六。案：《續宋編年資治通鑒》：四月，置俊選士，改內、外舍為之。即詔行黃冠之言也，今附註於此。
　　２、庚戌，知樞密院事鄭居中等奏：「恭惟陛下德備明聖，觀時會通，考古驗今，沿情稱事，斷自聖學，付之有司，因革綱要，既為禮書，纖悉科條；又載儀注，勒成一代之典，跨有三王之隆。臣等備員參訂，徒更歲月，悉稟訓指，靡所建明。謹編成《政和五禮新儀》並序例，總二百二十卷，目錄六卷，共二百二十六卷，辨疑正誤，推本《六經》，朝著官稱，一遵近制。上之禦府，仰塵一覽，恭候宸筆，裁定其當，以治人神，以辨上下，從事新書，其自今始。若夫蒐補遺逸，講明稀闊，告成功而示德意。臣等顧雖匪材，猶當將順聖志而成之。」詔令頒降。《紀事本末》卷百三十三。案：《九朝編年備要》：初，以士民吉凶多用委巷之禮，乃頒《新儀》，吏奉行甚嚴，民更苦之。宣和元年，詔罷。《通鑒續編》：《五禮新儀》成，凡二百二十卷，增置禮直官，許士庶就問《新儀》。詔開封尹王革編類通行者，刊本給天下，使悉知禮意；其不奉行者，則論之以罪。
　　《續宋編年資治通鑒》：夏四月，玉清和陽宮成，即福寧殿誕聖之地作宮，至是成，奉安道像，上詣宮行禮。七年，改為玉清神霄宮。時道教之盛，自道士徐知常始，賜號？虛先生，徐守信賜虛靜先生，劉混康賜葆真觀妙沖和先生，後並贈太中大夫。案：《宋史·本紀》：四月乙巳，以福寧殿東建玉清和陽宮。是月壬午朔，乙巳乃二十四日。《十朝綱要》雲：四月，先是以福寧殿東誕聖之地作玉清和陽宮，至是告成。壬午，上詣宮中行奉安禮。據此，《本紀》作二十四日，疑誤。
　　又赦梓夔路，以築溱、播等八州畢也。是歲，南夷平，戎州、保州夷各納土。案：《宋史·本紀》：三年四月庚寅，以複溱、播等州降德音於梓夔路。《十朝綱要》同。
　　１、閏四月辛亥朔，案：錢大昕《四史朔閏考》：是月辛亥朔。《十朝綱要》：辛亥朔，複置醫學。據增「朔」字。 詔複置醫學。尚書省乞立校試之法，隨所試中高下分遣諸路。三京七人，帥府六人，大藩五人，上州四人，中下州三人，次遠州二人。從之。《紀事本末》卷百三十五。案：《宋史·本紀》作戊午。《選舉志》：崇寧間，改隸國子監，置博士、正、錄各四員，分科教導，糾行規矩。立上舍四十人，內舍六十，外舍二百，齋各置長、諭一人。其考試：第一場問三經大義五道，次場方派試派證、運氣大義各二道；針瘍試小經大義三道，運氣大義二道；三場假令治病法三道。中格高等，為尚藥局醫師以下職，餘各以等補官，為本學博士、正、錄及外州醫學教授。
　　２、甲寅，詔八行許添差諸州教授。從奉議郎王愈奏議也。《紀事本末》卷百二十六。
　　３、壬戌，詔：「議禮局官曾經應奉修皇后受冊儀注，並預討論武選官制文字。及《五禮新儀》了當，中書侍郎劉正夫、尚書右丞薛昂並轉正議大夫，禮部尚書強淵明等並轉一官。」《紀事本末》卷百三十三。
　　《續宋編年資治通鑒》：閏月，改公主為帝姬，易國號以美名二字，兩國者以四字，郡、縣主為宗姬、族姬。案：《東都事略》：閏月丙辰，詔曰：「周》稱王姬，見於《詩《雅》，姬雖周姓，考古立制，宜莫如周。今帝天下，而以主封姬，可改公主為帝姬，郡主為宗姬，縣主為族姬。其稱大者，可並依舊，仍以美名二字易其國號，兩國者以四字。」《宋史·本紀》：閏四月丙辰，詔改公主為帝姬，郡主為宗姬，縣主為族姬。吳曾《能改齋漫錄》：本朝制度多循用前代故事。皇女稱公主，姊妹稱長公主，諸姑稱大長公主。至徽宗末年，一例改作帝姬。建炎元年六月八日，臣寮建言不便，以為古者，婦人稱姓，故周曰王姬，猶宋子、齊薑之類是也。本朝為商後，非姬姓，不可以稱用，是改正。蔡絛《鐵圍山叢談》卷一：國朝帝女封號，皆沿習漢唐。初封則有美號稱「公主」，出降則封「某國公主」，兄弟又封「某國長公主」，姑又封「某國大長公主」，祖姑則封「兩國大長公主」；而皇族則稱「某郡主」、「某縣主」。熙、豐間，嘗議以乖義理，然終不克改作。政和三年，上又惡其不典。或又欲追述，號公主為「帝贏」、郡縣主宜為「宗贏」，仍合於前代矣。上曰：「此議雖近古，特不合時宜。」因諭大臣曰：「姬雖周姓，後世亦以為婦人之美稱，蓋不獨為姓也，在我而已。」魯公於榻前忽力爭，上愕然，詢其所以。魯公謂：「臣乃姬姓也，懼有嫌，使小人得以議耳。」上笑而不從，乃降手詔，引熙寧欲釐革，而有司不克奉承，以至今日。周稱王姬見於《詩》《雅》。姬雖周姓，考古立制，宜莫如周。今帝天下而以主封臣，可改公主為「帝姬」、郡主為「宗姬」、縣主為「族姬」；其稱大長者，可並依舊為「大長帝姬」，仍以美名二字易其國號，內兩國者以四字。於是魯公退，而具書於時政記。當是時，執政者皆歎息魯公傷弓，故慮患之深也。是後因又改郡縣君號為七等：郡君者，為淑人、碩人、令人、恭人；縣君者，室人、安人、孺人。俄又避太室人之目，因又改曰宜人。其制今猶存。按岳珂《愧郯錄》卷二：政和三年閏四月丙辰，詔：「改公主為帝姬，郡主為宗姬，縣主為族姬。」珂按：本朝嬴姓而用姬為稱，雖詔書明言，考古立制，宜莫如周。然要是蔡京輩誤讀《漢書》薄姬、丁姬輩名字，謂姬本婦人通號，故循用之耳。建炎改制，議者之論已詳，不復出。第「宗族」二字，本以別親疏，似亦差互。考之《春秋》襄公十二年秋九月，吳子乘卒，左氏因其臨於宗廟，而別白之曰：「凡諸侯之喪，異姓臨於外，同姓臨於宗廟，同宗於祖廟，同族於禰廟」。杜征南預又從而釋之曰：「同族謂高祖以下。」如此，則族之親於宗明矣。今乃反之，尤失所宜。京輩當時固位，士多隨聲是非，或者固熟語先後為次，蓋初不致考也。
　　１、五月案：錢大昕《四史朔閏考》：是月庚辰朔。 己酉，手詔：「崇寧之初，納魏漢津之說，成《大晟之樂》，薦之郊廟，而未施於燕享。夫今樂猶古樂也。比詔有司，以《大晟樂》播之教坊，按試於庭，五聲既具，無惉滯焦急之聲，嘉與天下共之。可以所進樂頒之天下，其舊樂悉禁，仍令尚書省措置立法。」《紀事本末》卷百三十五。案：《樂志》：徽宗銳意製作，以文太平，蔡京主魏漢津之說，破先儒累黍之非，用夏禹以身為度之文。以帝指為律度，鑄帝鼎、景鐘。樂成，賜名《大晟》，謂之「雅樂」。政和三年五月，帝禦崇政殿，親按燕樂，召侍從以上等侍立，手詔云云。
　　《續宋編年資治通鑒》：五月，葬昭懷皇后。案：《宋史·本紀》：五月丙午，葬昭懷皇后於永泰陵。
　　１、六月案：錢大昕《四史朔閏考》：是月庚戌朔。 丁巳，詔：「武學，州縣外捨生稱武選士，內捨生稱武俊士。」《紀事本末》卷百二十六。案：《宋史·選舉志》：政和三年，以隸學者眾，凡經三歲校試而不得一與者，除其籍。
　　２、庚申，尚書省言：「學校養士，以待天下賢能，可以作人材，敦士行，興教化，自縣學升之州，自州升之辟雍，自辟雍升之太學，然後命官，則縣學為升貢之本。今天下令、佐，吏部注授，多非其人。俗吏則以為學不急，不加察治，縱其犯法；庸吏則廢法容奸，漫不加省，有罪不治。以故學生在學，驅鬥爭訟，至或殺人。蓋令、佐不加訓治，州學不切舉察，提舉官失於提案，以致如此，不惟士失其行，亦官廢其職。今具下」云云。詔依。《紀事本末》卷百二十六。
　　３、辛未，張商英特責授汝州團練副使，以李彪》指斥、謗訕等策在赦前，今本府一面斷放也。《紀事本末》卷百三十一。
　　１、七月案：錢大昕《四史朔閏考》：是月己卯朔。 甲申，議禮局言：「本朝都城壇壝之制，風師在城之西，雨師在城之東，以雷神從雨師之位，為二壇同壝。州縣風師在社之東，雨師在雷神之西，非所謂各因其方，以類求神者也。乞倣都城方位建立，仍以雷神從雨師之位，為二壇同壝。」從之。《紀事本末》卷百三十三。
　　２、壬辰，提舉京西路給地牧馬王愈言：「乞依提舉陝西路給地牧馬奏請已得指揮，應縣鎮城寨，每給地牧馬及三百戶，管勾官與減二年磨勘；一州通管給地牧馬一千戶，檢點官與減磨勘三年，歲終仍委提舉官取給地牧馬最多處保明聞奏，乞自朝廷旌賞。臣到本路，竊見每州管牧地動輒數千頃，一縣或一二千頃者；若縣給地牧馬三百戶，州通及一千戶便行推賞，則州縣惟及賞格而止。今相度每縣及六百戶，州及二千戶，減三年磨勘，如此亦可以勸矣。」從之，餘路依此。《紀事本末》卷百三十八。
　　３、己亥，詔：「禮以辨上下，定民志。自秦、漢以來，禮壞不制，富人牆壁被文繡，倡優僣後飾，當世賢者，至於太息，時君世主，亦莫能興。卑得以逾尊，賤得以淩貴，欲安上治民難矣。比裒集三代鼎、彝、簠、簋、盤、匜、爵、豆之類凡五百餘器，載之於圖，考其制而尚其象，與今薦天地、饗宗廟之器無一有合，去古既遠，禮失其傳矣。祭以類而求之，其失若此，其能有格乎！詔有司悉從改造。若宮室、車服、冠冕之度，昏冠、喪葬之節，多寡之數，等衰之別，雖嘗考定，未能如古，秦、漢之弊未革也。夫道之以德，齊之以禮，有恥且格。今無禮以齊之而刑施焉，朕甚閔之。可於編類御筆所置禮制局，討論古今沿革，具畫來上。朕將親覽，參酌其宜，蔽案：「蔽」字疑誤。 自朕志，斷之必行，革千古之陋，以成一代之典，庶幾先王，垂法後世」。《紀事本末》卷百三十四。原注三年七月二十一日《宣和錄》有此，《實錄》及詔旨並無之。三年六月十一日並二十一日兩詔可參考。《實錄》於二年七月二十一日已書此詔。按：三年九月五日，始命劉炳等為禮制詳議局官，然則置局當在二年七月，《宣和錄》得之《實錄》，誤也。蔡絛《國史補》亦系之三年，紹述熙、豐政事同。《本紀》亦因《實錄》於二年七月二十一日丙子書置禮制局，今不取。法度及神宗欲有為未暇者，官屬朱鍔、徐處仁等，局成作編類御筆所御筆，皆賜京者。後君臣會慶閣成，又改作制禮局。凡尊、罍、簠、簋、籩、豆、盤、匜、鼎、俎皆不合古，於是禁中盡出古器，用銅依古制重造。惟籩以竹為之，如今紉竹絲器也。又用銀鑄爵五十枚。東坡常得古爵而不識。詩雲：「嘡耳獸齧環，長唇鵝擘喙，三趾下銳春蒲短，兩柱高張秋菊細。」疑其飲器也。政和元年，會上禦文德殿受朝，朝退，賜酒三爵。其製作如詩雲，乃爵也。時禮制局以從官兼領，俸賜比它局獨厚。又有議局，知樞密院鄭居中所領，今《五禮新儀》是也。案：《宋史》：三年七月丙子，置禮制局。李《十朝綱要》作己亥。
　　４、新提舉永興軍路學事施坰言：「陛下制為八行法，行之累年，士以行實聞於朝廷，載在仕版，己足以勸矣。尚取行實之尤異者，旌其門閭，使鄉里至愚者皆知遷善遠罪。」從之。《紀事本末》卷百二十六。
　　《續宋編年資治通鑒》：秋七月，頒新燕樂。此樂乃古徵、角，招君臣相悅之樂也。先是，並制匏、笙、塤、篪，八聲始備，詔頒焉。案：《紀事本末》：五月己酉，詔頒《大晟樂》。《樂志》同。《十朝綱要》：五月己酉，手詔頒《大晟樂》於天下，舊樂並禁。《本紀》亦作己酉頒新燕樂。按新燕樂，即《大晟樂》。《樂志》：五月，降詔頒樂。八月，大晟府以雅樂中聲播於燕樂，舊闕徵、角二調，無土、木、匏三音，今樂並已增入。詔頒降天下。據此，五月之詔，第議頒樂之法，至八月，以大晟府奏闕樂增入，始頒樂於天下。八月以前，新樂尚未備也。《續宋編年》作七月頒新燕樂，疑為傳寫誤。蔡絛《鐵圍山叢談》：樂曲凡有謂之均、謂之韻。均也者，宮、徵、商、羽、角、合、變徵為之。此七均也。變徵，或雲殆始於周。如戰國時，燕太子丹遣荊軻於易水之上，作變徵之音，是周已有之矣。韻也者，凡調各有韻，猶詩律有平仄之屬，此韻也。律呂、陰陽，旋相為宮，則凡八十有四，是為八十四調。然自魏晉後至隋唐，已失徵、角二調之均韻矣。孟子言「為我作君臣相說之樂」，蓋徵招、角招是也。疑春秋時徵、角已亡，使不亡，何特言創作之也哉。唐開元時，有《若望贏法曲》者傳於今，實黃鐘之宮。夫黃鐘之宮調，是為黃鐘宮之均韻，可爾奏之，乃麼用中呂，視黃鐘則為徵，既無徵調之正，乃獨於黃鐘宮調間用中呂管，方得見徵音之意而已。及政和間作燕樂，求徵、角調二均韻已不可得，有獨以黃鐘宮調均韻中為曲，而但以林鐘律卒之。是黃鐘視林鐘為徵，雖號徵調，然自是黃鐘宮之均韻，非猶有黃鐘以林鐘為徵之均韻也。此猶多以求之，稍近於理，自餘凡謂之徵、角調，是又在二者外，甚謬悠矣。然二調之均韻，幾千載意不能得，徵角其終雲。古之樂，備八音。八音謂金、石、土、革、絲、木、匏、竹。土則陶也。後世率不能全其克諧，至政和詔加討論焉，乃作徵招、角招而補八音所闕者，曰石、曰陶、曰匏三焉。匏則加匏而為笙；陶乃塤也，遂塤篪皆入用；而石則以玉或石為響，配故鐵方響，皆奏之，亦甚韶美，謂之燕樂部八音，蓋自政和始。
　　又雲：貴妃劉氏薨，追諡明達皇后。案：《宋史·本紀》：七月庚子，貴妃劉氏薨。《東都事略》作七月己亥。《十朝綱要》：八月丁卯，追冊貴妃劉氏為明達皇后。
　　１、九月案：錢大昕《四史朔閏考》：是月己卯朔。 癸未，戶部尚書劉炳、中書舍人翟汝文為禮制詳議官，起居舍人陳邦光、國子司業曾開為同詳議官。《紀事本末》卷百三十四。
　　２、辛卯，遣兵部員外郎王亶召濮州處士王老志赴闕，令同本縣長吏以禮敦遣，亶實薦老志者，故特遣之。《紀事本末》卷百二十七。
　　３、辛酉，案：本月己卯朔不當有辛酉，無可據改，姑仍之。 詔封處士王老志為洞微先生。《紀事本末》卷百二十七。案：蔡絛《鐵圍山叢談》卷五雲：政和時，貴妃劉氏薨，追諡明達。時太僕卿王亶薦老志，館於魯公賜第。上遣使詢明達事，老志曰：「明達乃上真紫虛元君。」且能傳道元君語以白上，而上語亦遣白元君，事甚夥，然頗迂怪。一日，喬貴妃使祝老志曰：「元君昔日與吾善，今念之乎？」明旦，老志密封一書進，上開讀，乃前歲中秋二妃侍上燕好之語。喬貴妃得之大慟。詔封洞微先生。當是時，郊天而天神為出，夏祭方澤而地祇為應，皆老志先時奏而啟發之。《通鑒續編》：濮人王老志，初為小吏，遇異人，授以丹，遂棄妻子，結草廬田間，為人言休咎多驗。太僕卿王亶以名聞。時帝方蔊道術，乃召至京師，館於蔡京第，嘗緘書一封至帝所，啟之，乃昔歲秋中與喬、劉二妃燕好語也。由是益信之，號為洞微先生。
　　４、癸酉，案：本月己卯朔不當有癸酉，無可據改，姑仍之。 詔：「八行人多占學額日久，致妨士人入學，可依條限貢發施行。」《紀事本末》卷百二十六。
　　《續宋編年資治通鑒》：九月，保和殿成，乃延福舊址作殿五楹夾三，東側殿曰出光，西側殿曰葆光；保和之後有殿曰燕頤，兩旁有殿曰怡神，曰凝神，其楹數如保和，總為屋七十五間，上自記之。案：《通鑒續編》：四月作保和殿，蓋至是殿成也。《九朝編年備要》：九月，保和殿成，上自記之，有曰：乃詔有司徙屯營於宮垣之外，移百官舍宇，俾就便利得其地。遷延福宮於宮城之北，即延福舊址，作保和殿五楹挾三，東側殿曰出光，西側殿曰葆光；保和之後有殿曰燕頤，兩旁有殿曰怡神，曰凝神，其楹數如保和，總為屋七十五間。工致其巧，人致其力，始於四月癸巳，至九月丙午殿成。上飾純綠，下漆以朱，無文藻繪畫五彩，垣墉無粉澤，淺墨作寒林平遠禽竹而已。前種松、竹、木樨、梅桐、橙、橘、蘭蕙，有歲寒秋香、洞庭吳會之趣；後列太湖之石，引滄浪之水，陂池連綿，若起若伏，支流派別，縈繞清泚，有瀛州方壺、長江遠渚之興。左實典誥、訓謨、經史，以憲章古，始有典有則；右藏三代鼎、彝、俎、豆、敦、盤、尊、罍，以省象制器，參於神明，薦於郊廟。東序置古今書畫，第其品秩，玩心遊思，可喜可愕；西夾收琴阮筆硯，以揮毫灑墨，放懷適情。
　　１、十月戊申朔，御筆：元觀法師程若虛封寶籙先生。《紀事本末》卷百二十七。原注寶籙宮不見起建月日，或自此始也。程若虛事更考之。
　　２、庚戌，手詔曰：「朕若古之訓，惟天為大，天下萬物，無以稱之。故先王以類而求，祀於圓丘象其形，奠以蒼璧象其色，冬日至取其時，大裘而冕法其幽，而未有以體其道。夫天元地黃，元天道也。朕荷天顧諟，錫以元圭，內赤外黑，尺有二寸，旁列十有二山，蓋周之鎮圭有法乎？是祗天之休，於以昭事上帝而體其道，過周遠矣。將來冬祀，可搢大圭，執鎮圭，庶格上帝之心，敷佑於下民，永為定製。」《紀事本末》卷百二十八。
　　３、辛酉，手詔：「先王制器，必尚其象，然後可以格神明，通天地，去古雲遠久，失其傳。裒集三代盤、匜、罍、鼎，可以稽考取法，以作郊廟禋祀之器，煥然大備，無愧於古，可載之祀儀。」從劉炳之言也。《紀事本末》卷百三十四。
　　４、乙丑，禦崇政殿，閱舉製造禮器所之禮器，並出古器，宣示百官。《紀事本末》卷三十四。原注《實錄》但書禦崇政殿，以古器宣示百官。今以詔旨十六日所書增入。
　　５、禮制局言：「圜壇舊制四成，一成二十丈，再成十五丈，三成十丈，四成五丈。成高八尺一寸；十有二陛，陛七十二級；二壝，案：《禮志》作三壝。壝二十五步。古所謂地上圜丘、澤中方丘，蓋因地形之自然，非人為也。然王者建國所在，或無自然之丘，則於郊擇吉土以兆神位。為壇之制，當有度數，陽奇陰偶，王令諸侯為壇三成，用陽數也。然則祀天之壇宜為三成，自後一成以九九之數，廣八十一丈，再成用六九之數，廣五十四丈，三成用三九之數，廣二十七丈；每成高二十七尺，總三成二百一十有六，《乾》之策也。為三壝，壝三十六步，《乾》之策三十有六也，成與壝俱三三天之數也。考歷代以及今之壇制，其次第星辰，有不倫者。舊制五星十二辰，位於第一龕，二十八宿會於第三龕。夫五星二十八宿相與為經緯，二十八宿，五星之所，舍而十二次，所待以成者也。臣等今議二十八宿等四十四位於第二龕。舊制第二龕星辰之位為重行，則壝內之位亦當如之。今中宮外宮之星為重行於壝之內，其眾星三百有六十位之外如故」。從之，候過今次大禮施行。《紀事本末》卷百三十四。案：《宋史·禮志》：政和三年，議禮局上《五禮新儀》，皇帝祀昊天上帝，太史設神位版，昊天上帝位於壇上北方南向，席以稾秸；太祖位於壇上東方西向，席以蒲越。天皇大帝、五帝、大明、夜明、北極九位於第一龕，北斗、太一帝座、五帝內座、五星、十二辰、河漢等內宮神位五十有四於第二龕，二十八宿等中宮神位百五十有九於第三龕，外宮神位一百有六於內壝之內，眾星三百有六十於內壝之外，第一龕席以稾秸，餘以莞席，皆內向配位。
　　６、戊辰，禮制局言：「方壇舊制三成，第一成崇三尺，第二成、三成皆崇二尺五寸，案：《禮志》作「上廣八丈，下廣十有六丈」。 上廣十六丈。夫圜壇既則象於《乾》，則方壇當效法於《坤》。今議方壇定為再成，一成廣三十六丈，再成廣二十四丈，每成崇十八尺，積三十六尺，其廣與崇皆得六六之數，以《坤》用六故也。為四階，為級一百四十有四，所謂《坤》之策百四十有四也。為再壝，壝二十有四步，取《坤》之策二十有四也。成與壝再，則兩地之義。其從祭之祇，升四鎮、海、瀆、五行、五獄，同位於第二龕，而山、林、丘陵、川、澤、墳、衍、原、隰之祇位如故。壝並飾以黃。」詔令楊戩依此修築。《紀事本末》卷百三十四。案：《宋史·禮志》：初，元豐三年七月，詔改北郊圜壇為方丘。六年，命禮部、太常定北郊壇制。哲宗紹聖三年，權尚書侍郎黃裳等言：「南郊青城至壇所五百一十八步，自瑞聖園至皇地祇壇之東壇五百五十六步，相去不遠。其壇係國初所建，神靈顧享已久。元豐間，有司請地祇、神州並為方壇，壇之外為坎，詔止改圜壇為方。請下有司，比類南郊增飾制度，除治四面稍令低下，以應澤中之制」。詔禮部再為詳定，指畫興築。至是，禮制局言：「方壇舊制」云云。又議禮局上《新儀》：皇地祇位於壇上北方南向，席以稾秸；太祖皇帝位於壇上東方西向，席以蒲越。木神勾芒、東嶽於壇第一龕，東鎮、海、瀆於第二龕，東山、林、川、澤於壇下，東丘、陵、墳、衍、原、隰於內壝之內，皆在卯階之北，以南為上。神州地祇、火神祝融、南嶽於壇第一龕，南鎮、海、瀆於第二龕，南山、林、川、澤於壇下，南丘、陵、墳、衍、原、隰於內壝之內，皆在午階之東，以西為上。土神後土、中嶽於壇第一龕，中鎮於第二龕，中山、林、川、澤於壇下，中丘、陵、墳、衍、原、隰於內壝之內，皆在午階之西，以西為上。金神蓐收、西嶽於壇第一龕，西鎮、海、瀆於第二龕，崑崙、西山、林、川、澤於壇下，西丘、陵、墳、衍、原、隰於內壝之內，皆在酉階之南，以北為上。水神玄冥、北嶽於第一龕，北鎮、海、瀆於第二龕，北山、林、川、澤於壇下，北丘、陵、墳、衍、原、隰於內壝之內，皆在子階之西，以東為上。神州地祇席以秸，餘以莞席，皆內向，餘如舊儀。
　　１、十一月案：錢大昕《四史朔閏考》：是月戊寅朔。 辛巳，太師、楚國公蔡京進封魯國公。《紀事本末》卷百三十一。
　　２、癸卯，詔：「補蔭入官人隨學入所在州學，仍別為齋，公私試附州學生，別作號考校。」《紀事本末》卷百二十六。
　　３、乙巳，禮制局言：「討論玉輅沿革，《周官·巾車》言：『錫樊纓十有再就。』註：『樊及纓皆以五采罽飾之十有二就，就成也。』今馬纓十有二而無采色，不應古制，欲以五采罽飾之樊纓十有二就。《周官》馭路儀，以鸞和為節。註：『鸞在衡，和在軾，皆以金為之。』案：《周禮》注作「皆以金為鈴」。 《韓詩外傳》曰：『升車則馬動，馬動則鸞鳴，鸞鳴則和應。』今輅衡、軾並無鸞和，乞添置。《周官·輈人》言，蓋之圜，以象天；蓋弓二十有八，以象星。今蓋弓二十有二，不應古制，乞增造。《巾車》言：『玉輅建太常，十有二斿。』注，太常九旂之畫日月者，正幅為縿，斿則屬焉，而不言色。司常掌九旂之物名，日月為常。註：『凡九旂之帛皆用絳，以周尚赤故也。』《禮記·月令》中央天子乘大輅，載大黃旂，以金、象、革、木四輅案：《禮記》「輅」作「路」。 及所建之旂，與四時所乘所載皆合。今玉輅所建之旂，以青帛十二幅連屬為之，有飛案：「飛」，《宋史》作「升」。 龍而非交龍，又無三辰，皆非古制。如依成周以所尚之色，則當用赤；依《月令》兼四代之制，則當用黃，仍分縿、斿之制及繡畫三辰於其上。又《周官》節服氏掌祭祀、朝覲，案：「朝覲」二字，據《周官》補。 袞冕六人，維王之太常。今改制，太常其斿曳地，當依《周官》以六人維之。又《左傳》言：『錫鸞和鈴，昭其聲也。』註：『錫在馬額，鈴在旂首。』今旂首無鈴，乞增置。又車蓋周以流蘇及佩各八，無所法象，欲增為十二，以應天數。及輅之謀末，盡飾以玉，為稱其實，而羅紋雜佩乃用塗金，乞改為玉。又車箱兩轓有金塗龜文及鵾翅，左龍右虎，乃後代之制，欲改用蟉龍，加玉為飾。」又言：「既建太常當車之後，則自後登車有妨。《曲禮》言：『君車將駕，則僕執策立於馬前，已駕，僕展軨，效駕，奮衣由右上，取貳綏，跪乘，執策分轡，驅之，五步而立，君出就車。』則君升車亦當自右，由前而入。今玉輅前有式櫃，案：《宋史》「櫃」作「匱」。 不應古制，恐當更易，以便登車及改式之制。又《禮記》言『車得其式』，《周官·輿人》：『參分其隊，案：《周禮》「隊」作「隧」。 一在前，二在後，以揉其式，以案：《周禮》、《宋史》有「其」字。 廣之半為之式崇。參分軫圍，去一以為式圍。參分軹圍，去一以為式圍。』註：『立者為轛。』案：《周禮》注，「立者為轛」句下有「橫者為軹」句，《宋史》引之。 今玉輅無式，合增置。」
　　詔：「玉輅用青質，輪輈輅案：「輅」，《宋史》作「絡」。 帶，其色如之。四柱、平盤、虛櫃則用紅，繒蓋弓之數為二十八，左右建旂、常，並青。太常繡日月、五星二十八宿，旂上則繡以雲龍。朱槓，青縚，鈴垂十有二就，流蘇及佩各增十二之數。樊纓飾以五采之罽，衡軾之上又加鸞和。輅之諸末，耀葉、螭頭、雲龍、垂牙、鎚腳、花板、結綏、案：「綏」，《宋史》作「綬」。 羅文案：「文」，《宋史》作「絞」。 雜佩、羽童、案：「童」，《宋史》作「臺」。 麻釒盧、案：「釒盧」，《宋史》作「釒盧」。 香寶、壓貼牌字，皆飾以玉。自後而升，式櫃不去。既成，高二尺案：「尺」，《宋史》作「丈」。 七寸五分，闊一丈五尺」。《紀事本末》卷百三十四。原注《寶錄》有刪修，與詔旨略不同，當別考詳。案：《宋史》「雜佩羽臺」句下有「蔥臺」二字，「闊一丈五尺」句下有「副玉輅，亦用青色，舊駕馬四，增為六，色亦以青」。
　　《續宋編年資治通鑒》：十一月癸未，郊。上搢大圭，執玄圭，以道士百人執儀衛前導。蔡攸為執綏官，玉輅出南薰門，至玉津園，上曰：「有樓殿重，是何處也？」攸即奏，見雲間樓殿臺閣隱隱數重，既而審視，皆去地數十丈。頃之，上又曰：「見人物否？」攸即奏，若有道流童子持幡節，蓋相繼而出雲間，衣服眉目，歷歷可識。攸遂請付史館。案：《本紀》：十一月癸未，祀昊天上帝於圜丘，大赦天下。升瑞州為興慶府。乙酉，以天神降，詔告在位，作《天聖降臨視見記》。《宋朝事實》：政和三年十一月六日，南郊赦文，門下：「朕承列聖之丕基，奉至尊之休德，繼志述事，持盈守成，躬攬萬幾，茲逾一紀。荷皇天之垂祐，浹函夏以底寧。年穀屢豐，雨暘式敘。羌夷請吏，川嶽效珍。禹功無濫溢之災，堯瑞告平成之治。永惟多祐，誕集沖人。屬三歲之親祠，刺六經而定製。率時昭考，欽修時祀之專；若昔大猷，盡正相沿之陋。迺齋居於路寢，迺朝獻於殊庭。得四表之歡心，鬷假於廟；乘一陽之至景，大報於郊。對越昊穹，祐我烈祖。陶匏象性，犧牲貴誠。奠蒼璧以禮神，秉元圭而拜貺。器協商、周之制，樂兼《韶》《濩》之純。紫煙燎而爟火升，靈光屬而風馬下。禮儀既備，知帝顧之不違；福祿來崇，豈朕躬之專享！宜孚渙號，溥洽群倫，可大赦天下。於戲！申命用休，俾緝熙於純嘏；配天其澤，用敷錫厥庶民。尚賴同德藎臣，秉文多士，克鹹勵翼，永保隆平。」周煇《清波雜誌》卷下：政和三年十一月，有事於南郊，天神降，蔡京等奏，乞率百僚稱慶明、廷奉。御筆依奏，繼降詔曰：「朕嗣承丕基，夙夜祗若。惟道是憲，惟上帝是承。涓選休辰，恭修祀事。備物盡志，鹹秩無文。荷帝博臨，如在其上。旌旂、輦輅、冠服、儀仗，見於雲際，萬眾鹹睹。惟天人之感通，有形聲之相接。靈承對越，敢不祗欽。可以其日為天應節，用端命於上帝，以昭答於神庥。咨爾萬邦，其體至意。」
　　１、十二月案：錢大昕《四史朔閏考》：是月戊申朔。 癸丑，詔：「天下應道教仙經不以多寡，許官吏、道俗、士庶繳申所屬附，急遞投進，及所至，委監郡守搜訪。」《紀事本末》卷百二十七。
　　２、甲寅，河北路轉運判官張孝純言：「《周官》以六藝教士，必射而後行。古者諸侯貢士，天子試之於射宮。乞詔諸路州郡，每歲薦貢士於學，因講射禮。」從之。《紀事本末》卷百二十六。
　　錢塘濮子潼輯注　
