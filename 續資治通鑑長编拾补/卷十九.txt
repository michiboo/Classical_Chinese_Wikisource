卷十九
　
　　徽宗
　　△崇寧元年壬午，一一○二
　　１、正月案：《宋史·本紀》、錢氏朔閏考：是年壬午正月丁巳朔。 癸未，曾布奏事訖。先是溫益留對，乞因事削劉奉世、張舜民、劉安世、呂希純、王覿等職名，又言晁補之知河中不當。上指令曾布看過卻取進來。益以示布，布答益曰：「因事黜之，自當然也。」原註：安世、希純落職在四月十三日，奉世在五月十四日，舜民在四月十七日，覿五月十一日。案：補之知河中，建中靖國元年八月可考。 至是，布留，上心知為此，故並留益。布對如前，上曰：「元祐之人訴訾先朝，義不可容。今閭巷之人尚知父子之義，朕豈可已因言罷補之郎官卻與河中，似此皆過當。」又言：「謝文瓘與呂公著書，尊公著過於人主而詆先朝。」且語益曰：「書已降出，在曾布處。」又顧布曰：「將與三省看。」布唯唯。益未退，布曰：「臣別有所陳，欲更少留。」益遂退，布曰：「臣得事陛下，不敢不盡犬馬之力。然臣既不悅於元祐之人，又為紹聖之人所怨怒，臣在朝孤立，實不易處，亦累常奏陳，恐有讒譖中傷之語，乞賜考察。」上曰：「何故？」布曰：「近臣閻守勤、李士京罷黜，乃有言臣以守勤之論為直，又言昨山陵臣曾辟士京檢點道路，士京逐，臣必危矣。臣遭遇神宗，拔擢不次，陛下昨力排眾論，置之相位，眷遇親厚，特異眾人，臣非犬馬木石，豈不知恩！若謂陛下有不同心，退有後言，實為誣罔。」上曰：「並不幹人事，只韓忠彥如此說。」布曰：「宮禁中事，外庭莫知其實。臣昨日對忠彥雲守勤之逐。忠彥之子治與臣子紆皆在太僕，治問紆雲：『守勤遂逐。』紆雲：『陛下旬日之間逐二巨閹，可謂英斷。』此乃日閨門之間父子之私論，臣亦聞忠彥譖臣，故對忠彥面奏此語，此最為明白。如中傷之言，願陛下更賜裁察。」上曰：「不信。」《紀事本末》卷百三十。
　　《續宋編年資治通鑒》雲：春正月，河東太原潞祔隰代石嵐岢嵐威勝保化寧化等州地震彌旬，晝夜不止，壞城壁、屋宇，人畜死者甚眾。詔官給瘞奠，優恤死傷之家。案：自前年十二月二十五日地震，至正月二日猶未止，見下朱肱疏。下詔在丁丑日，見《宋史·本紀》。
　　１、二月案：《宋史·本紀》：是月丙戌朔。戊子，謝文瓘罷給事、知濮州。《紀事本末》卷百二十一。原註：二月三日。案：《宋史》二月丙戌朔，三日戊子也。《宋史》本傳：以文瓘坐吊遼主變服，於崇寧元年出知濮州。尋治詒呂公著書，再謫邵武軍。考文瓘吊遼主洪基殂，令從者變服而入，事在建中靖國元年三月，時貶秩二等，而已其出知濮州。當依《續長編》文，為治與呂公著書故也，正月癸未可考。
　　２、甲午，詔觀文殿大學士、贈太師蔡確配享哲宗廟庭。上謂韓宗彥等曰：「西宮寶慶殿成，宜以蔡確配食，確於哲廟甚有功。方皇太后當從神宗靈駕西行，確密上文字，令弟碩屬內臣閻守勤奏太后請留保護，太后以故輟行，保祐哲宗，晨夕嘗與之俱食以銅匕箸，至於飲水，亦為之親嘗。確文字今尚在。」故有是詔，仍錄確子託、渭並與升擢差遣。《續長編》卷五百二十注、《紀事本末》卷百七合編。案：《續長編》注系此事於崇寧元年三月，據《紀事本末》在二月甲午，與《十朝綱要》、《宋史·本紀》合。蓋原注三月，字誤也。原注又載《舊錄》是年八月諭，見後。《新錄辨》雲：「此論止是盛譽紹聖權臣，與《神宗實錄》末卷體制不同，其間託為徽宗訓辭，尤非恭順，事皆詆誣。」云云。今考《編年備要》載蔡確配享事，雲：時確之黨上書言：「元豐末，確嘗密說皇太后，令勿從靈駕，保祐哲廟，食以銅匕箸，至於飲水，亦必為之親嘗故也。」據此，徽宗之諭，即用確黨之言，其事雖未可據，而徽宗信從其說，容或有之。故五年賜確墓碑額曰「元豐受遺定策宰臣蔡確之墓」。宣和二年，蔡京引確之子懋上殿，述其父有定策功。詔進封汝南郡王。《新錄辨不信蔡確》之事可也，必以為徽宗無此訓辭，未免矯枉過正。
　　３、丙申，雄州防奭推官、知鄧州錄事參軍朱肱言：「臣伏聞陛下即位以來，兩次日蝕，在正陽之月；河東二十二郡，而十一郡曉夜震動，自去年十二月二十五日至今年正月二日，猶未之止，城壁、屋舍、悉皆倒塌，人民震死，動以千數；外議皆稱自古滅異，未有如此。恭惟陛下敦樸自己，憂勞在民，建大中以承天意，正五事以育群生，可謂小心翼翼，昭事上帝。迺者日月薄蝕，天地震動，推求咎愆，臣不避死，妄論輔弼之失，以救滅異之應，言詞激切，死有餘罪。昔西漢多言滅異，罕有完全。穀永譏斥帷幄，陰附權貴，而終以保全。王章力詆王鳳專權蔽主，竟以法誅。禍患易見，利害易明，臣非不知，上忤大臣，其禍立至。然惓惓孤忠，不敢隱默者，食陛下之祿，念國家之重，而不敢顧其私也。」其上宰相曾布書隨具進呈。
　　書曰：「今監察御史劉燾，相公門人也。相公帥高陽，辟燾為幕客，其後相公又秉機政，辟燾為刪定官；燾持親喪，相公奏祥除有旨，令服闋，改宣議郎；未及禫除，又辟為編修官；前日相公為山陵使，辟燾為掌棧表，又薦入館，相公於燾厚矣。如燾者，置之詞掖，不忝也；以燾為御史，則不可也。相公有過舉，燾肯言乎？言之則忘恩，不言則欺君，蓋非所以處燾也。」又曰：「今右正言範致虛兄上捨生致君，相公之侄婿也。致虛乃致君之親弟，如致虛者，置之館閣，不忝也；以致虛為諫官，不可也。相公有過舉，致虛爭之則忤親，不爭則失職，亦非所以處致虛也。相公旁招俊乂，陶冶天下，肱之所論，祗及燾與致虛者，特以臺諫人主耳目之官，非他職可以略而不論也。相公置門人、親戚為諫官、御史，此日月所以震動也。」案：當依《九朝備要》改作「此日月所以薄蝕，天地所以震動也」。
　　又曰：「章惇之過惡，不可殫數，其最大者四五事。時相公在樞府，坐視默然，亦不得為無過也。若以西府不與議，則遊談侍從之臣，皆與論思之職，況執政乎！再貶元祐臣僚，範純仁能言之，相公未嘗救也；廢元祐皇后，龔夬能言之，相公未嘗救也；策元符皇后，鄒浩能言之，相公未嘗救也；置諫官死地，黃履能言之，相公未嘗救也。此四五事，惇之過惡最大，而相公無半詞之助。洎欽聖皇后以天命人心之所歸，付神器於陛下，英聲偉望，案：九朝備要「英聲」上有「相公」二字。 簡在潛邸，注意委重群臣，莫望天下之士翹首傾心，以觀考績之效，而天變見於上，地理逆於下，肱竊疑之。伏惟相公位高而任重，位高則憂深，任重則責厚，遇滅而懼，然後可以弭天變；聞善而遷，然後可以來直言。肱之區區所望於相公者如此而已。」詔付三省。《紀事本末》卷百三十。原註：肱者，服從弟。案：程迥《醫經正本書》雲：吳人朱肱作《治傷寒活》人書，武夷張蕆得其書，序之曰：「作於元祐己巳，成於大觀戊子，釐為二十卷。」肱嘗自序其書。後四年，肱以奉議郎致仕，遣男遺直詣闕獻焉。且曰：「肱乙未秋以罪去國，明年過方城，見同年範內翰，令證與方合為一。」或曰起肱休？致仕於朝，以讜直忤宰相引去。
　　４、辛丑，龍圖閣直學士、新知定州蔡京為端明殿學士、知大名府。先是，大名闕帥，曾布白上前，兩府惟有劉奉世。上默然。韓忠彥與布交惡，陰欲結京，乃言熙寧故事，嘗除學士不必前兩府。因請用京，上從之。《紀事本末》卷百二十。又卷百三十一。
　　５、左正議大夫、知大名府蔡卞知揚州。《紀事本末》卷百二十，又百三十一。
　　《續宋編年資治通鑒》雲：二月，趙諗謀起兵據蜀，事覺，伏誅。案：《東都事略》雲：建中靖國元年九月，趙諗反於渝州。崇寧元年二月戊戌，趙諗伏誅。《九朝編年備要》雲：諗，江津人。少敏給，紹聖初擢甲科，教授成都。因章惇逐元祐大臣，不合人心，欲以此為名，起兵據蜀。與所親何獎、王師直、賈成時及日者羅京等同謀，借姓孟起兵，以從蜀人之望屬。上登極赦到，諗謂獎等曰：「章惇必罷，天下既安，人心難動，前事願勿出口。」遂入京，除太學博士，請假般家，欲面止諸人。而黨中有發其謀者。獄具，當族。有詔誅，家屬分配湖廣。《宋史彭汝礪傳》：弟汝霖鞠趙諗反獄，窮其黨與。
　　又：雲：太妃朱氏薨，追諡欽成皇后。案：《十朝綱要》、《東都事略本紀》系辛丑日。
　　１、三月案：錢氏《朔閏考》：是月丙辰朔。 辛酉，兵部侍郎鄒浩為寶文閣待制、知江寧府。浩乞補外也。《紀事本末》卷百二十九。案：《宋史》本傳雲：徽宗立，召還，複為右正言，遷左司諫。上疏謂：「孟子曰：『左右諸大夫皆曰賢，未可也；國人皆曰賢，然後察之，見賢焉，然後用之。左右諸大夫皆曰不可，勿聽；國人皆曰不可，然後察之，見不可焉，然後去之。』於是知公議不可不恤，獨斷不可不謹。蓋左右非不親也，然不能無交結之私；諸大夫非不貴也，然不能無恩讎之異。至於國人皆曰賢，皆曰不可，則所謂公議也。公議之所在，概已察之，必待見賢然後用，見不可然後去，則所謂獨斷也。惟恤公議於獨斷未形之前，謹獨斷於公議既聞之後，則人君所以致治者，又安有不善乎？伏見朝廷之事，頗異於即位之初，相去半年，遽已如是，自今以往，將如之何？願陛下深思之。」改起居舍人，進中書舍人。又言：「陛下善繼神宗之志，善述神宗之事，孝德至矣。尚有五朝聖政盛德，願稽考而繼述之，以揚七廟之光，貽福萬世。」遷兵、吏二部侍郎，以寶文閣待制知江寧府，徙杭、越州。
　　２、甲戌，端明殿學士、新知大名府蔡京為翰林學士承旨兼修國史。《紀事本末》卷百二十，又百三十一。
　　《續宋編年資治通鑒》：三月，命內侍童貫如杭州造禦前生活。
　　１、四月案：錢氏《朔閏考》：是月乙酉朔。丙戌，張商英為翰林學士。《紀事本末》卷百三十一。
　　２、乙未，蔡京入對。《紀事本末》卷百三十一。
　　先是，溫益留對，乞因事削劉奉世、張舜民、劉安世、呂希純、王覿等職名，案：《東都事略溫益傳》：益除給事中兼侍讀。左正言陳瓘論益守潭日，鄒浩貶新州，道其郡，投宿僧寺，益差兵卒逼浩登舟，使冒風濤夜渡。範純仁、劉奉世、韓川、呂希純、呂陶皆貶湖南，並為益所侵困，當時大臣以為是，而天下以為非。陛下以此察之，則益之為人可知矣。遂以龍圖閣待制知開封府。是年遷吏部尚書，拜尚書右丞。崇寧初，遷中書侍郎。 至是安世、希純、舜民落職。《紀事本末》卷百三十及注參補。案：原注雲安世、希純落職在四月十三，舜民在四月十七。考四月乙酉朔，十三日丁酉，十七日辛丑。《十朝綱要》雲：四月丁酉，以左正言壬能甫言，詔知潞州劉安世、知潁州呂希純並降集賢殿修撰，尋並落職。據此，當時彈安世、希純、舜民者，固不獨溫益也。
　　２、癸卯，寶文閣待制、新知江寧府鄒浩知杭州。《紀事本末》卷百二十九。
　　３、甲寅，有司言：「勘會見今請射牧地養馬之數，共計養馬一千七百九十七戶，請射過牧地三千七頃三十三畝半，所養馬一千八百二十九匹：河北東路二百七十八匹，河北西路一千四百一十三匹，京西北路一百一十五匹，京東西路一十四匹，河東路九匹；開封府界、京西南路、京東路並無之。」《紀事本末》卷百三十八。
　　１、五月案：錢氏《朔閏考》：是月乙卯朔。 乙丑，臣僚上言：「臣聞天下之罪，其名不正，則天下之善無自而明。神考在位凡十有九年，所作法度，皆本先王。元祐黨臣秉政，紊亂殆盡，朋奸罔上，更唱迭和，氣焰薰炙，不可蔊邇者，皆神考之罪人也。紹聖追複，雖以竄逐，陛下即位，仁德涵養，使之自新。黨類實繁，所在連結，罪廢者一旦牽複，不以其漸，所與過當，又複紛然，莫之能奭，內外相應，浸以滋蔓，為害彌甚。今皆坐享榮名顯職，厚祿大郡，以至分居要路，疑若昔未嘗有罪者，非所以正名也。」又曰：「今奸黨姓名具在，文案甚明，有議法者，有行法者，有為之唱者，有從而和者，罪有輕重，情有淺深，使有司條析區別行遣，使各當其罪，數日可畢。庶幾得罪名者，無所致怨，不憂後禍。觀望者消於冥冥之中，天下忠臣良士，各得自盡以悉心於上，不疑複有害之者，以顯神考盛德大業，以成陛下繼志述事之孝，而天下可以無為而治矣。伏望早賜施行。」
　　詔：「觀文殿學士、知河南府安燾降充端明殿學士，龍圖閣學士、知潤州王覿降充龍圖閣直學士，樞密直學士、知越州豐稷降充寶文閣待制，顯謨閣待制、知潁昌府陳次升降充集賢殿修撰，左朝議大夫、集賢殿修撰、知應天府呂仲甫落職，故資政殿大學士、贈金紫光祿大夫李清臣奪職，追所贈官，並例外所得恩例指揮更不施行。」《紀事本末》卷百二十一。
　　２、戊辰，劉奉世落端明殿學士、知徐州。《紀事本末》卷百二十一注。案：據此注雲崇寧元五月四日。又卷百三十注雲奉世落職五月十四日，王覿五月十一日，兩注岐異，今補於王覿後。錢氏《朔閏考》：五月乙卯朔，十四日戊辰也。
　　３、庚午，臣僚上言：「伏見先朝貶斥司馬光等異意害政，大臣論列，佈告中外，天下共知。方陛下即位之初，未及專攬萬機之際，當國之臣，不能公心平意，檢會事狀，詳具進呈，以次牽複，今日再招人言，遂至煩紊。臣愚，伏望陛下明諭執政大臣，使公共參議，詳酌事體，原輕重之情，定大小之罪，上稟聖裁，特賜行遣。如顯有欺君負國之實跡，自宜放棄，不足收恤。其間亦有幹連牽掛，偏執愚見，情非奸誣者，乞依近年普博之恩，使有自新之路，則天下之氣平，而紛紛之論息矣。」原註：據鄒餘奏議，其文頗有與詔旨不同者，當考。然上言者必鄒餘也，更詳之。 又言：「蘇轍坐窮兵黷武之謗，如此之類有實跡者，宜行放棄。」又言：「曾經責降人、見今任監司藩部者，必不肯公心奉行法度，亦乞朝廷契勘，改授閑慢差遣。」又言：「竊見元符之末、簾帷同聽政之日，元祐大臣乘間用事，盡複紹聖間負罪責降之人；或盡復舊官，或超授職任，不問其得罪之因，惟務合黨，扶同並論。賴陛下察見弊端，力持正道，保全神考法度，紹複祖宗基業，萬世之治，自此而定。然前後得罪之人所授官職過當，與援引之奸不治，未厭公論云云。伏望聖慈令所屬取上件合該行遣之人，或削奪官職，或旋行懲戒，各以類舉，必當其罪，即號令簡重，刑罰肅清。」《紀事本末》卷百二十一。案：《宋編年通鑒》雲：諫官彭汝霖等共議，以光為元祐人罪狀，有貶籍具在，昨元符末敘複大優。曾布用其說，具姓名以進。《治跡統類》、《編年備要》載此事，以為諫議大夫彭汝霖與御史鄒餘、郭熙等共論元祐人罪狀，有紹聖貶籍具在，如自朝廷檢舉裁決，則數日可畢，不須俟彈章人人指名，然後行之。於是曾布用其說，悉具姓名以進。《續長編》注雲上言者必鄒餘也，與《治跡統類》、《九朝編年備要》鄒餘共論語合。畢沅《續通鑒考異》以李氏原注所言無實據，未免失檢。
　　４、乙亥，案：《宋史·本紀》系庚午日。詔：「故追複太子太保司馬光降複右正議大夫，太子太保呂公著降複左光祿大夫，太師、河東節度使、開府儀同三司、太原尹、潞公文彥博降複太保，光祿大夫呂大防降複太中大夫，太中大夫劉摯降複右朝議大夫，右中散大夫梁燾降複朝請大夫，朝奉郎王岩叟降複定遠軍節度行軍司馬，朝奉郎蘇軾降複崇信軍節度行軍司馬，其元追複官告並繳納。贈右銀青光祿大夫王存追所贈官，資政殿學士、太中大夫鄭雍追所複職。贈右銀青光祿大夫、諡獻簡傅堯俞，右銀青光祿大夫、諡懿簡趙瞻，並追所贈官及諡告；贈太中大夫趙卨追所贈官，已上告身並追毀。朝散郎、集賢殿學士孫升追所複職。朝奉郎孔文仲，朝散郎朱光庭、宣德郎秦觀，延福宮使、入內都知、定國軍留後、贈安化軍節度使、諡僖獻張茂則，並追所複贈官。贈開府儀同三司範純仁追例外所推恩數。中大夫劉摯葬事依前宰相例，指揮勿行。資政殿大學士、太子少傅韓維，贈開府儀同三司孫固，為係神考潛邸人，已複職名及贈官，免追奪。太中大夫蘇轍、朝散大夫範純粹、朝奉大夫吳安詩，更不敘複職名。端明殿學士、太中大夫範純禮落端明殿學士，提舉崇福宮。朝奉大夫、顯謨閣待制、知潁昌府陳次升降集賢殿修撰。朝請郎、集賢殿修撰韓川落集賢殿修撰，管勾崇福宮。朝奉郎、直龍圖閣、知汝州張耒落直龍圖閣，管勾明道宮。直秘閣、朝請大夫、知曹州呂希哲，朝請郎、知相州劉唐老，朝奉大夫、知蔡州歐陽棐，並落直秘閣，差遣依舊。朝奉大夫、提舉永興軍路刑獄孔平仲，朝請大夫、淮南路轉運副使畢仲遊，朝奉大夫、提舉河東路常平徐常，朝奉郎、知太平州黃庭堅，朝散郎、知密州晁補之，朝散郎、軍器少監韓跂，朝散郎王鞏劉當時常安民，承議郎王隱，通直郎張保源，並送吏部與合入差遣。朝散郎汪衍，瀛州防奭推官餘爽，陳州別駕湯戫，案：「戫」元本並誤作「馘」，今悉改正。 更不收敘。泉州教授鄭俠放罷，通直郎常立追所得一子官，參議郎程頤追所複官，依舊致仕。西上閣門使張巽追所複兩官，依舊差遣。曾經貶責人除遺表及罷政恩例已給還外，其亡歿後所複官職，已待指揮，依遺表條與推恩之人並減半。其三人以上餘數聽從多，仍並與假承務郎。用上件恩例轉官陛資者依此。案：文頗費解，疑有字誤。「陛」當作「升」。 比折磨勘資考年月應送吏部人，並令在外指射差遣，吏部依條差注。承議郎任伯雨准此。陳祐、張庭堅、商倚等，任滿送吏部，陳瓘管勾沖佑觀，龔夬候服闋准此。」制詞皆右僕射曾布所草定。責光等雲：尊主庇民，大臣之職。其事上則不敬，其謀國則不忠，犯義幹刑，孰大於此！爾等遭時艱疚，身處廟堂，垂簾之際，唯淵嘿退託之間，案：「惟」疑「值」字之誤。坐肆威福，崇聚黨與，據諸要途，肆為詆誣，妄議宗廟。已行之法度靡不變更，所進之人才靡不斥逐。以道聽途說施之政事而不恤於民情，以朋比諂諛自謂直諒而不稽於士論。蓋內懷怨望，好勝遂非，而忘事君之義，推原罪慝，何可勝誅！紹聖躬攬萬機，甫加竄逐；朕入纘大服，與物更新，而朋邪之人，適複在位。甄敘眷恤，靡不過優，言路交章，謂宜追改，稍從裁削，姑示至公，尚其有知，庸此陰命！」責大防、純仁雲：「迨宣仁寢疾彌留，永泰陵年已及冠，而委政閹寺，莫肯以復辟為言，不視長君，處之虛器。」責軾雲：「嘗以謗訕，詆罪神考，貸而不誅。元祐之間，躐登華近，挾持親黨，鼓動群邪，肆為詆誣，以逞怨望，紹聖投之荒裔，聊正典刑。昨者迺以誤恩，複還朝著，推原罪慝，在所當誅，追削故官，置之冗散，庶其黨類，知所創懲。」《紀事本末》卷百二十一，又百二十九。原註：十一月先責安燾等，曾布所草制書今附見。奸言無所忌憚，至此固宜存之。詔書，見二十二日。案：錢氏《朔閏考》，五月乙卯朔，安燾與王覿同責在是月十一日乙丑。卷百三十一注雲：王覿落職在五月十一日是也。茲注十一月先責安燾等，「月」當作「日」；又茲乙亥詔書，亦當雲二十一日。《續宋編年資治通鑒》雲：詔司馬光、呂公著、文彥博、呂大防、梁燾、範純仁、劉摯、王岩叟、王存、傅堯俞、鄭雍以下四十四人各奪官有差。惟韓維、孫固以神考潛邸舊臣，得免。尋詔毀範純仁神道碑。案：雲四十四人誤。據李氏《長編》，元祐自司馬光至孫固追奪及免奪官凡二十一人。元符末自蘇轍至張巽，降奪官凡二十八人。又據李氏《十朝綱要》則雲：其餘呂大防以下五十人並削奪有差。
　　詔：「應元祐並元符末今來責降人除韓忠彥曾任宰臣、安燾係前任執政官、王覿豐稷見任侍從官外，案：原本字多脫譌，茲據七月乙酉所載原文及《續宋編年資治通鑒》補正。安燾、王覿、豐稷之落職，並見五月乙丑。《十朝綱要雲：五月庚申，左僕射韓忠彥罷為觀文殿大學士、知大名府。甲子，落職。 蘇轍、範純禮、劉奉世、範純粹、劉安世、賈易、呂希純、張舜民、陳次升、韓川、呂仲甫、張耒、歐陽棐、呂希哲、劉唐老、吳安詩、黃庭堅、黃隱、畢仲遊、常安民、劉當時、孔平仲、徐常、王鞏、張保源、晁補之、商倚、張庭堅、謝良佐、韓跋、案：一作「跂」。 馬琮、陳彥默、李祉、陳祐、任伯雨、陳郛、朱光裔、蘇嘉、鄭俠、劉昱、魯君貺、陳瓘、龔夬、汪衍、餘爽、湯馘、程頤、朱光庭、張巽、張士良、曾燾、趙約、譚扆、楊偁、陳恂、張琳、裴彥臣》凡五十餘人，並令三省籍記，不得與在京差遣。」《紀事本末》卷百二十一。
　　５、丙子，詔曰：「昔在元祐，權臣擅邦，倡率朋邪，詆誣先烈，善政良法，肆為紛更。紹聖躬攬政機，灼見群慝，斥逐流竄，具正典刑。肆朕纘承，與之洗滌，悉複收召，寘諸朝廷。而締交合謀，彌複膠固，惟以沮壞事功，報復仇怨，為事翕翕訿訿，必一變熙寧、元豐之法度，為元祐之政而後已。凡所論列，深駭朕聽，至其黨與，則遷敘不次，無復舊章。或繇冗散之中登殿閣而滿方面，或既殂謝之後還舊職而加橫恩，玩法肆奸，鮮不類此。稍後屏遠，姑務含容。而言路交攻，義不可遏，乃擇其尤者，第加裁削，以適厥中。尚慮中外詿悞之人未免反側，宜詳示訓諭，以慰安群情。應元祐以來及元符末嘗以朋比附黨得罪者，除已施行外，自今以往，一切釋而不問，在言責者亦勿複輒言。朕言不渝，群聽毋惑。宜令御史臺出榜朝堂。」詔詞曾布所草定也。《紀事本末》卷百二十一。案：《東都事略陸佃傳》雲：時臺章多論元祐時人，佃曰：「姑以薄責一施之，然後詔更不窮治，如何？」布與章楶是其言。則曾布草詔之意陸佃啟之也。《宋史陸佃傳》雲：陸佃與曾布比，而持論近恕。會御史論呂希純、劉安世複職太驟，請加鐫抑，且欲更懲元祐餘黨。佃為徽宗言不宜窮治，乃下詔申諭，揭之朝堂。讒者用是詆佃，曰：「佃名在黨籍，不欲窮治，恐自及耳。」遂罷為中大夫、知亳州，數月卒。
　　６、己卯，翰林學士承旨蔡京為尚書右丞。《紀事本末》卷百二十一。案：《紀事本末》卷百三十一雲：庚辰，翰林學士承旨蔡京為尚書左丞。此即事也。「己卯」作「庚辰」，「右丞」作「左丞」，並異。
　　７、是月，曾誠、王防除史官。《紀事本末》卷百三十注。案：原註：雲：附在五月末，其事詳下六月辛卯。
　　《續宋編年資治通鑒》雲：夏五月，詔應被受傳內降特旨，並許三省契勘，若有戾祖宗格法，可明具奏，更不施行。
　　又：雲：韓忠彥至都堂，左司諫吳材、右正言王能甫以狀申忠彥雲：已具論奏，乞罷免。論奏大臣因緣為奸，變神考之法度，逐神考之人才，前有司馬光、呂公著，後有韓忠彥、李清臣，此四人罪同惡均。光與公著嘗被追貶，清臣已係歿亡，忠彥據位，若令善去，何以為奸邪之警！遂出知大名。案：《宋史本紀》系庚申日。《吳材傳》雲：材以趙挺之薦，遷左司諫。黨論複起，材首論範純禮為朋附黨與，前日大臣變更神考法度，故引之執政，不宜複其職；程之元為蘇軾心腹，不宜亞九卿；張舜民當初政時，倡狂無所顧忌，不宜以從官處卿郡。其後受曾布指，與王能甫疏言韓忠彥。忠彥遂罷。
　　又：雲：葬欽成皇后祔永裕陵。案：「成」，元刻本作「仁」，誤。今依二月文改正。《宋史·本紀》，葬欽成皇后在戊寅，《東都事略》雲戊辰。
　　１、六月案：錢氏《朔閏考》：是月乙酉朔。 辛卯，左司諫王能甫言曾誠，左正言吳材言王防，乞罷史官。能甫言：「曾誠家富於財，自謂『青錢學士』。」材言：「防在元豐勒停，又以訴理得罪，當罷，兼無出身。」是日，布言：「吳材緣引呂惠卿、蹇序辰等，議論不勝；王能甫乃吳安持壻，近日案：原本作「近臣茲」，據畢氏《續通鑒》校。 以安持追削職名；皆挾私怨，故以此攻曾誠、王防，欲中傷臣耳。」上曰：「他不敢爾，亦非挾怨，他責在蔡京，不幹卿事。」布曰：「亦知此二人乃京所薦，除陛下宣諭令除史官，臣猶乞候京文字，然外議但以臣門下士，為言路所攻，則謂臣必搖動。小人用意如此，臣實不自安。方元祐之人佈滿朝廷，人人有屏逐臣之意。方此時臣一身與眾人為敵，如處風濤之中，日不自保，是時助臣者惟此三數人而已。今元祐之黨方去，而言者乃欲斥逐此等，是為元祐人報怨耳。」上懼然曰：「如此乃是快元祐人意，卿但勿恤，待便指揮。」與蓋近日言者案：「與蓋」二字有誤。惟上所使耳。布因言：「此等小人皆不快於臣，以至張商英亦章惇門下士，王溈之乃其壻，議論之際，多與章惇為地，故商英力稱引範致虛及吳材，乃其志趣同耳。若有所陳，願陛下加察。」《紀事本末》卷百三十。原註：此據曾布《日錄》增入。誠、防除史官已附五月末，其罷附六月末。舊聞說京薦此二人乃傾布也，而布不悟，但無文字可檢，又不記說者姓名，當更訪問之。
　　２、丁酉，曾布留對，以陸佃貶逐，弟肇與佃同得罪之人，佃既被責，則肇亦合施行。臣待罪宰相，當引咎避位，乞罷黜。上曰：「陸佃以奉行詔書不引避及慢上罪，不以史事罪他，不幹卿事，其批旨甚明，何疑之有！」布曰：「聖意雖優容，然人言可畏，臣不敢不待罪。」上笑曰：「豈可如此！朕於政事方賴卿。」又曰：「卿不久自當遷，豈可去！」布曰：「今日欲便遷案：「遷」字似衍。出待罪，以未嘗面奏，來日奏事畢引退。」上曰：「如此空費些禮數無益。」他日，布獨留對，自言待罪政府已九年，罪戾日深，每欲退避賢路，但以上體聖眷，不敢喋喋。近日以來，言路多不悅臣，如吳材、王能甫，陛下所知，臣固不敢及。如錢遹，案：「遹」，原本作「適」，誤也。陳次升《讜論集》，奏彈錢遹有三狀，雲：殿中侍御史錢？常假曾肇之名，為豪戶撰墓誌，受潤筆；又借肇之名，為父撰墓誌，是欺父欺親戚鄉黨矣！而論朝廷之事利害有大於此者，能保其不欺乎？伏望聖慈特罷除命。 嘗詐與臣弟肇銘其父墓及詐作肇書，雲有所贈遺，臣弟亦嘗敷奏。」上曰：「記得。」布曰：如此，亦恐於臣兄弟不能無憾。臣果有罪惡，不敢掩覆，乞辨察虛實。」上曰：「無之。」布曰：「臣不敢不先事敷陳，兼近日同列亦有相窺伺者，且如黃敏用，與臣實非姻戚，或聞亦有以為言者，臣於敏用何所用情。」上曰：「不說卿，只說章楶與敏用是親。」布曰：「楶與敏用誠是親，然楶亦可敢主張敏用，人情如此，臣益不安。臣緣陛下以國史及編敕責臣，此二書皆歲月可了，臣必以此時告陛下請去。臣衰老空疏，得於此善去，實為榮幸。」《紀事本末》卷百三十。原註：此據布《錄》六月丙午所書，今附月末。
　　１、閏六月案：《宋史·本紀》：是月甲寅朔。己未，呂惠卿為觀文殿學士、知杭州。《紀事本末》卷百三十。
　　２、辛酉，殿中侍御史錢遹言：「伏見尚書右僕射曾布力援元祐之奸黨，分別要途；陰擠紹聖之忠賢，遠投散地。挈提姻婭，驟致美官；汲引儇浮，盜竊名器。愛壻交通乎近習，諸子邀結乎縉紳。造請輻湊其門，苞苴日盈私室；呼吸立成禍福，喜怒遽變炎涼。鉤致齊人之款言，案：「齊」，原本作「濟」。 茲據畢氏《續通鑒》校。欲破紹聖之信史；曲徇家法之謬說，輕改垂世之典刑。為臣不忠，莫大於此！兼布初以韓忠彥為心膂，李清臣為爪牙，協濟奸謀，共伸私忿，其趨雖異，厥罪惟均。忠彥免官，已正生前之罪；案：{大隻}一字。 清臣褫職，實誅死後之奸回，豈容斯人尚司魁柄！況日食、地震、星變、旱滅、豈盛時常度之或愆，乃柄臣不公之所召，人神共怒，天地不容。欲乞早正典刑，慰中外之望。」於是布連上章乞罷。《紀事本末》卷百三十。
　　３、壬戌，右銀青光祿大夫、尚書右僕射兼中書侍郎曾布罷為觀文殿大學士、知潤州。布於元符末欲以元祐兼紹聖而行，故力排蔡京逐出之。至崇寧初，知上意有所向，又欲力排韓忠彥而專其政。無何，京為右丞，大與布異。會布擬陳祐甫為戶部侍郎，京於榻前奏曰：「爵祿者，陛下之爵祿也，柰何使宰相私其親！」曾布之壻陳迪，祐甫之子也。布忿然爭辯，久之，案：原本「忿然」字倒，依《宋史》本傳校正。各本作「忿辯久之」。 聲色稍厲，於是溫益叱布曰：「曾布，上前安得失禮！」上不省。案：各書並作「不悅」，茲作「省」，似誤。 檢會臣僚上言：「曾布天資陰險，履行回邪，靡聞報國之忠，但肆穿窬之智。專權自恣，瀆貨無厭，結託宮闈，交通近習，竊弄威福，莫敢誰何！人臣懷奸，莫甚於此。以至遽起無名之役，大傷經入之財。蠹國勞民，恬不為恤。」又言：「布與韓忠彥、李清臣交通為私，結為死黨，使其子壻吳則禮、外甥高茂華案：畢沅《續通鑒》作「外甥壻」。 往來計議，共成元祐之黨。暨登相位，兇焰日滋，複與忠彥、清臣析交離黨，日夜爭勝，遂攬天下之權，皆歸於己，而怨望之心逞矣。故不及半月，首罷市易，中外之人，望風希旨，變法之論，相因而至。於是範純粹乞差衙前，以害神考之免役；李夷行乞複詩賦，以害神考之經術。非此而已，案：範純粹乞差衙前事，無考。《東都事略·範仲淹傳》：純粹在京東時，會蘇軾自登州召還，與軾同建募役之議。軾謂：「純粹講此事尤精詳。」其事在哲宗初。李夷行乞複詩賦，彭汝霖劾之。見《宋史彭汝礪傳》。 又力引王古為戶部尚書，以掌開闔斂散之權，案：《宋史·王素傳》：徽宗立，古拜戶部尚書。與御史中丞趙挺之偕領放欠，挺之言：「古蠲除太多，欲盡傾天下之財，不可用。」遂改刑部。攻不已，以寶文閣直學士知成都。建中靖國元年，有江公望疏可考。 力引王覿為御史中丞，以定是非可否之論。案：《宋史·王覿傳》：覿遷御史中丞。時任事者多乖異不同，覿言：「堯、舜、禹相授一道，堯不去四凶而舜去之，堯不舉元凱而舜舉之，事未必盡同；文王作邑於豐而武王治鎬，文王關市不征，澤梁無禁，周公征而禁之，不害為善繼、善述。神宗作法於前，子孫當守於後。至於時異事殊，須損益者損益之，於理固未有失也。」當國者忿其言，遂改為翰林學士。 且二人者，元祐之黨人也。然以元祐之黨人而掌開闔斂散之權，定是非可否之論。若此之類，豈非敗壞神考之法度乎！」詔曾布落職，差提舉明道宮，太平州居住。《紀事本末》卷百二十一，又百三十。案：《宋編年通鑒》雲：布初用，王安石薦上前，所言皆是安石所欲建明也。青苗新法，皆布與呂惠卿建議。布又上書，欲上專任安石，以刑罰脅制天下，使無敢言。哲宗親政，宰相章惇托紹述以快私忿，布贊之甚力。惇興大獄，無能救解，或陰擠之，惇逐而布總右揆，欲以元祐兼紹聖而行，故逐蔡京。至崇寧初，知上意所向，又力排韓忠彥而專其政，引京以自助。京大與布異。會布擬陳祐甫為戶部侍郎，祐甫之子迪，布之愛壻也。京奏布以爵祿私其親，布忿辨久之，聲色少厲，上不悅。御史錢遹言布援元祐之奸黨，擠紹聖之忠良，遂出知潤州，尋落職太平州居住，移潭州。言者不已，詔置獄開封，而府尹呂嘉問挾宿憾，逮布諸子，煆煉窮治。由是曾紆、曾繰等一百五人坐責有差。降布為廉州司戶，依舊衡州安置。後六年卒。按《紀事本末》，曾布之罷在閏六月壬戌，而《宋編年通鑒》編此事及下竄鄒浩、貶李清臣、論豐稷諸條，俱系於五月葬欽成皇后下，蓋脫書「閏六月」三字也。又布無移潭州事，「潭」當作「衡」，「一百五人」，《九朝編年備要》作「百五十人」。
　　４、丙寅，寶文閣待制、知杭州鄒浩知越州。《紀事本末》卷百二十九。
　　５、辛未，詔曰：「朕仰惟哲宗皇帝嚴恭寅畏，克勤祇德，元符之末，是生越王，奸人造言，謂非後出。比閱臣僚舊疏，適見椒房訴章，載加考詳，鹹有顯證。其時兩宮親臨撫視，嬪禦執事在旁，案：《續長編》注「在旁」誤作「兩傍」。 緣何外人得入宮禁，殺母取子，實為不根。為人之弟，繼體承祧，豈使沽名之賊臣，重害友恭之大義，詆誣欺罔，罪莫大焉！其鄒浩可重行黜責，以戒為臣之不忠者，庶稱朕昭顯前人之意。如更有言及者，仍依此令。進奏院遍牒施行，仍檢會鄒浩元奏劄子，並元符皇后訴章，宣示中外。」《續長編》卷五百十五注及《紀事本末》卷百二十九。
　　鄒浩劄子：「臣聞仁宗皇帝在位四十二年，邦國無流離之患，邊境無征伐之苦，黎民繁庶，萬國鹹寧。當是時，可以嬉遊後宮，非焦心勞力之秋也。案：「非」字，《續長編》注作「而銷其」三字。 而謂宰相寇準曰：『朕觀自古亂天下、敗國家者，未嘗不因女子，是以襃姒滅周，妲己亡商。朕之後宮女子，巧媚百生，朕未嘗顧盼焉。』然則仁祖之意，豈不欲垂裕後昆邪，柰何陛下遽忘其業乎？臣觀陛下之所為，愈於桀、紂而甚於幽王也。殺卓氏而奪之子，欺人可也，詎可欺天乎！卓氏何辜哉，得不愈於桀、紂也！案：《續長編》注「哉」作「焉」，誤也；上無「者」字是。 廢孟氏而立劉氏，快陛下之志可也，劉氏何德哉，得不甚於幽王也！臣觀祖宗有唐、虞、堯、舜之德，而陛下有桀、紂、幽王之行，不識陛下寢食安乎，居處安乎？頃年彗星出於西方，滅譴為大。陛下避正殿以塞天變，減常膳以消天譴。宰相章惇謂陛下曰：『未足損陛下盛德。』又聞江西敷奏，累年沚饉，陛下責以宰臣燮理之功。宰相章惇謂陛下曰：『天滅流行，無世無之。』且以堯九年水、湯七年旱為解。惇為輔弼，忍發此言！今聞陛下欲立劉氏，惇之策也。臣今諫陛下去廢後之詀行，行複後之大德，聽臣之直諫而出惇之奸言，使天下之人共仰首以見日月之光，盛世之大；不然，祖宗百有餘年基業，將顛覆於陛下之手矣。昔唐褚遂良諫高宗立武昭儀，不聽，叩頭流血，以笏置殿階曰：『還陛下此笏，乞歸田裏。』今臣諫陛下不聽，案：《續長編》注脫「聽」字。 願歸田裏，力農灌園，為亂世之民。願膾臣心肝以獻上，斬惇首以謝天下。」《續長編》卷五百十五注及《紀事本末》卷百二十九參校。案：《續長編》注於皇后謝表末有「浩之本章，紹聖間即焚之，今所降者偽疏也」十七字。李氏原校雲：此據汪藻所編詔旨。今浩上疏實元符元年九月，藻誤稱紹聖間，合改正。《紀事本末》以汪藻所記入正文，又於今所降者之下增改為「蔡京使其黨偽為浩疏也」十字。又按鄒浩本章具載《續長編》元符元年九月二十五日甲子。《楊龜山集》雲：公之章留中不下，乃偽為之，加以詆誣不實之語。如「取他人子子之，而殺其母」之類，流布中外，欲天下聞之真。若有罪者，其為謀深矣。雖有端人正士，無敢為公辨明者。公既歿，迨今二十餘年，昔之奸朋，彫喪略盡，而正論行焉，真偽是非，始有在矣。畢沅《續資治通鑒考異》雲：此劄蓋章惇、蔡京之黨所為，其述仁宗謂宰相寇準之語，尤為謬妄，寇準何嘗事仁宗哉！今附辨，以見作偽之不可掩。
　　元符三年五月，元符皇后上皇太后表：「臣妾竊以臣僚數有章疏，妄言妾生故越王，事非有實，流言中外，謗莫能止。在妾之分，寢處難安，重念朽質，不能殞滅，至使上累哲宗皇帝；況降旨之日，親承兩宮玉音，一旦幾成虛誕之文，若宮掖尚行欺罔之議，則何以取信天下！竊以其時大臣及掌事之人即今盡存，伏望聖慈降下臣僚章疏，付與有司，明行鞫問。倘有實狀，豈不知過！若係虛妄，亦乞嚴行懲戒，以絕反覆興謗之端；如默而不言，慮玷哲宗皇帝，載於方冊，曷可傳之萬世。妾伏睹紹聖之間，元祐皇后親被睿旨，放逐一尼，後來通說事端，差官制勘，有雷公式圖畫之跡，御史錄驗，備載案牘，遷徙道宮，眾所共知，豈緣他人？乃今新進之人不究其理，謂妾遭遇哲宗皇帝，欲快人情，務攄前忿，豈存內外輕重之理，祇報先朝未申之怨！眾口鑠金，可不懼哉！欲乞特降睿旨，檢取元祐皇后制院一宗公案及推勘官吏，付有司再行訊治，以示中外。如妾稍有干涉用情，不敢拱手而居後位之列，若不瀝誠詳具奏聞，安能辨雪？伏望皇太后陛下憫憐哲宗至孝至仁，照鑒妾之負冤無告，出自宸斷，特賜矜察。」《續長編》卷五百十五注及《紀事本末》卷百二十一。案：《長編》注及《紀事本末》文多互錯，今參二書校訂。
　　６、壬寅，通直郎、寶文閣待制、新知越州鄒浩為衡州別駕，永州安置。《續長編》卷五百十五注及《紀事本末》卷百二十一，又百二十九。案：「衡州」，卷百二十九作「杭州」，誤。《續長編》注作「衛州」，亦誤。
　　７、元符皇后劉氏上表稱謝，言：「付睹詔書，佈告中外，責鄒浩誣妄故鄧王非妾所生等事，以正朝廷之風化，以葉泰陵之聖德。銜冤上訴，俟明命於三年；頒詔亟行，示信恩於四海。下以稱在廷之公議，上以慰哲廟之神靈，仰荷睿明，惟知感泣。伏念妾本京輦良家之子，玷先朝侍禦之聯，雨露既及於凡材，草木焉知其帝力。屬鄧王載誕之後，適長秋虛位之時，被兩宮之玉音，及群臣之僉議，旋加冊命，進掌後宮。案：「掌」，《續長編》注作「長」。 非天克相，以誰為在。妾何緣而自致奸邪橫逆，案：《續長編》注誤「迎」。 指愛子作他人？中外動搖，視詔詞為誑語，於妾身而敢恨，顧先帝以何如？亦嘗自反其所言，信出不根之私語。且以元祐皇后因逐一尼，遂倡事端，逮從制勘。禁書圖畫之備露，御史錄案之甚明，自取彝刑，俄聞廢命。案牘固存於朝論，案：《續長編》注誤「老」。 推原豈本於妾身！方群小之肆誣，實眾尤之難辨。當陛下承祧之始，屬欽聖》垂簾之間，案：「屬」，《續長編》注誤作「當」。泣血書辭，呼天雪憤。庶幾中外備見終始。豈期元祐之朋邪，競蓄前朝之怨憾，喜聞人過，豈驗是非，增飾煩言，更加傷害。方且擬議以深斥，尚何封章之可行。妾所痛者，慮傷先帝之明恩；妾所重者，恐亂後世之信史。惟大事之若是，曷小己之足論，終期群枉之冰銷，果賴至仁之洞察。奮英謀而獨斷，紹列聖以禦圖，邪正剖分，黑白昭著。奸言偽說，難逃聖覽之明；巧詆深冤，灼見沽名之賊。曲布丹悃，案：元本作「曲文平悃」，《續長編》注作「曲刊丹悃」。 昭示四方。此蓋伏遇皇帝陛下，堯、舜相承，文、武繼善，上追兄弟友恭之義，下憐母子孤露之情，辨百年疑似之非，正萬世昭明之典。妾殞身何報，沒齒知榮，生當竭節以答聖恩，死亦無憾而見哲廟。」詔並送史官。《續長編》卷五百十五注及《紀事本末》卷百二十九參校。原註：此據汪藻所編詔旨。今《徽宗實錄》乃削去，但於鄒《浩傳》載浩本章及詔耳。《哲宗舊錄》於元符二年閏九月二十六日乙未越王薨，因載崇寧元年閏六月十八日手詔並元符皇后謝表。《新錄辨誣》曰：初，元符皇后之立，鄒浩上疏極論，坐貶新州。太上皇帝即位，遂複召用。時蔡京浸用事，忌鄒浩，因求浩舊疏不得，乃使其黨作偽疏曰「臣聞仁宗皇帝垂拱四十二年」，至「斬惇之首以謝天下」。此疏盛行，而實非浩疏也。繼而京執政，故有是劄子及皇后劉氏上表。按《實錄》止合載當年之事，以事系日。以上三行係事在三年之後，見合刪修入。《徽宗實錄》今去全文一千三十七字，然《舊錄》初不載鄒浩偽疏，又今所修《徽宗實錄》既削去崇寧詔書，又削劉後謝表，但於《鄒浩傳》載浩本疏及詔書耳。今史院詔旨改元符皇后訴皇太后表只作上皇帝，比舊所傳詔旨已自不同，又不載劉氏謝表，不知何故也？當考。要是此段並非實事，鄒浩疏、元符皇后上皇太后表及謝徽宗表，皆蔡京為之也。《丁未錄》雲：上欲再貶浩，而三省求浩元疏不獲，下浩取槁。浩奏以原槁不存。陳瓘聞而歎曰：「若後日有譔惡語以進者，將何以自明也？」已而章惇果偽撰浩疏袖以進。按惇元符三年九月八日已罷相，偽鄒浩疏者，乃蔡京也。案：此注前半所載具見《續長編》注。要是此段並非事實，以下乃楊仲良《紀事本末》所附輯也。考《續長編》注引《新錄辨誣》，祇以鄒浩此疏及劉後訴表出於蔡京執政之日，明此一疏一表皆京等為之。而劉後謝表初非偽撰，故李氏又以不載謝表為疑。楊氏並以謝表為偽，恐非事實。又《宋史鄒浩傳》：徽宗即位，浩還朝，帝首及諫立後事，問諫草安在。對曰：「焚之矣。」而《丁未錄》以為上欲再貶浩，三省求原疏不獲，下浩取槁，語亦互異。畢沅《續資治通鑒《考異》雲：焚槁之語，京已久聞之。時向太后已崩，而朱太妃尚在，京猶未敢為此也。及是年二月，朱太妃薨，京特以此時入對，故既撰浩偽疏，又撰元符皇后偽疏章，以無太后、太妃可以證其妄者耳。偽疏、偽表，一時一手所作，大抵在是年四月後。京素交結內侍，以此偽疏表置帝前甚易。所可疑者，浩既焚其槁，京求浩奏亦不可得，而《徽宗實錄鄒浩傳》及《東都事略》、《宋史鄒浩傳》，俱載浩元奏，與偽疏大異，不知從何處得來，豈宮中所留浩元奏，群小一時難檢，不及焚毀，若有神物為之護持而其後出者歟？竊考《宋史王回傳》：回與浩友善，皇后劉氏立，浩將論之，密告回，回曰：「事寧有大於此者乎？子雖有親，然移孝為忠，亦太夫人素志也。」浩南遷，人莫敢顧。回斂交遊錢與治裝，往來經理，且慰安其母。邏者以聞，逮詣詔獄。御史詰之，對曰：「實當預議，不敢欺也。」因誦浩所上章，幾二千言。獄上，除名。據此，鄒浩元奏雖自焚，而王回固能誦其章矣。回誦此者，亦見元奏自留人間，不可誣也。《宋編年通鑒》雲：初，劉後為賢妃，生子時，中宮虛位，後因是得立，然靉三月而薨，諡獻湣太子。後之立也，浩三疏諫，隨削其槁，尋得罪貶。上初即位，召浩還朝，首及諫立後事，襃歎再三。詢諫槁安在，對曰：「焚之矣。」退告陳瓘，瓘曰：「禍其在此乎！異時奸人妄出一緘，不可辨矣。」及蔡京用事，使其黨為偽疏，謂本宮人卓姬生子，後殺其母而取之。詔暴其事，安置永州。浩母張氏絕賢，浩之為諫官也，恐貽親憂，欲固辭，母曰：「兒能報國，無愧於公議，吾固何憂！」
　　１０、甲戌，知樞密院蔣之奇言：「近上劄子為元符二年內送簡子與鄒浩，見般出觀音院待罪，乞重行黜責。伏蒙聖恩特降中使宣押，仍封選劄子者。竊以鄒浩上章狂妄不根，王法所棄，臣於是時身為從官，不能詳審，乃緣鄉閈之故，猥以尺牘通問，罪應竄斥。哲宗皇帝隆寬善貸，止解近職，出守便郡，到官未幾，複移帥府，天地之施，死且不報。伏遇皇帝陛下膺天寶命，紹履尊極，臣旋被寵擢，召還禁直，繼蒙簡拔，擢貳樞管，甫及期年，擢冠右府，望輕德厚，粉骨難酬，惟夙夜戮力盡瘁，庶以少答萬分。今鄒浩舊章發露，降散官閒置。臣備位大臣，前日之事，不敢蔽欺不言，以幸苟免。伏望聖慈下臣章有司，俾詳議臣罪，特從貶降。」詔不許收留，仍封還劄子。《紀事本末》卷百二十九。
　　１１、戊寅，起居舍人範致虛言：「伏睹詔旨，鄒浩狂悖，詆誣先朝之罪已複正典刑。按浩所為如此，臣子之義，所宜共棄。而臣昨於鄒浩未得罪之時輒往相見，因此罣於吏議，自太學博士訩替。昨蒙登極大霈，除落過名，依舊複充太學博士。因緣召對，遂叨近侍，雖荷陛下寬恕，棄瑕收錄，未賜譴責，在臣於義，自難安處。伏望早賜指揮，正臣罪辜，臣見在家待罪，不敢更供職事。」詔令供職。《紀事本末》卷百二十九。
　　１２、知江寧府鄧祐甫乞以府學所建王安石祠堂著祀典，從之。《紀事本末》卷百三十。
　　《續宋編年資治通鑒》雲：中書省檢會李清臣嘗有劄子，言：「哲宗天資，世推仁厚，未嘗有過失。及章惇為相，開導以殘忍殺伐之事，或托謗訕宗廟，或稱謀危上躬，受禍者一千餘家。凡士民有晻昧言語，加以搒打手足、剝割皮膚、斬脛拔舌之刑，至於道路以目不敢偶語者，有誤聖時，有傷和氣也。」詔貶武安節副。案：《十朝綱要》系於閏六月壬戌，《宋史·本紀》系於閏月壬午，元刻本《續宋資治通鑒》書在五月，蓋文有脫譌也。今正，下同。清臣劄子，元符三年十月丙申可考。清臣出知大名府，遂卒，此追貶也。前錢遹劾曾布疏，有「清臣褫職實誅，死後之奸回」語可考。
　　又：雲：言者論豐稷、張舜民元符末辭謝，言官上表，皆譏刺先朝，於是並責授散官，睦州、商州安置。案：《十朝綱要》系壬午日，九朝編年備要雲：上擢舜民為右諫議大夫，在諫垣七日，所上六十餘章。其陳陝西之弊有曰：「以庸將而禦老師，役饑民而爭曠土。」時以為名言。
　
