卷三十六
　
　　徽宗
　　△政和七年丁酉，一一一七
　　１、正月案：錢大昕《四史朔閏考》：是月庚寅朔。 乙未，御筆：「自今應天下道士，與免階墀迎接衙府，宮觀科配借索騷擾；郡官、監察司相見，依長老法。」《紀事本末》卷百二十七。案：《宋史·本紀》：宣和元年三月己未，詔天下知宮觀道士與監司、郡縣官以客禮相見。
　　２、癸丑，秘書省言：「據左右街道錄院申恭依聖旨指揮，將所降道教五宗再行條具立為永式。第一，天尊之教以道德為宗，元始天尊為宗師；第二，真人之教以清淨為宗，太上玉晨天尊君為宗師；第三，神仙之教以變化為宗，太上老君為宗師；第四，正一之教以誠感為宗，三天法師靜應真君為宗師；第五，道家之教以性命為宗，南華真人為宗師。至於上清通真、達靈神化之道，感降仙聖，不擊教法之內，為高上之道，教主道君皇帝為師。」詔依所奏，左右街道錄印行。《紀事本末》卷百二十七。
　　３、丙辰，禮制局奏：「昨討論大駕六引，案：《宋史·輿服志》：詳定官蔡攸言：六引，開封令乘軺車居前，開封牧、大司樂、司徒、禦史大夫、兵部尚書乘革車次之。揆古則不合，驗今則有戾。司徒，三公論道之官，車徒非其所任，戶部主之可也。奉常典禮，司樂典樂，皆專於一事，禮樂之容，非其所兼，禮部總之宜也。請改司徒用戶部尚書，改大司樂用禮部尚書，其僚佐儀制視兵部尚書。禦史大夫，位亞三少，秩從二品，又尊於六尚書。其行，宜以兵部次令、牧，禮部、戶部又次之，終之以禦史大夫。 開封令、牧，乘墨車，兵部、禮部、戶部尚書，禦史大夫乘夏縵。案：《周禮》巾車職曰孤乘夏篆，卿乘縵，大夫乘墨車。《宋史·輿服志》：夏篆者，篆其車而五采畫之也，夏縵則五采畫之而不篆，墨車則漆之而不畫。孤宜乘夏篆，象其文質之備；卿宜乘夏縵，象其文采而不足於篆，開封令秩比大夫，開封牧古之諸侯，其乘皆宜墨車。 已經冬祀施用。案：《宋史·輿服志》此句下有「所有駕士衣服，尚循舊六引之制，宜行改正。況天子五輅，駕士之服」云云。 唯駕士之服，各隨其輅之色，則六引駕士之服，當亦如之。乞墨車駕士衣皂，夏縵駕士皂質繡五色團花，於禮為稱。」從之。《紀事本末》卷百三十四。
　　１、二月案：錢大昕《四史朔閏考》：是月己未朔。 壬戌，棣州貢士劉棟奏：「伏蒙聖恩，以臣本州並提舉司保舉四行聞奏，特授將仕郎。臣昨忽遇九天益算韓真人》，授以《景靈玉陽神應鐘法》，仰祝聖壽，若臣苟官爵，即負師言。伏望特垂矜察所有敕命，乞賜追寢。」詔依所乞，賜紫衣道服。《紀事本末卷百二十七。原注詔旨，六年二月十九日召赴闕，六年四月二十八日鑄鐘，八年三月二十六日又召赴闕。蔡絛雲：劉棟者，棣州人，亦儒士。自雲嘗遇仙人韓君者，與之丹曰剝取丹。服丹輒複如故。政和中，以其丹上之，上曰：「汝師賜服而奪之，以慕長年，非朕所用意也。」還焉。靈素乃謂仙人韓君者，乃韓君丈人也，韓君丈人乃上帝之首相，雖不隸於神霄，而實佐帝君之治。上乃命棟以官，為直龍圖閣。又為作韓君丈人觀於其鄉郡，而使棟領之。仍係籍於道流，封先生。方神降及廢釋氏，棟亦預焉。然棟頗涉獵儒書，慕李泌之為人。晚為利所奪，不能自還也。凡為神降之事者，往往先後多不得其死。
　　２、甲子，詔通真先生林靈素於道籙宮宣諭青華帝降臨事，左右街道錄傅希烈等，皆作記上之。《紀事本末》卷百二十七。原注傅希烈等記略曰：逮夜漏向醜，香風颯至，徐有赤光，大如彈丸，東流空中，上下往來，既離複合。已而電光四出，雷聲隱然，環佩之音，近在咫尺。一室間，恍如白晝，仰瞻繪像，俄失所在，特絹素空存。而已二天人躡空乘雲，冉冉而下。其一絳服玉冠，天顏和豫，蓋教主道君皇帝也。其一上下青衣，儼若青華帝君之狀。又前導一人，貌與通元先生張虛白無少異焉。從者朱紫，不可悉計，迤邐由西而行。又曰：考之仙版，青華帝君實高上神霄玉清王之弟也。仰惟教主道君皇帝，以神霄玉清之尊降神出明，應帝王之興起，雖動而不失其所謂至靜；雖為而實未嘗為，故其通真接靈，澹然獨與神明居者，若辛卯歲之夢兆，癸巳歲之示見，創見稀有，中外已悉，聞而知之。至於今日坐堂奧之上，而神飛玉京，來仙境之真，而跡凝禁禦，則或未之聞也。案：陳桱《續編》：二月甲子，會道士二千人於上清寶籙宮。詔林靈素諭以帝君降臨事焉。
　　３、辛未，御筆：「天下天寧萬壽觀改作神霄玉清萬壽宮，如小州軍監無道觀，以僧寺充，即不得將天慶觀改。仍於殿上設長生大帝君、青華帝君聖像。」《紀事本末》卷百二十七。案：天寧萬壽觀，《十朝綱要》作崇寧萬壽觀。《通鑒續編》：改天下天寧萬壽觀為神霄玉清萬壽宮。幸上清寶籙宮，命林靈素講道經。自是每設大齋，輒費緡錢數萬，謂之「千道會，」令士庶入殿聽靈素講經，帝為設幄其側。靈素高坐，使人於下再拜請問。然所言無殊絕者，時雜以捷給嘲詼，以資媟笑，莫有君臣之禮。複令吏民詣宮授神霄秘籙，朝士之嗜進者亦靡然趨之。
　　１、三月案：錢大昕《四史朔閏考》：是月己丑朔。 壬子，禦制《明堂上樑文》。《紀事本末》卷百二十五。案：《玉海》卷九十六：七年六月，明堂成，禦制《上樑文》及《明堂頌》。
　　２、甲寅，兵部尚書兼侍讀、禮制局詳議官蔣猷奏：「臣伏見尚書兵部見行《大禮鹵簿圖記》，實天聖閒侍臣宋綬等所詵集，凡儀衛之物，既圖繪其形，又稽其製作之所，自而敘於後一代之物容，文物備載於此矣。陛下頃以治定製禮，設局命官，稽古從宜，訂正訛謬。如大輅之乘，元武之旂，六引之名，與其車導駕之官，與其服革而從新者多矣。然每遇大禮，本部所具字圖，止按舊書為之，名實相戾，不可憑用。臣愚欲乞特降睿旨，命有司取所謂《鹵簿圖記》，更加考正，可因而否革之。仍以所更定事放舊事之體，補成全文，藏於有司，使永遠有所稽以從事，此亦治世致詳於禮之意也。」御筆：「比裒集古鐘、鼎、尊、彝諸器，得見三代製作之象，因命有司，悉從改造，煥然一新。鹵簿圖籍，當行改修，可依所奏，令禮制局限一季了畢。」《紀事本末》卷百三十四。
　　《續宋編年資治通鑒》：三月，茂州夷寇邊。案：《十朝綱要》：綿州言：茂州蕃賊寇石泉縣，知縣事李安國率兵奭之，不勝，將官李泳、呼延濬、王玘、李宋臣、王澤戰死。辛卯，詔秦鳳路遣將邱永壽率兵二千人往討之。
　　又以童貫權領樞密院事。案：《本紀》：乙未；以童貫權領樞密院。《九朝編年》：初，命貫帶行同簽書樞密院事，尋以元豐官制不置簽事，遂改命焉。時邊臣屢奏虜無故聚兵易州，恐有他意。詔諸路調兵赴沿邊，將以邊事付貫，命督師以駐，尋落職。《十朝綱要》：庚寅，詔童貫帶行同簽書樞密院事。乙未，改權領樞密院事雲。
　　１、四月案：錢大昕《四史朔閏考》：是月己未朔。 庚申，御筆：「朕每澄神默朝上帝，親受宸命，訂正訛俗。朕乃昊天上帝元子，為太霄帝君，睹中華被金狄之教盛行，焚指煉臂，薘身以求正覺，朕甚憫焉。遂哀懇上帝，願為人主，令天下歸於正道。帝允所請，令弟青華帝君權朕太霄之府。朕夙夜驚懼，尚慮我教所訂未周，卿等表章，冊朕為教主道君皇帝，只可教門章疏用，不可令天下混用。」《紀事本末》卷百二十七。案：《續宋編年資治通鑒》：夏四月，上詔道籙院略曰：朕乃上帝元子，為太霄帝君，憫中華被金狄之教，遂懇上帝願為人主，令天下歸於正道。卿等可上表章，策朕為教主道君皇帝，止用於教門。尋詔王黼、蔡攸、盛章等至宣和殿觀神霄降臨。黼作記上之。按王黼等至宣和殿觀霄神，據《十朝綱要》在戊辰。
　　２、丙子，禮制局奏：「按《詩》稱，郊祀天地，而繼以我，將祀文王。《孝經》，郊祀後稷，而繼以宗祀文王。《周禮》，祀大神示，而繼以享先王。然則祀大神者，圜丘也；祀大示者，方澤也；享先王者，則明堂在其中，三者備矣。而後神示祖考之禮成，然非一日而能遍。蓋圜丘必俟冬至，方澤必俟夏至，明堂必俟季秋，千數百載，斯禮弗備。今圜壇、方澤，既展上儀，而明堂肇新，宗祀之期，理不宜緩。伏請夏祭大禮後，季秋親祠明堂，以稱陛下昭事神示祖考之意。」
　　又奏：「按《禮》，祀大神於冬至，祀大示以夏至，案：《宋史·禮志》作「天神地祇。」 乃有常日，無所事卜。季秋大享，帝以先王配，則有常月，而無常日。禮不卜常祀而卜其日，社用甲，郊用辛，而日必輒吉，所以極嚴恭之儀。伏請明堂大享以吉辛之日。」又奏：「昨夏祭前一日宿方澤，內殿致齋，太廟、景靈宮冬祀，既已親祠，將來宗祀明堂，伏請依夏至內殿致齋，前一日宿齋大慶殿。」又奏：「按《周禮》：『祀昊天上帝，大裘而冕，祀五帝亦如之。享先王則袞冕。』祀昊天上帝，則郊祀是也。享先王則宗祀在其中，蓋於大裘舉正位以見配位，於袞冕舉配位以見正位。伏請祀明堂袞冕。」案：《宋史·禮志》雲：以天道事之，則舉卑明尊，大裘象道，袞冕象德，明堂以人道享上帝，請服袞冕。
　　又奏：「按《禮記》，莞簟之安，而蒲越槁鞂之設。釋者謂下莞上簟，祭天則蒲越槁鞂。《漢舊儀》，祭天用六采，綺席六重，高帝配天用紺席。成帝初，丞相衡等言其非是，遂用槁鞂。東漢用莞簟。晉江左用蒯。隋祭天用槁鞂，配帝用蒲越。唐麟德用裀褥。《開元禮》、《開寶通禮》，上帝用槁鞂，配帝用莞簟。景德中，孫奭請席皆加褥。慶曆祀儀，上帝以黃，配帝以緋。元豐中，從有司之議，始不設褥於明堂，神席之上，又以莞代蒲越槁鞂。今郊祀，正位設蒲越，明堂正配位並以莞，蓋取《禮記》所謂『莞簟之安』。明堂以人道，享上帝故也。然莞簟自是兩物，故曰『上莞下簟』。《周禮》，祀先王亦無單用莞簟之文，今乃止用莞而不設簟，未盡禮意。況郊用特，而明堂用牛羊；郊用匏爵，而明堂用玉爵，其餘豆、登、簋、俎、尊、壘，並用宗廟之器。但不設彝，不祼，則藉神席亦合盡用，人情所安。兼東漢猶用莞簟，晉、宋以後，始單用莞，蓋循習之誤，伏請明正。《聘禮》曰：『壺設於東序北上，以並南陳，醙、黍、清皆兩壺。』蓋醙、黍、清，三酒也。《詩》亦曰：『清酒百壺。』此實三酒之壺。尊也，《禮器》曰：『廟堂之上，罍尊在阼，犧尊在西。』此實酌齊之尊也。又曰：『君西酌犧象，夫人東酌罍尊。』此初獻酌之位。《酒正》曰：『大祭二三，中祭再二，小祭一二。』此酌尊皆有也。然以五尊實五齊，則壺尊實三酒可知矣。以酌齊之尊在阼階之上，則酌酒之尊在阼階之下可知矣。蓋古者宗廟行九獻之禮，君與後各四，而諸臣一獻以終之，故謂之『九獻、終獻之酌』是也。若止酌齊而不及酒，非所以全事養之義。三獻之禮雖略於古，而齊酒之酌不可偏廢，則初獻酌醴，亞獻酌盎，終獻酌酒，而九獻之義備焉然。而夏之尊曰『罍』，周之尊曰『犧象』。《記》言：『罍尊在東，犧尊在西。』此《周禮》也。周本先代之器，故初獻酌犧，後異代之器，故亞獻酌罍。今太廟、明堂之用皆異代器也，當以近者為貴，酌尊用犧象可也，若夫設而不酌之尊，宜以世之先後為次而實之。伏請明堂以泰尊實泛齊，山尊實醴齊，著尊實盎齊，犧尊實醍齊，象尊實沈齊，壺尊實三酒，皆為不酌之尊。又以犧尊實醴齊為初獻，象尊實盎齊為亞獻，並陳阼階之下，案：「並陳阼階之下」，「下」字據《宋史·禮志》作「上」字。《禮志》此句下有「犧在西，象在東。壺尊實清酒為終獻，陳於阼階之下」四句。 皆為酌尊。尊三，其貳以備匱乏，此大祭之禮也。」
　　又奏：「《周官·大司樂》，分樂而序之，以祭以享以祀。冬日至，於地上之圜丘奏之若樂六變，則天神皆降，夏日至，於澤中之方丘奏之若樂八變，則地祇皆出。於宗廟之中奏之若樂九變，則鬼神可得而禮。蓋天神地祇宗廟以聲類求之，其用樂各異焉。又按《孝經》稱，郊祀後稷以配天，宗祀文王於明堂以配上帝。蓋尊祖配天者，郊祀也；嚴父配帝者，明堂也。郊祀以遠人而尊，故尊祖以配天；明堂以近人而親，故嚴父以配帝。所以求天神而禮，其義一也。則明堂宜同郊祀，用《禮》天神六變之樂。」
　　又奏：「皇祐以來，以大慶殿為明堂，奏請致齋於文德殿，禮成，受賀於紫宸殿。今明堂始建，當於大慶殿奏請致齋，禮成，於文德殿受賀。」又奏：「皇祐以來，明堂當一郊，故詣太廟、景靈宮行禮，陳法駕鹵簿。回宿文德殿，即轉仗自宣德門陳列。」《紀事本末》卷百三十四。案：本文語氣似未竟。《禮志》：「禮成，文德殿受賀」句下有雲：「宿齋奏嚴，本以警備。」仁宗詔明堂直端門，故齋夕權罷。今明堂在寢東南，不與端門直，將來宗祀，大慶殿齋宿，皇城外不設鹵簿儀仗，其警備請列於大慶殿門之外。 詔親祠明堂。《紀事本末》卷百二十五。
　　１、五月案：錢大昕《四史朔閏考》：是月戊子朔。 癸卯，改玉清和陽宮為玉清神霄宮。《紀事本末》卷百二十七。
　　２、丁未，詔：「應監司兼領措置並計置起發花石，並罷管勾；宿州見置花石除已起發外，見在未般數，令孫默專一管勾起發。」《紀事本末》卷百二十八。原注孫默政和八年四月丙子為淮南運判。
　　３、癸丑，臣僚言：「神宗稽法成周，寓馬於農。陛下聿追聖謨，給地增牧，法成令具，吏虔民樂，諸路告功，實武備無窮之利。乞令逐路春秋集教，以備選用。」從之。《紀事本末》卷百三十八。
　　《續宋編年資治通鑒》：五月，詣玉虛殿，上皇地祇徽號。案：《宋史·本紀》：五月己未，如玉清和陽宮，上承天效法厚德光大後土皇地祇徽號寶冊。陳桱《續編》：上地祇徽號。詔曰：「王者父天母地，乃者祇率萬邦黎庶，強為之名，以玉冊玉寶昭告上帝，而地祇未有稱謂。謹上徽號曰承天效法厚德光大後土皇地祇，寶冊、儀禮，一如上帝。」
　　又祭地於方澤。案：《宋史·本紀》：辛丑祭地於方澤，降德音於諸路。以監司州縣共為奸髒，令廉訪使者察奏，仍許民徑赴尚書省陳訴。
　　１、六月戊午朔，案：原書作「戊子」，《本紀》、《綱要》、《朔閏考》皆作「戊午」，以次日己未排之，字誤據改。 太師、魯國公蔡京進封陳、魯國公。《紀事本末》卷百三十一。案：《本紀》：戊午朔，以明堂成，進封蔡京為陳、魯國公。陳桱《續編》：六月，明堂成，進封蔡京為陳、魯國公，辭不受。
　　２、己未，童貫加檢校少傅，威武軍節度使梁師成為檢校少保，興德軍節度使、宣和殿學士蔡攸為宣和殿大學士，太中大夫開封府王革遷三官，宣和殿學士、太中大夫盛章遷兩官，顯謨閣待制蔡絛、蔡翛為龍圖閣直學士，皆以明堂成推賞也。《紀事本末》卷百二十五。原註明堂推賞童貫及梁師成，降制蔡攸以下，別降御筆。《實錄》不書貫及師成，蓋疏略也，今增入之。自餘轉正任橫行者尚多，姑從《實錄》，更不一一書之。
　　３、己巳，御筆：「太師、陳魯國公蔡京力免兩國公，已降劄允所請，特與白身親屬恩澤二人，應恩數並依轉官例施行。」《紀事本末》卷百三十一。案：蔡絛《鐵圍山叢談》：政和間，魯公以師臣為建明堂使，既考成因，進呈面奏曰：「臣已位極人臣矣，矧罔功，詎宜賞也。第群下之勞，日事覬覦，不可用臣故絕其望。願降旨，除臣外並次第推恩。」上曰：「明堂古盛典，由祖宗來暨神考，究論弗及成。今賴卿力，俾朕獲繼先志，況為之使而澤不浹，豈朝廷所以待元老者哉？卿其無辭。」而魯公懇請不已。上不得已於公，姑可之。乃自召公輔，共議所以待魯公者，即加陳魯兩國。公苦辭，且謂：「若祖宗以來有是故事，臣亦拜受；今既創作，苟受之，既他日賞臣，將何以為禮？第獨有王爵爾，此決不可。是聖恩之隆異，適所以禍臣，且臣行年七十，願留以為贈也。」上察公之誠，嘉歎不已，曰：「卿既如此，容朕作禮數盡。」於是三辭恩，數批答，乃親筆襃諭，天語甚美而始俞焉。兩國既許罷封，上因賜魯公以三接青羅傘、塗金從物、塗金鞍、異錦〈革薦〉、馬前圍子二百人，大約皆親王儀禮，獨無行扇爾，魯公乃拜。賜圍子者，凡朝請使但止於皇城門外，蓋懼小人之疑謗，時多公之得體也。至於兩國之封，魯公謂所以榮先，則不敢辭，於是三代暨小君皆蒙兩國之贈，今遂為故事。
　　４、乙亥，太師、魯國公蔡京等上表請禦明堂聽朝，頒常視朔，詔答不允。表三上，案：《宋史·本紀》、《通考》等皆作「表五上」。 乃從之。《紀事本末》卷百二十五。案：《文獻通考》卷七十四：七年，明堂成，有司請頒常視朔聽朝。詔明堂專以配帝嚴父，餘悉移於大慶、文德殿。群臣五表陳請，乃從之。禮制局列上明堂七議：一曰古者朔必告廟，示不敢專，請視朝聽朔，必先奏告，以見繼述之意。二曰古者天子負扆南向，以朝諸侯，聽朔則各隨其方，請自今禦明堂正南向之位，布政則隨月而禦堂，其閏月則居門焉。三曰《禮記·月令》，天子居青陽總章，每月異禮，請稽《月令》十二堂之制，修定時令，有司奉而行之。四曰《月令》以季秋之月為來歲聽朔之日，請以每歲十月於明堂受新惓，退而頒之郡國。五曰古者天子負扆，公侯伯子男、蠻夷戎狄、四塞之國各以內外尊卑為位，請自今元正、冬至及朝會，並禦明堂，遼使依賓禮，番國各隨其方，立於四門之外。六曰古者以明堂為布政之宮，自今若有禦劄、手詔，並請先於明堂示，然後榜之廟堂，頒之天下。七曰赦書德音，舊制宣於文德殿，自今請禦樓肆赦，並請於明堂宣讀。
　　《續宋編年資治通鑒》：六月，改節度觀察留後為承宣使。案：《本紀》：戊辰，改節度觀察留後為承宣使。
　　又雨雹大如拳，或如一升器物，兩時而止。先是，夏雨，有二魚落殿中省廳屋上，人皆異之。
　　又上以釋教經六千卷內惡談毀詞，詆謗道、儒二教，命近臣於道籙院看詳取索，焚棄此等偽造經文。
　　１、七月丁亥朔，案：原書無「朔」字，據《四史朔閏考》增。 御筆：「如有僧徒歸心道門，願改作披戴為道士者，許赴輔正亭陳訴，立賜度牒、紫衣。」《紀事本末》卷百二十七。
　　２、戊子，醫學奏：「乞本學三捨生依《太學辟雍國子監法》隸屬禮部。」從之。《紀事本末》卷百三十五。
　　３、庚寅，原注七月四日。 詔王師中選差將校七人，各藉以官，用平海指揮兵船載高藥師等，齎市馬詔，泛海以往。先是，建隆以來，熟女真嘗由薊州泛海至登州賣馬，故道雖存，久閉不通。於是女真、薊州漢兒高藥師、曹孝才及僧郎榮等率其親屬二百餘人以大舟浮海，欲趨高麗避亂，為風漂達我界駞基島，備言「女真既斬高永昌，原注六年十一月，詳見《北邊》。案：《北邊門》已佚，事見《編年通鑒》，已詳注六年。 渤海、漢兒群聚為盜，契丹不能制。女真攻契丹，累年奪其地，已過遼河之西。」知登州王師中具奏其事，朝廷固欲交女真圖契丹，聞之甚喜，乃詔蔡京及童貫等共議，即共奏：「國初時，女真嘗貢奉，而太宗皇帝屢詔市馬女真，其後始絕。宜降詔，遵故事，以市馬為名，就令訪聞事體虛實。」《紀事本末》卷百四十二。案：《北盟會要》，七年七月四日庚寅，登州守王師中奏，有遼人薊州漢兒高藥師、僧郎榮等，以舟浮海至文登岸。詔師中募人同往探問以聞。先是，政和元年，朝廷差童貫副鄭允中奉使。遼人有馬植者，潛見童貫於路。植，燕京霍陰人。涉獵書傳，有口才，能文辭，長於智數。見女真侵暴，邊害益深，賊盜起，知契丹必亡，陰謀歸漢，說貫以邊事。是時童貫奉密旨，使覘其國，於是約共來歸。植數上書奏，上喜，賜姓趙名良嗣。蔡京、童貫力主之，以圖取燕。時薛嗣昌、和詵、侯益揣知朝廷有意幽薊，並迎合附會，倡為北事。和詵知雄州，以厚賄結納朔方豪雋，士多歸之，以收燕山圖來上。又中山守張杲、高陽關安撫吳玠，亦獻議燕雲可取。河東經略薛嗣昌得河朔諜人之詞，往往潤色以希禁密意，每陛對，論及北事，輒請興師。嗣昌又委代州安撫王機探伺遼人之隙，陳攻取之策。時武應等州屢來投附，機悉接納。又有王師中全家來忻、代，上詔令師中知登州，以伺其事。然未有以發。會是年登州奏有遼人船二嘡，為風漂達我駝基島，乃高藥師、曹孝才、僧郎榮率其親屬老幼二百人，因避亂欲之高麗，為風漂至州。具言遼人以渤海變亂，因為女真侵暴，女真軍馬與遼人爭戰累年，爭奪地土，已過遼河之西京。今海岸以北，自薊、複至興、瀋、同、鹹等州，悉屬女真矣。登州守王師中具以聞奏。上命中使押詣蔡京第，令與童貫僉議。京、貫因同奏：「國初時，女真常奉貢，而太宗皇帝屢市馬，女真其後始絕。今不若降詔，遵故事，以市馬為名，令人訪其事體虛實如何。」上可之，詔登州守臣王師中募人同高藥師等齋市馬詔泛海以往探問，其後通好女真，而議舉兵相應，以夾攻滅遼，國家禍變，自是而始。
　　４、乙未，提舉淮南、兩浙路禦前人船所條具合行事件，仍乞比附直達綱條令，及遵用見管押花石，並禦前物色前後所得指揮。並從之。《紀事本末》卷百二十八。原注據蔡絛《史補》雲：蔡京》始作提舉人船所，但不記月日，因詔旨載提舉人船所申請畫一在七月九日，始掇取附見，須考詳之。蔡絛雲：上在藩潛時，獨喜讀書學畫，工筆劄，所好者，古器、山石，異於諸王。又與駙馬都尉王詵、宗室令穰遊，二人者，有時名，由是上望譽聞於中外。及即位，謙恭雅尚，崇寧中，始命官訪古圖牒宮中。獨觀書臨字，卻去華麗之飾，玩味竹石而已。使命伯氏俾朱勔密取江、浙花石，其初得小黃楊木三株，以黃帕覆之而進也，上大喜異，然其後歲不過一二貢，貢不過五七物。大觀末，朱勔始歸隸童貫，而所進已盈舟而載，伯氏亦自命使臣采以獻焉，俱未甚也。政和初，魯公被召，上戲伯氏，須土宜進，遂得橄欖一小株，雜諸草木進之，當時以為珍。其後，又有使臣王永從、士人俞輖應奉，皆隸伯氏。每花石至，動數十舟，號成綱矣。盛章守姑蘇，及歸，作開封府尹，亦主進奉，然勔之綱為最，延福宮、艮嶽諸山皆仰之。政和四年以後，東南監司、郡守，二廣市舶，率有應奉，多主伯氏。至六七年間，則又不待旨，但進物至，計會諸閹人，閹人亦爭取以獻焉，天下乃大騷然矣。大率太湖、靈璧、慈谿、武康諸石，二浙花竹、雜木、海錯，福建異花、荔子、龍眼、橄欖，海南椰實，湖湘竹木、文竹，江南諸果，登、萊、淄、沂海錯、文石，二廣、四川異花、奇果，貢大者，越海渡江，毀橋樑，鑿城郭而至植之，皆生成，異味珍苞，率以健步捷足，雖萬里，用四三日即達，色香未變也。政和七年，魯公亦嘗具奏：「陛下無聲色犬馬之奉，所尚者山林竹石，乃人之棄物。俱有司奉行過當，因至騷擾，願節其浮濫而懲戒之。」乃作提舉人船所，命巨閹鄧文誥領焉。時魯公有曩備東封船艘，得二千餘艘，廣濟兵士，有四指揮，因又增置作牽駕人，遂盡與之。令每歲會所用花石，從前禦前降下，使係應奉人，始如數得貢，自餘監司、郡守等，不許妄進。上又詔不許用糧綱，若坐船及役百姓。仍戒伐人墳塚，毀室廬，或加黃封帕蒙人園圃花木凡十餘事，批付魯公，日係進奉，獨令朱勔、伯氏、王永從、俞輖、陸漸、應安道六人聽旨，他悉罷之，由是稍戢。其後不二歲，天下爭獻複如故，而又增提舉人船所，進奉花石。綱運所過，州縣莫敢誰何，殆至劫掠，遂為大患。後魯公奏罷，然未久王黼當國，乃置應奉司而自領之，仍不以是何官司錢物，皆許支用。宰相既自領，遂竭天下財賦，四方監司、郡守，凡尺寸之地，入口之味，莫不貢獻，中外以為言。然黼持以自若，只令朱勔等七人管買物色。自政和六年四月九日至宣和元年十二月十七日，乃罷提舉人船所。案：《續宋編年資治通鑒：置提舉禦前人船所。先是，諸路進貢繁多，京請節其浮濫，命內侍鄧文誥領之。又詔不許用糧綱船，且戒毀人墳墓及黃封帕蒙人園圃所植凡十餘事。獨令朱勔等六人用事。勔由此授節鉞，諸路紛擾，以至大亂。
　　５、庚子，詔：「八寶內增定命寶，今後以九寶為稱，仍以定命寶為首。」《紀事本末》卷百二十八。案：《宋史·輿服志》：政和七年，從於闐得太玉逾二尺，色如截肪。帝又制一寶，赤螭紐，文曰「範圍天地，幽贊神明，保合太和，萬壽無疆。」篆以魚蟲，製作之工，幾於秦璽。其寶九寸，檢亦如之，號曰「定命寶」。合前八寶為九，詔以九寶為稱，以定命寶為首。
　　《續宋編年資治通鑒》：秋七月，熙河、環慶、涇原震，旬日不止，壞城壁廬舍，居民壓死者甚眾。案：《本紀》：七月壬辰，熙河、環慶、涇原地震。
　　１、八月丙辰朔，案：原書無「朔」字，據《四史朔閏考》增。 宣和殿大學士蔡攸奏：「莊、列、亢桑、文子，皆著書以傳後世，有唐號為經，並列藏室。國朝始加《莊》、《列》、《南華》、《沖虛》之號，以其書入國子學，而《亢桑子》、《文子》未聞頒行，乞取其書，於秘書省精加讎定，列於國子之籍，與《莊》、《列》並行。」從之。《紀事本末》卷百二十七。
　　２、丁丑，高藥師等兵船至海北，適遇女真邏者，不敢前，複回青州，稱已入薊州界，女真不納，幾為邏者所殺。青州安撫使司崔直躬具奏其事，上怒，詔元募借補人並將校一行並編遠惡。《紀事本末》卷百四十二。原註明年二月十八日又遣馬政等，此據《金盟本末》稍增以《北征紀實》。如蔡絛所雲，蔡京久不知，上曰：「太師莫是要作禮數否？」今皆不取。蔡絛私為其父諱，獨歸其事於童貫耳。要京與貫皆始禍者，京偶以十一月六日免簽細務，遂欲藉此欺世。女真不與海上結納者，人固不信也。高藥師等回至青州，封氏《編年》系之明年正月三日，今依《金盟本末》並見於此。蔡絛《北征紀實》：七年秋，會登州奏，有遼人船二嘡，因避亂之高麗，為風漂達我界駞基島。高藥師等老幼二百餘人具言遼人以渤海變亂，因為女真侵暴，遼東地已半陷入女真矣。上甚喜，而魯公久不知。上乃曰：「太師莫非要作禮數否？」遂命中使宣押，宰執詣魯公賜第，僉議因同具奏：「國初時，女真常貢奉，而太宗皇帝屢詔市馬，女真其後始絕。今不若降詔，遵故事，以市馬為名，令人且訪其事體虛實何如。」上可之。詔登州守臣王師中募人同高藥師等齋市馬詔，泛海以往探問。久之則奏，冒險已到被薊州界，望見岸上甲兵多，不敢近而回。於是上為赫怒，頗疑外廷臣寮承望大臣旨意。因詔元募借補人兵將校一行並編配遠惡，又降御筆通好女真事。重和元年八月十八日，監司、帥臣並不許干預，如違，並以違御筆論。時童貫已大用事，故獨主海上通好，密合往來，不復使外廷知矣，國家禍釁，自是而始。通好事語具於下。是歲，貫又上其《平燕策》，大抵謂雲中根本也，燕薊枝葉也，當分兵撓燕薊，而後以重兵取雲中。其語汗漫無取，蓋時貫尚未有名，士大夫從之，以緣飾其奸耳。既遣承買童師敏來宣示，魯公甚惡之，但留之亦無奏報。上數遣師敏來詢貫策如何，既久不報，又遣來索，魯公但唯唯。一日，留身奏曰：「貫徒有虛名耳，無能為也，臣豈不知。且伐國大事，安危系之，陛下何以付貫？」上曰：「前日取青唐，太師不記耶，豈非貫之功？」亟對曰：「崇寧下青唐，初遣貫行，但若監軍耳。當是時，陛下方垂拱，責辦在臣，兵以屬王厚，而謀策皆臣也，藉使臣當今日，亦不能為之。且取青唐今日尚不可為，況伐敵國乎？」上曰：「其國內自叛，必不能久，如何？」對曰：「臣聞戎主之叔曰九大王，戎主遣九大王將兵伐女真，而九大王即軍中為叛臣彊立之，九大王得竄身投戎主，戎主待之如初。後複出師，詢其帥，則又九大王也，未見其相殘之理。且漢高祖一蕭何猶疑之，則戎主勝負來未可知。」天顏為慚，魯公即劾貫前後壞邊事。又曰：「貫頃緣臣薦使為監軍，權重過當，他日或累，臣不可無言。且貫位極人臣，今與臣同列，臣實恥之。」章凡四上，而上乃議下，除司空，令致仕，而罷所領。時置三少，無司空，蓋欲特別異之也。貫大懼，因以其城西外圃與公西湖鄰牆，流水相接為名，邀伯氏與二兄同出城相見，議分定界。至，遂為伯氏置酒厚甚，以二犀帶遺伯氏。會伯氏救解之，魯公議遂格，伯氏仍譖絛於魯公曰：「絛泄魯公劾貫四章之語，與外人大不便。」魯公不聽，始語絛曰：「此舉吾豈不欲人知耶！」蓋自是之後，伯氏亦大生異矣。 
　　《續宋編年資治通鑒》：太宰鄭居中以母喪去位。案：《通鑒續編》：居中與蔡京不相能，及居喪，京懼其起複，以居中王珪之壻，乃使蔡確子懋重理定策事以沮之。遂追封確清源郡王，禦制文立石墓前，而擢用居中諸子於朝。
　　１、九月案：錢大昕《四史朔閏考》：是月丙戌朔。 辛卯，祀上帝於明堂，以神宗皇帝配享。《紀事本末》卷百二十五。案：《續宋編年資治通鑒》：九月辛卯，大饗明堂。《宋史·本紀》：九月辛卯，大饗明堂，赦天下。
　　２、庚子，禮制局奏：「請以每歲十月朔禦明堂，設仗，受來歲新惓，退而頒之郡縣，其布政依此。」從之。《紀事本末》卷百三十四。
　　３、丙申，禦史中丞王安中為翰林學士。《紀事本末》卷百三十一。原注王安中《行狀》：其子秬作有雲：一日，請對，曰：「臣起諸生，蒙陛下親擢，備員中執法，日夜懼無以報。今臣所論，事關宗社，倘陛下少留聽，幸甚！」上悚然。公出袖中疏，所論乃蔡京也。上曰：「誠如卿言。」公即伏奏曰：「臣孤遠一介，不量力，輒論大臣。京老奸多智，必將為所中害，自此竄逐，無複再望清光矣。願拜辭。」上曰：「勿如此云云，當為卿罷京。」時京子攸日夜出入禁中，盡率子弟見上，泣且拜，上曰：「中司文字如此，柰何？」攸等固懇：「陛下倘全臣宗，乞移王某一別差遣，則事自已矣。」上寬慈惻然，許之。公方草第三疏，翌日，求對，中夜有扣門者曰：「適御筆，中丞除翰林學士，日下供職矣。」公歎曰：「吾禍其在此乎！」自是京之勢益盛。
　　《續宋編年資治通鑒》：約宗室科條，徒以下宗正訓治，徒以上制勘。
　　又盜起淮西，命內侍譚稹討平之。案：《十朝綱要》：庚戌，遣保康軍承宣使、直睿思殿譚稹往淮南督捕賊劉五。
　　１、十月乙卯朔，禦明堂平朔左個，以是月天運政治佈告於天下；又頒來歲歲運惓數。《紀事本末》卷百二十五。案：《十朝綱要》：頒來歲歲運惓數，自是率以為常。
　　２、辛巳，手詔：「昔者帝王臨制天下，必有神器託之琬琰，以承天休，以前民用。朕獲承累聖基業，嗣有鎮國受命與天子皇帝之寶，其數有八，蓋非乾元用九之數。夙興夜寐，思所以稱比得寶玉於異域，受定命之符於神霄，乃以『範圍天地，幽贊神明，保合太和，萬壽無疆』為文。卜雲其吉，篆以魚蟲，縱廣之制，其寸亦九，號曰定命寶。其數大備，昭示來裔，傳信無極，非特予一人有慶，亦惟爾萬邦之休。可以來年正月一日祗受。」《紀事本末》卷百二十八。原注蔡絛雲文見上案：《宋史·輿服志》：詔曰：「八寶者，國之神器；至於定命寶，乃我所自製也。」於是，應行導排設，定命與受命、天子寶在左，鎮國與皇帝寶在右。又詔：「鎮國、受命與天子、皇帝之寶，其數有八，蓋非乾元用九之數。比得寶玉於異域，受定命之符於神霄，乃以『範圍天地，幽贊神明，保合太和，萬壽無疆』為文。卜雲其吉，篆以魚蟲，縱廣之制，其寸亦九，號曰定命寶。來年元日祗受。」又詔差官奏告天地、宗廟、社稷。八年正月一日，禦大慶殿，受定命寶，百僚稱賀。其後京城之難，諸寶俱失之，惟大宋受命之寶與定命寶獨存，蓋天意也。蔡絛《鐵圍山叢談》：太上始意作定命寶也，乃詔於闐國上美玉。一日，絛赴朝請，在殿閣侍班，王內相安中因言，近於闐國上表，命譯者釋之，將為答詔，其表大有懽也。同班諸公喜，迫詢曰：「甚願聞之。」王內相因誦曰：「日出東方，赫赫大光，照見西方，五百國中，絛、貫主，阿舅黑汗王，表上日出東方，赫赫大光，照見四天下，四天下，絛、貫主，阿舅大官家：你前時要那玉，自家煞是用心。只彼難得似你那尺寸底。我已令人尋討，如是得似你那尺寸底，我便送去也。」於是一坐為哄。吾因曰：「《裕陵寶籙》已載於闐表文，大略同此。特少文勝者，疑經史官手潤色故爾。」眾乃默然。其後，遂以玉來上，長徑二尺，色逾截肪，誠昔未有也，遂制定命寶。歲餘，玉人始告成，精巧視古無別矣。寶與檢皆大九寸，盤螭為紐，魚蟲篆文，凡十有六字。於是定命寶合八寶，通號九寶，下詔以謂乾元用九之義雲。
　　３、癸未，蔡京等三上表，恭請皇帝禦明堂負扆，朝百辟萬面，以聽天下，從之。《紀事本末》卷百二十五。
　　１、十一月案：錢大昕《四史朔閏考》：是月乙酉朔。 庚寅，手詔：「太師、魯國公蔡京自再還廊廟迄於今七年，邇者，草疏十上，卻之複來，既繼以消息盈虛之理告老乞骸，祈於得請而後已。朕體貌元老不欲固違，可五日一朝，次赴都堂治事，其恩禮寵數，並如舊制。」《紀事本末》卷百三十一。案：《續宋編年資治通鑒》：十一月，詔蔡京五日一朝。《十朝綱要》：十一月庚寅，詔蔡京細務時免簽書，可五日一朝，次赴都堂議事。
　　２、癸丑，禮制局奏：「乞頒士服於諸路學官，每州一副，令依樣製造，凡作樂、釋奠，諸生皆服其服。」《紀事本末》卷百三十四。
　　《續宋編年資治通鑒》：十一月，鄭居中起複太宰，餘深少宰。案：《十朝綱要》：辛卯，鄭居中起複中書侍郎，餘深為少宰兼中書侍郎。《宋四六選餘深除少宰兼中書侍郎制》雲：承天子以贊助萬機，時乃代工之任，熙帝載而使宅百揆，莫先同德之求。眷我宗臣，久於政路。爰繹師虞之索，俾升宰席之崇。涓擇剛辰，誕鑒顯冊。直方而敦裕，肅又而純明。學參聖域之優，識達道源之大。威儀是力，凜然廊廟之才；文武兼資，允矣邦家之望。夙延登於近輔，實具紹於先猷。明哲自將，忠忱一致。載執黃扉之柄，益隆岩石之瞻。皋陶之陳，帝謨既懋弼諧之義；山甫之將，王命有嘉出納之勤。具昭成憲之休，未究大儒之蘊。朕仰惟前代守文為難，相我受民，非賢罔乂。若四方之是訓，則九敘之可歌。視君如腹心，矧務同於一體。用汝作舟楫，庶克迪於多盤。其進秉於國均，仍兼釐於政本。特超賜位，並衍真租。聿彰倚注之殊，式示寵光之渥。於戲！時則有若伊尹惟斯道而覺民。王曰惟爾君陳以嘉猷而告後。允蹈昔人之美，迄臻庶士之康。三階平則風雨得其時，眾賢和則天地為之應。亶惟乃辟是佑，則於永世有辭。
　　１、十二月案：錢大昕《四史朔閏考》：是月甲寅朔。 辛未，禮制局言：「所享功臣位版尚用舊官，並合除去，止用所贈及封國爵諡。如王安石稱太傅、舒王諡文之類。」從之。《紀事本末》卷百三十四。
　　２、御筆：「太上老君所著《道德經》，世以諸子等稱，未稱尊崇之禮，可改為《太上混元上德皇帝道德真經》。」《紀事本末》卷百二十七。
　　３、癸未，張商英為觀文殿大學士。《紀事本未》卷百三十一。
　　４、是月，宣德郎、管勾太平觀陳瓘自江州移南康軍居住。《紀事本未》卷百二十九。原注瓘始自通州徙江州，杜門不出謁，而來者不拒。逾年，忽有旨不許出城，月申存在。又更易守臣日降不下司文移，以俟新守之到，人俱叵測，為之震懼。交遊間，至有率平時往還書問者，有碎瓘所書碑刻者。瓘亦自期以死，劉安世聞之，以書抵瓘曰：「此乃鶴相恐脅，濮上之策，技止此爾。」閱數日，方知王寀得罪，而讒者以謂來居王寀之鄉，因以危言陷瓘。賴上察之，止令於南康居住雲。
　　《續宋編年資治通鑒》：有星如月，徐徐南行而落，光照人物，與月無異。案：《本紀》：十二月戊申朔，有星如月。據錢大昕《四史朔閏考》作甲寅朔。
　　又十二月，天神降坤寧殿。案：《本紀》：戊辰，詔天神降於坤寧殿，刻石以紀之。
　　又作萬歲山，上之初即位也，皇嗣未廣。道士劉混康以法籙符水出入禁中，建言京城西北隅地協堪輿，倘形勢加以少高，當有多男之祥。始命為數仞岡阜，已而後宮占熊不絕，上甚喜。於是崇通道教，土木之工興矣，一時佞倖因而逢迎，遂竭國力而經營之。至是命戶部侍郎孟揆築土增高，以象餘杭之鳳凰山，號萬歲山，後因神降，有「艮嶽排空」之語，因名艮嶽。宣和四年，始告成。禦制記文，凡數千言。六年，有金芝產於萬歲峰，改名壽嶽門，號陽華。入門兩旁有丹荔八十株，大石曰神運昭功者，立其中。旁有兩檜，一偃蹇者，名曰臥雲伏龍之檜，皆玉牌填金字書之。岩曰玉京獨秀太平岩，峰曰卿雲萬態奇峰。又有絳霄樓，金碧相間，勢極高峻，在雲表，盡工藝之巧，無以出此。運四方花竹、奇石，積累二十餘年，山林高深，千岩萬壑，麋鹿成群，樓觀臺殿，不可勝紀。案：《本紀》：庚午日。
　　又太學生鄧肅進十詩諷諫，末句雲：「但願君王安百姓，圃中何日不春風。」時朱勔以花石綱媚上，東南騷動故也。上即宣取，時皇太子在側，上曰：「此忠臣也。」蔡京奏曰：「今不殺肅，恐浮言亂天下。」上不答，即詔放歸田裏。靖康初，召為鴻臚簿。
　　又修神保觀，其神俗謂之「二郎神」也。都人素畏之，自春及夏，傾城男女負土以獻，名曰「獻土」。又有飾作鬼使巡門催納土者，人物絡繹，乘輿亦微幸以觀之。或謂蔡京曰：獻土納土非佳語也。後數日，有旨禁絕之。案：《宋史》《五行志》雲：後金人斡離不圍京師，其國謂之「二郎君」雲。
　　錢塘濮子潼輯注　
