卷三十
　
　　徽宗
　　△政和元年辛卯，一一一一
　　１、正月案：錢大昕《朔閏考》、李〈上直下土〉《十朝綱要》雲：是月甲子朔。 辛未，詔：「諸路州軍學生不至八十人處，不置教授；若係熙、豐曾置教授，雖不滿八十人，自合存留。」《紀事本末》卷百二十六。案：《文獻通考》卷四十六：熙寧四年，詔：「置京東西、河東北、陝西五路學，以陸佃等為諸州學官，仍令中書採訪逐路有經術行誼者各三五人，雖未仕，亦給簿，尉俸，使權教授。他路州軍，命近日選薦京朝官有學行可為人師者，堂除逐路官，令兼所任州教授，仍置小學教授。」元豐元年，詔諸路州府學官共五十三員。元祐初，齊、盧、宿、常、虔、潁、同、懷、澶、河陽等州始相繼置教授，三舍法行，而員額愈多。崇寧元年，宰相建議天下皆置學，郡少或應書人少，即合二三州共置一學，學悉置教授二員。至大觀時，吉州、建州皆以養士數多，置教授三員。尋詔諸路州學生員及五百人以上，許置教授二員，不及八十人，罷置教授，及以在州有科名官兼涖學事。
　　２、丙戌，詔：「議禮局進禮書案：《宋史·禮志》：大觀初，置議禮局於尚書省，命詳議、檢討官具禮《志》制本末，議定請旨，三年書成，為《吉禮》二百三十一卷、《祭服制度》十六卷，頒焉。議禮局請分秩五禮，詔依《開寶通禮》之序。政和元年，續修成四百七十七卷，且命倣是修定儀注。 已降指揮各轉官內有見係責降人，依例更不推恩，所給告令吏部勾取毀抹。」《紀事本末》卷百三十三。
　　３、壬辰，詔案：《紀事本末》不系日。畢沅《續資治通鑒》系在壬辰，詔百官勵名節下，今依系此。 明州案：畢沅《續鑒》：瓘自合浦放還居四明。 取陳瓘《尊堯集》送編修政典局。案：《續宋編年資治通鑒》：張商英請編熙寧、元豐閒事，號為《皇宋政典》，就尚書省置局。從張商英建請也。《紀事本末》卷百二十九。案：岳珂《桯史》雲：《日錄》一書，本熙寧閒荊公奏對之辭，私所錄記。紹聖以後，稍尊其說，以竄定元祐史牒。蔡卞又因其壻，方烜赫用事，書始益章。建中靖國初，曾布主紹述，垂意實錄，大以據依。陳了翁瓘為右司員外郎，以書抵文肅，謂薄神考而厚安石，尊私史而壓宗廟，不可。文肅大怒，罷為外郡，尋責合浦，了翁始著《合浦尊堯集》，為十論，但辨其所記載，猶未敢以荊公為非。及北歸，又著《四明尊堯集》，為八門，曰聖訓、曰論道、曰獻替、曰理財、曰邊機、曰論兵、曰處己、曰寓言，始條分而件析之，無婉辭矣。政和元年，徽宗聞有此章，下政典局宣取。
　　《續宋編年資治通鑒》：春正月，毀京師淫祠。案：《宋史·本紀》壬申，毀京師淫祠一千三十八區。薛應旂《宋元通鑒》同。李《十朝綱要》：詔毀開封神祠不在祠典者凡一千三百八十區。《九朝編年備要》：毀京師淫祠凡一千三百餘區。
　　１、二月案：《四史朔閏考》：是月甲午朔。 丙辰。《長編》卷五百十六：元符二年閏九月癸酉，三司言錢輕物重，差陸思閔等措置。原注雲：政和元年二月二十二日丙辰可考。案：原文已佚。
　　１、三月癸亥朔，禦制禦書案：畢沅《續通鑒》無「禦書」字。 《政和新修五禮序》，議禮局請刻石於太常寺，許之。《紀事本末》卷百三十三。
　　２、觀文殿學士、新知大名府呂惠卿為醴泉觀使。《紀事本末》卷百三十。原注七月十七日致仕，去年十二月末知大名府。呂本中《雜說》雲：大觀間，呂惠卿複召，陳瓘瑩中以書勸惠卿平好惡，無念舊惡，無以元祐細故為意。惠卿答雲：「丁亥之禍，猶無一念追憶之意，況元祐乎？」丁亥歲，張懷素事作，蔡京欲因獄事傅致惠卿之子，下獄，榜笞數千下，欲令招服一與懷素謀反。其子卒不服，得免。
　　３、戊辰，議禮局奏，續次編成《大觀禮書賓軍等四禮》四百九十七卷。案：《宋史·禮志》作四百七十七卷。《藝文志》：《大觀禮書賓軍等四禮》五百五卷，《看詳》十二卷。 詔依此修定儀注進呈，鏤板頒降。《紀事本末》卷百三十三。
　　１、四月案：錢大昕《四史朔閏考》：是月癸巳朔。 癸丑，議禮局奏：「有詔就先蠶壇之側，度地築公桑蠶室，歲養蠶以供祭服，令具制度以聞。合置公桑蠶室，按古者，公桑蠶室近川而為之，築宮仞有三尺，棘牆而外閉之。後齊之制，為蠶宮方十步，牆高一丈五尺，被以棘，其中起蠶室二十七。今乞倣後齊之制，度地為宮，四面為牆，高仞有三尺。其屋室間架多寡，視養蠶薄數修建。合置繭館，按《漢舊儀》，皇后蠶於蠶室，手三盆於繭館。合置織室，按《漢舊儀》，凡蠶絲絮，織室以作祭服，故有東、西織室。養蠶薄數，於經無見，按《漢舊儀》，養蠶千薄以上，乞並依漢制合置桑林；按晉制，桑林在東，而無多寡廣狹之限，今若倣漢制養蠶，即當約千薄所用之數，度地為之。合置採桑壇，按晉制，築桑壇於桑林之側，至唐《開元禮》，築於先蠶壇南，相去二十步，方三丈，高五尺，四出陛。國朝《開寶通禮》因之，合依此修建築室建殿。按後齊制為蠶宮，其中建別殿一區，用為親蠶之所。今籍田有思文殿，以俟禦耕臨幸，合依倣籍田之制，於蠶宮中置親蠶殿。」詔從之，親蠶殿仍以無斁為名。《紀事本末》卷百三十三。案：《宋史·禮志》：政和禮局言：「《禮》：天子必有公桑蠶室，以興蠶事。歲既畢，則奉繭而繅，遂朱綠之，玄黃之，以為郊廟之祭服。今既開籍田以供粢盛，而未有公桑蠶室以供祭服，尚為闕禮。請倣古制，於先蠶壇側築蠶室，度地為宮，四面為牆，高仞有三尺，上被棘，中起蠶室二十七，別構殿一區為親蠶之所。倣漢制，置繭館，立織室於宮中，養蠶千薄以上，度所用之數，為桑林。築採桑壇於先蠶壇南，相距二十步，方三丈，高五尺，四陛。凡七事。置蠶官令、丞，以供郊廟之祭服。又《周官·內宰》，『詔後帥內外命婦蠶於北郊。』鄭氏謂：『婦人以純陰為尊。』則蠶為陰事可知。《開元禮》：享先蠶，幣以黑，蓋以陰祀之禮祀之也。請用黑幣，以合至陰之義。」詔從其議，命親蠶殿以無斁為名。又詔：親蠶所供，不獨袞服，凡施於祭祀者皆用之。
　　２、戊午，倉部員外郎、議禮局檢討張邦光奏：「《唐開元禮》案：《大唐開元禮》，開元二十年撰，為禮五，為儀百五十有二。 文多重出，如祀五方帝，其儀皆同，惟時日幣玉小群，案：杜佑《通典》引《大唐開元禮》，吉禮祀儀曰齋戒，曰陳設，曰省牲器，曰鑾駕出宮，曰奠玉帛，曰進熟，曰鑾駕還宮。皇帝立春祀青帝於東郊，立夏祀赤帝於南郊，季夏土王日祀黃帝於南郊，立秋祀白帝於西郊，立冬祀黑帝於北郊。陳設神位，春曰青帝靈威仰，夏曰赤帝赤熛怒，季夏曰黃帝含樞紐，秋曰白帝白招拒，冬曰黑帝葉光紀。禮神之玉，東方以青珪，南方以赤璋，中央以黃琮，西方以騶虞，北方以元璜，其幣各隨方色，長丈八尺。 統制不立，倫類不通，頗失作者之體。至國朝開寶定儀。案：《太常因革禮》、《開寶通禮》之前有《建隆通禮》，《禮閣新編》。 始循唐舊，未暇改作。案：《太常因革禮》：太常卿、漢中郡王瑀與博士柳耆等奏，開元定禮垂之不刊，天寶改作，起自權制，此皆方士繆妄之說，請依禮為定。詔複依《開元禮》。 且《舜典》祀四嶽，其事同者，但雲如岱禮。《周官》祀神示，其禮類者，皆曰亦如之，未嘗重出。乞倣《舜典》、《周官》，類而為一，其小異隨事入注，庶幾不致重。」從之。《紀事本末》卷百三十三。
　　１、五月案：錢大昕《四史朔閏考》：是月壬戌朔。 丁卯，降劄子：累據臣僚上言錢法之幣，案：《宋史·食貨志》：趙挺之與蔡京議多不合，因極言當十錢不便，私鑄寢廣。禦史沈畸亦曰：「小錢便民久矣，古者軍興，錫賞不繼，或以一當百，或以一當十，此權時之宜，豈可行於太平無事之日哉？」《通考》卷九：張商英為相，上言：「當十錢自唐以來，為害甚明，於今尤見窒礙。蓋小平錢出門，有限有禁，故四方客旅物貨交易得錢者，必入中求鹽鈔、收買官告度牒，而餘錢又流布在街市，故官司內外，交相利養。自當十錢行，一夫負八十千，小車載四百千，錢既為輕？之物則告牒難售，鹽鈔非操虛錢而得實價則難行，輕重之勢然也。」 內一項：其當十錢官鑄例重三錢，案：《文獻通考》卷九：尚書省言：崇寧監鑄禦書當十錢，每貫重一十四斤七兩，用銅九斤七兩二錢，鉛四斤十二兩六錢，錫一斤九兩二錢，除火耗一斤五兩，每錢重三錢。 私鑄率皆鍥薄沙鑞。案：《通考》卷九引蔡條《國史補》：昔者鼓冶，凡物料火工之費，鑄一錢，凡十得息者一二而贍官吏，運銅鐵悉在外也，苟稍加工，則費一錢之用始能成一錢。而當十錢者，其重三錢，加以鑄三錢之費，則製作極精妙，迺得大錢一，是十得息四矣。始亦通流，又以其精，人愛重之。然利之所在，故多盜鑄，如東南盜鑄，其私錢既鍥薄，且製作粗惡，遂以猥多成弊。 既作當十錢行使，即有虛錢，幾及兩倍，遂致物價增高，奸民冒禁，公私受弊，首尾十年；若不別行措置，顯見盜鑄不息，為害滋多。其官司見在當十錢寶，可自今來指揮到日？作當三，依舊地分行使，以為定製。雖公私稍有折閱，行之既久，物價自平，豈不為利？《紀事本末》卷百三十六。案：《宋史·食貨志》：政和元年，詔：「錢重則物輕，錢輕則物重，其勢然也。今諸路所鑄小平錢，行之久而無弊，多而不壅，為利博矣。往歲圖利之臣鼓鑄當十錢，苟濟目前，不究悠久，公私為害，用之幾十年，其法日弊而不勝。奸猾之民規利冒法，銷毀當二、小平錢，所在盜鑄，濫錢益多，百物增價。若不早除，積弊無已時。其官私見在當十錢，可作當三，以為定製。尚慮豪猾憚於折閱，胥動浮言，可內自京尹，外逮監司、郡縣，悉心開諭。」
　　２、戊辰，手詔：「自我祖宗用十錢為兩之制，法度一定，人心作孚百五十年，天下蒙利。比者建議之臣不深計利病，輕於變法，行之數年，錢益輕，物益重，公私受害，不可勝言。朕諮詢群議，博採眾言，皆願更改，以平物價。今朝廷內外府庫無慮數千萬緡，議者或謂折閱數多有虧邦計。朕念為民父母，倘可以救弊，便安元元，府庫之捐，又何愛焉？可自今應公私當十錢並改作當三。」《紀事本末》卷百三十六。案：當十錢改作當三，出於張商英建議。《食貨志》載：商英欲借內庫並密院諸司封樁樁絹金銀並鹽鈔，下令折十錢限以半年，所在送官，十千給銀絹各一匹兩，限竟毋更用。俟錢入官，擇其惡者鑄小平錢，存其好者折三行用，如此則錢法鈔法不相低昂，可以復舊。時禦府之用日廣，東南錢額不敷，宣和以後尤甚。乃令饒、贛錢監鑄小平錢，每緡用鐵三兩，而倍損其銅，稍損其鉛。繼又令江、池、饒錢監，盡以小平錢改鑄當二錢，以紓用度，然有司猶數苦之。
　　１、是月，再下通州取陳瓘《尊堯集》送編修政典局。《紀事本末》卷百二十九。案：瓘坐子正勷所告失實，安置通州在去年十一月乙亥，初取《尊堯集》在正月壬辰。岳珂《桯史》：了翁徙通州郡，郡移文索之，了翁遂以表進，乞於禦前開拆。初，崇寧既建辟雍，詔以荊公封舒王，配享宣聖廟，肇建坐像，了翁憤之，亻並於奏牘寓意。其略曰：「代言之筆，盡目其徒為儒宗；首善之官，肇塑其形為坐像。禮官舞禮而行諂，吏書獻佞而請觀。光乎仲尼，乃王雱聖父之贊；比諸孔子，實卞等輕君之情。彼衰周之僻王，棄真儒之將聖，當時不得配太廟之饗，後世所以廣上丁之祠。今比安石為欽王之臣，則方神考為何代之主？又況一人幸學，列辟班隨，至尊拜伏於釒盧前，故臣驕倨而坐視，百官氣鬱，多士心寒，自有華夏以來，無此悖倒之禮。神考之再相安石，始終不過乎九年；安石之屏跡金陵，棄置不召者十載。八字威加於鄧綰，萬幾獨運於元豐，豈可於善述之時，忽崇此不遜之像。」又曰：「況臨川之所學，不以《春秋》為可行，謂天子有北面之儀，謂君臣有送賓之禮，禮儀如彼，名分若何？此乃衰世侮君之非，豈是先王訪道之法。贛川舊學，記刊於四紀之前；辟水新雍，像成於一壻之手。唱如聲召，應若響隨。」其自序則曰：「愚公老矣，益堅平險之心；精衛〈耳少〉然，未薘填波之願。歿而後已，志不可渝。望雖隔於戴盆，夢不忘乎馳闕，丹誠上格，天語遙詢。要觀尊主之恭，緩議奸時之罪，淵冰在念，梟磔寧逃。」
　　１、六月案：錢大昕《四史朔閏考》：是月壬辰朔。 乙未，臣僚上言，略曰：「以一當十，其為天下之害，中外洶々，皆歸罪於獻議之人。臣常考求其原，實自許天啟倡之而胡師文和之。陝西之銅未嘗生髮，天啟妄以坑冶烹采之說取悅大臣，穿鑿山谷，斂取器用，以資鼓鑄，銅尚不納，遂乞鑄大錢當十行使務。蓋前愆重幣之害，自茲始矣。案：《宋史《食貨志》：蔡京當政，將以利惑人主，託假紹述，肆為紛更。許天啟者，京之黨也，時為陝西轉運副使，迎合京意，請鑄當十錢。《文獻通考》卷九：崇寧》二年二月庚午，初令陝西鑄折十銅錢？夾錫錢，左僕射蔡京奏：「據陝西轉運副使許天啟申送到新鑄銅錢鐵錢樣，已降指揮，銅錢於歲終管鑄三十萬貫，鐵錢須鑄二百萬貫。自來鑄錢，張官置吏，招刺軍兵，所費不少，而軍兵之役最為辛苦，官得至薄，率三錢得一錢之利，蓋是久矣。擘畫令陝西、河中府等處民間私鑄最多，召募私鑄人，令赴官充鑄錢工匠；廣為營屋，許其一家之人在營居止，不必限其出入；官給以物料，盡其一家之人力鼓鑄。計其工直，率十分中支若干分數充其工價，又可收私鑄人在官，蓋昔人招天下亡命即山鑄錢之意。欲令許天啟相度，疾速准此施行，仍與舊來軍工相兼鼓鑄。今來所鑄銅錢，除陝西、四川、河東係鐵錢地分更不得行使外，諸路並准折十行用其錢。惟令陝西鐵錢地分鑄造，卻於銅錢地分行使，貴絕私鑄之患，如有私鑄，並以一文計小錢十科罪。又陝西銅錢至重，每一錢當鐵錢三或四，今夾錫鑄造，樣制精好，欲一錢當銅錢二支用。令許天啟相度，依此施行。」從之。自當十錢行，抵冒者多。大觀四年，凡以私錢得罪者，有司上其名數，亡慮十餘萬人。 是時師文為發運，乘時觀望，冀幸進擢，請以當二錢改當十錢，設官置監，盛於東南數路，騷然不勝其困，重幣之害，自茲廣矣。仰賴陛下睿智有臨，灼見其弊，精考物理，參以人情，皆願更改，以平物價。於是斷之無疑，十年之害，一舉而革。此誠社稷之福，生靈之幸也。然而獻言之人，尚此偃然，未加憲典。師文官至朝議大夫，聯事妄作，諂奉權臣，馴至於此，皆古所謂民賊者也。今既罪狀顯著，眾皆切齒，則其官職豈容叨冒！」詔胡師文落集賢殿修撰，提舉崇道觀》。《紀事本末》卷百三十六。案：李《十朝綱要：師文提舉明道宮，天啟鐫兩官，與監當差遣。
　　１、七月案：錢大昕《四史朔閏考》：是月壬戌朔。 癸酉，詔：「昨更重幣作當三，與小平錢一等行使，更無區別。屢降詔旨，戒飭丁寧，務在安便民庶。通行悠久，尚慮中外臣寮，不體府庫折閱，邦計有虧，私相交易，買物支給當三，賣者須納小平錢，懷奸害法，莫此為甚。日後有違，重行憲典。」《紀事本末》卷百三十六。
　　２、己卯，檢會陝西、河東逐路帥臣門客親戚不得隨軍出入。《長編》卷四百九十九：元符元年六月戊子，詔：「陝西、河東逐路帥臣及見任宰相執政親戚，謂於編敕合劻避者，除見充帥臣、監司、知州軍並城寨及兵將官應出入者，餘雖有職事，不許赴軍前。如帥臣親臨，許帶書寫機宜，隨行軍指揮前去；其門客親戚，亦不得隨軍出入。違者？以違制論，不以赦降去官原減。」原注雲：政和元年七月十八日檢會。案：是月壬戌朔，十八日乃己卯也。
　　３、戊子，觀文殿學士、光祿大夫呂惠卿守本官致仕。《紀事本末》卷百三十。
　　１、八月案：錢大昕《四史朔閏考》：是月辛卯朔。 戊戌，中大夫、集賢殿修撰、陝西制置解鹽使李百祿為顯謨閣待制，以鹽池自生紅鹽及種鹽年外，增及一倍以上故也。《紀事本末》卷百三十七。案：《宋史·本紀》：元年五月丁亥，解池生紅鹽。《食貨志》：政和六年，兩池漫生鹽，募人倍力採取，且議加賞；繼生紅鹽，百官皆賀，制置解鹽使李百祿等第賞有差。《食貨志》：解州解縣、安邑兩池墾地為畦，引池水澆之，謂之「種鹽」，水耗則鹽成。籍民戶為畦夫，官廩給之。二月墾畦，四月始種，八月乃止。安邑池每歲種鹽千席，解池減二十席。
　　２、己亥，右僕射兼中書侍郎張商英出居城西僧舍，禦史臺定奪，商英與給事中劉嗣明、路天忱案：《宋史》作「張天忱」。 降官，理曲故也。《紀事本末》卷百三十一。案：《宋史·劉嗣明本傳》：嗣明任給事中，張商英居相位，惡其不附己。時鄭居中雖以嫌去樞密，然陰植黨與，窺伺益固。嗣明與之合，計傾商英。門下省吏張天忱貶秩，嗣明駮弗下，商英爭之。詔禦史臺蔽曲直，商英以是罷。陳桱《通鑒續編》：商英為政持平，謂蔡京雖明紹述，但藉以劫制人主，禁錮士大夫耳。於是大革弊事，改京所鑄當十大錢為當三，以平泉貨；複轉般倉，以罷直達；行鹽鈔法，以通商旅；蠲橫斂，以寬民力。勸帝節華，侈息土木，抑僥倖，帝頗嚴憚之。常葺昇平樓，戒主者遇丞相騎至，必匿匠樓下，過則如初，時稱商英忠直。然意廣才疏，凡所當為，先於公座誦言，故不便者得預為計。初何執中與蔡京同相，凡營立皆預議，至是惡商英出己上，與鄭居中日夜醞織其短，先使言者論其門下賓客唐庚，竄之惠州。
　　３、辛丑，張商英押入。《紀事本末》卷百三十一。
　　４、己酉，張商英又般出城西；辛亥，又押入。《紀事本末》卷百三十一。
　　５、御筆：「水磨茶場課入不羨，犯法侵多，商賈滯留，官司壅塞，上下受弊，內外非便。其見行茶法，仰尚書省措置，以廣課額。所有水磨茶法並罷，事歸尚書省。」《紀事本末》卷百三十七。案：錢大昕《四史朔閏考》：是月辛卯朔。據此，是月有己酉無乙酉，原書作乙酉，誤。下文「庚戌，尚書省措置茶事」，此詔應系隸己酉。
　　６、庚戌，尚書省言：「奉聖旨措置茶事，今勘當水磨茶自元豐創置，除近畿外，即不曾分下諸路。昨緣分配諸路，有置官之冗，般輦之勞，致妨客販收息減少，乃至商賈不通，內外受弊。緣水磨茶先帝建立，不可廢罷，欲只行於京城，與客販兼行，餘路並令客人興販，可以走商賈者，實中都惠小民之具。下項：一、京城內以水磨茶官賣，其京畿、京西、京東、河北、河東、淮南、荊、浙、江南、福建、永興、鄜延、涇原、環慶為客販南茶地方。一、客販茶許西至京城，與水磨茶兼行，除京城水磨存留外，餘路水磨並罷。一、在京見置比較飠甫並罷。」《紀事本末》卷百三十七。原注初草雲條具四十一項以聞，並從之。今略具一二於此。案：《宋史·食貨志茶法》：政和元年，京城所請商旅販茶起引定入京住賣者，即許借江入汴，如元豐舊制；其借江入汴卻指他路住賣者禁，已請引者並令赴京。二年，以課入不登，商賈留滯，詔以其事歸尚書省。於是尚書省言：「水磨茶自元豐創立，止行於近畿，昨乃分配諸路，以故至弊，欲止行於京師，仍通行客販，餘路水磨並罷。」從之。四年，收息四百萬貫有奇，比舊三倍，遂創月進。
　　７、乙卯，張商英第三次般出。先是，禦史中丞張克公言：「謹按，宰臣張商英資性憸愎，操行傾邪，積念日深，老不知悔。昨陛下起於罪廢之中，付以輔弼之任，庶革心從正，協濟事功，而乃陰懷忿怨，長惡不悛。近論列給事中劉嗣明繳駁事，禦史臺定奪，得係商英理曲，乃妄有奏陳，不以本臺所定為是。臺臣論奏，乞賜與決。詔張商英放罪，如此商英有罪矣。以有罪之人居宰輔之任，臣雖至愚，未知其可也。臣遠考前代，近稽本朝，宰相稍不稱職，往往引咎自責，必求去位，未有罪狀顯白，而包羞忍恥貪榮冒寵如商英者也。又歷數其十罪狀，伏望收還相印，明正典刑。」《紀事本末》卷百三十一卷。李《十朝綱要》卷十七：先是，張商英怒門下省錄事路天忱不當為給事中劉嗣明押帖子，取尚書省張希公牘奏，黜天忱一官。是日，嗣明繳駁，不行，商英奏嗣明非理沮臣，乞送所司定曲直。詔送禦史臺定奪奏聞。已而禦史中丞張克公定嗣明為直。詔商英放罪。八月乙卯，詔罷修《政典》。克公言商英十罪。
　　８、丁巳，詔張商英罷尚書右僕射，除觀文殿大學士、知河南府。《紀事本末》卷百三十一。案：《續宋編年資治通鑒》：夏四月，張商英罷。考《宋史》、《十朝綱要》、《東都事略》皆與《紀事》同。蓋商英坐路天忱事，與劉嗣明訐奏理曲，張克公言商英十大罪，始致罷相。夏四月，天忱事猶未發也。《編年通鑒》恐誤。據雲：夏四月，張商英罷。商英入相，不知平心用人，故侍從、臺諫爭設智以陷之。會上眷亦衰，言者乞逐商英，乃除觀文殿大學士、知河南府。未幾。落職知鄧州。至冬，張克公又論與郭天信交通，漏泄省中語，下開封府，獄具。冬十月，竄商英於衡州。宣和三年，卒於南京。《編年備要》：夏四月，張商英罷。大觀間，天文屢變，上意恐甚，逐蔡京於杭州，四方相賀。及商英相，不知平心用人，故侍從、臺諫官爭設智以陷之。會上眷亦衰，言者乞逐商英愈急，意上必有所主，不知商英既去，而蔡京複來矣。中丞張克公又言：商英嘗毀訿先烈，比中宮建立，陰懷異志，又引黨人陳瓘、龔夬、鄒浩之徒使上書，且以己意令其臺吏唐庚諷臺諫，擊善良，縱中書吏漏泄命令，納結近臣，務使更革，以鼓動天下，凡數罪。而給事中蔡薿亦助克公排之，乃除商英觀文殿大學士、知河南府，尋落職知鄧州。
　　１、九月辛酉朔，案：原本脫「朔」字，李《十朝綱要》作「九月辛酉朔。」錢大昕《四史朔閏考》同，今據補。 臣僚上言：「伏見張商英以觀文殿大學士知河南府。蓋體貌大臣，未忍顯斥，姑示遠藩之役，未忘眷禮之隆。然跡其誕慢自恣，狠傲弗恭，虧事上之忠，失為臣之禮，則商英之罪，在所不容。出守陪京，已非其分；況複觀文殿大學士之職，自兩府以無罪而除，乃所當得，商英安得而有之乎？奉聖旨，張商英落觀文殿大學士，改差知鄧州。」《紀事本末》卷百三十一。
　　２、壬申，詔：「通奉大夫、知鄧州張商英降授中大夫，差遣如故；校書郎李士觀、辟雍博士尹天民並送吏部，與合入差遣。」先是，給事中劉嗣明奏商英詐作聖旨，擅便降敕，差尹天民、李士觀編類禦前文字。於是商英及士觀、天民皆坐責。《紀事本末》卷百三十一。案：李《十朝綱要》：壬申，張商英坐擅出敕，令校書郎李士觀赴政典局編類禦前文字，降兩官。
　　３、辛巳，詔：「陳瓘自撰《尊堯集》，語言無緒，並係詆誣，合行毀棄；送與張商英，意要行用，特勒停，送臺州羈管，令本州當職官常切覺察，不得放出州城，月具存在申尚書省。」《紀事本末》卷百二十九。原注公謫臺州，朝旨不下司，行移峻急，所過州縣，皆令兵甲防送，不得稽留。至臺久之，人莫敢以居屋借賃者，暫館僧舍。而郡守以十日之法，每遣廂巡起遣，故十日必為之遷一寺。時未有郡守，通判朱興宗攝郡事，朱與公有先世之契，觀望特甚。人為公不平，公處之淡然，不以介意，公到台數月，朝廷起遷人石悈知州事。二十五日，悈知臺州，且令赴闕之官，士論洶々，鹹謂將有處分於公也。悈至，果揚言怖公，視事次日，即遣兵官突來約束，不得令出入，取責鄰人防守狀；又置邏卒數餔，前後巡察，鈔錄賓客書問之往還者。雖親戚家書，殆至隔絕。未幾，複令兵官突入所居，搜檢行李，攝公至郡庭，垂簾如制獄狀，其實祗是朝旨取索公《尊堯集》副本。悈於旨外施行，意在迫脅。繼又出公於僧舍，使小吏監守，對榻坐臥，窘辱百端，人情憂怖，慮有不測。公誓以死報國，而義不為兒女態，故安之不以為撓。悈亦不敢撓犯，技術寢窮，終不能為公害。公謫臺州於法合進表謝，臺州不為發遞，表未得達。而石悈之來，聲勢甚異，料其必受蔡薿風旨，意在得其所秘書，必將搜索及行李。於是為封事，繳連謝表，封緘於篋，題以臣名。悈至，果如所料，而以緘題之故，不敢輒開，遂以奏禦。薿與何執中皆怒之，未幾，罷悈臺州，而公自此始免他虞。或問公何以審其如此？公曰：「吾與薿初無他故，薿懷遺書之愧，而其黨未必知，結黨相捃，實自為計。今顯其跡，則脅使之術不行也。」石悈攝公至郡也，欲以刑獄怖公，公見州庭獄具羅列，知其意，遽發問曰：「今日之事，豈被旨耶！」悈非所料，失措而應曰：「有尚書省悈子。」卷簾出示公，悈子所行，蓋取《尊堯集》副本，以為係詆誣之書，合申繳毀異也。公曰：「然則朝廷指揮取《尊堯集》耳，追某至此，複欲何為？」因問之曰：「君知《尊堯集》所以立名乎？蓋以神考為堯，而以主上為舜也。助舜尊堯，何謂詆誣！時相學術淺短，名分之義，未甚講求，故為人所劫使，請治《尊堯》之罪，將以結黨固寵也。君所得於彼者幾何，乃亦不畏公議。幹犯名分乎！請具申某此語，某將顯就誅戮，不必以刑獄相恐。」悈不待公言畢，屢揖公退。尋語人曰：「不敢引其說，尚自如此，良可畏也。」瓘表及封事具十二月十七日。案：《續宋編年資治通鑒》：再竄陳瓘。先是，王安石嘗著《日錄》八十卷，瓘初謂安石此書詆訕宗廟。及瓘貶廉州，乃著《合浦尊堯集》，以《日錄》詆誣之罪歸於蔡卞；後又著《四明尊堯集》，痛絕王氏，以發揚熙寧用舍宰臣本末之緒，而自明區區改過之心。書成，藏於家。至是，何執中請治《尊堯集》詆誣罪，勒停，臺州羈管，尋移楚州。岳珂《桯史》卷十一了翁至天臺，謝辭曰：「知詆誣之不可，志在尊堯；豈行用之敢私，心惟助舜。語言無緒，議論至迂，獨歸美於先猷，遂大違於國是。不行毀棄，有誤諮詢，虛消十載之光陰，靡恤一門之溝壑。采煩揆路，特建刑章，若非蒙庇於九重，安得延齡於再造。」其凜凜兀屈蓋如此。
　　４、是月，臺諫劾起居舍人章綡，謂其偕起居郎王孝迪訪張商英，有「鹿死誰手」之語。詔下孝迪供析。孝迪奏：「臣契勘八月中，綡嘗謂臣欲同去見宰執如何，臣曰：『老兄請假往蘇州，不欲獨見執政，今日同往甚好。』遂同到知樞密院吳居厚客位，內管句賓客人雲知院不見客。臨上馬時，拉臣同往見張商英，臣曰：『正吵鬧，著甚來由？』綡曰：『去來，去來，未知鹿死誰手？』臣見其語言狂悖乖繆，不勝憤滿。」岳珂《愧郯錄》卷九。
　　《續宋編年資治通鑒》：秋九月，鄭允中、童貫使遼，蔡京在杭州，聞貫出使，亟附奏：「貫威名既傳，宜深藏之，使莫測可也。奈何遽遣出疆？」上報京曰：「虜主欲識其面，因遽覘之，不亦可乎？」貫至虜庭，其君臣相聚指笑曰：「南朝人才如此。」歸至盧溝河，有燕人馬植得罪於燕，無所容，遂見貫，陳滅燕之策。因攜歸，改姓李名良嗣，薦於上，遂賜姓趙。複燕之議始於此。案：《東都事略》在戊寅，《十朝綱要》在辛巳。《十朝綱要雲：辛巳，端明殿學士、提舉醴泉觀鄭允中充遼國生辰使，以童貫副之。貫至虜庭，君臣相聚指笑曰：「南朝乏才如此，遣一腐夫來使，何也？」貫還，並與燕人馬植來歸，改姓名曰李良嗣，又妄謂虜主盛稱蔡京之勳庸。蓋河北實發端於此。《九朝編年備要》雲：貫既得志於西邊，遂謂北邊亦可圖。嘗自請覘虜，又託虜使蕭志忠言虜主欲識其面，上信以為然，故特命允中以端明充使往賀生辰，而貫以節度使副之，皆非故事也。蔡京時在杭州，聞貫出使，亟附奏曰：「貫前日克敵，藉成算耳。貫威名既傳，宜深藏之，使莫測可也，奈何遽遣出疆？」上報京曰：「虜主欲此，彼既來要我，因遂覘之，不亦可乎？」貫既至虜廷，其君臣相聚指笑曰；「南朝人才如此！」然虜主方肆縱，貪得中國玉帛玩好，而貫所賚皆為珍奇，至運二浙髤藤之具、火閣書櫃、床椅等往遺之，虜主所以遺貫者亦稱是。蓋互相滉尚富侈而已。貫使歸，至盧溝河，有燕人馬植者，得罪於燕，無所容，遂見貫，亟陳有滅燕之策。貫奇之，因攜歸，改姓李名良嗣，薦於上，遂賜姓趙。後遼人數移檄索之，貫諱不與。複燕之議始此。徐夢莘《三朝北盟會編》：政和》元年，朝廷差童貫副鄭允中奉使，遼人有馬植者，潛見童貫於路。植，燕京霍陰人。涉獵書傳，有口才，能文辭，長於智數。見契丹為女真侵暴，邊害益深，賊盜起，知契丹心亡，陰謀歸漢，說貫以邊事。是時貫奉密旨覘其國。於是約其來歸。植數上書奏，上喜，賜姓趙名良嗣。蔡京、童貫力主之，以圖取燕。薛應旂《宋元通鑒》：童貫以遼人李良嗣來，初燕人馬植本遼大族，仕至光祿卿，行汙而內亂，不齒於人。童貫使遼，道盧溝，植夜見其侍史，自言有滅燕之策，因得見貫。貫與語，大奇之，載與俱歸，易姓名曰李良嗣，薦諸朝。植即獻策曰：「女真恨遼人切骨，而天祚荒淫失道；本朝若自登、萊涉海，結好女真，與之相約攻遼，其國可圖也。」議者謂祖宗以來，雖有此道，以其地接諸蕃，禁商賈舟船不得，行百有餘年矣，一旦啟之，懼非中國之利。不聽。帝召問之，植對曰：「遼國必亡，陛下念舊民遭塗炭之苦，複中國往昔之疆，代天譴責，以治代亂；王師一出，必壺漿來迎；萬一女真得志，不侔矣。」帝嘉納之，賜姓趙氏，以為秘書丞。
　　１、十月庚寅朔，案：原本脫「朔」字，據錢大昕《四史朔閏考》補。 觀文殿學士、光祿大夫致仕呂惠卿卒，贈開府儀同三司。《紀事本末》卷百三十。
　　２、辛亥，太中大夫、知鄧州張商英責授崇信軍節度副使，衡州安置；昭化軍節度副使、單州安置郭天信責授昭化軍節度行軍司馬，新州安置。以開封府獄成，商英天信嘗令餘負、僧德洪、彭幾往來交結，臣僚再論列，故有是責。《紀事本末》卷百三十一。案：李《十朝綱要》：辛巳，降武安軍節度使郭天信為教官，安置單州。天信本使術人，曾密白上當有天下。上即位，賞之，使視隨龍人恩數。深州司法餘負追奪所贈官，編管郴州，坐張商英事。上既責郭天信、餘負，又詔開封府鞫訊，具得商英及僧德洪往來交結天信事實。辛亥，責商英散官，安置衡州；郭天信授散官，安置新州；餘負配沙門島；德洪杖脊，配朱崖軍；庫部員外郎趙暘除名，編管道州；倉部員外郎範致明勒停；餘人連坐論罪有差。前同知樞密院事王襄、前禮部尚書吳執中、龍圖閣直學士範鏜範致虛等八人並坐商英黨，落職宮觀。《編年備要》：初，商英有時望，而武安軍節度使郭天信於上前稱道之。商英亦欲藉助，遂相結納，使將仕郎餘負及僧德洪達其語言。時商英稍裁抑宦寺，閒言浸入，蔡京之黨乘之上意，於商英浸衰，因論商英與天信交通，漏泄省中語，且言天信先開其端，於內侔上旨，動息以報，乃從外廷決之，莫不如意。商英既罷，鄭居中等惡商英，請推究之，張克公亦亟論商英與天信交通狀。事下開封，獄具，商英衡州安置，天信貶新州，負、惠洪等皆遠配。
　　３、壬子。《長編》卷五百十六。元符二年閏九月癸酉，三省言錢輕物重，差陸思閔等措置。原注雲：政和元年十月二十三日壬子可考。案：原文已佚。
　　１、十一月案：錢大昕《四史朔閏考》：是月庚申朔。 丙子，臣寮言：「竊見邇英講經，皆並注入點釋，因襲之久，未及是正。欲乞自今只點正經，其音釋意義，並以王安石等所進經義為准。」從之。《紀事本末》卷百三十。
　　２、乙酉，京畿提舉學事林震，乞自今應以八行延入縣學者，並依州學外捨生例給食，從之。《紀事本末》卷百二十六。
　　１、十二月案：錢大昕《四史朔閏考》：是月己丑朔。 乙卯，臣寮上言：「陳瓘所撰《尊堯集》十卷，大綱取《日錄》之事，解釋成文，有論及王安石事。臣雖不見《尊堯集》全文，但瓘建中靖國間嘗以安石《日錄》為不然。昨來大臣領政典局，知瓘素有異論，欲助成非謀，故下瓘家取索。慾望聖慈特降睿旨，嚴賜禁約，更不得傳習；如有已曾傳錄之家，並乞立限繳納，仍乞下瓘家取索槁本，一切焚毀。」詔依奏。其《尊堯集》仍令知臺州石悈於陳瓘、衡州於張商英處取及元降付張商英禦批真本，並繳速聞奏。《紀事本末》卷百二十九。案：李《十朝綱要》作乙巳，詔知臺州石悈於陳瓘處取《尊堯集》，又詔衡州於張商英處取元降禦批真本。
　　錢塘濮子潼輯注
　
