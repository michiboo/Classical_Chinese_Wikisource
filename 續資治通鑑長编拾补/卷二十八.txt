卷二十八
　
　　徽宗
　　△大觀二年戊子，一一○八
　　１、正月壬子朔，受八寶於大慶殿，大赦天下。《紀事本末》卷百二十八。案：蔡絛《鐵圍山叢談》卷一雲：大觀戊子元日，受八寶，大赦。如罷重法，分宗室，升班行，寶刑名，寬黨錮，凡數十事。《玉海》卷八十四：大觀元年，黜皇祐鎮國、元符受命二寶不用。二年正月壬子朔，禦大慶殿受八寶注，置符寶郎四員，隸門下省二員，以中人掌寶於禁中，內外各二員，親制《八寶九鼎記》。後又從於闐得大玉逾二尺，又制定命寶，赤螭紐，文曰：「範圍天地，幽贊神明；保合太和，萬壽無疆。」篆以魚蟲。其寶九寸，檢亦如之，合前八寶為九，以九寶為稱。《禦制八寶記》見元年十一月丙辰原注。
　　２、己未，太尉、左僕射兼門下侍郎魏國公蔡京為太師。《紀事本末》卷百三十一。
　　３、癸酉，詔：「當十錢與小平錢官庫並合中半支遣。訪聞近日，支遣當十錢數少，慮日後大錢漸少，阻礙中半支遣指揮，可令江、池、饒州上供錢監將合鑄小平錢，所得銅料，依舊樣制，並鑄當十錢起發上供，餘監依舊。」《紀事本末》卷百三十六。案：《宋史食貨志》：以鑄當十五分鑄小平錢。
　　《續宋編年資治通鑒》：蔡京表賀符瑞。原註：京等奏甘露降侍郎廳，延福宮所奏竹生紫花黃蕊，秘閣槐枝連理。御筆曰：「昨日仙鶴三萬餘嘡盤旋雲霄之上。」京又奏有仙鶴數萬嘡蔽空飛鳴。又奏建州竹生花，結成稻米，搬入城市，貨糶所收數十萬碩。又奏穰縣生瑞穀，安化縣生芝草，都計五萬本。汝州生碼瑙山子一百二十坐及諸州雙頭蓮連理木，甘露降，仙鶴集，雙爪雙頭，芍藥牡丹，凡五千三百種有奇。拜表稱賀。又言冀州黃河清，汝州牛生麒麟，六十二處降甘露，二十處木皆連理，二處祥雲見，三處見毫光祥煙。手詔雲：「金芝產於艮嶽萬壽峰，宜改名壽嶽。」蔡京導主上酷好祥瑞，而李蟪以竹釘豎芝草於蟾蜍背以獻，及至一夕而解，故釘猶存。梁子野進嘉禾，則以膠黏紙纏，皆不之罪。範齊詐稱牛生一物，今已被村民壞了。竊慮即麒麟也。程祈言扶邦彥家收得異禽，恐鳳凰也。此等無根之語，不可勝數。天大雨雪，都城平地八尺，飛鳥盡死，九街水滑，人馬莫行。臘月之雷，京等指為瑞雷，三月之雪，以為瑞雪，拜表稱賀，作詩贊詠，滅異不書。其視天變，曾不若童稚之可侮，盡本安石之言，謂天變不足畏。噫！自古物以罕見為奇，豈有芝草五萬本而仙鶴數萬嘡，竹生米數十萬石以為祥瑞？此等誑誕之語，君臣同為誣罔，豈不貽笑於後世哉？案：薛氏、畢氏《通鑒》均附壬子朔。
　　又：童貫加武康節度，熙河等路宣撫。內臣建節始於此。五月，加檢校司空，易鎮泰寧，貫由此恃功，稍專政軍，選置將吏，皆取中旨不復關朝廷。案：《宋史本紀》己未日，《東都事略》作丙子日。《編年備要》雲：其後，楊戩、藍從熙、譚稹、梁師成皆踵之，凡內侍寄資，一切轉行，祖宗之法蕩然矣。
　　又：河東北盜起。案：宋史《本紀》戊寅日。《陶節夫傳》：太原府群盜李勉起遼州、北平之間，河東北騷動，兩路帥臣、憲臣皆罪去，至出臺郎督捕之。《編年備要》雲：殺巡檢趙贇、馬珪及官兵甚眾。《文獻通考》卷六十七：大觀四年，詔：「河北、河東群盜所經歷州縣及十次以上，知縣降一官訩替，縣尉降一官勒停；不及十次，知縣充替，縣尉勒停。」
　　１、二月案：錢大昕《朔閏考》：是月壬午朔。丙戌，安化軍節度副使、歸州安置張商英峽州居住。《紀事本末》卷百三十一。
　　《續宋編年資治通鑒》置諸州曹掾官。案：《宋史·本紀》同日。李《十朝綱要》：甲申，詔分曹建掾，先自四輔始，次行之諸路。
　　又：建徽猷閣，藏《哲宗禦集》。案：岳珂《愧郯錄》卷十四，二月十三日，《宋史·本紀》甲午日，因置學士、直學士，待制官。李攸《宋朝事實》：大觀二年二月十三日，詔曰：「朕惟哲宗皇帝英文睿武，神機獨運，道與時俱，沈潛無方。然事天治人，彰善癉惡，訓迪有位，攘卻四夷，則號令指揮，若揭日月。蓋自親攬庶政，始大有為，一話一言，罔不儀式。刑於神考之典，故緝熙紹複，著在簡編，與熙寧、元豐之所行，相為終始。比命有司，廣加裒輯，成書來上，本末粲然，誠可傳無窮，施罔極矣。然昔祖宗述作，皆有寶藏之所，參列廣內，揭為嘉名，擇儒臣以資訪納。今將祇率成憲，匹休前烈，則夫名出於信，不可無所考也，在《詩》有之，「君子有徽猷」，喻德之美，而觀道之成，於是乎在。其哲宗皇帝《禦集》建閣，以徽猷為名，仍置學士、直學士，待制。」政和六年增置直閣。
　　１、三月案：錢大昕《朔閏考》：是月辛亥朔。庚申，詔：「以《金贊阝靈寶道場儀範》四百二十六部降天下，有道觀處，令守令選道士，依法奉行。」《紀事本末》卷百二十七。
　　２、戊辰，門下中書後省左右司言：「檢會今年正月一日赦書，『元祐之初，奸臣乘間得罪放廢，言念歲月之久，屢更赦宥，懷奸睥睨，報怨不已，公肆詆誣，罪在宗廟者，朕不敢貸。其尚及貶所，或情輕法重，例被放棄；或非身自犯，因人得罪，止緣貪冒，附會朋比；或志匪誣謗，言有近似；或緣辨理，語涉譏訕；或止因職事，偶涉更改，凡此之類，可據原貶責罪犯，審量其情，分輕重等第，取情理輕者，與落罪籍，特予甄敘差遣。』今將原編類冊內依詳赦文，先次看詳到孫固、陸佃、王存、蔣之奇、趙瞻、安燾、顧臨、張問、朱師服、錢勰、王欽臣、楊畏、李之純、王汾、馬默、周鼎、向級、李昭玘歐陽棐、陳察、梁士能、楊彥章、李賁、鍾正甫、許端卿、趙彥若、賈易、姚勔、呂希績、歐陽中立、葉伸、陳郛、朱光裔、蘇嘉、吳儔、常立、李茂直、司馬康、都貺、鄧忠臣、廖正一、呂希哲、秦希甫、張耒、杜純四十五人。」詔除孫固、安燾、賈易外，餘並出籍。尋又看詳到葉祖洽、郭知章、上官均、朱紱、種師極、錢景祥等六人，詔並出籍。《紀事本末》卷百二十四。原註：詔旨六月十九日可考。初草王珪、孫固出籍在四月十三日，今不取。《實錄》並不載黨人出籍事，甚無謂也。
　　３、辛未，詔：「不行使當十、當五、當三錢路分，將朝廷封椿及提舉司當十、當五、當三錢，並限一月起發赴大觀庫，據數撥還。」《紀事本末》卷百三十六。
　　《續宋編年資治通鑒》：三月，遣內侍譚稹使舒、江、滁、揚等州。案：《十朝綱要》：癸卯，遣內侍符寶譚稹使舒、江、滁、揚等州。
　　１、四月辛巳朔，案：據錢大昕《朔閏考》，增「朔」字。 御筆：「追述先王寓馬於農之意，募人給地，免租牧馬，行之期年，熙河類見就緒。凡縣、鎮、寨、關、堡、官衙內，並帶兼管勾給地牧馬事，佐官同管勾，庶使人人各知任責。」《紀事本末》卷百三十八。
　　２、甲辰，童貫遣統制官辛叔獻、馮瓘等複洮州。《紀事本末》卷百四十。
　　１、五月庚戌朔，案：據錢大昕《朔閏考》，增「朔」字。 提舉京西南路學事路瑗言：「臣所領八州三十餘縣，比諸路最為褊小，管學舍乃至三千三百餘區，教養生徒三千三百餘人，贍學田業等歲收錢斛六萬三千餘貫石。竊計諸路學舍、生徒、田業等錢斛之數，何翅數百萬，此曠古所未有也。乞詔有司總會諸路州、軍、縣文武大小學生並學費所入所用實數，具圖冊上之禦府，副在辟廱，仍宣付史館。」從之。《紀事本末》卷百二十六。案：原附庚戌，畢《鑒》作辛亥日。
　　２、御筆：「給地養馬之法雖已推行，而地之頃畝尚多，訪聞多是土豪侵冒，百不得一。今遣官括地，限一日起發，親詣地所。如違及不實不盡，杖一百，故隱落，以違制論。」《紀事本末》卷百三十八。
　　３、辛亥，御筆：「道門近添試經，撥放年額，女冠舊止三十人，可增作七十人，內京畿三十人，諸路四十人。」《紀事本末》卷百二十七。原註：蔡絛《國史補道家者流篇》：政和初，上有疾，逾百日稍康復，一夕，夢有人召。上方其夢中，謂：「若昔在藩邸時，如赴哲廟。」宣召者及至，乃一宮觀爾，即有道士二人為儐相焉。遂至一壇上，諭上曰：「汝以宿命，當興吾教。」上再拜受命而還。二儐相者複導上而去。及寤，作記良悉，嘗遣使示魯公。魯公時猶責居於杭也，始大修宮觀於禁中，即舊奉天神所在玉清陽和宮玉虛殿，羽人以歲時入內講齋醮事。親制步虛樂章，調其音聲焉。而道家遂謂上為赤明和陽天帝。然上肅祗神祇，所崇者祀事而已，亦未有如少君欒大者。
　　４、壬子，案：《宋史·本紀》誤作壬戌，《東都事略》作乙丑，然行賞在丁巳日，諸書恐有誤。 谿哥城王子臧征撲哥降，複積石軍。《紀事本末》卷百四十。原註：《青唐錄》：自收復浪黎廝江諸族之後，有結毯尨籛者，帥羌兵萬餘逼峰貼峽寨而屯，官軍即攘卻之，繼而圍大通城、宣威城、順寧寨，連彫山一帶叛羌出沒新邊者數年不已。大觀二年正月，以受八寶恩，改封趙懷德為順義郡王、昭化軍節度使、河南蕃部總領，河南蕃將緬什羅蒙為節度觀察留後，賜名趙懷忠。五月，童貫奏：「四月二十三日，臣遣統制官辛叔獻、馮瓘等統大軍自岷州入洮州南境，逼魯黎諸族。其首領結毯迎拒官軍，以蕃字與臣，其辭倨甚。及谿哥城偽王子臧征撲哥欲與官軍鬥，亦無意出降。叔獻等益整軍逼之，諸羌駭散，遂具版築城洮州，招納洮州一帶蕃部。命裨將潛率輕騎，破斫其城，前鋒奄及，臧征撲哥不服鞍而騎奔丹寅嶺，盡獲其號、箭、旗、鼓、胡床、儹偽之物。臣因撫其部族，又遣統制官劉法、張誠、王亨自循化城，焦用誠、陳迪自廓州，分兵兩路。劉法等盛兵威於前，焦用誠等搗其巢穴。及令隴右都護劉仲武於谿哥城對岸撒逋穀結橋過師，以順義郡王趙懷德隨軍諭臧征撲哥以恩信，緣谿哥城皆懷德部族也。以兼籛黨征立臧征撲哥，故嘯聚紛然。臧征撲哥既東失魯黎、結毯之援，窮迫不知所為，乃以銀飾鞭遺懷德為投降之信，留谿哥城以候官軍之來。五月三日，遣其弟筌廝波領河南首領撒廝金等來納款。臣以其日遣諸將至谿哥城受臧征撲哥降，複谿哥為積石軍。」蔡京率百官稱賀。詔俘臧征撲哥獻京師，輔臣各進官一等，仍賜蔡京。詔曰：「昔我神考，肇開武勝，疆理西陲，惟時臨洮。雖未克復，分置一道，以總其名，顯丕聖謨，蓋示必取。朕克篤前烈，告厥成功，遠徹河源，奄有積石。名王系頸，版築一新，壺漿載途，民罔告病。眷茲碩畫，實賴相臣，若非斥去，群疑曷由。發揮先志，威馳塞外，虜在目中，差次疇庸，宜居第一。蔡京可特許奏補一子一孫官，餘依轉官恩數。」初，臧征撲哥以咒咀扇蕃俗居谿哥宗城，邊吏既謂能動眾心，必為邊患。童貫欲實其事，遂會諸路進兵，仍遣劉仲武出奇兵取谿哥宗城，臧征撲哥迎降，並女弱才二十八人而已。初未嘗有兵也，泊就禽，邊吏張大其功，過為緣飾，以金紙糊桶為頭冠，木椅為胡床，淺紅絹為傘，種種皆非羌物。臧征撲哥至京師，援正任團練使、鄧州鈐轄，尋死於鄧州。詔旨五月十二日童貫劄子奏：奉敕宣撫熙、秦兩路，措置收復積石軍、洮州，並招誘谿哥偽王子臧征撲哥及河南一帶部族等。臣至熙州，遵依禦前處分及朝旨指揮，差本路經略使姚雄隨臣赴河州，及差劉法充都統制，張誠、王亨充統制，總率將兵，分道前進，收復積石軍，招納部族。並遣順義郡王趙懷德前去開導恩信，招納偽王子臧征撲哥及谿哥一帶未順部族。及遣辛叔獻、馮瓘統制將兵前去收復洮州，及招納洮州一帶蕃部。又遣隴右都護劉仲武領人馬於谿哥對岸照應大軍，並於撒逋穀口修橋。及臣密授方略，令相度乘機招納。憑仗聖德。節次據劉法、趙懷德、辛叔獻、劉仲武等申到已收復積石、洮州及招降到谿哥偽王子臧征撲哥出漢，並招納谿哥、洮州一帶部族，並各安帖住坐，見行興工修築。契勘先奉聖旨，今後立功之人，限三日保明奏聞。今來下項官等悉能上體聖意，究心宣力，克濟事功，宜被賞典。伏望聖慈特賜詳酌，先次一等優異推恩，所貴有以激勸。《劉仲武傳》：仲武知西寧州，童貫宣撫陝西，議欲招誘王子臧征撲哥，收積石軍。積石與西寧接境，仲武詣貫計事曰：「大兵入境，賊窮走夏國，路由西寧，可掩捕欲降，或招納，或深入巢穴，可乘其便。河橋功力未易辦，可不預具。若秉命待報，則失機會，柰何？」許以便宜。臧征撲哥固欲降，丐一子為質。仲武即遣子錫往，而河橋亦成。仲武以兵渡河，挈偽降王以歸，獻捷宣武司。貫掩其功，止錄河橋之勞，仲武終不自言。後上遣使持金醆賜先得積石軍招納降王者，使者訪其實，以醆授仲武。召對，上慰勞久之，曰：「高永年失律，以不用卿言。招納降王，撫定河南，皆卿力也。」仲武謝。問幾子，曰：「九子。」以錫為右班殿直、邠門祗候，餘悉備三班借職；複知西寧州。政和元年十一月九日自西寧改秦州。葉夢得云云，附註三年二月二十二日。案：三年二月二十二日附註已逸無考。岳珂《桯史》載葉夢得事，附丁巳貫加檢校下。
　　５、乙卯，葆真觀沖和先生劉混康特贈大中大夫。《紀事本末》卷百二十七。
　　６、丁巳，中太一宮使、武康軍節度使、提舉龍德宮、熙州蘭湟秦鳳路宣撫司童貫為檢校司空、奉寧軍節度使，賞收復積石軍、洮州，降王子臧征撲哥之功也。《紀事本末》卷百四十。原註：正月二十五日初建武康節，三年二月二十二日加檢校，複鎮洮軍節度使，不受。《實錄》削此不載，合依詔旨增修。累曆在十六日更詳之，或移見於十六日。案：岳珂《桯史》卷四雲：童貫以左璫幸大觀間，緣開邊功，建武康節鉞，公言弗與，而莫敢攖也。其三年二月，將行複洮州賞，石林葉少蘊在北門，微聞當遂為使相，懼當視草，不能自免，出語沮之。蔡元長頗愧於眾論，丁酉鎖院，迺自檢校司空、奉寧節度，進司徒，易鎖鎮、洮而已。少蘊黽勉奉詔，制出告廷，鄭華原素不樂少蘊，摘詔語貫曰：「葉內翰欺公，至託王言以寓微諷。」貫問其故，華原曰「首詞有雲：『眷言將命之臣，宜懋旌勞之賞。』凡今內侍省差一小中官降香，則當曰將命；修一處寺觀，造數件物用，轉官則用旌勞。公以兩府故事為宣威麻詞乃爾，是以黃門輩待公也。又其末雲：『若古有訓，位事惟能，德因敵以為威懷，於以制四夷之命，賞眡功而輕重，是將明八柄之權。』《尚書》周官分明上面有『建官惟賢』一句不使，卻使下一句謂『公非賢爾，眂功輕重』之語，亦以公之功止於如此，不足直醲賞也。」貫初垂涎儀同，已大失望，聞之赬面；徑揖起歸，質諸館賓，俾字字解釋而已。聽之，其言頗符，則大怒，泣訴於祐陵，納告榻上，竟不受之。其年五月戊午，遂以龍學出少蘊汝州，繼又落職，領洞霄祠。少蘊時得君甚，中以陰事，始克去之；華原意以軋異己，不知適以張閹宦之威也。少蘊自志其事。竊據錢氏《四史朔閏考》，推之大觀三年二月丙子朔，《桯史》雲丁酉，乃二月二十二日也。二年加檢校司空、奉寧節度，三年二月進司徒，易鎖鎮、洮，蓋第二次行複洮州賞。《紀事本末》佚三年二月二十二日丁酉事，今姑附此。
　　７、壬戌，詔臨洮城依舊為洮州。《紀事本末》卷百四十。案：《編年備要》雲：尋升湟州為蔊應軍，西寧州為賓德州，廓州為防奭州，洮州為團練州。《文獻通考》：洮州領縣一：臨潭。唐末，陷吐蕃，號臨洮城。元符二年得之，尋棄不守。是年複仍為州，三年升團練。
　　８、丙寅。《長編》卷三百二十二、卷三百二十五、卷四百五十，詳載元豐五年正月辛亥、四月戊寅，元祐五年十一月壬申，詔定佩系金魚制度。原注均雲大觀二年五月十七日可考。原注又雲紹聖元年十一月十二日，以崇寧二年七月二十五日，四年二月十二日可考。今已俱佚。案：岳珂《愧郯錄》卷十二雲：大觀二年五月十七日，詔中書舍人、諫議大夫、待制、殿中、少監許系紅鞓犀帶，更不佩魚。蔡絛《鐵圍山叢談》卷二：大觀初，魯公進師臣，及後又弟邊功賞，無官可遷。時當寧意蔊有魚水之歡，遂以玉帶賜之，其錫乃排方玉也。排方玉帶，近乘輿所禦，於是魯公惶懼，力辭不能得，因誦韓退之詩：「不知官高卑，玉帶縣金魚。」謂唐人有此，遂請改制，為方圍帶而佩金魚焉。又見下甲午日。
　　９、戊辰，左正議大夫、知樞密院事張康國為右光祿大夫，左銀青光祿大夫、門下侍郎何執中為金紫光祿大夫，左正議大夫、中書侍郎梁子美，尚書左丞林攄，案：《本紀》三年戊寅罷。同知樞密院事鄭居中，並為右光祿大夫，以收復洮州谿哥城推賞也。《紀事本末》卷百四十。
　　１０、己卯，以收復洮州及谿哥城偽王子臧征撲哥降，命戶部侍郎洪中孚奏告天地、宗廟、社稷。《紀事本末》卷百四十。
　　《續宋編年資治通鑒》：夏五月庚戌朔，日有食之。案：《宋史》及《本紀》月日同，《遼史》不書。
　　１、六月案：錢大昕《朔閏考》：是月庚辰朔。甲午，案：薛氏、畢氏《通鑒》均作五月庚戌賞複洮州功，未及谿哥城事也。賜蔡京玉帶、金魚。《紀事本末》卷百三十一。原註：雲：累曆五月十五日事。朱勝非雲：「唐裴晉公平淮西，憲宗賜以玉帶。公進表雲，禦府之珍，先朝所賜，既不合將歸地下，又不合留在人間。先朝熙寧中，取熙、河、蘭、湟、會、洮、岷數郡，神宗用唐故事，以玉帶賜王安石，只系三日。附表雲，賜更厚於解衣，報敢忘於結草。大觀中，蔡京賜玉帶，遂為常服。其後，童貫、宗正仲忽、宣元後父鄭紳皆賜；既得燕地，王黼亦賜，並為常服。案：《玉海》卷八十六：大觀二年五月乙丑，賜宰臣京排方玉帶。或誦韓愈詩有「玉帶垂金魚」之句，京請佩金魚，遂為故事。殆京請在乙丑，而賜佩金魚在甲午也。《續宋編年資治通鑒》：童貫複洮州、谿哥城，奏至，百官稱賀，以玉帶賜京，京請佩金魚。據趙與時《賓退錄》卷一雲：熙寧間，賜岐王顥、嘉王頵玉帶各一，二王固辭，不聽，請加佩金魚以別嫌。詔並以玉魚賜之。王明清《揮麈錄》謂玉帶為朝儀始此，其後嘗賜王安石，安石力辭不從，不得已受詔。次日，即釋去。至徽宗朝，以賜蔡京，京自請佩金魚，以之自別於諸王。
　　２、戊戌，門下中書後省左右司除節次看詳中納孫固等六十人外，今依赦看詳到韓維、楊康國、趙禼、鮮於儹、龔原、董敦逸、呂希純、岑象求、孔武仲、葉濤、唐義問、餘卞、宋保國、李深、陳祐、商倚、李之儀、範正平、李祉、韓治、曾紆、黃隱、馬諗、王履、任濬、趙希德、郭子訴、劉延肇、錢盛、吳休複、崔昌符、李遇、李玩、吉師雄、趙希夷、王庭臣、高士權、李永、王獻可、案：畢《鑒》作「猷可」。 李嘉亮、姚雄、潘滋、高茂華、滕友、張溥、梅君俞、楊環寶、林膚、彭醇、呂彥祖、陳唐盥、王守、曹興宗、高公應、黃才、江公望、黃安期、梁俊民、王貫、張集、鹿敏求、李賁、高士育、逄純熙、趙令畸、倪直孺、沈千、宋壽嶽、侯顯道、趙越、周鍔、蕭刓、高遵裕、劉渭、楊琳、鄧允中、董祥、王交、楊朏、於肇、劉勃、許堯輔、謝潛、張夙、何大正、張裕、洪芻、鮮於綽、李積中、馮百藥、袞公適、李新、許安修等九十五人。詔並出籍。《紀事本末》卷百二十四。原註：詔旨故事三月二十八日可考。《實錄》無黨籍事。案：畢氏《通鑒考異》謂九十四人，其一人蓋長編逸去。雲據黨碑三百九人，於侯顯道下脫去周遵道，疑此亦脫周遵道，未敢臆增。
　　３、丙午。《長編》卷四百零八：元祐三年二月癸未，詔：「自今朝議、中散、正議、光祿銀青、光祿金紫、光祿大夫，並置左、右，進士出身及帶職，轉至左朝議、中散大夫，散為二資；餘人轉至朝議、中散，分左、右字，為四資以上，各理七年磨勘。其正議至金紫，並分左、右，應令官已及此者，悉加之。原註：《實錄》雲：非先帝官制也，大觀二年六月二十七日丙午又改此制。又《長編》卷四百三十五：元祐三年十一月庚午，三省言寄祿官。原註：雲：紹聖二年四月三日戊辰，除銀青光祿、正議、朝散、中散大夫，存左、右字。大觀二年六月二十七日丙午又改此制。案：原文已佚。據《編年備要》雲六月增文官六資，當即此事，而制未詳述。程大昌《續演繁露》卷一：大觀二年，以元豐改制有未盡者，如寄祿官不分左、右，則敘爵制祿，等級希少，人易以及，遂自朝議大夫至金紫光祿大夫增創新名。於是以光祿大夫代舊銀青光祿大夫，以宣奉大夫代左光祿大夫，正奉大夫代右光祿大夫，通奉大夫代右正議大夫，中奉大夫代左中散大夫，奉直大夫代右朝議大夫。而又別立武選郎新名。洪邁《容齋三筆》亦載此事。《編年備要》於元祐三年二月下附註雲：崇寧四年，詔中散、正議、光祿銀青、光祿大夫分左、右，兩資應轉者，先右而後左。葉夢得《石林燕語》卷四雲：官制，寄祿官銀青光祿大夫與光祿、正議、中散、朝議皆分左、右，朝議、中散有出身人皆超右，其餘並以序遷。大觀中，餘為中書舍人，奉詔，以為非元豐本意，下擬定釐正，乃參取舊名，以奉直易右朝議，中奉易左中散，通奉易右正言，正奉易右光祿，宣奉易左光祿，而右銀青光祿大夫、正奉光祿大夫遂為定製。岳珂《愧郯錄》卷十雲：大觀二年，除去中散大夫左、右字，特贈中奉，以代左中散大夫。李《十朝綱要》：丙午，增置光祿、宣奉、正奉、正議、通奉、通議六階。
　　４、戊申，三省檢會大觀二年正月一日赦書內一項：「應元祐黨人不以存亡及在籍，可特與敘官。」勘會前任宰臣執政官見存人韓忠彥、蘇轍、安燾，原註：雲：安燾此月十四日已卒，三省檢會，蓋在此前。身亡人文彥博、呂公著、呂大防、劉摯、曾布、章惇、梁燾、王岩叟、李清臣、範純禮、黃履。詔見存人與複一官，太中大夫、提舉崇福宮韓忠彥可特授通直大夫，降授朝散大夫；蘇轍可特授朝散大夫、中奉大夫、提舉鴻慶宮；安燾可特授中大夫。故降授太子太保、潞國公文彥博可追複太子太保；故追複左光祿大夫呂公著可追複右銀青光祿大夫；故追複太中大夫呂大防可追複通議大夫；故追複朝請大夫劉摯可追複朝議大夫；故太中大夫曾布可追複通議大夫；故追複左中大夫章惇可追複通議大夫；故追複朝散大夫梁燾可追複朝請大夫；故追複宣義郎王岩叟可追複宣德郎；故追複左中散大夫李清臣可追複中大夫；故追複左朝議大夫範純禮可追複左中散大夫；故追複中大夫黃履可追複太中大夫。《紀事本末》卷百二十四。原註：初草六月二十九日敕。
　　５、詔付議禮局：「承平百五十年，功成治定，禮可以興，而彌年討論，尚或未就。稽古之制，適今之宜，而不失先王之意斯可矣。防民範俗，在於《五禮》，可先次檢討來上。朕將裁成損益，親製法令，施之天下，以成一代之典。」《紀事本末》卷百三十三。
　　《續宋編年資治通鑒》：六月，瀘南夷納土，詔以為珍州。九月，黔南安化上三州，及南思州諸峒並湖北辰、靖州諸蠻及涪州、夔州、南平軍夷人並納土，幅員二萬九千餘裏。蔡京表賀。案：《宋史·本紀》事在六月乙酉。《宋朝事實》卷十九：大觀二年，大駱解上下族帥駱世華、駱文貴等獻地東西四百五裏，南北三百五十一裏，以其地為珍州，亦曰樂源郡。複立樂源縣，為州治。珍州本唐珍州，後屬高州，，樂源縣本唐珍州屬縣。又雲：蕨平帥任漢崇獻地東西三百五十九裏，南北六百六十五裏，改為承州。領綏陽、都上、洋川、寧夷等縣。都上近黔州，寧夷近思州。南平蕃帥楊文貴獻地東西百二十裏，南北六百十二裏，以其地為遵義寨。據《宋史·本紀》，以涪夷地為承州在三年正月丁卯。
　　又：任氏為昌州盧氏婦。夫死十年，夫之別居親兄強通之，任不能制，自破其陰以死。獄上，封旌德縣君。
　　１、八月案：錢大昕《朔閏考》：是月戊寅朔。 庚辰，河北西路提點刑獄許良肱張叔元、轉運判官張翬各降一官，坐失於禁戢本路小民以藥染擦夾錫錢如銅色，與當十錢混淆故也。《紀事本末》卷百三十六。
　　《續宋編年資治通鑒》：置保州敦宗院，以處翼祖後宗室也。案：《宋史·本紀》八月己亥置。《續編年通鑒》脫書「八月」字，今依《宋史》編次。保州在河北西路，崇寧四年升為慶源軍節度。據李《十朝綱要》作「崇宗院」。《宋朝事實》卷八雲：尚書右僕射蔡京等言：「熙寧詔書，宗室袒免以下，許隨處置產，其出官即置田宅，一如外官之法。蓋以宗支浸廣，其疏屬理當聽其外居。勘會宗室，舊來在宮有出入之限，有不許外交之禁，宮門有稽察之令，疏屬外居，僅遍都下，出入無禁，交遊不節，往往冒犯法禁。伏請非袒免親以下兩世，欲分於西京、南京、近輔，或沿流便近居止。各隨州郡大小，創制屋宇。仍先自西京為始。每處置敦宗院，差文臣一員，武臣一員管幹，參酌在京院法禁可施行者頒下。應無父母兄弟、見任將軍副使以上官者，許令前去。若有父母兄弟而願去，或無而不願者，聽從便。依外官赴任法，量給舟船接人。」從之。考《紀事本末》卷三十一，京為尚書右僕射在崇寧元年，至大觀二年為尚書左僕射。《宋朝事實》載此疏為右僕射蔡京，或此疏為崇寧元年時所上也。大觀二年京已為太尉、左僕射。又《玉海》卷百十二：大觀二年八月三十日，詔曰：「大司徒以六德六行教萬民，而師氏之教國子，則三德三行而已。詳於訓士，略於治親。崇寧教養宗子法，放辟雍太學，宜參酌輕重，降於內外之法，使易以跂及。」
　　１、九月案：錢大昕《朔閏考》：是月戊申朔。乙丑，詔：「諸路州學有閣藏書，皆以經史為名。方今崇八行以造多士，尊《六經》以黜百家，史何足言！應置閣處賜名曰稽古。」《紀事本末》卷百二十六。案：《宋史·本紀》作己未日賜名。據《能改齋漫錄》卷十三，作三年九月乙丑。「二」字誤「三」字。《文獻通考》卷三十一馬氏論曰：按尊經書，抑史學，廢詩、賦，此崇觀以後立科造士之大旨，其論似正矣。然經之所以獲尊者，以有荊、舒之《三經》也，史與詩之所以斥者，以有涑水之《通鑒》，蘇、黃之酬唱也。群恁借正論以成其奸，其意豈真以為六籍優於遷、固、李、杜哉？
　　《續宋編年資治通鑒》：冬十月，以石公弼為禦史中丞。案：《編年備要》雲：公弼自左史遷，蔡京曰：「國朝未有以左史除中丞者。」上曰「公弼嘗為禦史矣。」蓋是時有旨斥賣元豐庫物帛，有司以朽壞賤估，許百官分買。公弼得分券論罷之，宰相已取萬匹，即日繳納，故京於公弼除命，非所欲也。
　　１、十一月丁未朔，案：據《朔閏考》，補「朔」字。 詔：「措置解州所種鹽數過舊額，除已推恩外，提舉夫役並應辦官等六十人轉兩官，減磨勘三年、二年、一年有差。」《紀事本末》卷百三十七。
　　２、辛酉，兵部尚書、議禮局詳議官薛昂奏：「有司所用禮器，如尊、爵、簠、簋之類，與士大夫家所藏古器不同。蓋古器多出於墟墓之間，無慮千數百年，其製作必有所受，非偽為也。《傳》曰：『禮失則求之野。』今朝廷欲計正禮文，則苟可以備稽考者，宜博訪而取質焉。欲乞下州縣委守令訪問士大夫，或民間有蓄藏古禮器者，遣人即其家，圖其形，制送議禮局。」從之。《紀事本末》卷一百三十三。
　　３、丙寅，呂惠卿複宣奉大夫，提舉明道宮，任便居住。《紀事本末》卷百三十。
　　４、戊辰，詔受命寶增「鎮國」二字。《紀事本末》卷一百二十八。案：《十朝綱要》作戊寅，與此異日。
　　１、十二月案：錢大昕《朔閏考》：是月丙子朔。 己卯，責授安化軍節度使、峽州居住張商英任便居住。《紀事本末》卷百三十一。原註：商英責峽州，懇蔡京乞歸宜都縣，商英故有別業在宜都也。京從都省批狀，依所申。商英又以書謝京，其略曰：「久在山林，少與土人過從，惟見裏巷道途、市肆間，所張大榜，所寫版壁，一一多是乙酉年太師當國時行下詔旨，惟圜土、方田一二事，乃太師去位後印本頒下。以此類聚前後朝旨，著之表章，稱述聖德，私心實欲朝廷知在外州縣監司不能奉行德意，過為搔擾爾。不謂言者乃以商英作表，以播四方，全不照會，自有朝旨，再三戒勵，敢有隱庇奏劾以聞。況今偏州陋邑曉示往往存在，而刻石於知州廳者，方且護以采欞，填以金字，豈待商英之傳播也？商英累年老病，無望生全，荷太師恩德，自齊骸骨，獲歸敝廬，敢布一言於左右，尚覬臺慈察而憐之。」又以狀謝京，其略曰：「遠投荒徼，殆從魚腹之遊；內徙便州，獲遂狐邱之志。恩私所激，涕淚兼流。伏念商英遭遇累朝，夤緣近輔。蛟負山而力竭，蠡測海而器盈。自蹈悔尤，稍知循省。杜門補過，初無伯氏之怨言；下石趨時，安得山中之謗篋？賴公明之洞照，究心跡之靡他，奪於眾口之唾涎，假以一枝而安翼，闔門感荷，百口歡欣。」
　　２、戊戌，朝議大夫葉祖洽知洪州。《紀事本末》卷二十四。原註：雲：大觀二年十二月二十三日，祖洽知洪州。
　　《續宋編年資治通鑒》：十二月，葬靖和皇后。案：《十朝綱要》、《宋史·本紀》作壬寅日，《東都事略》作壬辰日。《宋史·本紀》：九月癸酉，皇后王氏崩。冬十一月乙丑，上大行皇后諡曰靖和。十二月壬寅，陪葬靖和皇后於永裕陵。三年正月，附靖和皇后主於別廟。四年十二月庚戌，改諡靖和皇后為惠恭。《編年備要》雲：紹興七年，改諡顯恭
　　大觀三年己丑，一一九
　　１、二月案：錢大昕《朔閏考》：是月丙子朔。 庚子，臣僚上言：「伏見降授朝請大夫、知和州胡師文昨為發運使，獨禦案：畢作「銜」。建議將當二銅錢改鑄當十銅錢。自古積山之利，以銅鑄錢，不聞以錢鑄錢。當二錢法與小平錢輕重相等，故私鑄不禁而自止，民間便之，此神宗皇帝之良法也。師文諂奉大臣，妄亂變更，將已行當二錢毀而改鑄，識者痛心。」詔胡師文提舉萬壽觀。《紀事本末》卷百三十六。
　　１、三月案：錢大昕《朔閏考》：是月乙巳朔。 壬戌，張邦昌定製算學。文宣王廟從祀人合封爵，自風後封上穀公，至隋盧太翼封成平男，合六十六人。從之。《紀事本末》卷百三十五。原註：按吳時溥時為員外郎，方興算學，欲以黃帝為先師。時言春秋釋奠，孔子止中祀。數學乃六藝之一，若以黃帝為先師，則當用大祀。十一月七日丁未，竟以黃帝為先師。又奏七十人，但擬從祀，初未加封爵，卻恐十一月七日所奏合附在三月十八日以前，須細考之。案：洪邁《容齋三筆》卷十三：大觀中，置算學如庠序之制，三年三月，詔以文宣王為先師，兗、鄒、荊三國公配饗，十哲從祀，而列自昔著名算數之人繪像於兩廊，加五等之爵。中書舍人張邦昌定其名，風後、大撓、隸首、容成、箕子、商高、常儀、鬼臾區、巫鹹九人封公，史蘇、卜徒父、卜偃、梓慎、卜楚邱、史趙、史墨、裨灶、周榮方、甘德、石申、鮮於妄人、耿壽昌、夏侯勝、京房、翼奉、李尋、張衡、周興、單鑒、樊英、郭璞、何承天、宋景業、蕭吉、臨孝恭、張胄玄、王樸二十八人封伯，鄧平、劉洪、管輅、趙達、祖沖之、殷紹、信都芳、許遵、耿詢、劉焯、劉炫、傅仁均、王孝通、瞿曇羅、李淳風、王希明、李鼎祚、邊岡、郎凱、襄楷二十人封子，司馬季主、洛下閎、嚴君平、劉徽、薑岌、張邱建、夏侯陽、甄鸞、盧太翼九人封男。考其所條具，固有傳記無聞，而高下等差，殊為乖謬。如司馬季主、嚴君平止於男爵，鮮於妄人、洛下閎同定《太初惓》，而妄人封伯，下閎封男，尤可笑也。十一月又改以黃帝為先師。《宋史禮志》：中書舍人張邦昌定算學：封風後上穀公，箕子遼東公，周大夫商高鬱夷公，大撓涿鹿公，隸首陽周公，容成平都公，常儀原都公，鬼俞區宜都公，商巫鹹河東公，晉史蘇晉陽伯，秦卜徒父潁陽伯，晉卜偃平陽伯，魯梓慎汝陽伯，晉史趙高都伯，魯卜楚邱昌衍伯，鄭禆灶滎陽伯，趙史墨易陽伯，周榮方美陽伯，齊甘德菑川伯，魏石申隆慮伯，漢鮮於妄人清泉伯，耿壽昌安定伯，夏侯勝任城伯，京房樂平伯，翼奉良成伯，李尋平陵伯，張衡西鄂伯，周興慎陽伯，單鑒湖陸伯，樊英魯陽伯，晉郭璞聞喜伯，宋何承天昌盧伯，北齊宋景業廣宗伯，隋蕭吉臨湘伯，臨孝恭新豐伯，張胄玄東光伯，周王樸東平伯，漢鄧平新野子，劉洪蒙陰子，魏管輅平原子，吳趙逵穀城子，宋祖沖之範陽子，後魏殷紹長樂子，北齊信都芳樂城子，北齊許遵高陽子，隋耿詢湖熟子，劉焯昌亭子，劉炫景城子，唐傅仁均博平子，王孝通介休子，瞿曇羅居延子，李淳風昌樂子，王希明琅邪子，李鼎祚贊皇子，邊岡成安子，漢郎覬觀陽子，襄楷隰陰子，司馬季主夏陽男，洛下閎閬中男，嚴君平廣都男，魏劉徽淄鄉男，晉薑岌成紀男，張邱建信成男，夏侯陽平陸男，後周甄鸞無極男，隋盧太翼成平男。
　　《續宋編年資治通鑒》：三月，上親試舉人，賜賈安宅等七百餘人及第、出身有差。案：《十朝綱要》、《宋史·本紀》：乙丑，賜禮部奏名進士及第、出身六百八十五人。《文獻通考》卷三十一亦作六百八十五人，宗室上舍四十二人。《編年備要》與此同。又雲：上制七言八句詩賜安宅等。先是，小璫梁師成慧黠稍知書，得為睿思殿文字外庫，專主傳上旨於外，至是亦竄名進士籍中在第一甲第十一名。中書侍郎林攄唱進士第，有姓甄而呼「堅」，名盎而呼「快」。於是言者論其不學，傳笑中外。
　　又：孟翊為學官，有古學而精於《易》，嘗與京言：「本朝火德，應微，有再受命之象，宜更變庶事以厭之。不然，期將至矣。」未幾，於文德殿進一軸卦象，如平日所言。上大不樂，乃竄翊》遠方。案：《續宋編年資治通鑒》上脫書「五月」，今據《九朝編年備要、陳氏畢氏《通鑒》編次。畢《通鑒》作乙巳朔日。蔡絛《鐵圍山叢談》三：孟翊有古學而精於《易》。魯公重之，用為學官。常謂公言：「本朝火德，應中微，有再受命之象。宜更年號、官名，一變世事，以厭當之。不然，期將近，不可忽。」魯公聞而不樂，屢止勿狂言。大觀三年夏五月，天子視朔於文德殿，百僚班欲退，翊於班中出一軸，所畫卦象亦白，解釋如平言，以笏張圖內，唐突以獻。上亦不樂，編管遠方，而翊死。明年，改元政和，時事稍稍更易。當是時，人疑孟翊之言頗驗。其後十七年金人始寒盟，十八年乃有中興事。
　　又：詔中外官司輒敢申明訩改御筆處分者，以大不恭論。案：《編年備要》雲：政和三年，詔應承受御筆處分無故違限一時者，徒二年，一日加一等，三日以大不恭論。舊制，凡詔令皆中書門下詔而後命學士為之。至熙寧間，有內降手詔作禦書手詔，違御筆以違制坐之，事無巨細，皆託而行焉。有不類上劄者，而群下皆不敢言也。曾敏行《獨醒雜誌》卷八雲：崇寧四年，中書奉行御筆，時蔡京欲行其私意，恐三省、臺諫多有駁難，故請直以御筆付有司，有或阻格，則以違制罪之。今考崇寧四年、政和三年，《紀事本末》未載，豈三次申明與抑事或有誤；故存此俟考。《宋史吳敏傳》雲：京薦之充館職。中書侍郎劉正夫以敏未嘗過省，不可。京乃請御筆特召上殿，除右正司郎官。御筆自此始，違者以大不恭論，繇是權幸爭請御筆，而繳駁之任是此廢矣。
　　１、六月案：錢大昕《朔閏考》：是月甲戌朔。 丁丑，蔡京為太師、中太一宮使。內降劄子：「大觀錢法令舊文，諸當十錢在京、京畿、四輔、京東、京西、河北、河東、陝西路並許行使，河北緣邊、登萊濰密州緣海鎮城寨堡及四榷場不在行使之限。今增入下項諸當十錢在京、京畿、四輔、京東、京西、河北、河東、陝西路並許行使；河北緣邊州軍縣鎮城寨堡及四榷場等，並登、萊、濰、密等州緣海縣鎮城寨堡等，並不在行使之限。」《紀事本末》卷百三十六。案：《續宋編年資治通鑒》：六月，蔡京罷。京專國日久，公弼等交論其奸，上亦厭京，遂罷為太一宮使。初，上為端王時，太史局有郭天信者，言王當有天下。及得位，言驗得寵，每奏天文，必指陳以撼京，密白日中有黑子。上為之恐，乃疑京，故罷。至冬，京致仕，仍朔望大朝會，許立宰相班。
　　２、太師、尚書左僕射兼門下侍郎、魏國公蔡京為太師、中太一宮使，請給恩並依現任宰相例。制略曰：「明哲保身，雖弗居於寵利；忠嘉告後，當無廢於燕閒。尚懋遠圖，以膺多福。」《紀事本末》卷百三十一。
　　３、辛巳，太學生陳朝老上書曰：「蔡京奸雄悍戾，詭詐不情，徒以高才大器自處，務以鎮壓天下，以為自古人臣惟一切因循苟簡以為治，無敢橫身為國建議立制者，於是出而銳意更張，以為天下後世無以復加。陛下傾心俯納，所用之人惟京為聽，所行之事惟京為從，故蔡京得以恣其奸佞玩弄，無所畏忌，直欲敗壞而後已。」《紀事本末》卷百三十一。案：《宋史蔡京傳》雲：臺諫交論其惡，遂致仕。猶提舉修《哲宗實錄》，改封楚國，朝朔望。太學生陳朝老追疏京惡十四事，曰：「瀆上帝，罔君父，結奧援，輕爵祿，廣費用，變法度，妄製作，喜導諛，箝臺諫，熾親黨，長奔競，崇釋老，窮土木，矜遠略。乞投異遠方，以奭魑魅。」其書出，士人爭相傳寫，以為實錄。
　　４、瀘南安撫司奏請遂州鈐轄司隨移瀘州。《長編》卷三百二十五載：元豐五年四月庚午，詔徙鈐轄於瀘州事。原註：雲：大觀三年六月八日可考。《長編》卷三百二十八載：元豐五年七月戊申，詔置瀘南安撫事。原註：雲：大觀三年六月八日，瀘南安撫司奏請乃四月十九日指揮，此時奏請，或詔下而未移歟？今姑輯以存此。
　　５、壬午，臣僚上言：「伏以方田之制，即《周官》土均之法也。辨五物九等，制天下之地征，蓋所以均之，非所以增之也。訪聞京西南路將方田十等並作五等，又欲以河南府比附輕重。地有肥瘠，田有等差，則賦有輕重，豈可一概比附而增之也？況詔書方田之意，止欲均其稅賦。今乃於額外增添，多至數倍，至今民間詞訴不絕，漸至逃移，非經久之策。所有今來張徽言建議，乞不施行。」詔依，案：《宋史石公弼傳》：公弼謂：「徽言掊克重斂，民何以堪？」詔罷之。 仍以徽言送吏部與合入差遣。《紀事本末》卷百三十八。案：《文獻通考》卷五載：河北西路提舉常平司奏：「所在地色極多，不下百數，乃至均稅，不過十等。第一等雖出十分之稅，地土肥壤，尚以為輕；第十等只均一分，多是瘠鹵，出稅雖少，猶以為重。若不入等而依條只收柴蒿錢，每頃不過百錢至五百。既收人等，但可耕之地便有一分之稅，其間下色之地與柴蒿之地不相遠，乃一例每畝均稅一分，上輕下重，故人戶不無詞訴。欲乞依條據土色分外，只將第十等之地再分上、中、下三等，折畝均數，謂如第十等地每十畝合折第一等一畝，即第十等內上等依元數，中等以十五畝，下等以二十畝折地畝之類是也。」詔諸路行其法。
　　《續宋編年資治通鑒》：以何執中為左僕射。太學生陳朝老上書言：「陛下即位以來，五命相矣：有若韓忠彥之庸懦，曾布之汙贓，趙挺之之蠢愚，蔡京之跋扈。今複相執中，何為者耶？是猶以蚊負山也。」案：《宋史·本紀》：辛巳，以何執中為特進、尚書左僕射兼門下侍郎。畢《通鑒》朝老上書在庚寅日。《通鑒續編》雲：執中一意謹事蔡京，遂代為首相。陳朝老詣闕上書曰：「陛下知蔡京之奸，解其相印，天下之人鼓舞，有若更生。及相執中，中外黯然失望。執中雖不敢肆為非法，若蔡京之蠹國害民，然碌碌常質，初無過人。天下敗壞至此，如人一身臟腑受沴已深，豈庸庸之醫所能起乎！執中夤緣攀附，致位二府，亦以大幸。遽俾經體贊元，是猶以蚊負山，多見其不勝任也。」疏奏，不報。《宋史何執中傳》：賜第信陵坊，以為淺隘，更徙金順坊甲第。建嘉會成功閣，帝親書鉅額以示寵。執中與蔡京並相，凡營立皆豫議，略無所建明。及張商英為相，惡其出己上，與鄭居中合擠之。
　　１、七月案：錢大昕《朔閏考》：是月甲辰朔。甲寅，複安化軍節度副使張商英為通議大夫，提舉玉局觀。《紀事本末》卷百三十一。
　　１、八月案：錢大昕《朔閏考》：是月癸酉朔。 丁亥，詔：「馬政近經分撥所降指揮不相照應，今後應緣馬事，可依崇寧二年正月二十四日指揮，並隸樞密院。」《紀事本末》卷百三十八。案：《宋史兵志》十二雲：元豐六年，手詔樞密院：「牧馬重事，宜得左右近臣以總其政。令樞密院都承旨張誠一、副承旨張山甫經度制置，權不隸尚書駕部及太僕寺。有當自朝廷處分者，樞密院主之。」又雲：熙寧中，詔舊屬群牧司者，專隸太僕寺，直達樞密院，不由尚書省及駕部。至崇寧中，始詔如元豐舊制。
　　２、己丑，詔：「學校法度已見完備，惟在奉行，可令諸路提舉學事司檢察州縣，如稍有懈弛及輒有妄議，按劾以聞，當議重責。」《紀事本末》卷百二十六。
　　１、九月案：錢大昕《朔閏考》：是月壬寅朔。庚戌，詔：「廣南東路英、連等六州鑄錢院只鑄夾錫並小平錢，更不兼鑄當十錢。」《紀事本末》卷百三十六。
　　１、十月案：錢大昕《朔閏考》：是月壬申朔。 庚寅，引進使、耀州觀察使、帶禦器械、專切提點陝西等路解鹽王仲千言：「契勘解鹽舊法，歲收鹽三十四萬六千九百一十五席一百八十斤為額。昨自措置後來，大觀二年種收新鹽三十八萬一千五百八十八席二十二斤，並大觀三年種收三十五萬三百九十四席一百七十一斤，連並二年，敷過舊額。欲乞先次通行西京、河陽、汝州，仍每歲更支鹽三萬席，通見支陝西等路鹽數共二十三萬席為額，候將來種收大段增廣別具奏，乞通展舊法解鹽地分。」從之。《紀事本末》卷百三十七。
　　《續宋編年資治通鑒》：夏六月至冬十月不雨，江、淮大旱。案：畢《通鑒》雲：是歲，江、淮、荊、浙、福建大旱，秦、鳳、階、成饑，發粟振之，蠲其賦。《東都事略·黃葆光傳》：他日，因入對，徽宗以旱乾為憂。葆光退而上疏曰：「陛下德足以感人，而憂勤祗慄，檢身致治，無所不至，而不能感召和氣，此臣之所以不能無疑也。臣嘗仰觀天意，俯察人言，旁考古今，君臣相與之際，求其所以致陰陽之變者。然後喟然曰，人君有屈己逮下之心，而人臣無柔順報上之意者，能致陰陽之變；人君有慈惠惻怛之心，而人臣無柔順欽承之意者，能致陰陽之變。陛下恭儉敦樸，以先天下。師臣蔡京侈大過制，非所以明君臣之分；陛下以紹述為心，京所行乃背元豐之法。陛下隨宜損益，追崇先烈，京強悍自專，不肯上承德意。兼太宰鄭居中、少宰餘深依違畏避，不能任天下之責，此天氣下而地不應，大臣不能尚德以應陛下之所求者如此。」疏入，罷知立山縣。
　　又：冬十月，大雨，震電。案：《宋史五行志》：十月戊申，京師大雨雹。薛《通鑒》作癸丑，據《朔閏考》，是月壬申朔無癸丑日，畢雲薛日誤，良是。
　　又：甘露降尚書省。案：李《十朝綱要》雲：十一月壬子，甘露降尚書省、左僕射左右丞廳及制敕院。上作詩，賜執政以下。《宋史五行志》：三年冬月，甘露降於尚書省及六曹，禦制七言四韻詩賜執政已下。其後內自禁中及宣和殿、延福宮、神霄宮，下至三學、開封府、大理寺、宰臣私第，皆有之，歲歲拜表稱賀。吳曾《能改齋漫錄》卷十雲：大觀三年十一月壬子，尚書省甘露降。御筆以中臺布政之所，天意昭格，致此嘉祥。因成四韻，以記其實，賜執政而下，雲：「政成天地不相違，瑞應中臺贊萬機。夜浥垂珠濡綠葉，朝凝潤玉弄清輝；仙盆雲表秋難比，豐草霄零日未稀。木自君臣俱會合，更嘉報上美能歸。」據《四史朔閏考》，是月辛丑朔壬子乃十七日。
　　１、十一月案：錢大昕《朔閏考》：是月辛丑朔。 丁未，太常寺言：「被旨天文、算學合奉安先師並配享，從祀繪像，未合典禮，可令禮官講究以聞。臣等切詳黃帝獲寶鼎，迎日推策，舉風後、力牧、常儀、大鴻以治民，順天地之紀、幽明之占、死生之說；使大撓造甲子，隸首作算數，容成綜之，所以考定氣象，建五行，察發斂起，消息正閏，餘其精粗顯微，無不該舉。今算學所習天文、惓算、三式、法算四科。其術皆本於黃帝，宜尊黃帝為先師，而以其時之臣風後、力牧、大鴻、大撓、隸首、容成、臾區、常儀為配饗，又以後世精於數術者，隨其世次，分繪兩廡，以為從祀。今具下項風後、力牧云云已上七十人，今欲擬從祀。」《紀事本末》卷百三十五。原註：雲：此據詔旨並三月十八日所書。《實錄》皆不書三月十八日已用孔子為先師，吳時云云可考，恐此奏合在三月十八日以前，詔旨誤編入此，或移著彼，庶先後不差，須考詳雲。案：《通鑒續編》雲：風後等八人為配享，巫鹹等七十二人為從祀。《紀事》三月十八日載張邦昌定從祀人，自風後至隋盧太翼六十六人，茲雲七十人，數均不合。以《容齋三筆》核之，蓋六十六人中有風後而無力牧、太鴻，《紀事》刪節無。考李《十朝綱要》雲：以黃帝為先師，以風後、力牧等八人為配享；又以後世精於術數者，自巫鹹、箕子至後周王樸等七十人為從祀。又《玉海》卷一百十二：大觀三年十一月，算學尊黃帝為先師，風後等配饗，商巫鹹至周王樸七十人從祀。
　　２、己巳，太師、中太一宮使、魏國公蔡京守太師致仕，仍提舉編修《哲宗皇帝實錄》，進封楚國公，其請俸並雜給人從等，並依舊朝朔望；大朝會許立宰臣班，餘依故事。又詔：「蔡京合得致仕恩澤外，長子顯謨閣直學士、承議郎、提舉醴泉觀攸除樞密直學士，次子宣義郎儵除直秘閣，餘依故事。」侍禦史毛注言：「孟翊妖奸，以天文惑眾。嘗獻京詩，言涉不順，京輒喜而受之，因以獻《易書》而賜官，卒致詆誣以冒重辟，而京不復愧況。張懷素惡逆，以地理惑眾，京熟與之遊從。京妻葬地卜日，懷素主之。嘗同遊淮左，題字刻石，後雖陰令人追毀以掩其跡，而眾所共知。以至尚書省事多不取旨，直行批下，以作陛下之威；重祿厚賞，下結人心，以作陛下之福。林攄跋扈之黨，而置之政本之地；宋喬年奸雄之親，而置之尹京之任。考之以心，揆之以事，其志有不可量者。今並盤旋輦轂，久而不去，其情狀已可見矣。」《紀事本末》卷百三十一。
　　１、十二月案：錢大昕《朔閏考》：是月辛未朔。 戊子，提舉玉局觀張商英為龍圖閣學士、知杭州，乘驛赴闕。案：《乾道臨安志》：大觀三年十二月癸酉，以通議大夫、提舉成都府玉局觀張商英知杭州，乘驛赴闕。與此差十六日，必有一誤。 詔：「比閱哲廟實錄，見商英紹聖初，力排元祐奸惡，跡狀甚明，具載信史。昨崇寧初，止緣與大臣議論不合罷政，跡其本心，實非朋黨，雖已出籍，自今仍不得依元祐黨籍人體例施行，並有是除命。」《紀事本末》卷百三十一。案：《玉海》卷四十九：大觀四年，張商英撰《神宗政典》六卷三十篇。宣和七年六月十四日，《七朝寶訓》書成。
　　２、辛卯，呂惠卿複資政殿學士。《紀事本末》卷百三十。
　
