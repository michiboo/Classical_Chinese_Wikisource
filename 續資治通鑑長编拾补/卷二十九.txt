卷二十九
　
　　徽宗
　　△大觀四年庚寅，一一一○
　　１、正月案：錢大昕《朔閏考》：是月庚子朔。 癸卯，詔：「錢與物同，少則貴，多則賤。當十錢法行之方定，今鑄而不絕，源源而來。錢數既多，法隨而弊，私鑄復興，混淆無別，其法必壞，非長久之術。舊鑄錢監並依舊額止鼓鑄小平錢，其後降指揮，改鑄當十錢數等並罷；京畿、大觀東監，亦聞無物料，可罷；新置河東、河北、陝西諸監鼓鑄當十銅錢夾錫錢可罷。鑄當十銅錢外，仍尚書省取索。如新邊無鐵炭、不可鼓鑄去處相度減罷外，有合存留者，擬定將上取旨；恐愚俗無知，將謂不行當十錢，故有鼓惑群聽，仍令開封府立法行下。」《紀事本末卷》百三十六。
　　２、丁卯，呂惠卿降授正奉大夫。侍禦史毛注劾惠卿上表謝複官，用《詩》《風雨》及《青蠅》、《節南山》等章句，以古君子自處而以亂世方盛時罪不可赦，故有是命。《紀事本末》卷百三十。案：畢《通鑒》作丁卯日，茲據補日。
　　１、二月案：錢大昕《朔閏考》：是月庚午朔。 辛未，龍圖閣學士、新知杭州張商英為資政殿學士、中太一宮使。商英入對，言：「神宗修建法度，務以去害興利而已。今試一一舉行，則盡紹述之美矣。法若有敝，不可不變，但不失其意足矣。」《紀事本末》卷百三十一。案：《編年備要》雲：商英過闕入對，上問向來黨籍之由，對曰：「臣嘗作《嘉禾頌》，大臣以此相媒孽，若非陛下洞究本末，臣何由出黨籍！」上因語及蔡京亂紀綱事，商英曰：「蔡京自來專權任意，不知都省批狀便是條貫入狀，請寶便是聖旨，若前後失序，安得不亂？」上曰：「京多引用親黨。」商英曰：「京舊居兩浙，既貴，浙人之高貲巧宦者，苞苴結託，今皆腹心腹耳目。」上又曰：「近來風俗甚不美。」商英曰：「此正今日之大患也。」上曰：「已逐三十餘輩矣。」商英曰：「餘黨尚多。」上曰：「百姓聞卿來，皆鼓舞欣悅。」商英曰：「何干臣事！」是日，商英初見，聖躬徵興，遂留為中太一宮使。
　　２、戊寅，議禮局奏：「古者祫祭，朝踐之時，設始祖之位於戶西南面，昭在東，穆在西，相向而坐，薦籩豆、脯醢，王北面而祀之，此堂上之位也。進饌之後，席於室，在戶內西方東面為始祖之位，次北方南面布昭席，次南方北面布穆席，其餘昭、穆各以序，此室中之位也。設始祖南面之位而朝踐焉，在禮謂之堂事；設始祖東面之位而饋食焉，在禮謂之室事。考《漢舊儀》，宗廟三大祫祭，子孫諸帝，以昭、穆坐於高廟，毀廟神主皆合食，設左右坐高祖南面，則自漢以前堂上之位未嘗廢也。元始以後，初去此禮，專設室中東向之位。晉、宋、隋、唐所謂始祖者，不過論室中之位耳。少牢饋食，大夫禮也，特牲饋食，士禮也。以《儀禮》考之，大夫士祭禮無薦腥朝踐之事，故饋食於室。至於天子祭宗廟，則堂事、室事皆舉，堂上位廢而天子北面事神之禮缺矣。伏請每行大祫，堂上設南面之位，室中設東面之位，始祖南面，則昭、穆東西相向；始祖東面，則昭、穆南北相向，以應古義。」又奏：「古之祭祀，必七日戒三日齋，然後可以交於神明。《周官·大宰》：『祀五帝，則前期十日，帥執事而卜日，遂戒。』謂散齋七日，致齋三日也。秦變古法，改用三日。漢則天地七日，宗廟五日。魏、晉因之。唐則大祀七日。雖多寡不同，皆非先王之制。乞明詔有司，應郊廟大祭祀，皆前期十日而戒，散齋七日、致齋三日，以應典禮。」又奏：「竊惟陛下度律均鍾，更造雅樂，施之天下，為萬世法。至於禮器，尚仍舊制，未聞有所改作。禮樂者，國之大本，而起於度數。度數得，則權量正；法度一，而民不疑。今禮樂並制，不相取法，非所以一民也。乞明詔有司，取新定樂律之度，審校禮器，有不合者，悉行改正，以副製作之意。」並從之。原注雲：以上並因《實錄》。又奏：「修成《大觀禮書·吉禮》二百三十一卷，《祭服制度》十六卷，《祭服圖》一冊，，據經稽古，酌今之宜，以正沿襲之誤。又別為《看詳》十二卷，《祭服看詳》二冊。」詔行之。《紀事本末》卷百三十三。原注雲：詔旨無之，《實錄》蓋因《新儀》也。御筆改正七項當檢。《新儀》刪取增入。本局劄子：臣等聞國之事，莫大於祀；禮之經，莫重於祭，所以嚴神祇之奉，隆本始之報，聖王之制，以此為先。其器服之用，牲幣之等，幣數之節，多寡之數，見於《周官》者為詳。自秦、漢以來，禮文殘缺，諛聞俗學，因陋就寡。雖天地大祀，所當明察，而合祭之失，千載莫革，則其餘蓋可知矣。道與世升，理若有待。恭惟皇帝陛下天錫明聖，丕承先烈。爰詔有司，討論舊典，親禦翰墨，著為格目。科指部居，總集該盡。承學之臣，獲遵寶訓，實千載難逢之會。臣等今恭讀所頒《冠禮》，格目博極，載籍先次，編成《大觀新編禮書·吉禮》二百三十一卷，並《目錄》五卷，總共二百三十六冊；《祭服制度》十六卷，共一十六冊；《祭服圖》一冊。其據經稽古，酌今之宜，以正沿襲之誤。又別為《看詳》一十二卷，《目錄》一卷，共一十三冊，祭服看詳二冊。謹隨劄子上進。損益裁成，伏乞斷自聖學。仍乞降付本局，修定儀注。大觀四年二月初九日，奉御筆閱所上《禮書》並祭服制度，頗見詳盡。內禘祫禮，自昔所論不一，今編次討論，尤為允當。除依今來指揮改正外，餘依所奏修定。
　　３、御筆改正七項：《禮書》卷第一，議先奏六樂，後奏黃鐘，合用禮神祀神之禮。先王祀天，各以象類求之方，其求於幽，則體其道而象其色，璧以圓，犢以蒼，日以冬至，以其幽而遠，故備樂而求之。自黃鐘陽生之律至《雲門之舞》，六變而後天神始降可得。而禮其求於顯，則體其用而象其色，不以璧之圓而以圭之銳，不以犢之蒼而以特之赤，日以上辛，以其顯而近，故分樂而序之，奏黃鐘，歌大呂，舞《雲門》而已。夫天帝一也，自其本而求之則曰天，自其用而求之則曰帝。其禮、其義、其所、其事各異也。祀天者不可以求帝，求帝者不可以祀天。天者，昊天也；帝者，感生帝也。《詩》曰：「皇天上帝既曰天。」又曰：「帝體用不同故也。」今先獻以蒼，後獻以赤。考《周官》之書，有分而序之之言，無合而祀之之說；有蒼璧四圭之異，無先璧後圭之制；有蒼犢騂牲之殊，無先蒼後赤之禮。夫牲本赤而飾以蒼，欲以降神之禮格天，天其可欺乎？蓋自周以迄於今，千數百歲未之有改，今無所稽，據合其禮，於圜丘、冬祀之日違經背義，不可施行。《禮書》卷第二，議設壺尊於壇下，禮之所施，各有其宜，禮運所稱，後聖有作，為臺榭宮室，以炮、以燔、以烹、以炙。元酒在室，醴在戶，粢醍在堂，澄酒在下，陳其犧牲，列其琴瑟，以降上神，與其先祖。考其宮曰室，曰戶，曰堂，曰下。蓋在寢在廟之制，非丘壇之禮。考《周書》，酒正掌酒之政令，有酌數，有器量，亦無在上在下之文。於古無所稽，可不須改。《禮書》卷第四，議乞立春後上辛日，祈穀先王，祈鬼神，各隨其事，各協其時，各並其禮。萬物萌於春，新於辛。正月春之始和也，上辛日之初應也，故祈穀以正月之上辛不可易也。若立春前遇辛，不祈於立春後，別以辛日是為次辛，非上辛也。今歲在庚寅，上辛在醜，立春在申，次辛在亥，遇醜不祈，而於亥日則辛之氣已過，不逆其氣而求之，非禮也，不可施行。《禮書》卷第五，蠟祭增日月於南北壇，罷去二十八舍，星次重。先王制禮，以求鬼神，或於其所出之方，出其所主之事。日陽月陰，方求神而覲之，則禮日於南，禮月於北；日出東方，月出西方，求神而覲之，則祀日於東壇，月於西壇，各有所主也。先王之於日月，或賓其出，或致其至，或餞其入，或禮之，或祀之，其義不同。蠟祭兼日月，既祀於西東矣，而又禮之於南北，天無二日，豈不瀆乎？且覲禮所載，覲而禮之，非祀禮也。今去星次重，而增日月之祀，重甚矣，不可施行。《禮書》卷第十一，議乞執政以上祭四廟，餘通祭三廟，禮有等差，以別貴賤。故廟祭之數，天子七世，諸侯五世，大夫三世，士二世，不易之道。今以執政官方古諸侯而上祭四世，古無祭四世之文。又侍從官以至士庶，通祭三世，無差等多寡之別，豈禮意乎？古者天子七世，今太廟已增為九室，則執政視古諸侯，以事五世，不為過矣。先王制禮，以齊萬有不同之情，賤者不得僣，貴者不得逾。故事二世者，雖有孝思追遠之心，無得而越，事五世者，亦當取而定焉。今恐奪人之恩而使通祭三世，徇流俗之情，非先王制禮等差之義。可文臣執政官、武臣節度使以上祭五世，文武外朝官祭三世，餘祭二世。議乞立廟者，居處狹隘，聽於私第之側；又無，則隨宜創置。禮以制情，使貴賤大小各當其分，則禮必有制，制必有數，故不敢逾，不敢紊也。古者廟在大門之內，中門之左，內示親，左示仁也。今臣僚寓居私第，無有定止，《禮令》案：此下原本有脫文。 立廟，當麗於法矣。可應有私第者，立廟於門內之左，如狹隘，聽於私第之側。力所不及，仍許隨宜。議乞品官廟視宅堂之制，寢勿逾於廟，間數為限，庶幾易行。陽數奇，陰數偶，天下屋室之制，皆以陽為數。今立廟制寢，觀其所祭之數，則祭四世者，寢四間，陰數也。古者寢不逾廟，禮之廢失久矣。士庶堂寢，逾世度僣禮，有五楹、七楹者，若一旦使就五世三世之數，則當徹毀居宇，以應禮制，人必駭政，豈得為易行？可今後立廟，其間數視所祭世數，寢間數不得逾廟。事二世者，寢用三間者聽。《紀事本末》卷百三十三。
　　４、己丑，案：原作乙丑，《宋史》作己丑日，薛《通鑒》同。據《朔閏考》，是月庚午朔，無乙丑日，今依《宋史·本紀》改。 資政殿學士、中太一宮使張商英為中書侍郎。《紀事本末》卷百三十一。
　　５、壬辰，詔：「當十錢已降指揮罷鑄，其河東等路見鑄夾錫鐵錢亦依此施行，其餘路異依此。」《紀事本末》卷百三十六。
　　６、癸巳，詔：「方田之法，均賦惠民，訪聞近歲以來，有司推行怠惰，監司督察不嚴，賄賂公行，高下失實，下戶受弊，有害官法。可嚴飭所部，仍仰監司覺察；如違，當行嚴斷。」《紀事本末》卷百三十八。案：《文獻通考》卷五雲：臣僚上言：「朝廷推行方田之初，外路官吏不遵詔令，輒於舊管稅額之外增出稅數，號為『蹙剩』，其多有一邑之間及數萬者。慾望下逐路提舉司將應有增稅縣分，並依近降指揮重行方量，依條均定稅數，不得於元額外別有增損。止令提刑司體量詣實聞奏。」
　　《續宋編年資治通鑒》：春二月，禁燃頂煉臂自毀者。案：岳珂《愧郯錄》卷六雲：政和五年十一月四日，臣僚言：「諸色人燃頂煉臂刺血斷指，已降指揮，並行禁止。日來未見止絕，乞行法。」詔：「毀支體有害風教，況夷人之法，中華豈可效之？累降處分，終未能革。可篇行下，以大不恭論，添賞錢三千貫文，監司守臣知而不舉與同罪。」又雲詔則大觀四年二月一日已有之矣。《宋史·本紀》二月庚午朔。薛氏、畢氏《通鑒》雲：正月辛酉，詔士庶拜僧者以大不恭論，禁燃頂煉臂自毀者。畢《通鑒》雲：正月辛酉，中丞吳執中言：「竊聞邇來諸路以八行貢者，如親病割股，或對佛燃頂，或刺臂出血，寫青詞以禱，或不茹葷，誦佛書，以此謂之孝，諸類不可遽數。俾長貳、博士考其道藝，別白是非，澂去冒濫，勿使妄進。」從之。薛、畢作正月，蓋以吳執中上疏日在正月辛酉。
　　１、三月案：錢大昕《朔閏考》：是月己亥朔。庚子，詔：「六藝皆聖人者作，乃者增學舍置師弟子，而入流命官，靡有區別。其令醫學生併入太醫局，算學生入太史局，書學生入翰林書藝局，畫學生入翰林圖畫局，罷學官及人吏等。」《紀事本末》卷百三十五。
　　《續宋編年資治通鑒》：陳瓘之子正勷詣杭州，告京有反狀。知杭州蔡薿執正勷送京師，上命中丞吳執中鞫之。瓘自明州逮入開封制獄，權尹李孝壽使吏脅瓘，使承教正勷妄訴京罪。貶瓘通州，流正勷沙門島。案：《紀事本末》卷百二十九原注雲正勷告變見三月十一日，據《四史朔閏考》，三月己亥朔，己酉日也，《續通鑒編》年上脫「三月」字。通州安置及瓘謝表，均詳見十一月戊寅日下原注。《編年備要》：陳瓘語吏曰：「正勷安能知之？願得筆劄悉以聞。」吏恐懼，不敢與。
　　１、四月案：錢大昕《朔閏考》：是月己巳朔。 丁丑，議禮局奏：「臣等見編修賓、軍以下四禮。據《周官》，以朝宗覲，遇會同問，視為賓禮。蓋以古者天子之於諸侯有不純臣之義，故其來也，以賓禮待之。開元及開寶，惟以蕃國主及蕃國使朝見為賓禮。自大朝會以下，並於嘉禮修入軍禮。除依《周禮》合編外，大均大役之禮及均賦貢力征及修築宮邑之事。看詳古者六師出於鄉，軍政寓於井田，故大均大役列為軍禮。降周以來，兵農判而為二，其事又非禮官所掌，故開寶軍禮並不編入。又有大封之禮，自置郡縣，其禮不存。開寶雖有冊拜諸王公儀係於嘉禮中，編入嘉禮。除依《周禮》合編外，有飲食之禮，親宗族兄弟；有燕饗之禮，親四方之賓客。古者飲食、燕饗之禮，其事不同，行之或在路寢，或在祖廟，今朝廷所行均謂之燕禮。又脤膰之禮，親兄弟之國；慶賀之禮，親異姓之國。說者謂兄弟同姓之國也，？姓婚姻甥舅之國也。今雖有賜胙之禮，事既畢，比及群臣，其儀已具吉禮，婚姻甥舅，置第京師，非如昔裂土受封。開元及開寶定禮，並無上件儀注。乞斷自聖裁，付本局遵依編修。」御筆：「賓禮《鹿鳴》之詩以燕群臣。其詩曰：『以燕樂嘉賓之心。』蓋方其燕樂，則群臣亦為之賓，非特諸侯也。主尊賓卑，君為主而尊，臣為賓而卑，賓主尊卑之義辨矣。今雖不同封建諸侯，賓禮豈可廢缺自罷？侯置守，守臣亦古諸侯也。其赴闕、被召、奏事之類，則朝覲會遇之禮豈可廢乎？唐不知此而移於嘉禮，非先王制禮之意，可依《周禮》參詳去取，修立軍禮。兵農雖分，均而恤之，役而任之，固在也。大均之禮恤眾，恤其事也；大役之禮任眾，任其力也。恤其事，非特地賦地職而已；任其力，非特築宮邑而已。今諸軍三年一戍，無久近之差，無勞逸之異，無遠邇之殊，均之也，營建城邑，起保甲，興兵夫之類，役之也，則均役之禮豈可無之異禮，春也，故軍禮在焉。其事則各隨所隸，如大蒐田之制在夏官，朝宗在春官，而圖事比功在秋官，則豈害於非所掌乎？至如大封，今有五等封爵，然無合眾之事，在所去取，禮緣人情，因情立制，古有今無，則不必膠古；古無今有，則自我作古，惟當而已。嘉禮飲食以親宗族兄弟，今宗室親王，皆有歲時牲餼酒食之賜是也。脤膰以親兄弟之國，今兄弟雖不之國祭而受福，豈可不與兄弟共之有司？自當斟酌時事，考循古意，以立禮制。」《紀事本末》卷百三十三。
　　２、壬午。《長編》卷五百十四：元符二年八月丙辰，運河淺澀，請令逐州軍通簽判兼管內運河，庶可責辦。原注大觀四年四月十四日。案：原文已佚。
　　３、癸未，蔡京上《哲宗實錄》。《紀事本末》卷百三十一。案：《編年備要》雲：毛注再彈京留居賜第，不自循省，增飾臺池，外示閒暇，執政大臣多出其門，謀謨日聞，牽制不改。乞降前後章疏，著京之罪，俾速去國。而給事中何昌言又奏：「大臣被罪，須有章疏，合過門下省，關報四方。按京頃居相位，擅作威福，濫賜予以蠹國用，輕爵祿以示私恩，謂財羨皆誕漫，務興工為騷擾。古人有一於此，必加嚴刑，而京兼有之。自京再罷相，士民以為京去可必。既而又以《哲廟實錄》未竟而留。今既成書，去計杳然；若非天變屢見有以警陛下，人力其如之何？」上始下公弼前所上章，降京太子少保致仕，居於外。而中丞吳執中乃上疏，謂進退大臣，當全體貌。於是為京降詔，略曰：「尚慮讎怨，捃摭舊事，下石傾擠，彈章不已。」故京得不重貶，而且知京將複用矣。
　　４、丙申，議禮局奏：「文宣王自開元追諡之初，則內出王者袞冕之服以衣之，樂用宮架，其禮制蓋嘗增崇矣。國朝《會要》，國子監神像舊用冕九旒，服九章，而不載其更易之端。崇寧四年八月，詔從國子司業蔣靜之請，改用冕十二旒，服九章，而又圖繪，頒之天下郡邑，其執圭立戟，乞並從王者制度。」又言：「弟子公夏首、後處、公肩定、顏祖、鄡單、罕父黑、秦商、原抗、樂欬從祀文宣王。臣考之《史記》，皆有其名，唐《開元禮》亦載祀典。乞皆贈侯爵，使預祭享。」又言：「九宮貴神皆星也。自唐以來，置壇特祀，國朝因之，玉用兩圭有邸。夫兩圭有邸，祀土地之玉，以祀星辰，非是。乞改用圭璧，以應古制。又乞增祀熒惑，圭璧及易，每歲臘祀大社稷並用太牢，如春秋二仲之祭。」又言：「國家崇奉赤帝為感生帝，以僖祖配侑，與迎氣之體不同，尊異之也。而乃於立夏迎氣之壇祀之，甚不稱所以尊異之意。請於南郊別立感生帝壇，依赤帝高廣之制。」又言：「《周官》《天府》，比國之玉鎮大寶器，大祭則出而陳之。說者以為大祭，禘祫也。乞遇祫饗應瑞寶貢物可出而陳者，並令有司依嘉祐、元豐詔從事，凡親祀太廟依此。」又言：「請詔有司，倣古法制五齊三酒，及依《開元》、《開寶通禮》，七祀不設奠幣焚幣之儀，他小祀依此。又請郊廟牲牷，命有司毛取純色芻之，三月易一牢，以應在滌之義。中祀六十日，小祀三十日。又請倣《周禮》置公桑蠶室，以興蠶事而供祭服。」又言：「元冥水官，歷代祀之，不應燔燎。《開元禮》及本朝《開寶通禮》，禮畢，祝版燔於齋所，非是，乞祝與幣皆瘞之。」又言：「《周禮》追享朝享祼用虎彝蜼彝，朝踐用兩大尊。今春夏每享各用大尊二，是以追享朝享之尊，施之於禴祠烝，嘗其為失禮明甚。自今四時享太廟不用大尊。」又言：「灌以圭璋，用玉氣也，典瑞祼圭，有瓚以祀。先王圭瓚之制，以圭為枋，其長尺有二寸，黃金為勺，青金為外，朱中央，其容五升，其徑八寸，其勺之鼻為龍首，所以出鬱鬯也。其下有槃，其徑一尺，所以承圭瓚也。其大小長短之制，皆不如禮，乞改造以應古制。」又言：「牙盤上食，非古也。唐天寶之末，韋彤等據經而議，謂褻味多品不可交於神明，欲罷去之。乞祭惟藉以席，不用牙盤。」又言：「職金旅於上帝，則共其金版，蓋旅上帝，非一帝也，必有版以辨其名與位，而版必以金為之者。蓋禮大者莫過乎事上帝，所以極嚴潔而不敢忽也。乞祀昊天上帝、皇地祇、五方上帝、神州地祇、大明夜明與配神之帝，皆以黃金飾木為神位，版鏤青為字，其餘則用朱漆金字，以是為尊卑之差。」又言：「太常祀感生帝、神州地祇，乞牲用繭栗，器用陶匏。」案：《文獻通考》卷七十八載此疏雲：牲用繭栗，席用槁秸，已合古祀，而所用之器，與宗廟同，則為非稱，請改用陶匏雲。 又言：「感生帝、神州地祇，國家崇奉為大祀，以僖祖、太宗配侑，而有司行事不設宮架、二舞，殊失所以尊祖、侑神作主之意。乞皆用宮架、二舞。」從之。又言：「古者諸侯祭五世，二昭二穆與太祖而五；大夫祭三世，一昭一穆與太祖而三；士祭二世，祖禰而止。按今品官下逮庶人，皆祭三世，無尊統上下之差、流澤廣狹之別。緣媮襲弊，其流已久。請自執政官以上，自高祖而下，祭親廟四，餘通祭三世，庶幾有尊統、流澤之差。」詔曰：「禮有差等，以別貴賤，故廟祭之數，天子七世，諸侯五世，不易之道也。」《紀事本末》卷百三十三。
　　１、五月案：是月朔無考。 己酉，詔：「去歲諸路災傷，今春雨暘，時若農務方興，所有方田可遵用熙寧故事，並權罷，候豐熟日，別奏取旨；其已方量了畢，止是官司攢造文字去處，許依條限了當。」《紀事本末》卷百三十八。
　　２、甲子，先是，門下省檢會臣僚上言案：畢《通鑒》上言者石公弼、張克公等。 論奏：「蔡京頃居相位，擅作威福，權震中外。輕錫予以蠹國用，託爵祿以布私恩。謂財利為有餘積，皆出誕慢；務滉大以興事功，肆為搔擾。援引小人，以為朋黨；假借姻婭，佈滿要途。以至交通豪民，興置產業，役天子之將作，營葺居第；用縣官之人夫，漕運花石，曾無尊主庇民之心，惟事豐己營私之計。若是之類，其事非一，已有臣寮論列，臣更不敢具陳。及至名為祝聖壽而修塔，以壯臨平之山勢；託言灌民田而決水，以符興化之讖辭。致姪俁之告變而謬為心疾，受孟翊之誣言而與之官爵。趙真欲輔之妖術，張大成竊伺其奸意。駭動遠邇，聞者寒心，皆足以鼓惑天下，為害之大者也。」是日，詔：「蔡京權重位高，人屢告變，全不引避，公議不容。言章屢上，難以屈法，特降授太子少保，依舊致仕，在外任便居住。」制略曰：案：《宋文鑒》載是詔為張閣所作。「輕爵祿」句上有雲：「政事所寄尤嚴，誤國之誅，人臣之奸，莫重欺君之罪。我有常憲，揚於大庭。太師致仕、楚國公蔡京頃以時才久膺柄任，兩冠臺衡之峻，三登公袞之崇。庶圖爾庸，以弼子治，而總秉機務，出入八年。事寢紊於將來，謀悉違於初議。擅作威福，妄興事功。」末「寬典」下有雲：「於戲！天事尚象，明罰所以弭災；人道惡盈，省躬所以引咎。往欽善貸，無重後愆。」《紀事本末》已刪去首尾。 輕爵祿以市私恩，濫錫予以蠹邦用，藉助姻婭，密佈要途，聚引群邪，合成死黨，以致假利民而決興化之水，託祝聖而飾臨平之山，豈曰懷忠，是將邀案：《宋文鑒作》「徼」。 福。屢有告陳之跡，每連狂悖之嫌。雖僅上於印章，猶久留於裏第。偃蹇弗避，傲睨罔悛。致帝意之未孚，昭星文而申譴。言章繼上，公議靡容，固欲用恩，難以屈法。宜褫師臣之秩，俾參宮保之官。聊慰群情，尚為寬典。《紀事本末》卷百三十一。案：《續宋資治通鑒編年》雲：詔：「蔡京權重位高，人屢告變，全不引避，公議不容。降授太子太保致仕，任便居住。」《宋史·本紀》作貶太子少保，《續通鑒編年》作太保，與《紀事本末》及《本紀》均異，恐誤。曾敏行《獨醒雜誌》卷二雲：大觀四年五月，彗星出於奎、婁之間，又自三月不雨至五月，上頗焦勞。臺臣吳執中等屢上章言蔡京罪惡，上亦寢薄京之所為，遂降太子少保致仕。給事中何昌言奏言：「大臣被降責，須有章疏及所得聖語文字，俱合，過門下省。今京降官罷相，乃止有麻制，又錄黃各一道，並無事因。乞依自來體例，備今來行遣過門下省，作定本關報，庶使四方明知京之罪狀。」上從之，遂以章疏付外。
　　《續宋編年資治通鑒》：夏五月，停給僧尼度牒三年。案：《宋史·本紀》壬寅日。《編年備要》雲：毛注言：「天下僧尼增舊十年，凡數十萬人，祠部歲給度牒幾三萬，乞權住三年。」從之。
　　又有星孛於中宮，長數丈，始出王良、造父間，遂曆閣道逆行，入紫宮，幾篇掃垣內外座；已退，俄又進掃帝座者再，前後二十餘日乃滅。求直言，大赦。原注星變莫甚於此掃帝座者再，其後金人犯帝闕者再，若有先兆。案：《宋史·本紀》丁未，彗出奎、婁。丙辰，以彗見，避殿、減膳，令侍從官直言指陳闕失。戊午，赦天下。《毛注》傳：彗再見，注言：「臣累論蔡京罪積惡大，天人交譴，雖罷相致仕，猶怙恩恃寵，偃居賜第，以致上天威怒。推原其咎，實在於京。考京之罪，蓋不可以縷數：陛下去黨碑以開自新之路，京疾其？己而別為之防禁；陛下頒明詔以來天下之言，京惡其議己而重致於法；以嚴刑峻罰脅海內，以美官重祿交結人心，錢鈔屢更而商賈不行，邊事數興而國力大匱。聲焰所振，中外憤疾，宜早令去國，消弭災咎。」奏上，京始出居錢塘。蔡條《鐵圍山叢談》卷一：大觀四年五月，彗出，又改明年為政和。政和者，取庶政惟和之義。又卷二雲：大觀四年，彗星逆行，從閣道入紫宮，再掃閣道。條問謝中美：「占驗果若何？」則曰：「彷彿漢中平末也。」即呼主書吏開櫃，取東漢《志》來，因共視之，見殺宦者、易弘農而漢獻帝流離事，大駭懼。中美則以手摩拂書冊，而言不必盡然，要概似之。又問其期，曰：「壬寅。」時辛丑春也。更汗懾。及壬寅不驗，則曰：「當在乙巳。」遂驗雲，又當癸卯。
　　又改宏詞科，立詞學兼茂科。案：《十朝綱要》及《宋史·本紀》甲寅日。陳桱《通鑒續編》：帝以宏詞科不足以致文學之士，改立詞學兼茂科。歲附貢士院，去檄書而增制誥，中格則授館職，歲不過五人。《編年備要》雲：改宏詞科為之。明年二月，譚世勣以試中，除館職，後不書初歲一試，或言不無幸中。宣和》五年，詔附省試。《能改齋漫錄》卷一雲：大觀四年四月，禮部奏擬立歲試詞學兼茂科格：「制依見行體式，章表依見行體式，露布如唐人破邊賊露布之類，以上用四六。頌如韓愈《元和聖德詩》，又柳宗元《平淮夷雅之類；箴銘如揚雄《九州箴》，又如柳宗元《途山銘》、張孟揚《劍閣銘》之類，誡諭如近體誠諭風俗或百官之類。序記依古體，亦許四六。臨時立詞學兼茂科，取四題，分作兩場。內二篇以歷代史傳故事借擬為題，餘以本朝故事或時事。並限二百字以上，箴銘限一百字以上。」奉聖旨依。據此是四月奏擬，五月始奉指揮。《玉海》卷一百十六：大觀四年五月十六日，改立詞學兼茂科。於舊試格內除去檄書，增入制詔，內二篇以歷代史故事為題。宣和五年七月戊寅，詔附省試。又註：自辛卯至戊申，中選者三十六人。洪邁《容齋三筆》卷十：大觀四年，改立詞學兼茂科，增試製誥二篇，以歷代史故事命題，每歲一試，所取不得過三人。又案立宏詞科在紹聖元年五月可考，紹聖時不試詔、誥、赦、敕。
　　１、六月案：錢大昕《朔閏考》：是月戊辰朔。 乙亥，通議大夫、守中書侍郎張商英為通議大夫、尚書右僕射兼中書侍郎。《紀事本末》卷百三十一。原注二月二十日為中侍，合與此參考，依日月附見。商》英》作《內前《行》雲：髦頭昨夜光照牖，是夕收芒如禿帚；明朝化成甘雨來，官家喚作調元手。注雲：商英視事，明日始得雨。上喜甚，書「商霖」二字賜之。又卷百三十六。案：曾敏行《獨醒雜誌》卷二雲：天覺自中書侍郎除右僕射，蔡京以少保致仕，四海歡呼，善類增氣。時彗星見而遽沒，旱甚而雨，人皆以為天覺拜相感召所致。上大喜，書「商霖」二字以賜之。且謂之曰：「高宗得傅說，以為用汝作霖雨。今朕相卿，非是之謂耶？」《宋史《張商英傳》：京久盜國柄，中外怨疾，見商英能立並同，便稱為賢，徽宗因人望相之。為政持平，謂京雖明紹述，但藉以劫制人主，禁錮士大夫爾。於是大革弊事，改當十錢以平泉貨，複轉般倉以罷直達，行鈔法以通商旅，蠲橫斂以寬民力。勸徽宗節華侈，息土木，抑僥倖。帝頗嚴憚之，嘗葺昇平樓，戒主者遇張丞相導騎至，必匿匠樓下，過則如初。楊戩除節度使，商英曰：「祖宗之法，內侍無至團練使。有勳勞當陟，則別立昭宣、宣政諸使以寵之，未聞建旄鉞也。」訖持不下，論者益稱之。
　　１、七月案：錢大昕《朔閏考》是月戊戌朔。 辛丑，臣僚上言，乞方田不拘已畢未畢，並權住罷。詔：「應方田雖已經方量，而高下失當，肥瘠不均，見有詞訴在官司者，自係未畢，合依已降朝旨權罷；其稅賦，依未方已前各依舊送納。」《紀事本末》卷百三十八。
　　２、己未，張商英言：「當十錢，自唐以來，為害甚明，行之於今，尤見窒礙。蓋小平錢出門，有限有禁，故四方客旅貨物交易得錢者，必入中來鹽鈔收買官告度牒，而餘錢又流布在街市小民間，故官私內外，交相利養。自當十錢行，一夫負八十千，小車載四百千。錢既為輕齋之物，則告牒難售，鹽鈔非操虛錢布案：「布」字，畢《通鑒》作「而」字。 得實價則難行，重輕之勢然也。今欲權於內庫並密院諸司借支，應於封樁金銀物帛並鹽鐵等，下令以當十錢盜鑄偽濫害法，限年更不行用；令民間盡所有於所在州軍送納，每十貫官支金銀物帛四貫文，案：《宋史《食貨志》：送官十千，給銀、絹各一匹、兩，限竟無更用。 擇其偽鑄者，送近便改鑄小平錢，存其如樣者，俟納錢足十貫作三貫文，各撥還元借處。然後京城作舊錢禁施行，乃可議榷貨通商鈔法。」《紀事本末》卷百三十六。原注雲：此據初草七月二十二日張商英進呈《再論錢法之弊》，今全錄。初草蓋因商英》家所供文字，今史院已不可尋矣。八月四日，商英又論，令下五十日，而猶未大孚，恐此奏不在七月二十二日，必在已前矣，須細考之。蔡條《史補》：國朝鑄錢沿襲五代及南唐故事，歲鑄之額日增。至慶曆、元豐閒為最盛，銅鐵錢歲無慮三百萬貫。及元祐、紹聖而廢弛。崇寧初，則已不及祖宗之數多矣。魯公秉政，思復舊額，以銅少終不能得。考夫古人之訓，子母相權之說，因作大錢，以一當十。至大觀，上又為親書錢文焉。蓋昔者鼓冶，凡物料工人之費，鑄一錢獨十，得息者一二，而贍官吏運銅鐵悉在外也；苟稍加工，則費一錢之用，始能成一錢。而當十錢其重三錢，加以鑄三錢之費，則製作極精妙，乃得大錢一，是十得息四矣。始亦通流，又以其精，人愛重之。然利之所在，故多有盜鑄。如東南盜鑄其私錢，既鍥薄且製作粗惡，遂以猥多成弊。大觀三年，魯公既罷，朝議改為當二、當三，則折閱備焉。雖縣官亦不能鑄矣，而大錢遂廢。初議改當三也，宰執爭輦錢而市黃金，在都金銀鋪未知之，不兩月，命下，時傳以為訕笑。
　　３、乙丑，中書省措置財用所奏：「本所勘會京東、河北鹽貨，熙、豐舊法止依本路通行，昨為水壞解池，權許通入解鹽地分。今來陝西制置解鹽司稱，兩池鹽三年溢額，其東北鹽已過元立期限。又稱見今解鹽地分與東北鹽相兼貨賣，欲行禁止。今先此相度，將東北鹽只得於未通行解鹽州軍地分內貨賣；其已通行解鹽州軍地分更不許放入。其榷貨務算計並諸場舍支入已通行解鹽地分鹽，並自指揮到日住罷；所有已算出東北鹽未入已通行解鹽地分，許於州縣鎮任便貨賣，更不得放入已通行解鹽地分。其已通行解鹽地分，謂陝西、川峽路州軍並河東磁、隰、晉、絳州，京西南路唐、鄧、襄、均、金、房、隨、郢八州軍，京西北路西京、阿陽、汝州，其客人見般到東北鹽貨未貨易者，官為盡數拘收，未得出賣，別取指揮算錢還客。如敢隱藏，並同私鹽法斷罪。」詔：「在京通行解鹽，其在京合經由州縣地分內亦許通行，仰措置財用所相度卻，於見行解鹽地分內據今來添展州縣權住通行，及合行事件，並令本所疾速措置條畫申尚書省，餘依所申。」《紀事本末》卷百三十七。案：《宋史·食貨志》雲：大觀四年，張商英為相，議複通行解鹽如舊法，而東北鹽毋得與解地相亂。越而有司議解池已複，依舊法印鈔請。商旅已買東北鹽，隨處官司期三日盡籍，輸官償其價，隱匿者如私鹽法。
　　１、八月丁卯朔，案：據錢大昕《朔閏考》增「朔」字。 禦制《大晟樂記》雲：「在藝祖時，嘗詔和峴；在仁宗時，嘗詔李照阮逸；在神考時，嘗詔範鎮劉幾。然老師俗儒，末學昧陋，不達其原，曾不足以奉承萬一，以迄於今。然仰繼先烈，推而明之，蓋古之作樂者，事與時並，名與功偕，製作各不同。故文王作周，大勳未集，則虡{業}之聲不可行於武成之後；武王嗣武，卒其功伐，則《大武》之聲不可施於太平，君子持盈守成之日。周雖舊邦，樂名三易。朕承累聖之謀，述而作之，有在乎是！然奮乎百世之下，以追千古之緒，遺風餘烈，莫有存者。夙夜以思，賴天之靈，祖宗之休。李良之弟子出於卒伍之賤，獻黃帝、後夔正聲、中聲之法；宋成公之英華出於受命之邦，得其製作範模之度，協於朕志。於是斥先儒累黍之惑，近取諸身，以指為寸，以寸生尺，以尺定律，而樂出焉。爰命有司，庇徒鳩工，一年制器，三年樂成，而金石、絲竹、匏土、革木之器備。以崇寧四年八月庚寅按奏於崇政殿庭，八音克諧，不相奪倫。越九月朔，百僚朝大慶殿稱慶，樂九成，羽物為之應。有鶴十嘡，飛鳴其上，乃賜名曰大晟。置府建官，以司掌之。明年冬，備三獻九奏，奉祠鼎鼐，複有雙鶴來儀。自後樂作則鶴至，如形影之相召，於以薦壇廟和萬邦，與天下共之。乃按習於宮掖，教之國子，用之太學、辟廱，頒之三京、四輔以及藩府焉。又親筆手詔，佈告中外，以成先帝之志，不其美歟歔孟子曰：『今樂猶古樂，蓋今人以聲，則無古今之異，四夷之樂，先王所不廢也。』樂雖不同，而聲豈有二古？今參用永為一代之制，繼周勺之後，革百王之陋，以遺萬世，貽厥子孫，永保用享。大觀庚寅八月一日宣和殿記。」《紀事本末》卷百三十五。
　　２、己巳，措置財用所措置相度條畫到下項：「一、今來解鹽至東京，合經由州縣，欲乞令鄭州管下，並中牟、開封府祥符、陽武縣管下，並令通放解鹽。一、今來既令經由州縣通行解鹽，卻乞將昨來王仲千所乞通入京西北路陳潁蔡州、信陽軍權住通放。一、所有添展通放解鹽州縣，客人已販到東北鹽，約束日限，並乞依今月一日已申事理施行。一、客人自降今來指揮到日，已算請出東北鹽，元指定東京未到者，今乞只令於所至州軍批引；其在鹽場未請出鹽者，今後只就鹽場批引；其已到京未貨易者，限五日令所委官就都鹽院盡數依在市見賣每筋價，全袋拘買，即不得辭折減落，其價錢欲乞令榷貨務支還。一、在京鋪戶買下客人鹽，且令依舊價零細出賣，候都鹽院出賣日別有指揮。一、乞令在京鋪戶赴都鹽院請買出鹽，置鋪零細出賣。每筋官收價錢四十五文足。每一百筋，支與耗鹽十筋，其鋪戶須得依官價出賣，不得擅自增長。一、欲令戶部選委榷貨務監官一員，不妨本職，專切管勾買賣事件。一、乞就都鹽院擗截敖屋，收買客鹽。一、乞就委見差提舉買鈔戶部郎官，專切提舉買賣鹽一宗事務。」詔並依。《紀事本末》卷百三十七。案：《玉海》卷一百八十一：大觀四年閏八月十三日，修東南鹽法百三十條。
　　３、庚午，張商英言：「陛下奮發英斷，慨然欲救錢輕物重之弊，一旦發德音，下明詔，捐棄帑藏數千萬緡錢寶，改當十為當三。令下之日，中外歡呼，萬口一辭。曆考史策，自二帝三王以來，未見如此之舉也。然而奸邪在內者，密倡其說曰：『不久必復舊，可蓄以待也。』奸邪之在外者，曉民以掠美曰：『當三則虧汝，當七則折中矣。』是以小民聽而和之，令出五十日而猶未大孚也。伏望陛下固志不移，使正議卒行，奸邪愧服，而漸消其兇悍不平之氣。」《紀事本末》卷百三十六。
　　４、戊寅，詔州縣小學生更不給食。又詔：「自今取貢額三分，於大比前一年解發，不入學及雖入學而見係退黜者，方得取應。」又詔：「所在學生及五百人，許置教授二員；其不及五十人者，不置，以本州在任有出身官兼領。」尋改五十人作八十人。《紀事本末》卷百二十六。
　　《續宋編年資治通鑒》：秋八月，省冗官。案：《宋史·本紀》：戊寅，省內外冗官。
　　又石公弼上疏言：「自崇寧以來，任事之人專務僥功倖賞，開邊則招納無窮，修造日廣，民力凋瘵，饑疫相繼，死者過半。輓運花石，荒廢農業。黔南之役，湖廣蕭然。上天垂戒，寧不在茲？願息民以承天意。」何執中等毀之，遂自兵部侍郎出知揚州》。案：《宋史《公弼》本傅雲：張商英入相，欲引為執政。何執中、吳居厚交阻之，以樞密直學士知揚州。
　　１、閏八月案：錢大昕《朔閏考》：是月丁酉朔。 己亥，詔付議禮局：「士庶每歲中元節拆竹為樓，紙作偶人，如僧居側，號曰『盂蘭盆』，釋子曰薦度亡者解脫地獄，往生天界，以供孝德，行之於世俗可矣。景靈宮祖考靈遊所在，不應俯徇流俗，曲信金狄不根而設此物，縱複釋教藏典具載此事，在先儒典籍有何據執？並是月於帝後神禦坐上鋪陳麻株練葉，以藉瓜花，下委逐項可與不可，施之宗廟。」又詔：「佛乃西土得道之士，自漢明帝感夢之後，佛教流於中國，以世之九卿視之。見今景靈兩宮帝後忌辰，釋教設水陸齋會，前陳帷幄，揭榜帝號，浴室僧徒召請，曰不違佛敕，來隆道場。以祖宗在天之靈，據從佛敕之呼召，不亦瀆侮之甚乎？況胡佛可以稱呼敕旨，有何典常？」又詔：「犬之為物，在道教中謂之厭獸，人且弗食，而歲時祭祀，備於禮料，登於鼎俎，於典禮經據如何該載？」本局言：「盂蘭盆，本梵語，譯以華音，即救倒垂器也。釋氏之說，以為大目健連為其母墮餓鬼趣中，乃於僧自恣之日具飯，五果百味，置盆中，以供十方，而母得食。然則具飯以度苦趣，設器以救倒垂，行於世俗可也。景靈東西兩宮，嚴事祖考，神靈在天，對越在下，奈何俯徇流俗，設盂蘭盆之儀乎？至若麻株練葉以藉瓜花，亦非經訓，獨出疏鈔，麻穀眾草之論，及楚人五月五日祀屈原之說，尤乖典禮，不可施用。景靈兩宮帝後忌辰用釋教，設水陸齋供，而僧徒召請，有不違佛敕之呼，以祖宗而從佛敕，以胡佛而稱敕旨，失禮畔經，不可以訓求之典常，所宜刊正。今景靈宮所用水陸儀式，除功德名位依崇寧五年奉睿旨編類成冊外，而其間應用詞語，臣等以謂亦宜如金籙齋儀，逐一供具，明詔所屬，選官再行看詳。凡涉僣紊，悉行刪正，庶於行用無誤。太廟祀祠，雖具犬牲，然六牲之薦，蓋亦未備。矧犬為厭獸，人猶弗食，而載之鼎俎，以享神明，豈事死如事生之意乎？臣等以謂宗廟之祭，宜如六牲之不具馬、雞，四豆之弗薦雁醢之義，去犬牲不用。」並從之，仍令禮部取索詞語，刪潤聞奏。《紀事本末》卷百三十三。
　　《續宋編年資治通鑒》：閏月，以張閣知杭州，兼領花石綱。先是，有朱勔者，因蔡京以進。案：《乾道臨安志》卷三：大觀四年九月壬申，以翰林學士張閣為龍圖閣學士知杭州。與此異月。《宋史》與此同，作辛酉日。趙彥衛《雲麓漫鈔》卷七雲：朱勔之父朱沖者，吳中常賣人，方言以微細物博易於鄉市中自唱，曰「常賣」。一日至虎邱，主僧聽其聲，甚驚，出觀之，但見憩於廡下，延之，設茶，語以他日必貴，自是主僧頗周給之。其子勔，有幹材，蔡太師憩平江，沖攜以見蔡，因得出入門下，被使令。再入相，京屬童貫以軍功補官，遂取吳中水巢以進，並工巧之物輸上方，就平江為應奉局，百工技藝皆役之。閒以金珠為器，分遺後宮，宮人皆德之，譽日隆。遂取太湖巧石，大者尋丈，皆運至闕下，又令發運司津置，謂之「花石綱」。勔與其子汝賢得以自恣。上頗垂意花石，勔初才致黃楊三四本，上已嘉之。後歲歲增加，遂至舟船相繼，號曰「花石綱」，專置應奉局於平江。指內帑為囊中物，每一發輒數百萬，搜岩剔藪，幽隱不置。雖江湖不測之淵、力不可致者，百計出之，名曰「神運」。凡士庶之家有一花一木之妙者，悉以黃帕覆之，指為禦前之物。不問墳墓之間，盡皆發掘。石巨者高廣數丈，載以巨艦，輓以千夫，鑿河斷橋，毀堰折閘，數月方至京師。一花費數千緡，一石費數萬緡。勔又即所居創一圃，林樹之勝，冠於二浙。後複取旨，建神霄殿，塑青華帝君像。其中監司郡守初到，必朝謁焉。曾敏行《獨醒雜誌》卷十雲：朱勔本一鉅賈，與其父殺人抵罪，以賄得免死。因遁跡入京師，交結童、蔡，援引得官，以至通顯。欲假事歸，以報復讎怨。先搜奇石異卉以獻，探知上意，因說曰：「東南富有此物，可訪求。」受旨而出，即以禦前供奉為名，多破官舟，強佔民船，往來窩販於淮、浙閒。凡官吏居民舊有眥睚之怨者，無不生事害之。兩說朱勔出處相異。畢《通鑒》雲：閣思所以固寵，乃因辭日乞自領花石綱事，自此應奉益繁矣。
　　又九月丙寅朔，日有食之。案：《宋史》、《契丹國志》均同《遼史》，不書。
　　又罷創增寺觀額。案：《十朝綱要》辛卯日。
　　又冬十月，立貴妃鄭氏為皇后。案：《宋史·本紀》、《東都事略》丁酉日。陳《通鑒續編》：後，開封人，初帝為端王，常朝欽聖太后於慈德宮，後時為押班，太后命後供侍；帝即位，太后因以賜帝。後性端謹，善承帝意，好觀書，章奏能自製；帝愛其才，寵冠後宮，意立為後。《編年備要》雲：後有異寵，上多齋以詞章，天下歌之。《朔閏考》：是月丙申朔。
　　１、十一月案：錢大昕《朔閏考》：是月乙丑朔。 丁卯，勘會：「朝廷方田之法，本均稅賦，使無偏輕偏重之弊，蓋所以恤民，非所以厲民也。訪聞天下方田官吏，多不體朝廷之意，騷擾良民，靡所不至。非特方田以增稅賦，又且兼不食之山而方之，俾出芻草之直，上戶或增數百緡，下戶亦不下數十緡，民戶因此廢業失所，饑莩者有之。仰所屬監司，推原均田之意，改正施行，悉如舊令。」《紀事本末》卷百三十八。
　　２、乙亥，議禮局言：「皇后受冊用《開元》開寶禮，參以近儀修定。是日，有司陳黃麾細仗，設宮架。皇帝服通天冠、絳紗袍，臨軒，命使群臣皆朝服，皇后服褘衣，受冊於穆清殿，以內侍受冊寶，內外命婦班賀，群臣於內東門上箋稱賀。皇后表謝群臣，入賀如儀。乞修祗謁景靈宮儀注及制樂章。」從之。《紀事本末》卷百三十三。案：《宋史·本紀》：十一月乙丑朔，朝景靈宮。
　　３、戊寅，詔通州安置人陳瓘與自便。《紀事本末》卷百二十九。原注雲：此據《丁未》錄：大觀四年十一月戊寅，詔通州安置人陳瓘與自便。初，瓘自合浦放還，居四明。而其子正勷幹至餘杭，適聞蔡崇盛詫蔡京有動搖東宮之語，正勷即日自陳於杭帥蔡薿。薿時方結蔡京為死黨，遂執正勷送京師，而飛書告京，俾預為計。事下開封制獄，知開封李孝稱，酷吏也，乃並下明州捕瓘。士民哭送之，瓘不為動，既就獄，顧其子笑曰：「不肖子煩吾一行。」孝稱脅瓘使證正勷之妄，瓘曰：「正勷聞京將不利於社稷，傳於道路，遽自陳告，瓘以所不知。棄父子之恩而指其為妄，則情所不忍，挾私情以符合其說，又義所不為。況不欺不貳，平昔所以事君教子，豈於利害之際有所貪畏，自違其言乎？蔡京奸邪，必為國禍，瓘固常論於諫省，亦不待今日語言閒也。」時內侍黃經臣監勘，聞所對，失聲歎息，謂瓘曰：「主上正欲知實狀，右司第依此置對。」其後獄具，竟坐正勷以所言過實，流竄海島，而瓘亦有通州安置之命。瓘之謝表曰：「脫死幽縲，置身善地，上恩曲逮，孤涕橫流。伏念臣投竄之餘，年齡已暮，皆有自貽之戚，天實譴之災，非無妄而來，人誰矜者。議律難逃於常憲，原情獨賴於清衷。積感彌深，論報無所。此蓋伏遇皇帝陛下，則堯之大用舜之中，宥罪每發於深慈，施刑寧失於過厚，不遺疏遠，鹹與並包。臣敢不上體寬仁，靜思愆咎？終於屏跡，益堅愛主之誠；死而有知，尚圖結草之報。」瓘留通久之，至是方許其自便。瓘謝表曰：「恩由獨斷，澤被孤忠。刑部之執守雖堅，天子之福威無壅。乃公朝之盛事，豈小己之私榮？恭敘感悰，仰瀆高聽。伏念臣昨蒙善貸，賜以生還，萍跡孤蹤，久寄食於異縣；蓽門幹蠱，常委事於長男。所營不足以蕃身，其出每緣餬口。去庭闈者累月，聞道路之一言，耳受而輒行，親危而不顧。緣帥司深疾其多事，故傳者多指為病狂，萬口嗷嗷，兩路洶々。狐突教子，素存不貳之風；曾參殺人，寧免至三之惑。事既匿而難曉，時寢久而益疑。制所深嚴，就逮於重江之外；獄辭平允，閱實於片言之中。矜其無罪之可書，許以還家而自便。出闤扉而涕感，瞻魏闕而神留。尋沐寬恩，移置近地。海島萬里，不如無子之無憂；淮濡一身，彌覺有身之有患。擢朆不足以數臣之罪，瀝血不足以寫臣之心。羔羊之性自公，犬馬之情愛主。忘身殉國，初無悔吝之私；抱疾呼天，惟恃精誠之格。忽因詔諭，特免拘維。此蓋伏遇皇帝陛下，堯大並容，舜有洞照，人人皆使之得所，事事惟恐其太偏。繼志用神考之心，應天以格皇之實。舊弊若冰之將釋，新慶如川之方流。家國平康，內外交泰，遂使赦無留令，昔阻隔而今行；士有夙愆，始棄置而終宥。全家荷德，無路酬恩。螻蟻之力至微，但知恭順；蒲柳之身已老，尚可縻捐。望天雖隔於戴盆，向日敢忘於傾藿。」正勷告變已見三月十一日，更須考詳，存一去一瓘、正勷事。通州安置在大觀四年三月，其放自便在十月。附傳乃於羈管臺州後雲尋放自便，歸江州，誤也。據政和元年十月責臺州，複官自便，蓋在五年後，既複官自便，乃還寓通州。六年秋始至江州。七年除太平觀，尋居住南康軍。移楚州，卒。瓘《南窗頌》雲：自崇寧壬午流竄，丙申閏月至九江，始有《南窗》。
　　《續宋編年資治通鑒》：十一月丁卯，郊。案：《宋史·本紀》：丁卯，祀昊天上帝於圜丘，赦天下，改明年元。
　　又張商英言編熙寧、元豐事，號《皇宋政典》。案：《編年備要》載其目曰：原廟、新省、差除、三舍、導洛、斷例、回河、保甲、將兵、免役、青苗、吏祿、守具、禮樂、營造。詔就尚書省置局。商英謂：「蔡京以紹述為名，但劫制人主，禁錮士大夫爾。故作《政典》，以黜其妄。」《能改齋漫錄》卷十三雲：四年十一月，尚書右僕射張商英奏乞編集熙寧、元豐政事，號曰《皇宋政典》，為萬世不刊之書。奉聖旨依。《玉海》卷五十一雲：戊寅，置局尚書省。是月乙丑朔，戊寅為十四日。又卷四十九：大觀四年，張商英撰《神宗政典》六卷三十篇。《編年備要》雲：時商英稍事更變，省六路上供錢鈔，罷東北鹽，複行解鹽，又罷內庫出剩鈔，鹽歸之有司，亦不以少廢而報私怨，且裁抑僥倖。然性頗疏，凡有所欲為，必先誦言於廣坐，人皆得預為計。而左僕射何執中陰患之。又鄭居中雖以外戚嫌罷樞密，而植黨窺伺，商英惡之。居中乃與蔡薿、劉嗣明之徒共陷商英。又內侍楊戩提舉後苑營作有勞，除節度使，商英執不可，諫曰：「祖宗法，內侍皆寄資，無至團練使者，大有勳勞，則別立宣、昭等使以寵之，未聞除節鉞也。」戩益銜之。商英既置典局，久之，又降旨，使通州安置人陳瓘上所著《尊堯集》。於是瓘具奏，且申《政典》典局，請於禦前開拆。有謂瓘當答商英書，瓘曰：「商英為相，有所施為，不於三省分行，乃置局建官。若自私者，正恐《尊堯集》至而彼已動搖，亟遠其跡，猶恐不免；況以書乎？」時中丞張克公等阿附蔡京，亦揣上旨向京，數條奏京政事，且劾商英。明年秋，詔神宗德業具在信史，其《政典》無用，可罷局。
　　１、十二月案：錢大昕《朔閏考》：是月乙未朔。 戊戌，宰相張商英言：「臣少也賤，刻苦力學，窮天地之所以，終始三光之所以，運行五行之所以，消長人神之所以，陷顯潛心研思垂四十年，而後著成《三才定位圖》。今繪為巨軸上進，如有可采，願得巨石刊刻，垂之永久。」從之。《紀事本末》卷百三十一。
　　２、庚戌，觀文殿學士呂惠卿知大名府。《紀事本末》卷百三十。
　　錢唐王崇鼎輯注　
