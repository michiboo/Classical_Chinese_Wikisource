卷三十九
　
　　徽宗
　　△宣和元年己亥，一一一九 案：《宋朝事實》以是年為重和二年，《三朝北盟會編》以三月丁未改元前為重和二年，改元後為宣和元年。
　　１、正月案：《宋史·本紀》雲：正月戊申朔，日下有五色雲。《四史朔閏考》朔日同。 乙卯，手詔：「應寺院屋宇、田產常住，一切如舊，永不改革，有敢議者，以違御筆論。其服飾、其名稱、其禮、其言，並改從中國，佛號大覺金仙，餘為仙人、大士之號。案：「士」上原脫「大」字，今據《續通鑒》、《九朝備要》、薛應旂、畢沅《通鑒》補入。 僧稱德士，寺為宮，院為觀，即住持之人為知宮觀事，不廢其教，不害其禮。而已言念四方萬里之遙，其徒之眾不悉茲意，可令每路監司一員聽其事，郡守僚佐召集播告，鹹使知之。」《紀事本末》卷一百二十七。案：《續宋編年資治通鑒》：宣和元年春正月，詔改佛號大覺金仙，餘為仙人、大士。僧稱德士，行者稱德童而冠服之。但道冠有徽，德冠無徽；又以寺為宮，院為觀。尋改女冠為女道，尼為女德。明年，詔復舊。
　　御筆：「天下僧尼已改宮觀，其銅鈸、銅像、塔等，按《先天紀》，鈸乃黃帝戰蚩尤之兵器，胡人之凶具，中國自不合用。可通行天下，應僧尼寺院並士庶之家，於逐路已改宮觀監司處，限十日送納，不得隱匿毀棄，類聚斤重，具數奏聞。」《紀事本末》卷同上。案：銅鈸、銅像，據庚申日詔，作「鐃鈸佛像」。《通考·經籍考》神仙家：《先天紀》三十六卷。晁氏曰：「皇朝王欽若集聖祖趙諱，即軒轅皇帝也，故欽若奉詔編次傳記黃帝事蹟上之，賜名《先天紀》，禦制序，冠其首。」
　　御筆：「僧已降詔，改為德士，所有僧錄司可改作德士司，左右街道錄院可改作道德院。德士司隸屬道德院，蔡攸通行提舉。天下州府僧正司可並為德士司。」《紀事本末》卷同上。案：《困學紀聞》卷二十：北齊文宣敕道士剃朆為沙門，徽宗令沙門冠簪為德士，其相反如此。趙與時《賓退錄》：上謂靈素曰：「朕昔到青華帝君處，獲言『改除魔髡』，何謂也？」靈素遂縱言佛教害道，今雖不可滅，合與改正：將佛剎改為宮觀，釋迦改為天尊，菩薩改為大士，羅漢改尊者，和尚改德士，皆留朆頂冠執簡。有旨依奏。皇太子上殿爭之，令胡僧一立藏十二人，並五臺僧二人道堅等，與靈素鬥法。僧不勝，情願戴冠執簡。太子乞贖僧罪。有旨：胡僧放逐；道堅係中國人，送開封府刺面決配，於開寶寺前令眾。此耿延禧所作《靈素傳》也。費袞《梁谿漫志》：宣和庚子，改僧為德士，一時浮屠有以違命被罪者。獨一長老上表乞入道，其辭有「習蠻夷之風教，忘父母之朆膚，儻得回心而向道，便更合掌而擎拳」等語。彼方外之人，乃隨時迎合，如此亦可怪也。《宋史·程振傳》：初，宣和崇道家之說，振侍坐東宮，從容言：「孔子以《鴟鴞》之詩為知道，其詞不過曰『迨天之未陰雨，綢繆牖戶』而已。老子亦雲：『為之於未有，治之於未亂。』今不固根本於無事之時，而事目前區區，非二聖人意。」它日，太子為徽宗道之。徽宗寤，頗欲去健羨，疏左右近習，而宦寺楊戩輩方大興宮室，懼不得肆，因讒家令楊馮，以為將輔太子倖非常。徽宗震怒，執馮誅之，而太子之言亦廢。陳桱、薛應旂《通鑒》俱雲林靈素欲盡廢釋氏，以逞前憾，請於帝云云。又《宋史·本紀》：宣和二年九月，複德士為僧。
　　２、丁巳，女真李善慶、散都、勃達入國門，館於寶相院。案：「散都」，《北盟會編》作「小散多都騎」。 詔蔡京、童貫及鄧文誥見之議事。補善慶修武郎，散都從義郎，勃達秉義郎，給全俸。居十餘日，遣朝議大夫、直秘閣趙有開、武義大夫馬政、忠翊郎王環案：《北盟會編》作「忠訓郎」，畢《通鑒》亦作「忠翊郎」。 充使副，齋詔書禮物，與善慶等渡海聘之。案：《北盟會編》三月十八日甲子事。 環，師中子也。初，議報阿骨打議，案：下「議」字，《九朝備要》、畢沅《通鑒》俱作「儀」是也，此當誤。 趙良嗣欲以國書，用國信禮，有開曰：「女真之酋案：「酋」原誤「首」，據《續通鑒》、《九朝備要》、《北盟會編》、畢《通鑒》改。 止節度使，世受契丹封爵，常慕中朝，恨不得臣屬，何必過為尊崇，止用詔書足矣。」問善慶：「何如？」善慶曰：「二者皆可用，惟朝廷所擇。」於是從有開言。有開與善慶等至登州，未行而有開死。會河北奏得諜者，言契丹已割遼東地，封女真為東懷王；案：「東懷王」，《北盟會編》作「東懷國王」。《續資治通鑒》、《九朝備要》作「東懷皇帝」。 且妄言女真常祈契丹修好，詐以其表聞，乃詔馬政等勿行，止差呼慶持登州牒送善慶等歸。《紀事本末》卷百四十二。案：《續宋編年資治通鑒》：女真使李善慶來，詔蔡京、童貫及鄧文誥見之，諭以夾攻取燕之意。善慶等唯唯。居十餘日，趙有開、馬政齋詔及禮物與善慶等渡海聘之。初，趙良嗣欲用國書，而有開曰：「女真之酋止節度使，用詔足矣。」有開至登州而死，會諜者言契丹已割遼東，封女真為東懷皇帝矣。乃詔政勿行，止遣平海軍校呼慶持登州牒送善慶等歸。呼慶至阿骨打軍前，阿骨打責以中輟，留半年始遣歸，語之曰：「吾已獲大遼數路，其他可以俯拾，汝歸見皇帝，果欲結好，請早示國書；若仍用詔，決難從也。」汪藻《謀夏錄》：楊樸既為女真建號，因說曰：「自古英雄開國，須受禪或求大國封冊。」天慶八年八月，阿骨打遂遣人契丹求封冊。其事有十：徽號大聖大明，一也；國號大金，二也；玉輅，三也；袞冕，四也；玉刻禦前之寶，五也；以兄弟通問，六也；生辰、正旦遣使，七也；歲輸銀絹二十五萬匹、兩，南宋歲賜之半，八也；割遼東長春路，九也；送還女真阿骨產趙三大王，十也。天祚付群臣議，蕭奉先等喜，以為自此無患。遂差靜江軍節度使蕭習泥烈、翰林學士楊勉充冊封使副，歸州觀察使張孝偉、太常少卿王甫充慶問使副，衛尉少卿劉充管押禮物使，將作少監楊立忠充讀冊使，備天子袞冕、玉冊、金印、車輅、法駕之屬。冊女真阿骨打為東懷國皇帝。冊文曰：朕對天地之閎休，荷祖宗之丕業，九州四海，鹹在統臨。一日萬幾，敢忘重任。宵衣為事，嗣服宅心。眷惟肅慎之區，實介扶餘之俗。土濱巨浸，材布中區。雅有山川之名，承其祖父之緒。碧雲袤野，固須挺於渠材；皓雪飛箱，疇不推於絕駕。章封屢報，誠意交孚；載念遙芬，宜膺多戩。嗚呼！義敦友睦，地列豐腴，惟信可以待人，惟寬可以馴物。戒只敬只，式孚於休。以大聖大明犯阿保機號，改為至聖至明而已，餘悉從之。十二月至金國，阿骨打召楊樸、高慶裔、高隨等雜駮，樸以儀物不全用天子制，東懷國乃書稱小邦，懷其德之義，又無策為兄之文，如「遙芬」「多戩」，皆非美意，彤矢象輅，亦諸侯事；「渠材」二字，意尤輕侮。命習泥烈歸易其文。契丹雲：兄友弟恭，出自《周書》，言友睦，則兄之意見矣。楊樸等面折，以為非是。阿骨打大怒，叱出使副，欲腰斬之。粘罕諸酋為謝，乃解，人笞百餘。三月，遣習泥烈、楊立忠回，雲：「冊文詈我，我不能曉。徽號、國號、玉輅、禦寶，我自有之，須稱我大金國皇帝兄；即已能從我，今秋至軍前，不然，我提兵取上京矣。」天祚惡聞女真事，蕭奉先揣其意，不以聞。遷延久之，聞上京破，和議遂已。後天祚雖複請和，皆不報。宋洪皓《松漠紀聞》：女真乘勝入黃龍府五十餘州，寢逼中京。天祚懼，遣使立阿骨打為國王。骨打留之，遣人邀請十事，欲冊帝、為兄弟國及尚主，使數往反。天祚不得已欲帝之，而他請益堅。天祚怒曰：「小夷乃欲偶吾女邪！」囚其使，不報。薛應旂《宋元通鑒》：三月，遼遣使冊金阿骨打為東懷國皇帝，阿骨打不受。初，遼遣耶律奴哥如金議和，金主複書曰：「能以兄事朕，歲貢方物，歸我中京、上京、興中府三路州，以親王、公主、駙馬、大臣子孫為質，還我行人及元給信符，並宋、夏、高麗往復書詔表牒則可。」既而奴哥複至金，使胡突袞與俱如遼，免取質子及上京、興中府所屬州郡，減歲幣之數。且曰：「必以兄事我，冊用漢儀，方可如約。言如不從，勿複遠使。」遼主從之。凡七遣使如金議冊禮，金乃使烏林答贊謨如遼迎冊。冊至金，金主以無兄事之語，又不稱大金，而東懷乃小邦懷其德之義，語涉輕侮，乃複使贊謨如遼，責其冊乖體式，如依前書所定，然後可從。
　　３、己未，改女冠為女道，尼為女德。《紀事本末》卷百二十七。案：《宋史·本紀》併入乙卯日詔。畢《通鑒》同。《困學紀聞》卷二十：祥符中，以聖祖名，改元武為真武，元枵為真枵。《崇文總目》謂《太元經》曰《太真經》，若迎真、奉真、崇真之類，在祠宮者非一，其末也，目女冠為女真，遂為亂華之兆。
　　４、庚申，詔：「已降指揮鐃鈸、佛像等限十日納官，可除鐃鈸，依已降指揮佛像並存留，依所錫敕號，添用冠服，篇行天下。」《紀事本末》卷百二十七。
　　辛酉，御筆：德士冠並依道流，見戴諸色冠樣止不飾日月星辰，除有官職者許服皂紫道服、執牙簡，餘已有紫衣人並紫道服，褐衣改銀褐道服，皆木簡，並稱姓氏；舊有師號者，仍舊。在京自三月一日依此外，州、軍候指揮到日，限一季改易。《紀事本末》卷百二十七。
　　御筆：寺院已改為宮觀，諸陵佛寺改為明真宮，臣庶墳寺改兩字，下用黃籙院；自合設禮，合掌和南不審，並改作擎拳、稽首；賜天尊服；仍改塑菩薩、羅漢，並改道服冠簪；佛封大覺金仙，文殊菩薩封安惠文靜大士，普賢菩薩封安樂妙靜大士，泗洲大聖封巨濟大士，雙林傅大士封應化大士。案：「傅」元誤「傳」。 初祖達摩封元一大士，二祖封同慧大士，三祖封善明大士，四祖封靈慧大士，五祖封靜心大士，六祖封德明大士，永嘉速覺封全德大士，經文合改佛稱金仙，菩薩稱仙人，羅漢稱無漏，金剛稱力士，僧伽稱修善；銅像不納，並許改塑，僧已降詔為德士，所有寺院撥放、試經、進疏、度牒並改作披戴為德士。《紀事本末》卷同上。案：《宋史·王衣傳》：為大理評事，升寺正。林靈素得幸，將毀釋氏以逞其私。襄州僧杜德寶毀體然香，有司觀望靈素意，捕以聞。衣閱之曰：「律自傷者杖而已。」靈素求內批，坐以害風教竄流之，停衣官。費袞《梁谿漫志》一：長老道行甚高，或戲之曰：「戴冠兒穩否？」答曰：「幸有一片閒田地。」此意甚微婉，直以為遊戲耳。時饒德操已為僧，因作《改德士頌》雲：「自知祝朆非華我，故欲毀形從道人；聖主如天苦憐憫，複令加我舊冠巾。舊說螟蛉逢蜾蠃，異時蝴蝶夢莊周；世閒化物渾如夢，夢悰惺惺卻自由。德士舊尚稱進士，黃冠初不異儒冠；種種是名名是假，世人誰不被名漫。衲子紛紛惱不禁，倚松傳與法安心；瓶盤釵釧形雖異，還我從前一邑金。小年曾著書生帽，老大當簪德士冠；此身無我亦無物，三教從來處處安。」吳曾《能改齋漫錄》卷十一：政和間，林靈素主張道教，建議以僧為德士，使加冠巾，其意以釋氏為出其下耳。臨川饒德操，時棄儒為僧，作《德士頌》四首。德操自號倚松道人，意取閒禪師詩雲：「閒攜經卷倚松立，笑問客從何處來。」故以名庵，又以自號。陳瑩中有詩寄之曰：「舊時饒措大，今日壁頭陀。為問安心法，禪儒較幾何？」
　　５、乙丑，改湟州為樂州。《紀事本末》卷百四十。案：湟州屬秦鳳路，舊邈州城。《宋史·地理志》雲：大觀三年，加湟州向德軍節度。宣和元年，改樂州。《文獻通考》、《宋朝事實》並同。「樂州」，畢氏《通鑒》作「濼州」。
　　６、戊辰，尚書省言：「改易佛、菩薩、羅漢等像及經文指揮，乞權且寢罷。」詔改易止為令，後又申明行下，尋詔別聽旨。《紀事本末》卷百二十七。
　　７、壬申，御筆：「羅漢已改為無漏和尚，猶未加封爵，可封比應士。」《紀事本末》卷百二十七。案：吳曾《能改齋漫錄》卷十三：政和八年，御筆：「羅漢已改為無漏和尚，未加封爵，可封作應真。」
　　《續宋編年資治通鑒》：初高麗來求醫，上遣二醫往，是秋還。以其事奏聞，實非求醫，乃彼知中國將與女真圖契丹，謂苟存契丹，猶足為中國捍邊，女真虎狼不可交也，宜早為之備。上聞之，不樂。案：《太平治跡統類》：元年六月，高麗來求醫，上命擇二醫往，歲餘方遣歸。《九朝編年備要》：後三年，遣使往聘，欲促其共舉，高麗雖恭順，終不得其要領而歸。
　　又以餘深為太宰，王黼少宰。初，上訪大臣，以取遼之策。鄭居中、鄧洵武皆以為不可，獨黼是其計，以身任之。左司倪濤且曰：景德以來，虜守約不敢犯邊，盟誓固在，不可渝也。天下久安，士不習戰，軍儲又屈，無輕議論以為後患。黼怒曰：左司敢沮軍耶！案：《王黼除少宰製》曰：北辰居所，而眾星拱道，蓋尚於無為；明主好要，而百事詳，術莫先於論相。天實生於碩輔，世方賴於真儒。用酌師虞，延登揆席。肆即治廷之大，亶孚詔號之嚴。具官某直諒而粹夷，閎深而博遠。學通千載，而會歸於道德之要；識造萬微，而動合於理義之方。讜論明謨，允矣佐王之略；高文大冊，傑然冠古之英。國之光輝，予有疏附。頃自左綱之峻，亟升右省之崇。敕天之命惟時幾，益罄同寅之助役。志於享無爽侮，聿多載采之勳。豈惟眾賢和而物和，茲乃百姓足而君足。三臺之階兩兩，疇當齊色之占；南山之石岩岩，爰屬秉鈞之望。惟帝賚弼，若時登庸。其遂相予，無以易汝。俾陟宰司之重，兼釐政本之繁。懋官超彝典之常，賜位躐文階之冠。申加多邑，並衍真祖。於戲！尹躬暨湯而克享天心，高宗得說而鹹仰朕德。相與之妙，於今可師。矧《書》垂告戒之言，有嘉謀則順於外；而《史》述彌綸之用，持眾美以效之君。故四方其訓，以無競維；人必三後協心，而同底於道。往資予翼，式副民贍。《東都事略》《本紀》丁巳日，餘深太宰兼門下侍郎，王黼特進、少宰兼中書侍郎。《宋史·本紀》系之戊午日，《十朝綱要》同。畢氏《通鑒》從之，《考異》雲：《編錄》作丁巳，今從《宋史表》，又考《三朝北盟會編》載政和八年四月，太宰鄭居中奏乞守盟誓，罷遣女真人使事。又於朝堂責蔡京曰：「朝廷欲遣使入女真軍前議事，夾攻大遼，出自李良嗣，欲快己意。公為首臺，國之元老，不守兩國盟約，輒造事端，誠非廟算。且在昔章聖皇帝與大遼，昭聖立誓，至今幾二百年，兵不識刃，農不加役，雖漢唐和戎，未有我宋之策也。公何以遽興此舉？且兵者，不祥之器，勢不獲已，即可暫用。昔景德中，遼人舉國來寇，真宗用宰相寇準之策親征，後遣使議和，自此守約，不復盜邊者三十九年。及慶曆中，契丹聚兵境上，以求關南地為名，仁宗用富弼報聘增幣。觀真宗、仁宗意不欲動兵，恐害生靈，堅守誓約，至今一百七十四年，四方無虞。今若導主上棄約複燕，恐天怒夷怨，切在熟慮，無遺後悔。事系宗廟，豈可輕議！又況用兵之道，勝負不常，苟或必勝，則府庫乏於犒賞，編戶困於供役，蠹國害民，莫過此也。脫或不勝，則患害不測。」京曰：「上厭歲幣五十萬疋、兩，故有此意。」居中曰：「歲幣五十萬疋、兩，比之漢世和單于，歲尚給一億九十萬，西域七千四百八十萬，則今與之幣，未為失策。又後漢永初中，諸羌反十四年，當時用兵用財二百四十億。永和後，複經七年，用八十萬億。且前古帝王豈忍中國之富，填於盧山之壑，委於狼望之北哉？蓋聖人重惜民生之本也。載在史策，非妄言也。」京曰：「上意已決，豈可沮乎。」居中曰：「使百萬生靈，肝腦塗地，公實使之，未知公異日何如也？」遂作色而起。又載知樞密院事鄧洵武上書，乞守信罷兵，保境息民。引鄧洵武《家傳》曰：時上意感動，欲興師，蔡京謀複燕京，洵武屢折之，而蔡京密啟於上，不令洵武預議。洵武乃約童貫到樞密院，具以利害曉之。貫反說洵武曰：「樞密在上前且承當，取商量也。商量得十來年悰，不要相拗，官家上方有意，相公如此說話，恐為他人所奪。」語已而笑。洵武知京、貫之意，遂請閒日，力陳宗社之計，請以上意令京條對。又上奏曰：「雍熙中，嘗有此舉，是時曹彬出河北，潘美出河東，趙普在南陽聞之，上疏切諫，彬、美卒無功而還。」因出趙普疏本，與曹、潘傳進讀曰：「陛下審視今日議政之臣，孰如趙普？將帥之良，孰如彬、美？甲兵精練，孰如國初？以太宗之神武，趙普之謀略，彬、美之為將，百戰百勝，征伐四方，而獨於燕雲乃爾。況在今日，何可輕議。且百年盟誓，一朝棄之，何以令吾民告敵國乎？誠恐兵革一動，中國昆蟲草木，皆不得休息矣！」上大寤。翌日，語京曰：「北事休做！祖宗誓盟，違之不祥。」京色變，其議遂寢。契丹既衰，宰相王黼複為兼弱攻昧之言，以動上心。洵武複從容為上言曰：「自西方用兵，禁旅減耗，近差郊祀，立仗人不能足數，使天下常如今日，治安固無可言。設有風塵之警，可為寒心！」上為之動容。因勸上宜保境息民，謹備自治，無啟邊釁。王黼言：「當兼弱攻昧，臣獨謂不若推亡固存也。方今非獨兵勢如此，而又財用匱乏，民力彫敝，人皆知之，無敢言者。臣今取諸路廉訪使者所奏去年兵食實數，作旁通冊。願陛下置之禦座，暗賜禦覽，則天下虛實可知。且與強女真為鄰，孰若與弱契丹乎？」議複中止。朱勝非《秀水閒居錄》曰：政和末，知雄州和詵奏：「契丹益發燕雲之兵，燕民亦叛。有董龐兒者，率眾為劇寇，契丹不能制。」蔡京時領三省事，僥倖一切之功，遂招龐兒，許以燕地王之。龐兒上表，自號「扶宋破虜大將軍」。董才後歸朝，賜姓名趙詡者是也。乞遣兵為援，期取中國故地。京大喜，乃更戍朔方、陝右之兵，命江外州軍制袍帶，欲以冠帶新民。鄧洵武子常知樞密院，為京言：「南北通好久矣，今信一叛虜之言，而欲敗百年之盟，不可！」京不聽。是時童貫以太師、樞密院總邊事，洵武又為貫言：「西北虜勢強弱不同，度我之力，能制彼乎？恐兵連禍結，卒無已時。」貫亦不聽。洵武乃疏伐燕利害二十七條，名曰《北伐問目》，皆有注。其一雲出師之名。注雲：恃此盟誓，百年不見兵革，絕之必有名以令吾民，以告敵國，餘類此。又錄趙普諫太宗北征疏同奏，皇上頗嘉納，北議為之緩。至宣和初，竟出師矣！董才者，易州潦水人。少貧賤，沈雄果敢，號董龐兒。募鄉兵與女真戰，敗績，主將欲斬之，才亡命山谷，遂為盜，剽掠州縣，眾至千人。契丹患其殘賊，才逾飛狐、靈邱入雲、應、武、朔，斬牛欄監軍，函其首來獻。政和七年，岢嵐軍解潛招之，並其黨以聞。其表有雲：「受之則全君臣之大義，不受則生胡越之異心。」上召見，董才陳契丹可取之狀甚切。賜姓趙名詡。《九朝編年備要》雲：中國與遼雖為兄弟之邦，然百餘年間，彼之所以開邊慢我者多矣。且兼弱攻昧，武之善經也。今而勿取，女真即強，吾不免事之，中原故地，恐非複我有。於是上問其言。《東都事略·鄭居中傳》：居中謂「兵禍不可結，盟誓不可渝」，是矣。而卒與攸、黼輩同受燕山之獎，何哉？於虖！所謂大臣者，以道事君，不可則止。若居中，謂之具臣可也。《倪濤傳》：倪濤字巨濟，廣陵軍人。博學能文，有操履。舉進士，累官至左司員外郎。朝廷議有事燕雲，大臣爭先決策，為固位計，濤獨云云。罷監朝城縣酒稅，再謫茶陵造船場。有詩文號《雲陽集》。《通考》：《玉谿集》二十二卷。陳氏曰：「左司員外郎、永嘉倪濤巨濟撰。其父始徙居廣德。濤大觀三年進士。燕山之役，誦言其非，以沮軍，罷謫衡州茶陵以死，年三十九。呂居仁志其墓，曾吉文為作集序。」
　　又知湖州葛勝仲與黼連姻，亦與書曰：天下無事則宰相安，宰相生事則天下危。願公享宰相之安，無使天下至於危也。案：《九朝編年備要》：葛勝仲，顯謨閣待制。又《宋史·葛勝仲傳》：知湖州時，群盜縱橫，聲搖諸郡，勝仲修城郭，作戰艦，閱士卒，賊知有備，引去。歲大饑，發官廩賑之，民賴以濟。又《通考》：《丹陽集》四十二卷，《後集》四十二卷。陳氏曰：「顯謨閣待制、江陰葛勝仲魯卿撰。紹聖四年進士，元符三年詞科。洪慶善序其文。有所謂『絕郭天信，拒朱勔，慚盛章而怒李彥者』。蓋其平生出處之略也。再知湖州，後遂家焉。孫鴻慶序略曰：『公中宏詞第一，時天子輯瑞應，蒐講彌文，報禮上下，四方以符瑞來告者不可勝數。大臣表賀，皆出公手。環奇英麗，獨步一時，公卿交譽。屢遷擢大司丞，遂躋法從』」。
　　又時諜者雲天祚有亡國之相。或言陳堯臣登科為畫學，王黼薦堯臣使虜，繪天祚象以歸。且雲：以相法言之，亡在旦夕，並圖其山川險易以進。上大喜，擢堯臣為右司，燕雲之役遂決。原注啟燕雲之役者，初則童貫得志於西邊，遂謂北方亦可圖；繼而趙良嗣來歸，獻以取燕之策。徽宗如之何而不喜？夫豈知天下久安，士不習戰，白溝之敗，為金人所笑，遼亡而中國之憂始大矣。案：《九朝編年備要》雲：即擢堯臣右司諫，賜予鉅萬，燕雲之役遂決，堯臣複遷至侍禦史。
　　又躬耕藉田。案：《東都事略》：是年二月庚辰，詔行藉田，改元。《九朝編年備要》系之正月，不雲何日。《宋史·本紀》、《十朝綱要》俱係乙亥。《玉海》卷七十六所載與《宋史》月日同。注雲：《會要》二年二月，詔曰歲二月己亥躬耕藉田，當考。則與此異。
　　又二月朔，改元。案：錢大昕《四史朔閏考》：是月丁丑朔。《宋史·東都事略·本紀》、《十朝綱要》俱雲庚辰改元。庚辰則初四日。《宋朝事實》：二月三日，改宣和元年。武英殿原校雲：《宋史》重和二年二月庚辰改元。考是年正月戊申朔，則庚辰為三月三日，原本誤作三月一日，今改正。然據此書係二月朔改元，亦與《宋朝事實》原本作一日同也。陳、畢《通鑒》失載是月改元。又考《九朝編年備要》雲：上之改元重和也。右丞範致虛言，此號契丹嘗稱之。蓋虜先有重熙年，後主名隆禧，其國中因避而稱重和。遂複改焉。《宋史·本紀》雲：易宣和殿為保和殿。《楓窗小牘》卷上雲：道君皇帝改元宣和，人或離合其字曰「一旦宋亡」，此與蕭巋離合後周宣政為「宇文亡日」同。
　　又三月，皇后親蠶。詔建蠶宮、蠶殿。案：《九朝編年備要》雲：親蠶於延福殿。又雲：政和初，詔建蠶宮親蠶，殿以無斁為名。《紀事》載建宮殿之詔在政和間，是時宮殿已成，始行親蠶禮。疑此書誤訛「詔建」二字也。《東都事略》亦但雲是月皇后親蠶，不言詔建宮殿。《宋史·本紀》雲甲戌，皇后親蠶。《玉海》卷七十七雲：政和元年四月二十一日，度地作公桑蠶室，其親蠶殿名曰無斁。宣和元年三月二十八日，皇后親蠶於延福宮。注雲：築採桑壇、繭館、織室，服用鞠衣。
　　又童貫遣劉法進兵攻統安城，法以為不利，貫迫之而行，士卒陷沒者二十萬。案：《宋史·本紀》：己未，劉法敗歿，震武軍受圍。《十朝綱要》：三月，童貫逼熙河路經略使劉法使北取朔方，法不得已引兵出塞。至統安城，為賊伏兵所擊，法死之，士卒陷沒者十萬，賊勢益張。乙丑，遂進圍震武軍。《九朝編年備要》雲：貫更以捷聞，百官入賀，議者切齒而不敢言。陳桱、薛應旂《通鑒》俱雲：三月，童貫使熙河經略使劉法取朔方，法不欲行，強遣之。乃引兵二萬出至統安城，遇夏主弟察哥率步騎為三陣以當法前軍，而別遣精騎登山出其後，大戰移七時，前軍楊惟中敗入中軍，後軍焦安節敗入左軍，朱定國力戰，自朝至暮，兵蓋馬渴，死者甚多。法乘夜遁，比明走七十里，至蓋朱峞，守兵見，追之急，墜崖折足，為一別贍軍斬首而去。是役死者十萬。法名將，既死，諸軍恟懼。貫隱其敗，而以捷聞。察哥見法首，惻然語其下曰：「劉將軍前敗我於古骨龍、仁多泉，吾常避其鋒，謂天生神將，豈料今為一小卒梟首哉。其失在恃勝輕出，不可不戒。」遂乘勝圍震武，劉仲武、何灌等赴之。震武在山峽中，熙秦兩路不能餉，自築三歲間，知軍李明、孟清皆為夏人所殺。至是城又將陷，察哥曰：「勿破此城，留作南朝病塊。」乃自引去。宣撫使司以捷聞，受賞者數百人。諸路所築城砦皆不毛，夏所不爭之地，而關輔為之蕭條矣。
　　又夏人寇邊，貫以鄜延環慶兵入西界，大破夏人，平其三城。既又破之於震威軍。案：震威軍，《東都事略》、《九朝編年備要》俱同。《宋史·本紀》、《十朝綱要》、陳薛《通鑒》作震武軍。畢《通鑒》作靈武軍。《宋史·本紀》雲：四月庚寅，平其三城。五月丙辰，敗夏人於震武。《地理志》：震武城，政和六年，建築古骨龍城，後改為震武軍。《東都事略·本紀》雲：重和元年正月庚戌，童貫帥師與夏人戰於割牛城，我師敗績，熙河帥劉法死之。《西夏傳》亦雲：重和元年，貫出師收割牛城，王師敗績，大將劉法戰歿。貫以種師道、劉仲武、劉延慶將兵至蕭關，取永和砦、割踏砦、鳴沙會，大敗夏人而還。今此事實在宣和元年，而《東都事略》乃係之重和元年，恐誤也。又《何灌傳》雲：童貫自涇原謀西入，賊兵大集統安。灌率諸將搗虛直取之。會劉法敗，統安陷於虜，賊圍震武，灌解圍，猶坐逗留，罷知州事。《種師道傳》雲：以都統制與殿前劉延慶、步軍劉仲武出蕭關，夏人棄永和、割踏兩城而遁。師及鳴沙，無所見而還。《宋史·劉韐傳》：劉法死，夏人攻震武，韐攝師鄜延，出奇兵搗之，解其圍。《十朝綱要》雲：夏人久圍震武，童貫至熙州，調涇原、秦鳳兩路兵往援。又檄隴右，同都護辛叔詹、熙河統制何灌選精銳直趨震武，又命蘭州兵深入，取水波、蓋朱、樸龍三城。賊聞救兵大集，丁巳，解圍去。
　　又夏四月丙子朔，日有食之。案：《遼史》不書，《金史》與《宋史》同。《九朝編年備要》又雲：赦陝西、河北。《十朝綱要》載：三月己巳，手詔：日食，定數之常，今太史奏正陽之月日當食，宜令有司檢具故實以聞。四月丙子朔。日食。不雲曲赦，惟己亥日載曲赦陝西河東兩路。恐亦不因日食故也。
　　１、五月案：《宋史·本紀》作五月丙午朔，《四史朔閏考》同。 庚戌，詔：「天下神霄玉清萬壽宮已賜田產、房廊、道業，並割付本宮掌守，置曆支用，更不隸州縣掌管，所有前後已降指揮，更不施行。」《紀事本末》卷百二十七。案：《宋史·食貨志》：政和七年，詔：「內外宮觀舍置田，在京不得過五十頃，在外不得過三十頃，不免科差徭役支移，雖奉御筆，許執奏不行。」
　　２、丁巳，御筆手詔：「釋氏改服異名，盡從華俗，不廢其教，翕然成風。然習之者不知道妙，未稱一道德同風俗之意。今後應德士並許入道學，依道士法。其德士、宮觀、知副以上，職掌有闕，非試中人，不在選舉差補之限。其德童遇試，經撥放，並習《混元道德》或《靈寶度人》一經，庶人無殊，習道通為一，以副勸獎之盛。」《紀事本末》卷百二十七。案：《隋書·經籍志》：道經者，雲有元始天尊，生於太元之先，稟自然之氣，沖虛凝遠，莫知其極。所說天地淪壞，劫數終盡，略與佛經同。而以天尊之體，常存不滅。每至天地初開，或在玉京之上，或在窮桑之野，授以秘道，謂之開劫度人。然其開劫，非一度矣，故有延康、赤明、龍漢、開皇，是其年號。其間相去經四十一億萬載。所度皆諸天仙上品，有太上老君、太上丈人、天真皇人、五方天帝及諸仙官，轉共承受，世人莫之豫也。所說之經，亦稟元一之氣，自然而有，非所造為，亦與天尊常在不滅。天地不壞，則蘊而莫傳，劫運若開，其文自見。凡八字，盡道體之奧，謂之天書。字方一丈，八角垂芒，光輝照耀，驚心眩目，雖諸天仙，不能省視。天尊之開劫也，乃命天真皇人，改轉天音而辯析之。自天真以下，至於諸仙，展轉節級，以次相授。諸仙得之，始授世人。然以天尊經歷年載，始一開劫，受法之人，得而寶秘，亦有年限，方始傳授。上品則年久，下品則年近。故今受道者，經四十九年，始得授人。推其大旨，蓋亦歸於仁愛清淨，積而修習，漸至長生，自然神化，或白日登仙，與道合體。其受道之法，初受《五千文籙》，次受《三洞籙》，次受《洞玄籙》，次受《上清籙》。籙皆素書，紀諸天曹官屬佐吏之名有多少，又有諸符，錯在其間，文章詭怪，世所不識，受者必先潔齋，然後齋金環一，並諸贄幣，以見於師。師受其贄，以籙授之，仍剖金環，各持其半，雲以為約。弟子得籙，緘而佩之。其潔齋之法，有黃籙、玉籙、金籙、塗炭等齋。為壇三成，每成皆置綿蕝，以為限域。傍各開門，皆有法象。齋者亦有人數之限，以次入於綿蕝之中，魚貫面縛，陳說愆咎，告白神祇，晝夜不息，或一二七日而止。而齋數之外有人者，並在綿蕝之外，謂之齋客，但拜謝而已，不面縛焉。而又有諸消災度厄之法，依陰陽五行數術，推人年命書之，如章表之儀，並具勢幣，燒香陳讀。雲奏上天曹，請為除厄，謂之上章。夜中，於星辰之下，陳設酒脯〈麥並〉餌幣物，曆祀天皇太一，祀五星列宿，為書如上章之儀以奏之，名之為醮。又以木為印，刻星辰日月於其上，吸氣執之，以印疾病，多有愈者。又能登刀入火而焚敕之，使刃不能割，火不能熱。而又有諸服餌、辟穀、金丹、玉漿、雲英，蠲除滓穢之法，不可殫記。雲自上古黃帝、帝嚳、夏禹之儔，並遇神人，鹹受道籙，年代既遠，經史無聞焉。推詳事蹟，漢時諸子，道書之流有三十七家，大旨皆去健羨，處沖虛而已，無上天官管籙之事。其黃帝四篇，《老子》二篇，最得深旨。故言陶弘景者，隱於句容，好陰陽五行，風角星算，修辟穀導引之法，受道經符籙，武帝素與之遊。及禪代之際，弘景取圖讖之文，合成「景梁」字以獻之，由是恩遇甚厚。又撰《登真隱訣》，以證古有神仙之事；又言神丹可成，服之則能長生，與天地永畢。帝令弘景試合神丹，竟不能就，乃言中原隔絕，藥物不精故也。帝以為然，敬之尤甚。然武帝弱年好事，先受道法，及即位，猶自上章，朝士受道者眾。三吳及邊海之際，信之逾甚。陳武世居吳興，故亦奉也。後魏之世。嵩山道士寇謙之，自雲嘗遇真人成公興，後遇太上老君，授謙之為天師，而又賜之《雲中音誦科誡》二十卷。又使玉女授其服氣導引之法，遂得辟穀，氣盛體輕，顏色鮮麗。弟子十餘人，皆得其術。其後又遇神人李譜，雲是老君玄孫，授其圖籙真經，劾召百神，六十餘卷，及銷煉金丹雲英八石玉漿之法。太武始光之初，奉其書而獻之。帝使謁者，奉玉帛牲牢，祀嵩嶽，迎致其餘弟子，於代都東南起壇宇，給道士百二十餘人，顯揚其法，宣佈天下。太武親備法駕，而受符籙焉。自是道業大行，每帝即位，必受符籙，以為故事，刻天尊及諸仙之象，而供養焉。遷洛已後，置道場於南郊之傍，方二百步。正月、十月之十五日，並有道士哥人百六人，拜而祠焉。後齊武帝遷鄴，遂罷之。文襄之世，更置館宇，選其精至者使居焉。後周承魏，崇奉道法，每帝受籙，如魏之舊，尋與佛法俱滅。開皇初又興，高祖雅信佛法，於道士蔑如也。大業中，道士以術進者甚眾。其所講經，由以《老子》為本，次講《莊子》及《靈寶》、《昇玄》之屬。其餘眾經，或言傳之神人，篇卷非一。自雲天尊姓樂名靜信，例皆淺俗，故世甚疑之。其術業優者，行諸符禁，往往神驗。而金丹玉液長生之事，歷代糜費，不可勝紀，竟無效焉。《通考《經籍考》《神仙家》：《度人經》三卷。晁氏》曰：「《元始天尊說》，《唐志》有其目，古書也。神仙之說，其來尚矣。劉歆《七略》，道家之學，與神仙各為錄。其後學神仙者稍稍自附於黃老，乃雲有元始天尊者，生於太元之先，姓樂名靜信，常存不滅。每天地開挌，則以秘道授諸仙，謂之開劫度人。延康、赤明、龍漢、開皇即其紀年也。授其道者漸至長生，或白日昇天。其學有授籙之法，名曰齋。有拜章之儀，名曰醮。又有符祝，以攝治鬼神，服餌以蠲穢濁，至於存想之方，導引之訣，烹煉變化之術，其類甚眾。及葛洪、寇謙、陶弘景之徒，相望而出，其言益熾於世，富貴者多惑焉。然通人皆疑之。宋朝修《道藏》共六部三百一十一帙，而神仙之學如上所陳者居多，與道家絕不類。今於其間，取自昔書目所載者錄之，又釐而為二。凡其說出於神仙者，雖題曰老子、黃帝，亦皆附於此，不以名亂實也。若夫容成之術雖收於歆輩者，以薦紳先生難言之，特削去不錄。」《困學紀聞》卷二十：道書有赤明上皇、無極永壽之號。後周甄鸞著《笑道論》曰：「古先帝王，立年無號。至漢武帝始建元，後王因之。上皇之號，可笑之深。」《集證》：《元始天尊度人經》，元洞玉律，龍漢、延康；〈耳少〉々億劫，混沌之中。溟滓大梵，寥廓無光；赤明開圖，運度自然。上陽子注雲：東方得九氣以分天境，劫號龍漢；南方得三氣以分天境，劫號赤明；中央得十二氣以分天境，劫號上皇；西方得七氣以分天境，劫號延康；北方得五氣以分天境，劫號開皇。東坡《上清儲祚宮碑》曰：臣謹按道家者流，本出於黃帝、老子。其道以清淨無為為宗，以虛無應物為用，以慈儉不爭為行，合於《周易》「何思何慮」，《論語》「仁者靜壽」之說，如是而已。自秦、漢以來，始用方士言，乃有飛昇變化之術，《黃庭·大洞》之法，太上、天真、木公、金母之號，延康、赤明、龍漢、開皇之紀，天皇、太一、紫微、北極之祀，下至於丹藥、奇技、符籙小數，皆歸於道家，學者不能必其有無。然臣竊論之，黃帝、老子，道之本也，方士之言，末也。
　　３、戊午，御筆：「案：原脫「禦」字，今補入。 禁以二月十五日真元節集眾為金仙涅槃會。」《紀事本末》卷百二十七。
　　《續宋編年資治通鑒》：五月，都城水，高十餘丈。水未作前，雨數日如傾。及霽，開封縣前茶肆人晨起，拭床榻睹，若大犬蹲其傍，質明視之，龍也，其人驚呼而倒，遂為作坊兵眾取而食之。都人繪之，若世所畫龍，鱗蒼，黑色，驢首，而兩頰如魚，頭色正綠，頂有角，座極長。於其際始分兩歧，有聲如牛。後十日，水至龍降。後一夕五鼓，西北有赤氣數十道亙天，犯紫宮北斗，仰視星，皆若隔絳紗。方起時折裂，有聲，然後大發，後數日，又作聲益大格格，且久，其發更猛，而赤氣出西北數十百道，其中又閒以白黑二氣。然赤氣為多自西北，俄又東北，又延及東南，其聲亦不絕，迨曉乃止。案：《東都事略·本紀》、趙與時《賓退錄》俱雲三月京師大水。《九朝編年備要》、《宋史·本紀》：五月丙午朔，有物如龍，形見京師民家。是月，大水犯都城，西北有赤氣亙天。《十朝綱要》亦系之五月，俱無三月大水事。《宋史·五行志》載：西北赤氣數十道，犯紫宮北斗。係之四月丙子夜。《九朝編年備要》雲：水之作也，宰相相率出郭視之，水已破汴隄。諸內侍以役夫擔草、運土障之，不能奭。上憂甚，命戶部侍郎唐恪治之。或請決汴南河以護宮城者。恪曰：「水漲而決，是無可奈何。今決而浸之，是棄民也。」乃止。詔府界監司募人決水下流，遂由城北五丈河以泄。起居郎李綱言：「國家都汴百六十載，未嘗有變。今城面巨浸，湍悍峻激，東南而流，其勢未艾，或淹旬時，因以風雨，不可不慮。夫變不虛生，必有感召之災；災非易奭，必有消弭之策。望陛下斷自宸衷，詔廷臣各具所見而採行其說，濟危圖安，以答天戒。」又乞直前奏事，庶盡狂瞽。詔：「都城外積水，緣有司失職，隄防不修，即非災異，忠言讜論，未始不求，豈假天災！」然後降詔，綱挾奸賣，直送吏部與監當，尋又降一官，與遠小處。時上命唐恪治水，恪即日乘小舟覽水之勢，而求所以導之。上登樓遙見，問之，乃恪也，為之出涕。未幾，水準，恪入對，。上勞之曰：「宗社獲安，卿之功也。」恪懷出疏曰：「水陰類也，至犯城闕，天其或者以陰盛之漸警告陛下乎？願垂意於馭臣鄰，遠女寵，去小人，備夷狄，以益謹天戒。」上嘉納之。《宋史》《五行志》十四雲：水犯都城，自西北牟駝岡連萬勝門外馬監，居民盡沒。前數日，城中井皆渾，宣和殿後井水溢，蓋水信也。至是，詔都水使者決西城索河隄殺其勢，城南居民塚墓俱被浸，遂壞藉田親耕之稼。水至益猛，直冒安上、南薰門，城守凡半月。已而入汴，汴渠將溢，於是募人決下流，由城門入五丈河，下通梁山濼，乃平。明李濂《汴京遺跡》載李綱《論都城積水為害疏》：「臣伏睹陛下以積水暴集，淹浸民居，迫近都城，累降御筆處分，遣官固護隄防，拯濟漂溺，仰見陛下聖慮焦勞，曲盡防患之理。然臣竊謂國家都汴百有六十餘年，未嘗少有變故，今事起倉卒，遠邇驚駭，誠大異也。臣嘗躬謁郊外，竊見積水之來自都城以西，漫為巨浸，東拒汴堤，停蓄深廣，湍悍浚激，東南而流，其勢未已。以宗廟社稷之靈，恃雉堞防守之固，萬無他虞。然或浸淹旬時，因以風雨，有不可不慮者。此誠陛下寅畏天戒、博詢眾謀之時，而群臣竭智效力、捐軀報國之秋也。累日以來，傾耳以聽，缺然未聞，臣竊怪之。夫變異不虛發，必有感召之繇；災害非易奭，必有銷去之策。《周官》於國危則有大詢之禮。祖宗每災變，亦降詔求言。臣愚伏望陛下斷自淵衷，特詔廷臣各具所見以聞，擇其可采者，非時賜對，特加施行。因眾智，協眾力，濟危圖安，上以答天地之戒，下以慰億兆之心，天下不勝幸甚！臣仰荷陛下天地父母之恩，親加識擢，得侍清光，常思奮不顧身，以徇國家之急，輒有己見急切利害事須面奏。伏望聖慈降旨邠門，許臣來日因侍立次，直前奏事，庶幾得盡狂瞽，仰裨聖意之萬一。」宣和元年六月上，時為起居郎。又載李綱《論都城積水第二疏》：「臣近嘗奏請，以水潦為患，乞賜燕間，敷陳利害。今月十四日，崇政殿侍立，邠門傳旨，令臣先退，惶懼戰慄，居家待罪，不敢供職。聖恩寬厚，未奉誅責，日夕惴恐，跼蹐無地。伏念臣愚蠢謏聞，孤立寡與，惟知仰事陛下，以國家為心。比見積水暴集，逼浸都城，私憂過計，輒貢狂瞽，情迫意切，言皆不倫，觸盛意，犯隆旨，自幹雷霆之威，死有餘罪。自非陛下恕其愚直，天地父母矜而憐之，誰複為臣言者？臣竊以水旱之災，雖堯、湯有所不免，惟聖人為能遇災而懼，側身修行，博詢眾謀，以銷去之。故堯於洪水方割之時有疇咨之言，湯於旱既太甚之日有六事之責，皆能轉災以為福，能易沴以為和，此古聖人之明驗也。今者水患之來，起於倉猝，人心惶懼，遠邇震驚；仰賴宗社之靈，陛下睿算之審，屢降御筆處分，疏導已漸退落，雖畿甸旁近，皆罹其災，而都城無虞，人心漸定。臣竊謂水災既退之後，朝廷未可以為無事，正宜講究利害，增其固防，寅念天戒，益以脩省，不可忽也。臣愚戇不揆，輒複妄發，昧死上便宜六事：一曰治其源，二曰弱其勢，三曰固河防，四曰恤民隱，五曰省煩費，六曰廣儲蓄。惟陛下留神幸察，臣恭惟國家卜世定鼎，建都大樑，平原沃野，彌望千里，非有高山峻嶺為之險阻；而都城以西，京、索交流，陂澤相接，自西徂東，地勢傾下，加以雨淹，不能吞納，則決溢東注，俯灌都城，其勢然也。為今之計，莫若相視陂塘，疏導京、索，增卑培薄，固以隄防，節以斗門，旱則水有所注，澇則水有所泄，雖經霖雨，其勢不能接連城下，可以為萬世之利，此則治其源之策也。臣竊觀自昔善捍水患者，必為長隄，以制其訩。意謂以數仞之城而拒方至之水，風濤之所鼓薄，亦已危矣，限以長隄殺其怒勢，然後人力可施而城益堅。今積水之來自都城之西，浩如江湖，東抵汴岸，南阻新隄；雖停蓄深廣，而卒不能至城下者，有隄以為之阻也。由隄而行，散漫湍激，至都城之南，則徑抵護龍河者，無隄以為之阻也。為今之計，莫若拒城數裏之外，因高地勢，繚以長隄，使雖有積水決溢之患，循隄四瀉，不能薄城，可以奭一時之急，此則弱其勢之策也。國家都汴，處大河之下流，其所恃以為固者，埽岸堅而法制嚴也。比年以來，玩習苟簡，護衛之卒，散於抽差；備奭之儲，耗於轉易，河〈口齧〉隄防，日朘月削，恬不加恤。如廣武埽，其距清汴靉百餘步，去冬危亦屢矣，其不決溢者，特幸耳，使夏秋之交，乘霖雨湍暴之勢，果能保其無虞乎？夫以陂澤積水，暴集之患，猶可驚駭，況大河之勢可不為之深慮哉！臣愚願擇深知河事者，相地形，回清汴，使與大河相遠。仍詔有司遵守法制，存留兵卒，儲積材用，敢有抽差轉易者，必正典刑，此則固河防之策也。今茲積水之來，訩白沙，蕩中牟，迫都城，散漫畿甸之邑，淹浸屋廬，漂溺民畜，損傷苗稼，不可計數。今又決其南，以注於陳、蔡之郊；決其北，以注於相、衛之境。疏汴渠之下流於陳留，則數千里之內悉被其患矣。陛下惻怛憂勞，降詔拯濟，德意甚厚。臣猶竊慮州縣監司未能悉意奉行也。願詔諸路災傷地分，今年秋租並與蠲免，水過之後，安集民居，借貸賑濟，務令複業，無使失所，以副陛下之意，此則恤民隱之策也。臣竊惟去歲江、淮泛溢，東南之民悉皆流移，賴陛下聖慈以六路上供米斛廣加賑濟，民得無死，德至渥也。然州縣蕭條，帑廩匱乏，迨今未複。今畿甸旁近又有積水之患矣，何以堪之？臣愚願陛下斷自淵衷，凡營繕工役、花石綱運，有可省者，悉令減罷。數年之間，民力漸複，國用稍足，然後惟陛下之所命耳。裕民豐財，莫此為大。臣所謂罷不急之務者，此也。臣又惟古者九年耕必有三年之蓄，二十七年必有九年之蓄，然後無旱乾水溢之患，教化行，習俗美，而頌聲興，是為太平治之至也。祖宗以來，舊有封樁米斛以千萬計，所以為兵民之備，宗社之本也。比年以來，工役浸多，仰食者眾，歲以侵耗，遂至殫竭。今國計所仰者，獨東南六路轉輸歲額耳。假使一方水旱，歲額不登，將何以自給？靜以思之，可為寒心。臣愚願陛下明詔有司，裁冗食者，幸歲豐登，自朝廷多降糴本，委彊幹官吏廣行收糴別項上供，以充封樁之數。歲歲一如祖宗舊額而後止，此朝廷之所優為，何不留意而獨為此懍懍也？養兵足國，莫是為急。臣所謂廣國計之儲者，此也。凡此六者，皆當今之要務，顧臣智識淺陋，文字荒疏，言不足以達意，惟陛下裁擇，下臣章宰執議其可否，如可採錄，望與施行。臣比者嘗獻愚計，伏蒙聖慈寬假，未賜鈇鉞之誅，輒複自竭冒昧天聽，庶幾芻蕘之言，有補萬一。」宣和元年八月上。
　　新昌陳謨輯注
　
