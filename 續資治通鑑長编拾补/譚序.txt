譚序
　　余撫浙之次年，即命書局刊刻宋李文簡《續通鑒長編》。逾年書成，余既序而行之矣。顧李氏此書，於北宋壹代事實雖粲然明備，然久罕全本。自建隆至治平，當時雖鏤版行世，而神宗以下，則止寫本流傳，世亦罕見。我朝康熙時，尚書徐公乾學所呈進者，亦惟建隆至治平殘本而已。及乾隆時修《四庫全書》，乃從《永樂大典》中輯成五百二十卷。然徽、欽兩朝則仍佚焉，又佚去治平、熙寧、元右、紹聖間九年事，讀者憾之。余因語局中諸君子曰：「朱竹垞太史題楊仲良《長編紀事本末》，雲《長編》所佚，具見楊書，以楊書補《長編》，而李書可全，楊書之所闕，又以《長編》補之，而楊書亦可全。此論實獲我心。諸君子能用斯言，以楊書補《長編》，使數百年俄空之書，復得完善，非讀史者壹快事乎？」諸君聞之，鹹樂以從事。余乃粗定條例，以授黃舉人以周、馮舉人壹梅、濮吉士子潼、陳副貢生謨、張副貢生大昌、王拔貢生崇鼎、王廩貢生詒壽、倪廩生鍾祥，俾分任其事。大要以楊氏《紀事本末》為主，世又有《續宋編年資治通鑒》壹書，亦題李燾撰，雖真贗難知，異同之處亦多，可采則附註其下。而凡宋時人文集說部有可參考者，亦附見焉，用原書考異之例也。書成，付之剞劂，使與原書俱傳。自是以往，李氏《長編》首尾粗具。信乎！考北宋遺事者，必以此為淵海矣！嗟乎！李氏此書，世無別本，非餘力任校刊，則數百年後要知不日就散佚，以至演沒無傳；而非諸君子與我同誌，則亦安能使李氏已佚之書復還舊觀，且網羅放失，有加於昔哉！因書此於簡端，為李氏此書幸，且為讀李氏書者幸也。
　　光緒七年九月，兵部尚書升任陜甘總督、浙江巡撫譚鍾麟序
