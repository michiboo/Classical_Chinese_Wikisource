　　欽定四庫全書　　　　　集部二
　　錢仲文集　　　　　　　別集類一〈唐〉
　　提要
　　〈臣〉等謹按錢仲文集十巻唐錢起撰起字仲文呉郡人天寳中舉進士官至考功郎中大歴以還詩格初變開寳渾厚之氣漸逺漸漓風調相高稍趨浮響升降之關十子實為之職志起與郎士元其稱首也然溫秀藴藉不失風人之㫖前輩典刑猶有存焉其集唐志作一巻晁公武讀書志作二巻今本十巻殆後人所分其中凡古體詩皆題曰徃體考陸⻱䝉松陵集亦以古體為徃體蓋唐代詩集標目有此二名偶然異文別無他義又集末江行絶句一百首胡震亨唐音統籖以為本錢珝之詩誤入起集有考辨甚詳然舊本流傳相沿已乆且珝固起孫即附録祖集之末亦無不可故今亦仍並存之焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











