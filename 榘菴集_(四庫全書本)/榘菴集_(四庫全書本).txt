　　欽定四庫全書　　　　　集部五
　　提要
　　榘菴集十五卷　　　　　別集類四〈元〉
　　〈臣〉等謹案榘菴集十五卷元同恕撰恕字寛甫其先太原人徙於奉元恕年十三以書經魁鄉校至元間授國子司業辭不拜陜西行臺侍御史趙世延請置魯齋書院以恕領教事延祐六年立皇太子召恕為奉議大夫左賛善明年英宗繼統以疾歸致和元年拜集賢侍讀學士復辭不赴卒贈翰林直學士封京兆郡侯諡文貞事蹟具元史儒學傳所著榘菴集本三十卷至正初陜西行臺御史觀音保潘惟梓等始刋布於江淮趙郡蘇天爵為之序文淵閣書目亦載有榘菴文集一部八冊焦竑經籍志乃作二十卷疑傳寫誤也明以來乆佚不傳故葉氏菉竹堂書目晁氏寳文堂書目並不載其名惟永樂大典中頗散見其詩文謹抄撮編集分類排比釐為文十卷詩五卷視原本尚得半焉其平生著作不事粉飾而於淳厚敦樸之中時露峻潔峭厲之氣賈仁行狀稱其於詩喜陸放翁於文慕周益公富珠哩翀神道碑又稱至元三十一年國史修世祖帝紀采事四方陜西行省平章政事咸寧王辟為掾典司編録故於元初典故最為詳贍集中誌狀諸作多有可與金元正史相㕘訂者惟祈禳青詞本非文章正體恕素以明道興教自任更不宜稍渉異端乃率爾操觚殊為踈於檢㸃今凜遵
　　聖訓概從刪削庶不掩其全美焉乾隆四十六年九月
　　恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　原序
　　古之君子道積於躬行修於家稱一鄉之善士者固有之矣及其至也稱於一國焉又稱於天下焉其沒於世則善言懿行忍使湮晦而弗傳歟天爵早歳居於京師凡四方之士文學節行著於州閭者未始不聞其名焉若故集賢學士蕭貞敏公太子賛善同文貞公則尤士君子所喜稱道者也夫二公生逢國家之治平親承文獻之緒餘深居而簡出惇行而慎言處於家庭則肅然以莊接於鄉黨則薰然以和逺近學者之及門也則授之以經臺省名公之造其家也則交之以禮故小大敬服而聲聞日以彰矣自昔闗輔風土厚完人材樸茂洪惟世祖皇帝始以潛藩分地請命故相亷文正王為宣撫使乃辟覃懐許公為之提學以興庠序以育賢材以美風化其規摹宏逺矣當時儒宿磊落相望至大徳延祐之際則有若貞敏文貞二公者出焉風采凜然傾動海內於時朝廷方興文治登用老成屢以尊官顯爵即其家徴起之間嘗一至京師深欲推明其學未乆移書廟堂辭疾而歸雍容乎道義之盛審度乎出處之宜是豈遺世絶人索隠行恠者之流歟至正四年春天爵來官於秦方將考求諸老言行而表章之俾多士以為矜式會御史觀音保潘惟梓以文貞遺文來上請刋布於江淮郡學天爵再三誦讀愛其詞淳而義正信乎有徳者之有言嗚呼邇年以來中原耆舊相繼淪逝流風餘韻日逺日亡獨頼其語言文字尚能稽其一二善哉御史之有是請也豈惟使闗輔之士企其風節學行而有所興起已夫至於貞敏之文散逸無幾將與文貞之孫再思等采而輯之共廣其傳焉中奉大夫陜西諸道行御史臺侍御史趙郡蘇天爵序



