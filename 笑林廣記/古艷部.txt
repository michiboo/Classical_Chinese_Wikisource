　　一官升職，謂其妻曰：「我的官職比前更大了。」妻曰：「官大，不知此物亦大不？」官曰：「自然。」及行事，妻怪其藐小如故，官曰：「大了許多，汝自不覺著。」妻曰：「如何不覺？」官曰：「難道老爺升了官職，奶奶還照舊不成？少不得我的大，你的也大了。」
　　甲乙兩同年初中。甲選館職，乙授縣令。甲一日乃驕語之曰：「吾位列清華，身依宸禁，與年兄做有司者，資格懸殊。他不具論，即選拜客用大字帖兒，身份體面，何啻天淵。」乙曰：「你帖上能用幾字，豈如我告示中的字，不更大許多？曉諭通衢，百姓無不凜遵恪守，年兄卻無用處。」甲曰：「然則金瓜黃蓋，顯赫炫耀，兄可有否？」乙曰：「弟牌棍清道，列滿街衢，何止多兄數倍？」甲曰：「太史圖章，名標上苑，年兄能無羨慕乎？」乙曰：「弟有朝廷印信，生殺之權，惟吾操縱，視年兄身居冷曹，圖章私刻，誰來怕你？」甲不覺詞遁，乃曰：「總之，翰林聲價值千金。」乙笑曰：「吾坐堂時，百姓口稱青天爺爺，豈僅千金而已耶？」
　　一官新到任，祭儀門畢，有未燼紙錢在地，官即取一錫錠藏好。門子稟曰：「老爺，這是紙錢，要他何用？」官曰：「我知道，且等我發個利市看。」
　　有農夫種茄不活，求計於老圃。老圃曰：「此不難，每茄樹下埋錢一文即活。」問其何故，答曰：「有錢者生，無錢者死。」
　　一官最貪。一日，拘兩造對鞫，原告饋以五十金，被告聞知，加倍賄托。及審時，不問情由，抽簽竟打原告。原告將手作五數勢曰：「小的是有理的。」官亦以手覆曰：「奴才，你講有理。」又以手一仰曰：「他比你更有理哩。」
　　一官出朱票，取赤金二錠，鋪戶送訖，當堂領價。官問：「價值幾何？」鋪家曰：「平價該若干，今係老爺取用，只領半價可也。」官顧左右曰：「這等，發一錠還他。」發金後，鋪戶仍候領價。官曰：「價已發過了。」鋪家曰：「並未曾發。」官怒曰：「刁奴才，你說只領半價，故發一錠還你，抵了一半價錢。本縣不曾虧了你，如何胡纏？快攆出去！」
　　一青盲人涉訟，自訴眼瞎。官曰：「你明明一雙清白眼，如何詐瞎？」答曰：「老爺看小人是清白的，小人看老爺卻是糊塗得緊。」
　　一官斷事不明，惟好酒怠政，貪財酷民。百姓怨恨，乃作詩以誚之云：「黑漆皮燈籠，半天螢火蟲。粉牆畫白虎，黃紙寫烏龍。茄子敲泥磬，冬瓜撞木鐘。唯知錢與酒，不管正和公。」
　　一官被妻踏破紗帽，怒奏曰：「臣啟陛下，臣妻羅皂，昨日相爭，踏破臣的紗帽。」上傳旨云：「卿須忍耐。皇后有些憊賴，與朕一言不合，平天冠打得粉碎，你的紗帽只算得個卵袋。」
　　有失牛而訟於官者，官問曰：「幾時偷去的？」答曰：「老爺，明日沒有的。」吏在傍不覺失笑，官怒曰：「想就是你偷了！」吏灑兩袖口：「任憑老爺搜。」
　　官值暑月，欲覓避涼之地。同僚紛議，或曰某山幽雅，或曰某寺清閑。一老人進曰：「山寺雖好，總不如此座公廳，最是涼快。」官曰：「何以見得？」答曰：「別處多有日頭，獨此處有天無日。」
　　一官素有清名，考察任滿，父老與之立德政碑告成。官命打轎往觀之，先於公廠坐下。少頃，左右稟曰：「請老爺看石〈（肏）〉碑〈（屄）〉。」
　　鄉民初次入城，見有木桶懸於城上，問人曰：「此中何物？」應者曰：「強盜頭。」及至縣前，見無數木匣釘於譙樓之上，皆前官既去而所留遺愛之靴。鄉民不知，乃點首曰：「城上掛的強盜頭，此處一定是強盜腳了。」
　　一官遇生辰，吏典聞其屬鼠，乃醵黃金鑄一鼠為壽。官甚喜，曰：「汝等可知奶奶生日，亦在目下乎？」眾吏曰：「不知，請問其屬？」』官曰：「小我一歲，丑年生的。」
　　有妻妾各居者，一日，妾欲謁妻，謀之於夫：「當如何寫帖？」夫曰：「該用『寅弟』二字。」妾問：「其義何居？」夫曰：「同僚寫帖，皆用此稱呼，做官府之例耳。」妾曰：「我輩並無官職，如何亦寫此帖？」夫曰：「官職雖無，同僚〈（屪）〉總是一樣。」
　　官坐堂，眾役中有撒一響屁，官即叫：「拿來！」隸稟曰：「老爺，屁是一陣風，吹散沒影蹤，叫小的如何拿得？」官怒云：「為何徇情賣放，定要拿到。」皂無奈，只得取乾屎回銷：「稟老爺，正犯是走了，拿得家屬在此。」
　　一人最好古董，有持文王鼎求售者，以百金買之。又一人持一夜壺至，銅色斑駁陸離，云是武王時物，亦索重價。曰：「銅色雖好，只是肚裡臭甚。」答曰：「腹中雖臭，難道不是個州同。」
　　衙官聚會，各問何職。一官曰：「隨常茶飯掇將來，蓋義取現成〈（縣丞）〉也」一官曰：「滾湯鍋裡下文書，乃煮〈（主）〉簿也。」一官曰：「鄉下蠻子租糞窖。」問者不解，答曰：「典屎〈（史）〉。」
　　一作吏典者，有媳婦最善詳夢。適三考已滿，將往謁選。夜得一夢，呼媳詳之。媳問：「何夢？」公曰：「夢見把許多冊籍，放在鍋內熬煮，不知主何吉凶？」媳曰：「初選一定是個主簿。」隔數日，公曰：「我又得一夢，夢見你我二人皆裸體而立，身子卻是相背的，何也？」媳曰：「恭喜一轉，就是縣〈（現）〉丞〈（成）〉。」
　　鎮守大監觀風，出「後生可畏焉」為題，眾皆掩口而笑。璫問其故，教官稟曰：「諸生以題目太難，求減得一字也好。」璫笑曰：「既如此，除了『後』字，只做『生可畏焉』罷。」
　　內相見人撒尿，喜甚，喚他過來一看。其人脫褲，見此物尚在攛動，內相拍掌大喜曰：「我的乖兒，見我公公，只消常禮兒罷了。」
　　一遼東武職，素不識字。一日被論，使人念劾本云：「所當革任回衛者也。」因痛哭曰：「『革任回衛』還是小事，這『者也』二字，怎麼當得起！」
　　一武弁夜巡，有犯夜者，自稱書生會課歸遲。武弁曰：「既是書生，且考你一考。」生請題，武弁思之不得，喝曰：「造化了你，今夜幸而沒有題目。」
　　一武官出征將敗，忽有神兵助陣，反大勝。官叩頭請神姓名，神曰：「我是垛子。」官曰：「小將何德，敢勞垛子尊神見救？」答曰：「感汝平昔在教場，從不曾有一箭傷我。」
　　一介弟橫行於鄉，怨家罵曰：「兄登黃甲，與汝何干，而豪橫若此？」答曰：「你不見匾額上面寫著『進士第〈（弟）〉』麼？」
　　一舉子往京赴試，僕挑行李隨後。行到曠野，忽狂風大作，將擔上頭巾吹下。僕大叫曰：「落地了！」主人心下不悅，囑曰：「今後莫說落地，只說及第。」僕領之；將行李拴好，曰：「如今恁你走上天去，再也不會及第了。」
　　頭戴銀雀頂，腳踏粉底皂。也去參主考，也來謁孔廟。顏淵喟然嘆，夫子莞爾笑。子路慍見曰：「這般呆狗醮，我若行三軍，都去餵馬料。」
　　有市井獲封者，初見縣官，甚跼蹐，堅辭上坐。官曰：「叨為令郎同年，論理還該侍坐。」封君乃張目問曰：「你也是屬狗的麼？」
　　一市井受封，初見縣官，以其齒尊，稱之曰：「老先。」其人含怒而歸，子問其故，曰：「官欺我太甚。彼該稱我老先生才是，乃作歇後語，叫甚麼老先，明係輕薄。我回稱，也不曾失了便宜。」子詢何以稱呼，答曰：「我本應稱他老父母，今亦縮住後韻，只叫他聲老父。」
　　有公子兼封君者，父對子，乃欣羨不已。訝問其故，曰：「你的爺既勝過我的爺，你的兒又勝過我的兒。」
　　一人問：「公子與封君孰樂？」答曰：「做封君雖樂，齒已衰矣，惟公子年少最樂。」其人急趨而去，追問其故，答曰：「買了書，好送家父去上學。」
　　贈納粟詩曰：「革車買得截的高，周子窗前滿腹包。有朝若遇高曾祖，煥乎其有沒分毫。」
　　一監生過國學門，聞祭酒方盛怒兩生而治之，問門上人者：「然則打歟？罰歟？鐓鎖歟？」答曰：「出題考文。」生即咈然曰：「咦，罪不至此。」
　　一監生妻，屢勸其夫讀書，因假寓於寺中。素無書箱，乃喚腳夫以羅擔挑書先往。腳夫中途疲甚，身坐擔上。適生至，聞傍人語所坐《通鑒》，因怒責腳夫。夫謝罪曰：「小人因為不識字，一時坐了鑒〈（監）〉，弗怪弗怪。」
　　一監生娶妾，號曰京姐，妻妒甚。夫詣妾，必告曰：「京裡去。」一日，欲往京去，妻曰：「且在此關上納了紗著。」既行事訖，妻曰：「汝今何不往京！」生曰：「毧也沒有一些在肚裡，京裡去做甚麼！」
　　貧子途遇監生，忽然抱住兜耳一口。生驚問其故，答曰：「我窮苦極矣，見了大錠銀子，如何不咬些飛邊用用。」
　　監生應付入場方出，一故人相遇揖之，並揖路傍豬屎。生問：「此臭物，揖之何為？」答曰：「他臭便臭，也從大腸〈（場）〉裡出來的。」
　　一生賃僧房讀書，每日遊玩，午後歸房，呼童取書來。童持《文選》，視之，曰：「低。」持《漢書》，視之，曰：「低。」又持《史記》，視之，曰：「低。」僧大詫曰：「此三書，熟其一，足稱飽學，俱云低，何也？」生曰：「我要睡，取書作枕頭耳。」
　　監生至城隍廟，傍有監生案。塑監生娘娘像。歸謂妻曰：「原來我們監生恁般尊貴，連你的像，早已都塑在城隍廟裡了。」
　　城裡監生與鄉下監生，各要爭大。城裡者恥之曰：「我們見多識廣，你鄉裡人孤陋寡聞。」兩人爭辯不已，因往大街同行，各見所長。到一大第門首，匾上「大中丞」三字，城裡監生倒看指謂曰：「這豈不是丞中大？乃一徵驗。」又到一宅，匾額是「大理卿」，鄉下監生以「卿」字認作「鄉」字，忙亦倒念指之曰：「這是鄉裡大了。」兩人各不見高下。又來一寺門首，上題「大士閣」，彼此平心和議曰：「原來閣〈（各）〉士〈（自）〉大。」
　　一人往妓館打丁畢，妓牽之索謝，答曰：「我生員也，奉祖制免丁。」俄焉又一人至，亦如之。妓曰：「為何？」答曰：「我監生也。」妓曰：「監生便怎麼？」其人曰：「豈不知監生從來是白丁。」
　　一監生姓王，加納知縣到任。初落學，青衿呈書，得「牽牛」章。講誦之際，忽問：「那王見之是何人？」答曰：。『此王誦之之兄也。」又問：「那王曰然是何人？」答曰：「此王曰叟之弟也。」曰：「妙得緊。且喜我王氏一門，都在書上。」
　　有監生，穿大衣，帶圓帽，於著衣鏡中自照，得意甚。指謂妻曰：「你看鏡中是何人？」妻曰：「臭烏龜！虧你做了監生，連自〈（字）〉多不識。」
　　一人援例入監，吩咐家人備帖拜老相公。僕曰：「父子如何用帖，恐被人談論。」生曰：「不然。今日進身之始，他客俱拜，焉有親父不拜之理？」僕問：「用何稱呼？」生沉吟曰：「寫個眷侍教生罷。」父見，怒責之。生曰：「稱呼斟酌切當，你自不解。父子一本至親，故下一『眷』字。『侍』者，父坐子立也。『教』者，從幼延師教訓。生者，父母生我也。」父怒轉盛，責其不通，生謂僕曰：「想是嫌我太妄了，你去另換過晚生帖兒來罷。」
　　一監生妻謂其孤陋寡聞，使勸讀書。問：「讀書有甚好處？」妻曰：「一字值千金，如何無益？」生答曰：「難道我此身，半個字也不值？」
　　一監生臨終，謂妻曰：「我一生掙得這副衣冠，死後必為我殯殮。」妻諾。既死，穿衣套靴訖，惟圓帽左右欹側難帶。妻哭曰：「我的天，一頂帽子也無福帶。」生復轉魂，張目謂妻曰：「必要帶的。」妻曰：「非不欲帶，恨枕不穩耳。」生曰：「對門某醫生家藥攆槽，借來好做枕。」
　　一監生姓齊，家資甚富，但不識字。一日，府尊出票，取雞二隻，兔一隻。皂亦不識票中字，央齊監生看。生曰：「討雞二隻，免一隻。」皂只買一雞回話。太守怒曰：「票上取雞二隻，兔一隻，為何只繳一雞？」皂以監生事稟，太守遂拘監生來問。時太守適有公幹，暫將監生收入齋戒庫內候究。生入庫，見碑上「齋戒」二字，認做他父親「齊成」姓名，張目驚詫，嗚咽不止。人問何故，答曰：「先人靈座，何人設建在此？睹物傷情，焉得不哭。」
　　一秀才畏考援例，堂試之日，至晚不能成篇。乃大書卷面曰：「惟其如此，所以如此。若要如此，何苦如此。」官見而笑曰：「寫得此四句出，畢竟還是個附例。」
　　小虎謂老虎曰：「今日出山，搏得一人，食之滋味甚異，上半截酸，下半截臭，究竟不知是何等人。」老虎曰：「此必是秀才納監者。」
　　一生見有投制生帖者，深嘆「制」字新奇。偶致一遠札，遂效之。僕致書回，生問：「見書有何話說？」僕曰：「當面啟看，便問：『老相公無恙？』又問：『老安人好否？』予曰：『俱安。』乃沉吟半響，帶笑而入，纔發回書。」生大喜曰：「人不可不學，只一字用得著當，便一家俱問，到添下許多殷勤。」
　　一財主不通文墨，謂友曰：「某人甚是欠通，清早來拜我，就寫晚生帖。」傍一監生曰：「這到還差不遠。好像這兩日秋天拜客，竟有寫春〈（眷）〉生帖子的哩。」
　　有走柬借牛於富翁者，翁方對客，諱不識字，偽啟緘視之。對來使曰：「知道了，少刻我自來也。」
　　孔子見死麟，哭之不置。弟子謀所以慰之者，乃編錢掛牛體，告孔子曰：「麟已活矣。」孔子觀之，曰：「非也，分明一隻牛，只多這幾個錢耳。」
　　有富翁同友遠出，泊舟江中。偶散步上岸，見壁間題「江心賦」三字，錯認「賦」字為「賊」字，驚欲走匿。友問故，指曰：「此處有賊。」友曰：「賦也，非賊也。」其人曰：「賦〈（富）〉便賦了，終是有些賊形。」
　　富翁與人論及童子多肖乳母，為吃其乳，氣相感也。其人謂富翁曰：「若是如此，想來足下從幼是吃乳餅大的。」
　　一鬼托生時，冥王判作富人。鬼曰：「不願富也。但求一生衣食不缺，無是無非，燒清香，吃苦茶，安閑過日足矣。」冥王曰：「要銀子便再與你幾萬，這樣安閑清福，卻不許你享。」
　　一富翁問「薑」字如何寫，對以「草字頭，次一字，次田字，又一字，又田字，又一字」。其人寫草、壹、田、壹、田、壹，寫訖玩之，罵曰：「天殺的，如何誑我！分明作耍我造成一座寶塔了。」
　　一富翁含銀於口，誤吞入腹，痛甚，延醫治之。醫曰：「不難，先買紙牌一副，燒灰咽之，再用艾丸灸臍，其銀自出。」翁詢其故，醫曰：「外面用火燒，裡面有強盜打劫，那怕你的銀子不出來！」
　　一富人有餘田數畝、租與張三者種，每畝索雞一隻。張三將雞藏於背後，田主遂作吟哦之聲曰：「此田不與張三種。」張三忙將雞獻出，田主又吟曰：「不與張三卻與誰？」張三曰：「初間不與我，後又與我，何也？」田主曰：「初乃無稽〈（雞）〉之談，後乃見機〈（雞）〉而作也。」
　　有姓李者，暴富而驕。或嘲之云：「一童子讀《百家姓》首句，求師講解。師曰：『趙是精趙的趙字〈（蘇語謂「放肆」曰「趙」）〉，錢是有銅錢的錢字．孫是小猢猻的孫字，李是張三李四的李字。』又問：『倒轉可講得否？』師曰：『也得。』童曰：『如何講？』師曰：『姓李的小猢猻，有了幾個銅錢，就精趙起來。』」
　　富翁子不識字，人勸以延師訓之。先學「一」字是一畫，次「二」字二畫，次「三」字三畫。其子便欣然投筆，告父曰：「兒已都曉字義，何用師為？」父喜之，乃謝去。一日，父欲招萬姓者飲，命子晨起治狀，至午不見寫成。父往詢之，子患曰：「姓亦多矣，如何偏姓萬。自早至今，才得五百畫著哩！」
