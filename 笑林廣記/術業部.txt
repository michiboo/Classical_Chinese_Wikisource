　　醫人買得醫官札付者，冠帶而坐於店中。過者駭曰：「此何店，而有官在內？」傍人答曰：「此醫官之店。」
　　冥王遣鬼卒訪陽間名醫，命之曰：「門前無冤鬼者即是。」鬼卒領旨，來到陽世，每過醫門，冤鬼畢集。最後至一家，見門首獨鬼彷徨，曰：「此可以當名醫矣。」問之，乃昨日新豎藥牌者。
　　一醫生醫死人，主家憤甚，呼群僕毒打。醫跪求至再，主曰：「私打可免，官法難饒。」即命送官懲治。醫畏罪，哀告曰：「願僱人抬往殯殮。」主人許之。醫苦家貧，無力僱募，家有二子，夫妻四人共來抬柩。至中途，醫生嘆曰：「為人切莫學行醫。」妻咎夫曰：「為你行醫害老妻。」幼子云：「頭重腳輕抬不起。」長子曰：「爹爹，以後醫人揀瘦的。」
　　有送醫士出門，犬適攔門而吠，主人喝之即止。醫贊其能解人意，主曰：「雖則畜生，倒也還會依〈（醫）〉人。」
　　一人向醫家買春藥吃了。行至半路，藥性發作，此物翹然直豎。乃以手捧住贊曰：「好郎中，好郎中，好郎中！」
　　有害赤眼者，百方治之不效。或教以用尿除頭去尾，抹之即好，如言用後果愈。一日小便，手握陽具而言曰：「虧你醫好我眼，欲折頂巾你戴，你頭忽大忽小，做件衣你穿，你身時長時短。」人問為何自言自語，答曰：「我在此打點謝郎中。」
　　一人有一妻二妾，死後，妻妾繞屍而哭。妻撫其首，曰：「我的郎頭呀！」次捏其足，曰：「我的郎腳呀！」又次者無可哭附，只得握其陽物曰：「我的郎中呀！」
　　一士人往花園遊玩，見籬邊薔薇盛開，嬌媚可人。近前攀折，被薔薇刺破手指，出血不止。偶遇一牧童，言曰：「血不止，可將熱尿淋之即好。」士依其言，血果即止。遂作口號以贊之曰：「今朝散步入園中，窺見薔薇滿樹紅。雙手摘時遭一刺，血流不止手鮮紅。牧童傳把熱尿淋，果然滅跡就無蹤。莫道人間無妙藥，屪子也會做郎中。」
　　一方士專賣迷婦人藥，婦著在身，自來與人私合。一日，有輕浪子弟來買藥，適方士他出，其妻取藥付之。子弟就以藥彈其身上。隨婦至房，婦只得與伊交合。方士歸，妻以其事告之。方士怒云：「誰教你就他？」妻曰：「我若不從，顯得你的藥便不靈了。」
　　一人賣跳蚤藥，招牌上寫出「賣上好蚤藥」。問：「何以用法？」答曰：「捉住跳蚤，以藥塗其嘴，即死矣。」
　　人家請醫看乳癖，醫將好奶玩弄不已。主駭問何意，答曰：「我在此仔細斟酌，必要醫得與他一樣纔好。」
　　一人患病，醫家看脈云：「吃了藥，腹中定響，當走大便，不然，定撒些屁。」少頃，坐中忽聞屁聲，醫曰：「如何？」客應云：「是小弟撒的。」醫曰：「也好。」
　　一按臺患病，接醫診視，醫驚持畏縮，錯看了手背。按院大怒，責而逐之。醫曰：「你打便打得好，只是你脈息俱無了。」
　　樵夫擔柴，誤觸醫士。醫怒，欲揮拳。樵夫曰：「寧受腳踢，勿動尊手。」傍人誤之，樵者曰：「腳踢未必就死，經了他手，定然難活。」
　　一人往觀武場，飛箭誤中其身，迎外科治之。醫曰：「易事耳。」遂用小鋸截其外竿，即索謝辭去。問：「內截如何？」答曰：「此是內科的事。」
　　或見醫者，問以生意何如，答曰：「不要說起，都被算命先生誤了，囑我有病人家不要去走。」
　　有醫死人兒，許以袖歸殯殮，其家恐見欺，命僕隨之。至一橋上，忽取兒屍擲之河內。僕怒曰：「如何拋了我家小舍？」醫曰：「非也。」因舉左袖曰：「你家的在這裡。」
　　一尼欲心甚熾，以蘿蔔代陽，大肆抽送，暢所欲為。不料用力太猛，折其半截在內。挖之不出，漸至腫脹。延醫看視，醫將兩手陰傍按捺，良久突出，剛打在醫人臉上。醫者嘆曰：「我也醫千醫萬，從未見屄會打彈。」
　　一醫遷居，謂四鄰曰：「向來打攪，無物可做別敬，每位奉藥一帖。」鄰舍辭以無病，醫曰：「但吃了我的藥，自然會生起病來。」
　　一醫止宿病家，夜半屎急不便，乃出於一箱格中，閉之。晨起，主人請用藥，偶欲抽視此格，醫堅執不許。主人問：「是何藥？」答曰：「我自吃的補藥在內。」
　　一鄉人與城裡人同行，見一妓女，鄉人問：「是誰家宅眷？」城裡人曰：「此藥戶也。」鄉人曰：「原來就是開藥店的家婆。」
　　有生平未近女色者，不知陰物是何樣範。向人問之，人曰：「就像一隻眼睛豎起便是。」此人牢記在心。一日，嫖興忽發，不知妓館何在，遂向街頭閑撞。見一眼科招牌，上畫眼樣數隻，偶然橫放，以為此必妓家也。進內道其來意，醫士大怒，叱而逐之。其人曰：「既不是妓館，為何擺這許多屄樣在外面。」
　　有販賣藥材者，離家數載，其妻已生下四子。一日夫歸，問眾子何來，妻曰：「為你出外多年，我朝暮思君，結想成胎，故命名俱暗藏深意：長是你乍離家室，宿舟沙畔，故名宿砂；次是你遠鄉作客，我在家志念，故名遠志；三是料你置貨完備，合當歸家，故喚當歸；四是連年盼你不到，今該返回故鄉，故喚茴香。」夫聞之，大笑曰：「依你這等說來，我再在外幾年，家裡竟開得一片山藥鋪了。」
　　一貧士患腹瀉，請醫調治，謂醫曰：「家貧不能饋藥金，醫好之日，奉請一醉。」醫從之。服藥而愈，恐醫索謝，詐言腹瀉未止。一日，醫者伺其大便，隨往驗之。見撒出者俱是乾糞，因怒指而示之曰：「撤了這樣好糞，如何還不請我？」
　　一醫藥死人兒，主家詬之曰：「汝好好殯殮我兒罷了，否則訟之於官。」醫許以帶歸處置，因匿兒於藥箱中。中途又遇一家邀去，啟箱用藥，誤露兒屍。主家驚問，對曰：「這是別人醫殺了，我帶去包活的。」
　　有小兒患身熱，請醫服藥而死，父請醫家咎之。醫不信，自往驗視，撫兒屍謂其父曰：「你太欺心，不過要我與他退熱，今身上幸已冰涼的了，倒反來責備我。」
　　一醫久無生理，忽有求藥者至，開箱取藥，中多蛀蟲。人問：「此是何物？」曰：「疆蠶。」又問：「疆蠶如何是活的？」答曰：「吃了我的藥，怕他不活？」
　　有醫壞人者，罰牽麥十擔。牽畢，放歸。次日，有叩門者曰：「請先生看脈。」醫應曰：「曉得了。你先去淘淨在那裡，我就來牽也。」
　　醫生、妓女、偷兒三人，死見冥王，王問生前技術。醫士曰：「小人行醫，人有疾病，能起死回生。」王怒曰：「我每常差鬼卒勾提罪人，你反與我把持抗衡，可發往油鍋受罪。」次問妓女，妓曰：「接客。人沒妻室者，與他解渴應急。」王曰：「方便孤身，延壽一紀。」再問偷兒，答曰：「做賊。人家曬浪衣服，散放銀錢，我去替他收拾些。」王曰：「與人分勞代力，也加壽十年，發轉陽世。」醫士急忙哀告曰：「大王若如此判斷，只求放我還陽。家中尚有一子一女，子叫他去做賊，女就叫他接客便了。」
　　大方脈抓住小兒科痛打，傍人勸曰：「你兩個同道中，何苦如此。」大方脈曰：「列位有所不知，這廝可惡得緊。我醫的大人俱變成孩子與他醫，誰想他醫的孩子，一個也不放大來與我醫。」
　　富家延二醫，一大方，一幼科。客至，問：「二位何人？」主人曰：「皆名醫。」又問：「那一科？」主人曰：「這是大方，這個便是小兒。」
　　小兒科之妻，乃大方脈之女，每每互相譏誚。一夜行房，婦執陽物問夫曰：「此是何物？」夫曰：「大方脈。」夫亦指牝戶問，婦曰：「這是小兒窠。」
　　有人畜一金絲小犬，愛同珍寶，恐其天寒凍壞，內外各用小棉褥鋪成一窠，使其好睡。不意此犬一日竟臥於兒籃內，主人見之，大笑曰：「這畜生好作怪，既不走內窠，又不往外窠，倒鑽進小兒窠〈（科）〉裡去了。」
　　一醫看病，許以無事。病家費去多金，竟不起，因恨甚，遣僕往罵。少頃歸，問：「曾罵否？」曰：「不曾。」問：「何以不罵？」僕答曰：「要罵要打的人，多得緊在那裡，叫我如何挨擠得上？」
　　一醫醫死人兒，主家欲舉訟，願以己子賠之。一日，醫死人僕，家止一僕，又以賠之。夜間又有叩門者云：「娘娘產裡病，煩看。」醫私謂其妻曰：「淘氣！那家想必又看中意你了。」
　　有終日吃藥而不謝醫者，醫甚憾之。一日，此人問醫曰：「貓生病，吃甚藥？」曰：「吃烏藥。」「然則狗生病，吃何藥？」曰：「吃白藥。」
　　一醫生醫壞人，為彼家所縛，夜半逃脫，赴水遁歸。見其子方讀《脈訣》，遽謂曰：「我兒讀書尚緩，還是學游水要緊。」
　　一風水新婚初夜，手摸著新人鼻樑曰：「此是發龍之所。」又摸其兩乳曰：「喜得龍虎俱全。」再摸至肚上曰：「好一塊平沙。」摸至腰下曰：「好個金井護穴。」及上妻身，問：「汝來何事？」地師曰：「陰地皆由做成，我把羅星來塞水口。」其父隔壁聽見，放聲大笑曰：「既有這等好穴，何不將我老骨頭埋在裡面，蔭些好子孫出來。」
　　一風水父子同室。其子與媳欲合，乃從頭摸起曰：「密密層層一座山。」至乳則曰：「兩峰高聳實非凡。」至肚則曰：「中間好塊平陽地。」至陰戶則曰：「正穴原來在此間。」父聽見，乃高叫曰：「我兒有如此好地，千萬留來把我先埋葬在裡面。」
　　昔一人患膀胱偏墜之症，請醫調治。醫曰：「外腎左邊屬陽，右邊屬陰，今偏於一邊，卻是陰陽不和之故耳。」其人問曰：「既是左屬陽，右屬陰，不知中間危坐者喚作何名？」醫笑曰：「此是看陰陽的先生。」
　　從來人墮水淹死，飄浮水面，覆者是男，仰者是女。一日，有屍從河內側身汆來者。人見之，皆道：「奇怪！若是女，一定仰，而男則覆轉。今此人側起，男女未知孰是。」傍一人曰：「此必是個陰陽生耳。」
　　無賴子怒一富翁，思所以傾其家而不得。聞有茅山道士法力最高，往訴懇之。道士曰：「我使天兵陰誅此翁。」答：「其子孫仍富，吾不甘也。」曰：「然則，吾縱天火焚其室廬。」答曰：「其田土猶存，吾不甘也。」道士曰：「汝仇深至此乎！吾有一至寶，賜汝持去，朝夕供奉拜求，彼家自然立耗矣。」其人喜甚，請而觀之。封緘甚密，啟視，則紙做成筆一枝也。問：「此物有何神通？」道士曰：「你不知我法家作用耳。這紙筆上，不知破了多少人家矣。」
　　有善相者，扯一人要相。其人曰：「我倒相著你了。」相者笑云：「你相我何如？」答曰：「我相你決是相不著的。」
　　一人善卜，又喜詼諧。有以孕之男女來問者，卜訖，拱手恭喜曰：「是個夾卵的。」其人喜甚，謂為男孕無疑矣。及產，卻是一女，因往咎之。卜者曰：「維男有卵，維女夾之。有夾卵之物者，非女子而何？」
　　街市失火，延燒百餘戶。有星相二家欲移物以避，旁人止之曰：「汝兩家包管不著，空費搬移。」星相曰：「火已到矣，如何說這太平話？」曰：「你們從來是不著的，難道今日反會著起來！」
　　有寫真者，絕無生意。或勸他將自己夫妻畫一幅行樂貼出，人見方知。畫者乃依計而行。一日，丈人來望，因問：「此女是誰？」答云：「就是令愛。」又問：「他為甚與這面生人同坐？」
　　一畫士寫真既就，謂主人曰：「請執途人而問之，試看肖否？」主人從之，初見一人問曰：「那一處最像？」其人曰：「方巾最像。」次見一人，又問曰：「那一處最像？」其人曰：「衣服最像。」及見第三人，畫士囑之曰：「方巾、衣服都有人說過，不勞再講，只問形體何如？」其人躊躇半晌，曰：「鬍鬚最像。」
　　有自負棋高，與人角，連負三局。次日，人問之曰：「昨日較棋幾局？」答曰：「三局。」又問：「勝負何如？」曰：「第一局我不曾贏，第二局他不曾輸，第三局我本等要和，他不肯罷了。」
　　一人以好棋破產，因而為小偷，被人縛住。有相識者，見而問之，答云：「彼請我下棋，嗔我棋好，遂相困耳。」客曰：「豈有此理？」其人答曰：「從來棋高一著，縛手縛腳。」
　　一人生子，慮其難養，請一星家算命。星士曰：「關煞倒也沒得，大來運限俱好，只是四柱中犯點賊星，不成正局。」那人曰：「不妨，只要養得大，就叫他學做銀匠。」星士曰：「為何？」答曰：「做了銀匠，那日不偷幾分養家活口。」
　　銀匠開鋪三日，絕無一人進門。至暮，有以碎銀二錢來傾者，乃落其半，傾作對充與之。其人大怒，謂其利心太重。銀匠曰：「天下人的利心，再沒有輕過如我的。開了三日店，止落得一錢，難道自己吃了飯，三分一日，你就不要還了？」
　　一翁有三婿，長裁縫，次銀匠，惟第三者不學手藝，終日閑遊。翁責之曰：「做裁縫的，要落幾尺就是幾尺。做銀匠的，要落幾錢就是幾錢。獨汝遊手好閑，有何結局？」三婿曰：「不妨。待我打一把鐵竅，竅開人家庫門，要取論千論百，也是易事，稀罕他幾尺幾錢！」翁曰：「這等說，竟是賊了。」婿曰：「他們兩個，整日落人家東西，難道不是賊？」
　　時年大旱，太守命法官祈雨。雨不至，太守怒，欲治之，法官稟云：「小道本事平常，不如其裁縫最好。」太守曰：「何以見得？」答曰：「他要落幾尺就是幾尺。」
　　縫匠裁衣，反覆量，久不肯下剪。徒弟問其故，答曰：「有了他的，便沒有了我的。有了我的，又沒有了他的。」
　　一裁縫上廁坑，以尺揮牆上，便完忘記而去。隨有一滿洲人登廁，偶見尺，將腰刀掛在上面。少頃，裁縫轉來取尺，見有滿人，畏而不前，觀望良久。滿人曰：「蠻子，你要甚麼？」答曰：「小的要尺。」滿人曰：「咱囚攮的，屙也沒有屙完，你就要吃〈（尺）〉！」
　　一匠人裝門閂，誤裝門外，主人罵為「瞎賊」。匠答曰：「你便瞎賊！」主怒曰：「我如何倒瞎？」匠曰：「你若有眼，便不來請我這樣匠人。」
　　一人破家與一妓相處數年，臨別，妓女贈得陰毛數根，珍藏帽中，時為把玩。一日忽失去，遍尋不得。偶踱至街頭，遇一皮匠口含豬鬃縫鞋，其人罵而奪之曰：「我用盡銀錢，只落得這兩根毛，如何偷來倒插在你口裡面？」
　　一待詔初學剃頭，每刀傷一處，則以一指掩之。已而傷多，不勝其掩，乃曰：「原來剃頭甚難，須得千手觀音來才好。」
　　篦頭者被賊偷竊。次日，至主顧家做生活，主人見其戚容，問其故。答曰：「一生辛苦所積，昨夜被盜。仔細想來，只當替賊篦了一世頭耳。」主人怒而逐之。他日另換一人，問曰：「某人原是府上主顧，如何不用？」主人為述前言，其人曰：「這樣不會講話的，只好出來弄卵。」
　　一待詔替人剃頭，才舉手，便所傷甚多。乃停刀辭主人曰：「此頭尚嫩，下不得刀。且過幾時，姑俟其老再剃罷。」
　　一待詔為人看耳，其人痛極，問曰：「左耳還取否？」曰：「方完，次及左矣。」其人曰：「我只道就是這樣取過去了。」
　　有善刻圖書者，偶於市中喚人修腳。腳已脫矣，修者正欲舉刀，見彼袖中取出一袱，內裹圖書刀數把。修者不知，以為剔腳刀也，遂絕然而去。追問其故。則曰：「同行中朋友，也來戲弄我。」
　　廚子往一富家治酒，竊肉一大塊，藏於帽內。適為主人窺見，有意作耍他拜揖，好使帽內肉跌下地來。乃曰：「廚司務，勞動你，我作揖奉謝。」廚子亦知主人已覺，恐跌出不好看相，急跪下曰：「相公若拜揖，小人竟下跪。」
　　一人睡倒，戲語人曰：「我好像一隻船，頭似船頭，腳似船尾，肚腹似船艙。」又指陽物曰：「這個豈不像撐船的？」人曰：「那裡有這等垂頭喪氣的家長。」答曰：「你不曉得，搖船的時節，從來是軟臘塔的，一到討船錢時，便硬掙得不像樣了。」
　　梢公死，閻王判他變作陰戶。梢公不服，曰：「是物皆可做，為何獨變陰物？」閻王曰：「單取你開也會開，擺也會擺，又善搖，又善擺。」
　　船家與妻同睡，夫摸著其妻陰戶，問曰：「此是何物？」妻曰：「是船艙。」妻亦握夫陽具，問是何物，答曰：「客貨。」妻曰：「既有客貨，何不裝入艙裡來？」夫遂與雲雨，而兩卵在外。妻以手摸曰：「索性一並裝入也罷。」夫曰：「這兩個是水手，要在後面看舵的。」
　　一家做酒，頗賣不去，以為家有耗神。請一先生燒椿退送，口念曰：「先除鷺鷥，後去青鸞。」主人曰：「此二鳥你退送他怎的？」先生曰：「你不知，都吃虧這兩隻禽鳥會下水，遣退了他，包你就賣得去！」
　　朝廷新開一例，凡物有兩名者充軍，三名者斬。茄子自覺雙名，躲在水中。水問曰：「你來為何？」茄曰：「避朝廷新例。因說我有兩名，一名茄子，一名落蘇。」水曰：「若是這等，我該斬了：一名水，二名湯，又有那天災人禍的放了幾粒米，把我來當酒賣。」
　　人問：「何為叫做酒娘？」答曰：「糯米加酒藥成漿便是。」又問：「既有酒娘，為甚沒有酒爺？」答曰：「放水下去，就是酒爺。」其人曰：「若如此說，你家的酒，是爺多娘少的了。」
　　一店中釀方熟，適有帶巾者過，揖入使嘗之。嘗畢曰：「竟有些像我。」店主知其秀才也，謝去之。少焉，一女子過，又使嘗之，女子亦曰：「像我。」店主曰：「方才秀才官人說『像我』，是酸意了，你也說『像我』，此是為何？」女子曰：「無他，只是有些走作。」
　　有賣酸酒者，客上店謂主人曰：「餚只腐菜足矣，酒須要好的。」少頃，店主問曰：「菜中可要著醋？」客曰：「醋滴菜心甚好。」又問曰：「腐內可要放些醋？」客曰：「醋烹豆腐也好。」再問曰：「酒內可要著醋否？」客訝曰：「酒中如何著得醋？」店主攢眉曰：「怎麼處？已著下去了。」
　　一酒家招牌上寫：「酒每斤八厘，醋每斤一分。」兩人入店沽酒，而酒甚酸。一人咂舌攢眉曰：「如何有此酸酒，莫不把醋錯拿了來？」友人忙捏其腿曰：「呆子，快莫做聲，你看牌面上寫著醋比酒更貴著哩！」
　　有以酸酒飲客者，個個攢眉，委吞不下。一人嘲之曰：「此酒我有易他良法，使他不酸。」主人曰：「請教。」客曰：「只將酒壇覆轉向天，底上用艾火連炙七次，明日拿起，自然不酸。」主曰：「豈不傾去漏乾了？」客曰：「這等酸酒，不傾去要他做甚！」
