　　有慕開典鋪者，謀之人曰：「需本幾何？」曰：「大典萬金，小者亦須千計。」其人大駭而去。更請一人問之，曰：「百金開一錢當亦可。」又辭去。最後一人曰：「開典如何要本錢，只須店櫃一張，當票數紙足矣。」此人乃欣然。擇期開典，至日，有持物來當者，驗收訖，填空票計之。當者索銀，答曰：「省得稱來稱去，費壞許多手腳，待你取贖時，只將利銀來交便了。」
　　一吝者，家有禱事，命道士請神，乃通城請兩京神道。主人曰：「如何請這遠的？」道士答曰：「近處都曉得你的情性，說請他，他也不信。」
　　一人好放債，家已貧矣，止餘斗粟，仍謀煮粥放之。人問「如何起利？」答曰：「討飯。」
　　好善者曰：「聞當日佛好慈悲，曾割肉餵鷹，投崖餵虎。我欲效之，但鷹在天上，虎在山中，身上有肉，不能使啖，夏天蚊子甚多，不如捨身齋了蚊罷。」乃不掛帳，以血飼蚊。佛欲試其虔誠，變一虎啖之。其人大叫曰：「小意思吃些則可，若認真這樣大東道，如何當得起！」
　　一人性最貪，富者語之曰：「我白送你一千銀子，你與我打死了罷。」其人沉吟良久，曰：「只打半死，與我五百兩何如？」
　　鄉下親家新製佳釀，城裡親家慕而訪之，冀其留飲。適親家他往，親母命子款待，權為荒榻留宿。其親母臥房止隔一壁，親家因未得好酒到口，方在懊悶。值親母桶上撤尿，恐聲響不雅，努力將臀夾緊，徐徐滴瀝而下。親家聽見，私自喜曰：「原來才在裡面濾酒哩，想明早得嘗其味矣。」親母聞言，不覺失笑，下邊鬆動，尿聲急大。親家拍掌嘆息曰：「真是命窮，可惜濾酒榨袋，又撐破了。」
　　有兄弟合種田者，禾既熟。議分。兄謂弟曰：「我取上截，你取下截。」弟訝其不平，兄曰：「不難，待明年你取上，我取下可也。」至次年，弟催兄下穀種，兄曰：「我今年意欲種芋頭哩。」
　　甲乙謀合本做酒，甲謂乙曰：「汝出米，我出水。」乙曰：「米若我的，如何算帳？」甲曰：「我決不虧心。到酒熟時，只逼還我這些水罷了，其餘多是你的。」
　　窮人暑月無帳，復惜蚊煙費，忍熱擁被而臥，蚊囋其面。鄰家有一鬼臉，借而帶之。蚊口不能入，謂曰：「汝不過省得一文錢耳，如何便翻了臉？」
　　一人要寫行樂圖，連紙筆顏料，共送銀二分。畫者乃用水墨於荊川紙上，畫出一背像。其人怒曰：「寫真全在容顏，如何寫背？」畫者曰：「我勸你莫把面孔見人罷。」
　　一人性極吝嗇，從無請客之事。家僮偶持碗一籃，往河邊洗滌，或問曰：「你家今日莫非宴客耶？」僮曰：「要我家主人請客，除非那世裡去！」主人知而罵曰：「誰要你輕易許下他日子！」
　　有人遇喜事，一友封分金一星往賀，乃密書對內云：「現五分，賒五分。」己而此友亦有賀分，其人仍以一星之敬答之。乃以空封往，內書云：「退五分，賒五分。」
　　有夜飲者，僕攜燈往候，主曰：「少時天便明，何用燈為？」僕乃歸。至天明，僕復往接，主責曰：「汝大不曉事，今日反不帶燈來，少頃就是黃昏，叫我如何回去？」
　　客遠來久坐，主家雞鴨滿庭，乃辭以家中乏物，不敢留飯。客即借刀，欲殺己所乘馬治餐。主曰：「公如何回去？」客曰：「憑公於雞鴨中，告借一隻，我騎去便了。」
　　一客坐至晌午，主絕無留飯之意。適聞雞聲，客謂主曰：「晝雞啼矣。」主曰：「此客雞不準。」客曰：「我肚飢是準的。」
　　一人為虎銜去，其子執弓逐之，引滿欲射。父從虎口遙謂其子曰：「我兒須是兜腳射來，不要傷壞了虎皮，沒人肯出價錢。」
　　一人遠出回家，對妻云：「我到燕子磯，蚊蟲大如雞。後過三山硤，蚊蟲大如鴨。昨在上新河，蚊蟲大如鵝。」妻云：「呆子，為甚不帶幾隻回來吃。」夫笑曰：「他不吃我就夠了，你還敢想去吃他！」
　　一人性最慳吝，忽感癆瘵之疾，醫生診視云：「脈氣虛弱，宜用人參培補。」病者驚視曰：「力量綿薄，惟有委命聽天可也。」醫士曰：「參既不用，須以熟地代之，其價頗賤。」病者搖首曰：「費亦太過，願死而已。」醫知其吝嗇，乃詐言曰：「別有一方，用乾狗屎調黑糖一二文服之，亦可以補元神。」病者躍然起問曰：「不知狗屎一味，可以禿用否？」
　　一人做粉孩兒出賣，生意甚好，謂妻曰：「此後只做束手的，粉可稍省。」果賣去。又曰：「此後做坐倒的，當更省。」仍賣去。乃曰：「如今做垂頭而臥者，不更省乎！」及做就，妻提起看曰：「省則省矣，只是看看不像個人了。」
　　一人謀做褲而吝布，連喚裁縫，俱以費布辭去。最後一縫匠云：「只須三尺足矣。」其人大喜，買布與之。乃縫一腳管，令穿兩足在內。其人曰：「迫甚，如何行得？」縫匠曰：「你脫煞要省，自然一步也行不開的。」
　　一人性吝者，買布一丈，命裁縫要做馬衣一件，褲一條，襪一雙，餘布還要做頂包巾。匠每以布少辭去。落後一裁縫曰：「我做只消八尺，倒與你省卻兩尺，何如？」其人大喜。縫者竟做成一長袋，將此人從腳套至頭頂，口用繩收緊。其人曰：「氣悶極矣。」匠曰：「撞著你這慳吝鬼，自然是氣悶的。省是省了，要想出頭，卻難哩。」
　　一猴死見冥王，求轉人身。王曰：「既欲做人，須將身上毛盡行拔去。」即喚夜叉動手。方拔一根，猴不勝痛楚，王笑曰：「畜生，看你一毛不拔，如何做人！」
　　有造方便覓利者，遙見一人撩衣，知必小解，恐其往所對鄰廁，乃偽為出恭，而先踞其上。小解者果赴己廁。其人不覺，偶撒一屁，帶下糞來，乃大悔恨，曰：「何苦因小失大。」
　　一家延師，供饌甚薄。一日，賓主同坐，見籬邊一雞，指問主人曰：「雞有幾德？」主曰：「五德。」師曰：「以我看來，雞有七德。」問：「為何多了二德？」答曰：「我便吃得，你卻捨不得。」
　　東家供師甚薄，久不買葷。一日，糞缸內淹死一雞，烹以為饌。師食而疑之，問其徒，徒以實告，師憤甚。少頃，主人進館，師忙執笤帚二把，塞其口中，逼使盡食。東家曰：「笤帚如何吃得？」師曰：「你既不肯吃笤帚，如何倒叫先生吃糞雞〈（箕）〉。」
　　一神道險惡，賽者必用生人祭禱。有酬願者，苦乏人獻，特於供桌中挖一孔，藏身在桌下，而伸頭於桌面。俟神舉箸，頭忽縮下。神大怒，罵曰：「這班小鬼都是賊，才得舉箸，如何嗄飯就一些沒有了。」
　　二子午餐，問父用何物下飯，父曰：「古人望梅止渴，可將壁上掛的醃魚望一望，吃一口，這就是下飯了。」二子依法行之。忽小者叫云：「阿哥多看了一眼。」父曰：「咸殺了他。」
　　有擔榧子在街賣者，一人連吃不止。賣者曰：「你買不買，如何只管吃？」答曰：「此物最能養脾。」賣者曰：「你雖養脾，我卻傷心。」
　　一先生開館，東家設宴相待，以其初到加禮，乃宰一鵝奉款。飲至酒闌，先生謂東翁曰：「學生取擾的日子正長，以後飲饌．毋須從儉，庶得相安。」因指盤中鵝曰：「日日只此一味足矣，其餘不必羅列。」
　　有為兒孫作馬牛者，臨終之日，呼諸子而問曰：「我死後，汝輩當如何殯殮？」長子曰：「仰體大人惜費之心，不敢從厚，縞衣布衾，二寸之棺，一寸之槨，墓道僅以土封。」翁攢眉良久，責其多費。次子曰：「衣衾棺槨，俱不敢用，但具蒿薦一條，送於郊外，謂之火葬而已。」翁猶疾其過奢。三子嘿喻父意，乃詭詞以應曰：「吾父愛子之心，無所不至，既經殫力於生前，並惜捐軀於死後？不若以大人遺體，三股均分，暫作一日之屠兒，以享百年之遺澤，何等不好？」翁乃大笑曰：「吾兒此語，適獲我心。」復戒之曰：「對門王三老，慣賴肉錢，斷斷不可賒。」
　　一人死後，轉床殯殮，諸親及眾婦繞靈而哭。只見孝幃裂碎，到處飛揚，皆稱怪象。特往關魂問之，乃曰：「無他，只是當眾人咬嚼不過耳。」
　　有性吝者，父子在途，每日沽酒一文，慮其易竭，乃約用箸頭蘸嘗之。其子連蘸二次，父責之曰：「如何吃這般急酒！」
　　一人好飲，偶赴席，見桌上杯小，遂作嗚咽之狀。主人驚問其故，曰：「睹物傷情耳。先君去世之日，並無疾病，因友人招飲。亦似府上酒杯一般，誤吞入口，咽死了的。今日復見此杯，焉得不哭？」
　　父子扛酒一壇，路滑跌翻。其父大怒，子乃伏地痛飲，抬頭謂父曰：「快些來麼，難道你還要等甚菜？」
　　客人戀席，不肯起身。主人偶見樹上一大鳥，對客曰：「此席坐久，盤中餚盡，待我砍倒此樹，捉下鳥來，烹與執事侑酒，何如？」客曰：「只恐樹倒鳥飛矣。」主云：「此是呆鳥，他死也不肯動身的。」
　　一人肩挑磁壺，各處貨賣。行至山間，遇著一虎，咆哮而來。其人愴甚，忙將一壺擲去，其虎不退。再投一壺，虎又不退。投之將盡，止存一壺，乃高聲大喊曰：「畜生，畜生！你若去，也只是這一壺。你就不去，也只是這一壺了！」
　　一人貪飲過度，妻子私相謀議曰：「屢勸不聽，宜以險事動之。」一日，大飲而噦，子密袖豬膈置噦中，指以謂曰：「凡人具五臟，今出一臟矣，何以生耶？」父熟視曰：「唐三藏尚活世，況我有四臟乎！」
　　一人以寡酒勸客，客曰：「不如拿把刀來殺了我罷。」主愕然，問曰：「勸酒無非好意，何出此言？」客曰：「其實當你寡不過了。」
　　夜遊神見門神夜立，憐而問之曰：「汝長大乃爾，如何做人門客，早晚伺候，受此苦辛？」門神曰：「出於無奈耳。」曰：「然則有飯吃否？」答：「若要他飯吃時，又不要我上門了。」
　　一人夢赴戲酌，方定席，為妻驚醒，乃罵其妻。妻曰：「不要罵，趁早睡去，戲文還未半本哩。」
　　一好飲者，夢得美酒。將熱而飲之，忽被驚醒，乃大悔曰：「早知如此，恨不冷吃。」
　　使僮斟酒不滿，客舉杯細視良久，曰：「此杯太深，當截去一段。」主曰：「為何？」客曰：「上半段盛不得酒，要他何用？」
　　主有留客定飯，僅用切肉一碗，既囂且少。乃作詩以誚之，曰：「君家之刀利且鋒，君家之手輕且鬆。切來片片如紙同，周圍披轉無二重。推窗忽遇微小風，頓然吹入五雲中。忙忙令人覓其蹤，已過巫山十二峰。」
　　客見坐上無餚，乃作意謝主人，稱其大費。主人曰：「一些菜也沒有，何雲大費？」客曰：「滿盤都是。」主人曰：「菜在那裡？」客指盤中曰：「這不是菜，難道到是肉不成？」
　　一家延師，供膳菲薄。時值天雨，館僮攜午膳至，肉甚少，師以其來遲，欲責之。僮曰：「天雨路滑故也。」師曰：「汝可寫滑字我看，如寫得出，便饒你打。」僮曰：「一點兒，一點兒，又是斜披一點兒，其餘都是骨了。」
　　一母命子攜蘿蔔一籃，往河邊洗滌。久之不歸，母往尋之，但存蘿蔔。知兒失足墮河，淹死水中，因大哭曰：「我的肉，我的肉，但見蘿蔔不見肉。」
　　有請客者，盤飧少而和頭多，因嘲之曰：「府上的食品，忒煞富貴相了。」主問：「何以見得？」曰：「蔥蒜蘿蔔，都用魚肉片子來拌的。少刻魚肉上來，一定是龍肝鳳髓做和頭了。」
　　一家請客，骨多肉少。客曰：「府上的碗想是偷來的？」主人駭曰：「何出此言？」客曰：「我只聽見人家罵說：『偷我的碗，拿去盛骨頭。』」
　　館僮怪主人每食必盡，只留光骨於碗，乃對天祝曰：「願相公活一百歲，小的活一百零一歲。」主問其故，答曰：「小人多活一歲，好收拾相公的骨頭。」
　　或有宴會，座中客貪饞不已，餚使既盡。館僮憤怒而不敢言，乃以鍋煤塗滿嘴上，站立傍側。眾人見而訝之，問其嘴間何物。答曰：「相公們只顧自己吃罷了，別人的嘴管他則甚。」
　　有與善啖者同席，見盤中且盡，呼主翁拿燭來。主曰：「得無太早乎？」曰：「我桌上已一些不見了。」
　　一家請客，失分一箸。上菜之後，眾客朝拱舉箸，其人獨抻手而觀。徐向主人曰：「求賜清水一碗。」主問曰：「何處用之？」答曰：「洗乾淨了指頭，好拈菜吃。」
　　有作客異鄉者，每入席，輒狂啖不已。同席之人甚惡之，因問曰：「貴處每逢月食，如何護法？」答曰：「官府穿公服群聚，率軍校侍兵擊鼓為對，俟其吐出始散。」其人亦問同席者曰：「貴鄉同否？」答曰：「敝處不然，只是善求。」問：「如何求法？」曰：「合掌了手，對黑月說道：『阿彌陀佛，脫煞凶了，求你省可吃些，剩點與人看看罷。』」
　　甲好啖，手不停箸，問乙曰：「兄如何箸也不動？」乙還問曰：「兄如何動也不住？」
　　有客饞甚，每入座，輒餮饕不已。一日，與之同席，自言曾會過一次，友曰：「並未謀面，想是老兄錯認了。」及上菜後，啖者低頭大嚼，雙箸不停。彼人大悟，曰：「是了，會便會過一次，因兄只顧吃菜，終席不曾抬頭，所以認不得尊容，莫怪莫怪。」
　　一酒客訝同席者飲啖太猛，問其年，以屬犬對。客曰：「早是犬，若屬虎的，連我也都吃下肚了。」
　　一人與瞽者同席，先上東坡肉一碗，瞽者舉箸即拑而啖之。同席者惡甚。少焉復來撈取，盤中已空如也。問曰：「肉有幾塊？」其人憤然答曰：「九塊。」瞽者曰：「你倒吃了八塊麼。」
　　兩人共席而飲，碗內有黃雀四隻，一人貪食其三，謂同席者曰：「兄何不用？」其人曰：「索性放在兄腹中，省得他們拆了對？」
　　一妻病，夫問曰：「想甚吃否？」妻曰：「除非好肉餛飩，想吃一二隻。」夫為治一盂，意欲與妻同享，方往取箸回，而妻已染指啖盡，止餘其一。夫曰：「何不並啖此枚？」妻攢眉曰：「我若吃得下此隻，不害這病了。」
　　一人見冥王，自陳一生吃素，要求個好輪回。王曰：「我那裡查考，須剖腹驗之。」既剖，但見一肚饞涎。因曰：「罰你去變一隻蟹，依舊吐出了罷。」
　　一人遇餓虎，將遭啖。其人哀懇曰：「圈有肥豬，願將代己。」虎許之，隨至其家。喚婦取豬餵虎，婦不捨曰：「所有豆腐頗多，亦堪一飽。」夫曰：「罷麼，你看這樣一個狠主客，可是肯吃素的麼？」
　　有以淡酒宴客者，客嘗之，極贊府上烹調之美。主曰：「粗餚未曾上桌，何以見得？」答曰：「不必論其他，只這一味酒煮白滾湯，就妙起了。」
　　有人宴客用淡酒者，客向主人索刀。主問曰：「要他何用？」曰：「欲殺此壺。」又問：「壺何可殺？」答曰：「殺了他，解解水氣。」
　　河魚與海魚攀親，河魚屢往，備擾海錯。因語海魚：「親家，何不到小去處下顧一顧？」海魚許焉。河魚歸曰：「海頭太太至矣。」遣手下擇深港迎之。海魚甫至港口便返，河魚追問其故，答曰：「我吃不慣貴處這樣淡水。」
　　一家請客，酒甚淡。客曰：「餚饌只此足矣，倒是米求得一撮出來。」主曰：「要他何用？」答曰：「此酒想是不曾下得米，倒要放幾顆。」
　　一人請客，客方舉杯，即放聲大哭。主人慌問曰：「臨飲何故而悲？」答曰：「我生平最愛的是酒，今酒已死矣，因此而哭。」主笑曰：「酒如何得死？」客曰：「既不曾死，如何沒有一些酒氣？」
　　一客訪客，主人不留飲食，起送出門，謂客曰：「古語云：『遠送當三杯』，待我送君里許。」恐客留滯，急拽其袖而行。客曰：「求從容些，量淺，吃不得這般急酒。」
