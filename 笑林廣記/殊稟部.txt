　　一人持刀往園砍竹，偶腹急，乃置刀於地，就園中出恭。忽抬頭曰：「家中想要竹用，此處倒有許多好竹，惜未帶得刀來。」解畢，見刀在地，喜曰：「天隨人願，不知那個遺失這刀在此。」方擇竹要斫，見所遺糞，便罵曰：「是誰狗肏的，屙此膿血，幾乎屣了我的腳。」須臾抵家，徘徊門外曰：「此何人居？」妻適見，知其又忘也，罵之。其人悵然曰：「娘子頗有些面善，不曾得罪，如何開口便罵？」
　　三人同臥，一人覺腿癢甚，睡夢恍惚，竟將第二人腿上竭力抓爬，癢終不減，抓之愈甚，遂至出血。第二人手摸濕處，認為第三人遺溺也，促之起。第三人起溺，而隔壁乃酒家，榨酒聲滴瀝不止，以為己溺未完，竟站至天明。
　　兩親家相遇於途，一性急，一性緩。性緩者，長揖至地，口中謝曰：「新年拜節奉擾，元宵觀燈又奉擾，端午看龍舟，中秋玩月，重陽賞菊，節節奉擾，未曾報答，愧不可言。」及說畢而起，已半晌矣。性急者苦其太煩，早先避去。性緩者視之不見，問人曰：「敝親家是幾時去的？」人曰：「看燈之後，就不見了，已去大半年矣！」
　　一最性急、一最性緩，冬日圍爐聚飲。性急者衣墜爐中，為火所燃，性緩者見之從容謂曰：「適有一事，見之已久，欲言恐君性急，不言又恐不利於君，然則言之是耶，不言是耶？」性急者問以何事，曰：「火燒君裳。」其人遽曳衣而起，怒曰：「既然如此，何不早說！」性緩者曰：「外人道君性急，不料果然。」
　　一親家新置一床，窮工極麗，自思：「如此好床，不使親家一見，枉自埋沒。」乃假裝有病，偃臥床中，好使親家來望。那邊親家做得新褲一條，亦欲賣弄，聞病欣然往探。既至，以一足架起，故將衣服撩開，使褲現出在外，方問曰：「親翁所染何症，而清減至此？」病者曰：「小弟的賤恙，卻像與親翁的心病一般。」
　　鄉下親家進城探望，城裡親家待以松羅泉水茶。鄉人連聲贊曰：「好，好。」親翁以為彼能格物，因問曰：「親家說好，還是茶葉好，還是水好？」鄉人答曰：「熱得有趣。」
　　鄉下親家到城裡親家書房中，將文章揭看，搖首不已。親家說：「親翁無有得意的麼？」答云：「正是。看了半日，並沒有一張佛像在上面。」
　　有父子性剛，平素不肯讓人。一日，父留客飯，命子入城買肉。子買訖，將出城門，值一人對面而來，各不相讓，遂挺立良久。父尋至見之，謂子曰：「汝快持肉回去，待我與他對立看。」
　　主人性急，僕有過犯，連呼：「家法！」不至，跑躁愈甚。家人曰：「相公莫惱，請先打兩個巴掌，應一應急著。」
　　一人留友夜飲，其人蹙額堅辭。友究其故，曰：「實不相瞞，賤荊性情最悍，尚有馬子桶未倒，若歸遲，則受累不淺矣。」其人攘臂而言曰：「大丈夫豈有此理！把我便──」其妻忽出，大喝曰：「把你便怎麼？」其人即雙膝跪下曰：「把我便掇了就走！」
　　眾怕婆者，各受其妻慘毒，糾合十人歃血盟誓，互為聲援。正在酬神飲酒，不想眾婦聞知，一齊打至盟所。九人飛跑驚竄，惟一人危坐不動。眾皆私相佩服曰：「何物乃爾，該讓他做大哥。」少頃婦散，察之，已驚死矣。
　　一武弁懼內，面帶傷痕。同僚謂曰：「以登壇發令之人，受制於一女子，何以為顏？」弁曰：「積弱所致，一時整頓不起。」同僚曰：「刀劍士卒，皆可以助兄威。候其咆哮時，先令軍士披掛，槍戟林立，站於兩傍，然後與之相拒。彼攝於軍威，敢不降服！」弁從之。及隊伍既設，弓矢既張，其妻見之，大喝一聲曰：「汝裝此模樣，將欲何為？」弁聞之，不覺膽落，急下跪曰：「並無他意，請奶奶赴教場下操。」
　　有被妻毆，往訴其友，其友教之曰：「兄平昔懦弱慣了，須放些虎勢出來。」友妻從屏後聞之，喝曰：「做虎勢便怎麼？」友驚跪曰：「我若做虎勢，你就是李存孝。」
　　有懼內者，欲訪其類，拜十弟兄。城中已得九人，尚缺一個，因出城訪之。見一人掇馬桶出，眾齊聲曰：「此必是我輩也。」相見道相訪之意，其人搖手曰：「我在城外做第一個倒不好，反來你城中做第十個。」
　　兩懼內者，皆以積懮成疾，一吐紅痰，一吐綠痰。因赴醫家療治，醫者曰：「紅痰從肺出，猶可醫，綠痰從膽出，不可醫，歸治後事可也。」其人問由膽出之故，對曰：「驚碎了膽，故吐綠痰，膽既破了，如何醫得！」
　　一怕婆者，婆既死，見婆像懸於柩側，因理舊恨，以拳擬之。忽風吹軸動，忙縮手大驚曰：「我是取笑作耍。」
　　一官置妾，畏妻，不得自由，怒曰：「我只得奏一本去。」乃以黃袱裹綾歷一冊，從外擎回，謂妻曰：「敕旨在此。」妻頗畏懼。一日夫出，私啟視之，見「正月大，二月小」，喜云：「原來皇帝也有大小。」看「三月大，四月小」：「到分得均勻」。至五月大、六月大、七月大、八月數月小，乃大怒云：「有這樣不公道的皇帝，涼爽天氣，竟被他佔了受用，如何反把熱天都派與我！」
　　一懼內者，忽於夢中失笑。妻搖醒曰：「汝夢見何事，而得意若此？」夫不能瞞，乃曰：「夢娶一妾。」妻大怒，罰跪床下，起尋家法杖之。夫曰：「夢幻虛情，如何認作實事？」妻曰：「別樣夢許你做，這樣夢卻不許你做的。」夫曰：「以後不做就是了。」妻曰：「你在夢裡做，我如何得知？」夫曰：「既然如此，待我夜夜醒到天明，再不敢睡就是了。」
　　有一吏懼內，一日被妻撾碎麵皮。明日上堂，太守見而問之，吏權詞以對曰：「晚上乘涼，被葡萄架倒下，故此刮破了。」太守不信，曰：「這一定是你妻子撾碎的，快差皂隸拿來。」不意奶奶在後堂潛聽，大怒搶出堂外。太守慌謂吏曰：「你且暫退，我內衙葡萄架也要倒了。」
　　有病其妻之吃醋，而相訴於友，謂：「凡買一婢，即不能容，必至別賣而後已。」一友曰：「賤荊更甚，豈但婢不能容，並不許置一美僕，必至逐去而後已。」傍又一友曰：「兩位老兄，勸你罷，像你老嫂還算賢慧。只看我房下，不但不容婢僕，且不許擅買夜壺，必至捶碎而後已。」
　　有相士對人談相云：「男手如槍，女手如薑，一生吃不了米飯，穿不了衣裳。」一人喜曰：「若是這等說，我房下是個有造化的。」人問：「何以見得？」答曰：「昨晚在床上，嫌我不能盡興，被他打了一掌，今日還是辣漬漬的。」
　　一婿有呆名，舅指門前楊竿問曰：「此物何用？」婿曰：「這樹大起來，車輪也做得。」舅喜曰：「人言婿呆，皆妄也。」及至廚下，見研醬擂盆，婿又曰：「這盆大起來，石臼也做得。」適岳母撒一屁，婿即應聲曰：「這屁大起來，霹靂也做得。」
　　人家有兩婿，小者癡呆，不識一字。妻曰：「娣夫讀書，我爹爹敬他，你目不識丁，我面上甚不爭氣。來日我兄弟完姻，諸親聚會，識認幾字，也好在人前賣嘴。我家土庫前，寫『此處不許撒尿』六字，你可牢記，人或問起，亦可對答，便不敢欺你了。」呆子唯諾。至日，行至牆邊，即指曰：「此處不許撒尿。」岳丈喜曰：「賢婿識字大好。」良久，舅姆出來相見，裙上有銷金飛帶，繡「長命富貴，金玉滿堂」八字，墜於裙之中間。呆子一見，忙指向眾人曰：「此處不許撒尿。」
　　一呆子性極癡，有日同妻至岳家拜門，設席待之。席上有生柿水果，呆子取來，連皮就吃。其妻在內窺見，只叫得「苦呀」。呆子聽得，忙答曰：「苦倒不苦，惹得滿口澀得緊著哩。」
　　一杭人有三婿，第三者甚呆。一日，丈人新買一馬，命三婿題贊，要形容馬之快疾，出口成文，不拘雅俗。長婿曰：「水面擱金針，丈人騎馬到山陰。騎去又騎來，金針還未沉。」岳丈贊好。次及二婿曰：「火上放鵝毛，丈人騎馬到餘姚。騎去又騎來，鵝毛尚未焦。」再次輪到三婿，呆子沉吟半晌，苦無搜索。忽丈母撒一響屁，呆子曰：「有了。丈母撒個屁，丈人騎馬到諸稽。騎去又騎來，孔門猶未閉。」
　　一呆婿新婚，平素見人說男女交姤，而未得其詳。初夜據婦股往來摩擬久之，偶插入牝中，遂大驚，拔戶披衣而出，躲匿他處。越數日，昏夜潛至巷口，問人曰：「可聞得某家新婦，搠穿了肚皮沒事麼？」
　　一呆婿至妻家留飯，偶吃凍水美味，乃以紙裹數塊，納之腰間帶歸。謂妻曰：「汝父家有佳味，我特攜來啖汝。」索之腰中，已消溶矣。驚曰：「奇！如何撒出了一脬尿，竟自逃走了。」
　　夫婦正行房事，忽丈母闖入，夫即倉皇躲避，囑其妻曰：「丈母若問，千萬莫說是我。」
　　新郎愚蠢，連朝不動，新人只得與他親鬥一嘴。其夫大怒，往訴岳母，母曰：「不要惱他，或者不道是你囉。」
　　一丈人晝寢，以被蒙頭。婿過床前，忽以手伸入被中，潛解其褲。丈人大驚，乃揭被視之，乃其婿也，訶責不已。丈母來勸曰：「你莫怪他，他不曾看得分明，只認是我了。」
　　女婿見丈人拜揖，遂將屁股一挖。丈人大怒，婿云：「我只道是丈母囉。」隔了一夜，丈人將婿責之曰：「畜生，我昨晚整整思量了一夜，就是丈母，你也不該。」
　　有痴人娶妻，久而不知交合。妻不得已，乃抱之使上，導之使入。及陽精欲泄，忽叫曰：「我要撒尿。」妻曰：「不妨，就撒在裡面。」痴人從之。後生一女，問妻曰：「此從何來？」妻曰：「不記撒尿之事乎？」夫乃大悟，尋復悔之，因咎其妻曰：「撒尿生女，撒屎一定生男，當初何不早說。」
　　痴人無子，遍訪生兒之法。一人戲之曰：「先將陽物畫作人形，然後做事，定然成胎。」痴人依法而行，事畢仍視其物，則滿麵糊塗矣。因自嘆曰：「兒子有便有了，只是生下的，必定一個花臉了。」
　　一人奔走倉惶，友問：「何故而急驟若此？」答曰：「我十八年前幹差了一事，今日發覺。」問：「畢竟何事？」乃曰：「小女出嫁。」
　　有父子同赴席，父上坐，而子遙就對席者。同席疑之，問：「上席是令尊否？」曰：「雖是家父，然各爨久矣。」
　　一人遠出，囑其子曰：「有人問你令尊，可對以家父有事出外，請進拜茶。」又以甚呆恐忘也，書紙付之。子置袖中，時時取看。至第三日，無人來問，以紙無用，付之燈火。第四日，忽有客至，問：「令尊呢？」覓袖中紙不得，因對曰：「沒了。」客驚曰：「幾時沒的？」答曰：「昨夜已燒過了。」
　　有呆子者，父出門，令其守店。忽有買貨者至，問：「尊翁有麼？」答曰：「無。」又問：「尊堂有麼？」亦曰：「無。」父歸知之，責其子曰：「尊翁我也，尊堂汝母也，何得言無！」子懊怒曰：「誰知你夫婦兩人，都是要賣的！」
　　父戒子曰：「凡人說話，放活脫些，不可一句說煞。」子問：「如何活脫？」時適有鄰家來借物件。父指而教之曰：「比如這家來借東西，看人打發，不可竟說多有，不可竟說多無，也有家裡有的，也有家裡無的，這便活脫了。」子記之。他日，有客到門問：「令尊在家否？」答曰：「我也不好說多，也不好說少，其實也有在家的，也有不在家的。」
　　有賣母豬肉者，囑其子諱之。已而買肉者至，子即謂曰：「我家並非母豬肉。」其人覺之，不買而去。父曰：「我已吩咐過，如何反先說起！」怒而撻之。少頃，又一買者至，問曰：「此肉皮厚，莫非母豬肉乎？」子曰：「何如！難道這句話，也是我先說起的？」
　　一不肖子常毆其父，父抱孫不離手，愛惜愈甚。人間之曰：「令郎不孝，你卻鍾愛令孫，何也？」答曰：「不為別的，要抱他大來，好替我出氣。」
　　祖付孫錢二文，買醬油、醋。孫去而復回，問曰：「那個錢買醬油？那個錢買醋？」祖曰：「一個錢醬油，一個錢醋，隨分買，何消問得？」去移時，又復轉問曰：「那個碗盛醬油？那個碗盛醋？」祖怒其癡呆，責之。適子進門，問以何故，祖告之。子遂自去其帽，揪髮亂打，父曰：「你敢是瘋了？」子曰：「我不瘋，你打得我的兒子，我難道打不得你的兒子？」
　　父子同劈一柴，父執柯，誤傷子指。子罵曰：「老烏龜，汝眼瞎耶？」孫在傍見祖被罵，意甚不平，遂曰：「狗屄出的，父親可是罵得的麼？」
　　一富家兒不愛讀書，父禁之書館。一日，父潛伺窺其動靜，見其子開卷吟哦，忽大聲曰：「我知之矣。」父意其有所得，乃喜而問曰：「我兒理會了麼？」子曰：「書不可不看。我一向只道書是寫成的，原來是刊板印就的。」
　　夫在田中耦耕，妻喚吃飯，夫乃高聲應曰：「待我藏好鋤頭，便來也！」乃歸，妻戒夫曰：「藏鋤宜密。你既高聲，豈不被人偷去？」因促之往看，鋤果失矣。因急歸，低聲附其妻耳云：「鋤已被人偷去了。」
　　一人新育女，有以兩歲兒來議親者，其人怒曰：「何得欺我！吾女一歲，他子兩歲，若吾女十歲，渠兒二十歲矣，安得許此老婿！」妻謂夫曰：「汝算差矣！吾女今年雖一歲，等到明年此時，便與彼兒同庚，如何不許？」
　　一人在枕邊拾得一簪，喜出望外。訴之於友，友曰：「此不是兄的，定是尊嫂的，何喜之有？」其人答曰：「便是不是弟的，又不是房下的，所以造化。」
　　一婦夜與鄰人有私，夫適歸，鄰人逾窗而出。夫攫得一鞋，罵妻不已。因枕鞋而臥，謂妻曰：「且待大明，認出此鞋，與汝算帳！」妻乘其睡熟，以夫鞋易去之。夫晨起復罵，妻使認鞋。見是自己的，乃大悔曰：「我錯怪你了，原來昨夜跳窗的倒是我。」
　　一呆子之婦，陰內生瘡癢甚，請醫治之。醫知其夫之呆也，乃曰：「藥須我親搽，方知瘡之深淺。」夫曰：「悉聽。」醫乃以藥置龜頭，與婦行事。夫在旁觀之，乃曰：「若無這點藥在上面，我就疑心到底。」
　　有觴客者，其妻每出酒一壺，即將鍋煤畫於臉上記數。主人索酒不已，童子曰：「少吃幾壺罷，家主婆臉上，看看有些不好看了。」
　　蘇人遇一友云：「昨日兄為何如此高興，在家狠幹。」友云：「並不曾。」其人曰：「我在府上親聽甚久，還要賴麼？」友曰：「騙兄非人，我昨日實實不在家裡。」
　　姦夫聞親夫歸，急欲潛遁，婦令其靜臥在床。夫至，問：「床上何人？」妻答云：「快莫做聲，隔壁王大爺被老娘打出來，權避在此。」夫大笑云：「這死烏龜，老婆值得恁怕！」
　　夫妻相罵，夫恨曰：「臭娼根，我明日做了皇帝，就殺了你。」婦日夜懮泣不止，鄰女解之曰：「那有此事，不要聽他。」婦曰：「我家這個臭烏龜倒從不說謊的，自養的兒女，前年說要賣，當真的舊年都賣去了。」
　　有盜牛被枷者，親友問曰：「汝犯何罪至此。」盜牛者曰：「偶在街上走過，見地下有條草繩，以為沒用，誤拾而歸，故連此禍。」遇者曰：「誤拾草繩，有何罪犯？」盜牛者曰：「因繩上還有一物。」人問：「何物？」對曰：「是一隻小小耕牛。」
　　有持銀入市糴米，失叉袋於途，歸謂妻曰：「今日市中鬧甚，沒得好叉袋也。」妻曰：「你的莫非也沒了？」答曰：「隨你好漢便怎麼？」妻驚問：「銀子何在？」答曰：「這倒沒事，我緊緊拴好在叉袋角上。」
　　有行路者，對人門縫撒尿，為其家婦人看見，罵之不已。撒尿者曰：「我還是個童男，不消罵得。」婦曰：「頭多褪了一大截，還說甚麼童男！」鄰人笑曰：「這一句話，卻不該是娘子說的。」婦曰：「他明明欺我不在行，如何不指破他？」
　　一人家費純用紋銀，或勸以傾銷八九色雜用，當有便宜。其人取元寶一錠，托熔八成。或素知其呆也，止傾四十兩付之，而利其餘。其人問：「元寶五十兩，為何反傾四十？」答曰：「五八得四十。」其人遽曰：「吾為公誤矣，用此等銀反無便益。」
　　有應受官責者，以銀三錢，僱鄰人代往。其人得銀，欣然願替。既見官，官喝打三十。方受數杖，痛極，因私出所得銀，盡賄行杖者，得稍從輕。其人出謝前人曰：「蒙公賜銀救我性命，不然，幾乎打殺。」
　　有懷孕七個月即產一兒者，其夫恐養不大，遇人即問。一日，與友談及此事，友曰：「這個月無妨，我家祖亦是七個月出世的。」其人錯愕問曰：「若是這等說，令祖後來畢竟養得大否？」
　　兄謂弟曰：「卵袋若生翅膀，見有好婦人便可飛去。」弟曰：「使勿得，別人家個卵也要飛來個。」
　　新婦與新郎無緣，臨睡即踢打，不容近身。郎訴之父，父曰：「畢竟你有不是處，所以如此。」子云：「若不信，今晚你去睡一夜試試看。」
　　一人廿歲生子，其子專靠父膳，不能自立。一日算命云：「父壽八十，兒壽六十二。」其子大哭曰：「這兩年叫我如何過得去！」
　　鄉間坐凳，多以現成樹丫叉為腳者。一腳偶壞，主人命僕往山中覓取。僕持斧出，竟日空回，主人責之，答曰：「丫叉盡有，都是朝上生，沒有向下生的。」
　　一人命僕往楓橋打聽麥價，僕至橋，聞有呼「吃扯麵」者，以為不要錢的，連吃三碗逕走。賣麵者索錢不得，批其頦九下。急歸謂主人曰：「麥價打聽不出，麵價吾已曉矣。」主問：「如何？」答曰：「扯麵每碗要三個耳光。」
　　一人睡在床上，仰面背痛，覆臥肚痛，側困腰痛，坐起臀痛，百醫無效。或勸其翻床，及翻動，見褥底鐵秤錘一個，墊在下面。
　　有人極懶者，臥而懶起，家人喚之吃飯，復懶應。良久，度其必飢，乃哀懇之。徐曰：「懶吃得。」家人曰：「不吃便死，如何使得？」復搖首漫應曰：「我亦懶活矣。」
　　一人素性最懶，終日偃臥不起。每日三餐，亦懶於動口，懨懨絕粒，竟至餓斃。冥王以其生前性懶，罰去輪回變貓。懶者曰：「身上毛片，願求大王賞一全體黑身，單單留一白鼻，感恩實多。」王問何故，答曰：「我做貓躲在黑地裡，鼠見我白鼻，認作是塊米糕，貪想偷吃，潛到嘴邊，一口咬住，豈不省了無數氣力。」
　　一人偶見露水桌子，因以指戲寫「謀篡」字樣，被一仇家見之，奪桌就走，往府首告。及官坐堂，露水以為日色曝乾，字跡減去。官問何事，其人無可說得，慌稟曰：「小人有桌子一堂，特把這張來看樣，不知老爺要買否？」
　　一鄉人穿新漿布衣入城，因出門甚早，衣為露水諷濕。及至城中，怪其頓軟。事畢出城，衣為日色曝乾，又硬如故。歸謂妻曰：「莫說鄉下人進城再硬不起來，連鄉下人的衣服見了城裡人的衣服，都會綿軟起來。」
　　鄉民入城赴席，見椅桌多懸桌圍坐褥。歸謂人曰：「莫說城裡人受用，連城裡的椅桌都是極受用的。」人問其故，答曰：「桌子穿了繡花裙，椅子都是穿銷金背心的。」
　　甲乙兩鄉人入城，偶吃醃蛋，甲駭曰：「同一蛋也，此味獨何以咸？」乙曰：「我知之矣，決定是醃鴨哺的。」
　　有演《琵琶記》而找《關公斬貂蟬》者，鄉人見之泣曰：「好個孝順媳婦，辛苦了一生，竟被那紅臉蠻子害了。」
　　有演《琵琶記》者，找戲是《荊釵．逼嫁》，忽有人嘆曰：「戲不可不看，極是長學問的。今日方知蔡伯喈的母親，就是王十朋的丈母。」
　　一痴人聞盜入門，急寫「各有內外」四字，貼於堂上。聞盜已登堂，又寫「此路不通」四字，貼於內室。聞盜復至，乃逃入廁中。盜蹤跡及之，乃掩廁門咳嗽曰：「有人在此。」
　　一人偶撲地，方爬起復跌。乃曰：「啐！早知還有隻一跌，便不走起來也罷了。」
　　一人善踱，行步甚遲。日將晡矣，巡夜者於城外見之，問以何往，曰：「欲至府前。」巡夜者即指犯夜，擒捉送官。其人辯曰：「天色甚早，何為犯夜？」曰：「你如此踱法，踱至府前，極早也是二更了。」
　　有酷好乘馬者，被人所欺，以五十金買駑馬一匹。不堪鞭策，乃僱舟載馬，而身跨其上。既行里許，嫌其遲慢，謂舟人曰：「我買酒請你，與我快些搖，我要出轡頭哩。」
　　鋪司遞緊急公文，官恐其遲，撥一馬騎之。其人趕馬而行，人問其「如此急事，何不乘馬？」答曰：「六隻腳走，豈不快如四隻。」
　　一婦人與人私通，正在房中行事，丈夫叩門。婦即將此人裝入米袋內，立於門背後。丈夫入見，問曰：「叉袋裡是甚麼？」婦人著忙，不能對答。其人從叉袋中應聲曰：「米。」
　　有賣鵝者，因要出恭，置鵝在地。登廁後，一人以鴨換去。其人解畢，出視嘆曰：「奇哉！才一時不見，如何便餓得恁般黑瘦了。」
　　有暑月帶氈帽而出者，歇大樹下乘涼，即脫帽以當扇。扇訖，謂人曰：「今日若不帶此帽出來，幾乎熱殺。」
　　一人見賣海螄者，喚住要買，問：「幾多錢一斤？」賣者笑曰：「從來海螄是量的。」其人喝曰：「這難道不曉得！問你幾多錢一尺？」
　　一人極好靜，而所居介於銅，鐵兩匠之間，朝夕聒耳，甚苦之，常曰：「此兩家若有遷居之日，我寧可作東款謝。」一日，二匠並至曰：「我等欲遷矣，足下素許東道，特來叩領。」其人大喜，遂盛款之。席間問之曰：「汝兩家遷往何處？」答曰：「他搬在我屋裡，我即搬在他屋裡。」
　　有人在混堂洗浴，掬水入口而嗽之。眾各攢眉相向，惡其不潔。此人貯水於手曰：「諸公不要愁，待我嗽完之後，吐出外面去。」
　　一人賦性呆蠢，不通文墨。途遇一友，友問曰：「兄何往？」此人茫然不答，乃記「何往」二字以問人。人知其呆，故為戲之曰：「此惡語罵兄耳。」其人含怒而別。次日，復遇前友問：「兄何往？」此人遽憤然曰：「我是不何往，你倒要何往哩！」
　　一人問大闢，臨刑，對劊子手曰：「銅刀借一把來動手，我一生服何首烏的。」
　　有平素酷信陰陽，一日被牆壓倒。家人慾亟救，其人伸出頭來曰：「且慢，待我忍著，你去問問陰陽，今日可動得土否？」
　　一婦人在門首，被人注目而看，婦人大罵不已。鄰嫗勸曰：「你又不在內室，憑他看看何妨？」婦曰：「我若把好面孔看看也罷，被這樣呆臉看了，豈不苦毒。」
　　一老翁冬夜醉臥，置腳爐於被中，誤爇其腿。早起罵鄉鄰曰：「悉老人家多吃了幾杯酒，睡著了，便自不知。你們這班後生，竟不來喚醒一聲，難道燒人臭也不曉得！」
　　有兄弟共買一靴，兄日著以拜客赴宴。弟不甘服，亦每夜穿之，環行室中，直至達旦。俄而靴敝，兄再議合買，弟曰：「我要睡矣。」
　　兩人對奕象棋，傍觀者教不至口。其一大怒，揮拳擊之，痛極卻步。右手麼臉，左手遙指曰：「還不叉士！」
　　一呆子見有以髮換糖者，謬謂凡物皆可換也。晨起，袖中藏髮一料以往，遇酒肆即入飽餐。餐畢，以髮與之。肆傭皆笑，其人怒曰：「他人俱當錢用，到我偏用不得耶！」爭辯良久，肆傭因揪髮亂打。其人徐理髮曰：「整料的與他偏不要，反在我頭上來亂搶。」
