　　一富人酷嗜古董，而不辨真假。或偽以虞舜所造漆碗。周公撻伯禽之杖，與孔子杏壇所坐之席求售，各以千金得之。囊資既空，乃左執虞舜之碗，右持周公之杖，身披孔子之席，而行乞於市，曰：「求賜太公九府錢一文。」
　　千金子驕語人曰：「我富甚，汝何得不奉承？」貧者曰：「汝自多金子，我何與而奉汝耶？」富者曰：「倘分一半與汝何如？」答曰：「汝五百，我五百，我汝等耳，何奉焉？」又曰：「悉以相送，難道猶不奉我？」答曰：「汝失千金，而我得之，汝又當趨奉我矣。」
　　富翁謂貧人曰：「我家富十萬矣。」貧人曰：「我亦有十萬之蓄，何足為奇。」富翁驚問曰：「汝之十萬何在？」貧者曰：「你平素有了不肯用，我要用沒得用，與我何異？」
　　窮漢聞鄰家喊捉賊，忙將陽物插妻牝內。妻曰：「賊至有何高興？」答曰：「止此一物，藏好了，怕他怎麼？」
　　一窮人正在歡飲，或報以家中失火。其人即將衣帽一整，仍坐云：「不妨，家當盡在身上矣。」或曰：「令正卻如何？」答曰：「他怕沒人照管？」
　　暑月有擁夾被臥者，或問其故，答曰：「阿喲，綿被脫熱。」
　　貧子持金銀錠行於街市，顧錠嘆曰：「若得你硬起來，我就好過日子了。」傍人待答曰：「要我硬卻不能夠，除非你硬了湊我。」
　　客至乏人，大聲討茶，妻無奈，只得自送茶出。夫裝鼾摚，乃大喝云：「你家男個那裡去了？」
　　一家客至，其夫喚茶不已。婦曰：「終年不買茶葉，茶從何來？」夫曰：「白滾水也罷。」妻曰：「柴沒一根，冷水怎得熱？」夫罵曰：「狗淫婦！難道枕頭裡就沒有幾根稻草？」妻回罵曰：「臭忘八！那些磚頭石塊，難道是燒得著的！」
　　有留客吃茶者，苦無茶葉，往鄰家借之。久而不至，湯滾則溢，以冷水加之。既久，釜且滿矣，而茶葉終不得。妻謂夫曰：「茶是吃不成了，不如留他洗個浴罷。」
　　客至乏僕，暗借鄰家小廝掇茶。至客堂後，逡巡不前，其人厲聲曰：「為何不至？」僮曰：「我怕你家這隻凶狗。」
　　一人家貧，每日省米吃粥。怕人恥笑，囑子諱之，人前只說吃飯。一日，父同友人講話，等久不進，子往喚曰：「進來吃飯。」父曰：「今日手段快，緣何煮得恁早？」子曰：「早倒不早，今日又熬了些清湯。」
　　一人鞋襪俱破，鞋歸咎於襪，襪又歸咎於鞋，交相訟之於官。官不能決，乃拘腳跟證之。腳跟曰：「小的一向逐出在外，何由得知？」
　　貧家蓋蒿薦，幼兒不知諱，父撻而戒之曰：「後有問者，但云蓋被。」一日父見客，而鬚上帶薦草，兒從後呼曰：「爹爹，且除去面上被屑著？」
　　一人家貧而不善飲，每出啖糟餅二枚，便有酣意。適遇友人問曰：「爾晨飲耶？」答曰：「非也，吃糟餅耳。」歸以語妻，妻曰：「呆子，便說吃酒，也妝些體面。」夫頷之。及出，仍遇此友，問如前，以吃酒對。友詰之：「酒熱吃乎？冷吃乎？」答曰：「是熯的。」友笑曰：「仍是糟餅。」既歸，而妻知之，咎曰：「汝如何說熯，須雲熱飲。」夫曰：「我知道了。」再遇此友，不待問即誇云：「我今番的酒，是熱吃的！」友問曰：「你吃幾何？」其人伸手曰：「兩個。」
　　清客見東翁燒黃熟香，輒掩鼻不聞，以其賤而不屑用也。主人曰：「黃熟雖不佳，還強似府上燒人言、木屑。」清客大詫曰：「我舍下何曾燒這兩件？」主人曰：「蚊煙是甚麼做的？」
　　有人拉友作會，友固拒之不得，乃曰：「汝若要我與會，除是跪我。」其人即下跪，乃許之。傍觀者曰：「些須會銀，左右要還他的，如此自屈，吾甚不取。」答曰：「我不折本的，他日討會錢，跪還我的日子正多哩。」
　　一人對客，忽轉身曰：「兄請坐，我去兌還一主會銀，就來奉陪。」才進即出，客問：「何不兌銀？」其人笑曰：「我曾算來，他是痴的，所以把會銀與我。我若還他，也是癡的了。」
　　一窮人留客吃飯，其妻因飯少，以鵝卵石襯於添飯之下。及添飯既盡，而石出焉。主人見之愧甚，乃責僕曰：「瞎眼奴才，淘米的時節，眼睛生在那裡？這樣大石沙，都不拿來揀出。」
　　一人不見了扇子，，罵曰：「拿我的扇子，去做羹飯！」傍人曰：「扇子如何做得羹飯？」其人曰：「你不曉得，我的扇子，糊掇許多飯粘在上面。」
　　窮人好妝體面，偶出訪友，乏人跟隨，令妻男妝以代僕。及至友家，閑談至暮，遂留宿焉。因鋪陳未備，主伴主，而僕伴僕，各睡一處。窮人解衣上床，下身無褲，次日起身後，主人嘆曰：「好笑這朋友，窮得褲子也無，只穿一件單布麻裙。」僕在傍曰：「這還算好，不像他管家，竟窮得屪子都精光。」
　　一人衣多破孔，或戲之曰：「君衣好像棋盤，一路一路的。」其人笑曰：「不敢欺，再著著，還要打結哩。」
　　有居服制而欲赴喜筵者，借得他人一羊皮襖，素冠而往。人知其有服也，因問：「尊服是何人的？」其人見友問及，以為譏誚其所穿之衣，乃遽視己身作色而言曰：「是我自家的，問他怎麼？」
　　一人三餐無食，夫妻枵腹上床。妻嗟嘆不已，夫曰：「我今夜連要打三個拐，以當三餐。」妻從之。次早起來，頭暈眼花，站腳不住，謂妻曰：「此事妙極，不惟可以當飯，且可當酒。」
　　一窮人積米三四瓮，自謂極富。一日，與同伴行市中，聞路人語曰：「今歲收米不多，止得三千餘石。」窮人謂其伴曰：「你聽這人說謊，不信他一分人家，有這許多酒瓮。」
　　偷兒入貧家，遍摸無一物，乃唾地開門而去。貧者床上見之，喚曰：「賊，有慢了，可為我關好了門去。」偷兒曰：「你這樣人，虧你還叫我賊！我且問你，你的門關他做甚麼？」
　　穿窬入一貧家，其家止蓄米一瓮，置臥床前。偷兒解裙布地，方取瓮傾米，床上人竊窺之，潛抽其裙去，急呼「有賊」。賊應聲曰：「真個有賊，剛才一條裙在此，轉眼就被賊屄養的偷去了。」
　　穿窬往竊一家，見主人向外而睡，忽轉朝裡。賊疑其素有相識，欲遁去。其人大呼曰：「來不妨，因我家乏物可敬，無顏見你囉。」
　　貧士素好鋪張，偷兒夜襲之，空如也，唾罵而去。貧士摸床頭數錢，追贈之，囑曰：「君此來，雖極怠慢，然在人前尚望包荒。」
　　有持券借債者，主人曰：「券倒不須寫，只畫一幅行樂圖來。」借者問其故，答曰：「怕我日後討債時，便不是這副面孔耳。」
　　一貧人生前負債極多，死見冥王。王命鬼判查其履歷，乃慣賴人債者，來世罰去變成犬馬，以償前欠。貧者稟曰：「犬馬之報，所償有限，除非變了他們的親爺，方可還得。」王問何故，答曰：「做了他家的爺，盡力去掙，掙得論千論萬，少不得都是他們的。」
　　欠債者謂討債者曰：「我命不久矣，昨夜夢見身死。」討者曰：「陰陽相反，夢死反得生也。」欠債者曰：「還有一夢。」問曰：「何夢？」曰：「夢見還了你的債。」
　　一人為討債者所逼，乃發急曰：「你定要我說出來麼！」討債者疑其發己心病，嘿然而去。如此數次。一日發狠曰：「由你說出來也罷，我不怕你。」其人又曰：「真個要說出來？」曰：「真要你說。」曰：「不還了！」
　　一家索債人多，椅凳俱坐滿，更有坐檻上者。主人私謂坐檻者云：「足下明日來早些。」那人意其先完己事，乃大喜，遂揚言以散眾人。次早黎明即往，叩其相約之意。答曰：「昨日有褻坐檻，甚是不安，今日早來，可佔把交椅。」
　　有欠債屢索不還者，主人怒，命僕輩潛伺其出，扛之以歸。至中途，僕暫歇息，其人曰：「快走罷，歇在這裡，又被別人扛去，不關我事。」
　　冥王命拘蔡青，鬼卒誤聽，以為勾債精也，遂攝一欠債者到案。王詢之，知其謬，命鬼卒放回。債精曰：「其實不願回去。陽間無處藏身，正要藉此處一躲。」
　　一人專好放生，龍王感之，命夜叉贈一寶錢，囑曰：「此錢名為擺海乾，教他把此錢在海中一擺，海水即乾，任將金銀寶貝拿去。」夜叉使命付訖。其人日日將錢去擺，遂成大富。後把此錢失去，貪心未足，只將空手海上去擺。一日，撞著夜叉，夜叉曰：「你手內錢都沒了，還有何臉面，在此擺甚麼？」
