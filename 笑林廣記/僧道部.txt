　　一鄉官遊寺，問和尚：「吃葷否？」曰：「不甚吃，但逢飲酒時，略用些。」曰：「然則汝又飲酒乎？」曰：「不甚吃，但逢家岳妻舅來，略陪些。」鄉官怒曰：「汝又有妻，全不像出家人的戒行，明日當對縣官說，追你度牒。」僧曰：「不勞費心，三年前賊情事發，早已追去了。」
　　和尚做功德回，遇虎，懼甚，以鐃鈸一片擊之。復至，再投一片，亦如之。乃以經卷掠去，虎急走歸穴。穴中母虎問故，答曰：「適遇一和尚無禮，只擾得他兩片薄脆，就掠一本緣簿過來，不得不跑。
　　大族出喪，路逢大雨，女眷人等，避於路傍檐下。和尚沒處存身，暫躲開路神腹內。少頃，一僧從神腰裡伸頭探望，看雨住否。諸女眷驚曰：「我們迴避，開路神要撒尿哩。」
　　有素不信佛事者，死後坐罪甚重。乃傾其冥資，延請僧鬼作功果，遍覓不得。問人曰：「此間固無僧乎？」曰：「來是來得多，都發往酆都了。」
　　師父夜謂沙彌曰：「今宵可幹一素了。」沙彌曰：「何為素了？」僧曰：「不用唾者是也。」已而沙彌痛甚，叫曰：「師父，熬不得，快些開了葷罷。」
　　一士借僧房讀書，忽聞鴉噪，連連叩齒。徒問：「相公為何？」答曰：「鴉噪。」徒曰：「我們丫燥，不是這等解法，是拓嚵吐的。」
　　孝子懺悔亡父，僧誦普庵咒，至「南無佛佗耶」句，孝子喜曰：「正愁我爺難過奈何橋，多承佗過了。」乃出金勞之。僧曰：「若肯從重布施，連你娘等我也佗了過去吧」。
　　一僧追薦亡人，需銀三錢，包送西方。有婦超度其夫者，送以低銀。僧遂念往東方。婦不悅，以低銀對，即算補之，改念西方。婦哭曰：「我的天，只為幾分銀子，累你跑到東又跑到西，好不苦呀。」
　　一僧患大氣脬，請醫治之。醫曰：「此症他人患之便可醫，惟你出家人最難治。」問何以故，答曰：「這個大脬內，都是徒弟們的屁在裡面。」
　　或問和尚曰：「汝輩出家人，修煉參禪，夜間獨宿，此物還硬否？」和尚曰：「幸喜一月止硬三次。」曰：「若如此大好？」和尚曰：「只是一件不妙，一硬就是十日。」
　　一人以幼子命犯孤宿，乃送出家，僧設酒款待。子偶撒一屁甚響，父不覺大慟。僧曰：「撒屁乃是常事，何以發悲？」父曰：「想我小兒此後要撒這個響屁，再不能夠了。」
　　一僧每進房，輒閉門口呼「親肉心肝」不置。眾徒俟其出，啟鑰瞷之，無他物，帷席下一香囊耳。眾疑此有來歷，乃去香，實以雞糞。僧既歸，仍閉門取香囊，且嗅且喚曰：「親肉心肝呀，你怎麼這等，莫非撒了一屁麼？」
　　頭虱為足虱邀飲，值其人行房事，致被阻，觀望久之方到。問：「何來遲？」曰：「不要說起。行至黑松林，遇一和尚甚奇，初時軟弱郎當，有似怯病和尚；已而昂藏堅挺，竟似少林和尚；及其出入不休，好像當家和尚；忽然嘔吐垂首，又像中酒和尚。」下虱曰：「究竟是甚和尚？」曰：「臨了背著袱包就走，還是個遊方和尚。」
　　有買糞於寺者，道人索倍價。鄉人訝之，道人曰：「此糞與他處不同，盡是師父們樁實落的，泡開來一擔便有兩擔。」
　　一秀才小便，和尚見之，大贊曰：「相公必然高中，生問：「何以知之？」僧曰：「適見龜頭有痣。相書曰：『龜頭有痣終鬚髮。』故以知之。」生曰：「你將來山門大興，妙不可言。」僧問：「何以見得？」答曰：「若要佛法興，除非僧贊僧。」
　　師號光明，徒號明光。客問：「賢師徒法號，如何分別？」徒答曰：「上頭光是家師，下頭光即是小僧。」
　　一婦遊虎丘，手持素扇。山上有賣字者，每字索錢一文，婦止帶有十八文求寫。賣字者題曰：「美貌一佳人，胭脂點嘴唇。好像觀音樣，少淨瓶。」子持扇，為館師見之，問：「此扇何來？」子述以故。師曰：「被他取笑了。」因取十七文，看他如何寫法。賣者即書云：「聰明一秀才，文章滾出來。一日宗師到，直呆。」生取扇含怒下山，途遇一僧，詢知其故。僧曰：「待小僧去難他。」遂攜十六文以往，寫者題曰：「伶俐一和尚，好像如來樣。睡到五更頭，硬〈（音上）〉。」僧曰：「尾韻不雅，補錢四文，求你換過。」賣字曰：「既寫，如何抹去？不若與你添上罷。」援筆寫曰：「硬到大天亮。」
　　有三人同行，途遇穿一破褲者。一友曰：「這好像獵戶張豝。」一人曰：「不然，還似漁翁撒網。」又一人曰：「都不確，依我看來，好像一座多年破廟。」問：「為何？」答曰：「前也看見和尚，後也看見和尚。」
　　秀才、道士、和尚三人，同船過渡。舟人解纜稍遲，眾怒罵曰：「狗骨頭，如何這等怠慢！」舟人忍氣渡眾下船，撐到河中，停篙問曰：「你們適才罵我狗骨頭，汝秀才是甚骨頭，講得有理，饒汝性命，不然推下水去！」士曰：「我讀書人攀龍附風，自然是龍骨頭。」次問道士，乃曰：「我們出家人，仙風道骨，自然是神仙骨頭。」和尚無可說得，乃慌哀告曰：「乞求饒恕，我這禿子，從來是沒骨頭的。」
　　有浸苧麻於河埠者，被人竊去。適一婦人蹲倒滌衣，陰毛甚長，浸入河內，濯畢，帶水而歸。失薴者跟視水跡，疑是此婦偷去，罵詈不止。婦分辨不脫，怒將陰毛剪下，以火焚之。值鄰家方在尋雞聲喚，忽聞隔壁毛臭，亦冤是他盜吃了。兩邊喊罵，受屈愈深。婦思多因此物遺禍，將刀連陰戶挖出，拋在街心。值兩公差拘提人犯回來，踹著此物，仔細端詳，駭曰：「又是一樁人命了。怎麼和尚的下爬，被人割落在這裡。」
　　一僧赴宴而歸，人問：「坐第幾席？」答曰：「首席是姓杜的，次席是姓徐的，杜徐之下，就是貧僧了。」
　　一僧欲宿妓，苦無嫖錢，乃竊米一升而往。妓用大升量折，止存五合，嫌少不納。僧復往竊升米與之，方許行事。僧憤恨，乃以頭頂妓陰戶。妓曰：「差了。」僧曰：「你把大傢伙處我，我亦把大傢伙弄你。」
　　一僧宿娼，娼遽扳其頭以就陰。僧曰：「非也，此小僧頭耳。」娼意其嫌小，應曰：「盡夠了。」
　　一士問僧云：「你看我腹中是甚麼？」僧曰：「相公自然滿腹文章在內。」士曰：「非也。」曰：「然則是五臟六腑乎？」士曰：「亦非也。」僧問何物，曰：「一肚皮和尚。若不信，現有一光頭，掛出在裡面。」
　　老僧往後園出恭，誤被筍尖搠入臀眼，乃喚疼不止。小沙彌見之，合掌云：「阿彌陀佛，天報。」
　　僧臨終，囑其徒曰：「享祀不須他物，只將你窟臀供座上足矣。」徒如命。方在祭獻，聽見有人叩門，忙應曰：「待我收拾了祭器就來。」
　　僧見道家洗浴，先請師太，次師公，後師父，挨次而行，毫不紊亂。因感慨自嘆曰：「獨我僧家全無規矩，老和尚不曾下去，小和尚先脫得精光了。」
　　一僧與人對奕，因奪角不能成眼，躁甚頭癢。乃手摩頭頂而沉吟曰：「這個所在，有得一個眼便好。」
　　一秀才問僧人曰：「禿字如何寫？」僧曰：「不過秀才的尾巴彎過來就是了。」
　　一秀士每日往寺中聽講法，師問曰：「請教何謂『君子有九思』？」士答曰：「都在人身上：頭是三法司，耳是按察司，目是驗封司，鼻是通政司，口是縈膳司，肚是尚寶司，手是提舉司，足是行人司。」僧問：「還有一司？」生以手指陽物曰：「在這裡。」僧問：「何司？」答曰：「僧綱司。」
　　和尚途行，一小廝叫曰：「和尚和尚，光頭浪蕩。」僧怒云：「一個筋頭，翻在你娘肚上。」婦怒曰：「我家小廝，不過作耍，為何出此粗言？」僧曰：「娘娘，難道小僧當真，何須著急？」
　　一僧嫖院，以手摸妓前後，忽大叫曰：「奇哉，奇哉！前面的竟像尼姑，後面的宛似徒弟。」
　　有僧道共偷一孀婦，有孕。及生子，僧道各爭是他骨血，久之不決。子長，人問之，答曰：「我是和尚生的。」道士怒曰：「怎見得？」子曰：「我在娘胎裡，只見和尚鑽進鑽出，並不曾見你道士。」
　　豬欄內忽產下一狗，事屬甚奇。鄰里環聚議曰：「道是〈（士）〉狗養的，又是豬的種，道是曰豬養的，又是狗的種。」
　　一道士與婦人私，正行事，忽聞其夫叩門，道士慌甚，乃棄頭上冠子在床而去。夫既登床，摸著道冠問曰：「此是何物？」婦急應曰：「此是我褪下的屄殼。」
　　有無妻者，每放手銃，則以瓦罐貯精。久之精滿，攜出傾潑，乃對罐哭曰：「我的兒呀，只為你沒娘，所以送你在罐裡。」
　　一和尚偷婦人，為女夫追逐，既跳牆，復倒墜。見地下有光頭痕，遂捏拳印指痕在上，如冠子樣，曰：「不怕道士不來承認。」
　　一道士自誇法術高強，撇得好驅蚊符。或請得以貼室中，至夜蚊蟲愈多。往咎道士，道士曰：「吾試往觀之。」見所貼符曰：「原來用得不如法耳。」問：「如何用法？」曰：「每夜趕好蚊蟲，須貼在帳子裡面。」
　　一道士過王府基，為鬼所迷，賴行人救之，扶以歸。道士曰：「感君相救，無物可酬，有避邪符一道，聊以奉謝。」
　　官命道士祈雨，久而不下，怪其身體不潔，褻瀆神明，以致如此。乃盡拘小道，禁之獄中，令其無可掏摸。越數日，獄卒稟曰：「老道士祈雨，小道士求晴，如何得有雨下？」官問何故，獄卒曰：「他在獄念道：『但願一世不下雨，省得我們夜夜去熬疼。』」
　　有尼姑同一妓者，死見閻工。王問妓曰：「汝前世作何生理？」妓曰：「養漢接客。」王判云：「養漢接人，方便孤身，發還陽世，早去超生。」問尼姑：「你是何人？」答曰：「吃素念佛。」王亦判云：「吃素念經，佛口蛇心，一百竹片，打斷脊筋。」尼哀告曰：「不瞞大王說，小婦人名雖是個尼姑，其實背地裡養漢，做私窠子的。」
　　一學生聰穎，對答如流。師出兩字課曰：「月明。」徒即對曰：「日出。」又云：「和尚。」答曰：「尼姑。」師曰：「青山。」徒曰：「白水。」又出一字曰：「去。」徒即應聲曰：「來。」師又合串總念云：「月明和尚青山去。」徒亦答念對云：「日出尼姑白水來。」
　　一尼到一施主人家化緣，暑天見主人睡在醉翁椅上，露出陽物甚偉。進對主家婆曰：「娘娘，你幾世上修來的，如此享用？」主婆曰：「阿彌陀佛，說這樣話。」尼曰：「這還說不修哩。」
