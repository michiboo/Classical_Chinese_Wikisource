
吾弟東山時，心尚一何遠。 
日高猶自臥，鐘動始能飯。 
領上髮未梳，床頭書不捲。 
清川興悠悠，空林對偃蹇。 
青苔石上淨，細草松下軟。 
窗外鳥聲閒，階前虎心善。 
徒然萬象多，澹爾太虛緬。 
一知與物平，自顧為人淺。 
對君忽自得，浮念不煩遣。
張弟五車書，讀書仍隱居。 
染翰過草聖，賦詩輕子虛。 
閉門二室下，隱居十年餘。 
宛是野人野，時從漁夫漁。 
秋風自蕭索，五柳高且疏。 
望此去人世，渡水向吾廬。 
歲晏同攜手，只應君與予。
設罝守毚兔，垂釣伺遊鱗。 
此是安口腹，非關慕隱淪。 
吾生好清淨，蔬食去情塵。 
今子方豪蕩，思為鼎食人。 
我家南山下，動息自遺身。 
入鳥不相亂，見獸皆相親。 
雲霞成伴侶，虛白侍衣巾。 
何事須夫子，邀予谷口真。

