紹興中，孝宗初入宮，宰執贊光堯盛德，真堯、舜用心。上曰：「堯、舜之事甚不難。」蓋脫蹝之意，先定於此時矣。厥後受禪之議定，宰執稱賀，且致戀軒之意。上曰：「朕在位久，失德甚多，更賴卿等掩覆。」大哉言乎！何其謙尊而光也。不知堯禪舜時，有此言否？邵康節詩曰：「五事歷將前代數，帝堯而下固無之。」豈知中興內禪之盛美，雖堯亦不能及也。謂之光堯，信矣，其有光於堯矣。舜、禹受禪之後，其所以事堯、舜者，當必盡道。然要之君臣，而非父子也。文王受武王之養，蓋方伯耳。漢高五日一朝太公，太公亦非身有天下者也。惟唐肅宗之於明皇，乃父子帝王。然靈武即位，已幾於篡，內外牽制，孝道大虧。山谷之詩曰：「事有至難天幸耳，上皇跼蹐還京師。內間張後色可否，外間李父頤指揮。南內淒涼幾茍活，高將軍去事尤危。」潘邠老之詩曰：「天下寧知再有唐，皇帝紫袍迎上皇。神器倉忙吾取惜，兒不終孝聽五郎。父子幾何不豺虎，君臣寧能責胡虜！南內淒涼誰得知，人家稱節作端午。」至今讀者為之淒楚。惟我光堯為天下得人，而孝宗以舜、禹之資，躬曾、閔之行，彩衣焜煌，參侍遊遨於湖山之間，賦詩飲酒，承顏適誌，以天下養者二十四年，此開辟以來所未有也。楊誠齋《慶壽口號》曰：「長樂宮前望翠華，玉皇來賀太皇家。青天白日仍飛雪，錯認東風轉柳花。」「春色何須羯鼓催，君王元日領春回。牡丹芍藥薔薇朵，都向千官帽上開。」「雙金獅子四金龍，噴出香雲繞殿中。太上垂衣今上拜，百王曾有個家風。」「帝捧瑤觴玉座前，彩衣三世祝堯年。天皇八十一萬歲，休說《莊》椿兩八千。」「大父晨興未出房，君王忍冷立風廊。忽然鳴蹕珠簾卷，萬歲傳聲震八荒。」「花外班行霧外天，何緣子細望龍顏。小窺玉色真難老，底用臞仙九轉丹。」「甘露祥風天上來，今回恩數賽前回。都將四海歡聲沸，釀作慈皇萬壽杯。」「堯舜同時已甚都，祖孫四世古今無。誰將寫日摹天手，畫作《皇王盛事圖》。」光堯晚歲尤康強，孝宗嘗謂周益公曰：「太上極善將攝，終日端坐不倦，全不飲酒。晡時即入寢閣，五更便起。多服疏利藥，服牽牛圓至四五十粒。其異稟如此，他人如何及。聖壽登八十一」雲。
凡作文章，須要胸中有萬卷書為之根柢，自然雄渾有筋骨，精明有氣魄，深醇有意味，可以追古作者。若作詩，只就詩中探擷；作四六，只就四六中鬥湊；作古文，只就《史》、《漢》、韓、柳中取其奇字硬語，模擬而為之；如此豈能如《霓裳》一曲，高掩前古哉，王荊公謂今之作文者，如拾奇花之英，掬而玩之，雖芳馨可愛，而根柢蔑如矣。雖然，豈獨文哉！近時講性理者，亦幾於舍六經而觀語錄。甚者將程、朱語錄而編之若策括策套，此其於吾身心不知果何益乎！魏鶴山答友人書雲：「須從諸經字字看過，思所以自得，不可只從前賢言語上作工夫。」又雲：「要作窮理格物工夫，須將三代以前模規在胸次，若只在漢晉諸儒腳跡下盤旋，終不濟事。」又雲：「向來多看先儒解說，近思之，不如一一自聖經看來。蓋不到地頭親自涉歷一番，終是見得不真。又非一一精體實踐，則徒為談辯文采之資耳。來書乃謂只須祖述朱文公諸書，文公諸書，讀之久矣，政緣不欲於賣花擔上看桃李，須樹頭枝底方見活精神也。」鶴山此論，學者不可不佩服。余嘗輯《心學經傳》十卷，序發之辭有曰：「學者不求之周、程、張、朱固不可，徒求之周、程、張、朱，而不本之六經，是舍禰而宗兄也。不求之六經固不可，徒求之六經，而不反之吾心，是買櫝而棄珠也。」
杜陵《花卿歌》末雲：「人道我卿絕世無，既稱絕世無，天子何不喚取守京都。」此詩全篇形容其勇銳有餘而忠義不足，故雖可以守京都，而天子終不敢信用之。語意涵蓄不迫切，使人咀嚼而自得之。可以亞《國風》矣。或曰，末句乃恨天子不用之之詞，非也。
範二員外、吳十侍禦訪杜少陵於草堂，少陵偶出，不及見，謝以詩雲：「暫往比鄰去，空聞二妙歸。幽棲誠簡略，衰白已光輝。野外貧家遠，村中好客稀。論文或不愧，重肯款柴扉。」陳後山在京師，張文潛、晁無咎為館職，聯騎過之。後山偶出蕭寺，二君題壁而去。後山亦謝以詩雲：「白社雙林去，高軒二妙來。排門沖鳥雀，揮壁帶塵埃。不憚升堂費，深愁載酒回。功名付公等，歸路在蓬萊。」杜、陳一時之事相類，二詩醞藉風流，亦未易可優劣。
姚鏞為吉州判官，以平寇論功，不數年擢守章貢。為人疏雋，喜作詩，自號雪蓬。嘗令畫工肖其像：騎牛於澗谷之間。索郡人趙東野題詩，東野題雲：「騎牛無笠又無蓑，斷隴橫岡到處過。暖日暄風不常有，前村雨暗卻如何？」蓋規切之也。居無何，忤帥臣，以貪劾之。時端平更化之初，施行特重，貶衡陽，人皆服東野之先見。
齊景公有馬千駟，死之日，民無德而稱焉。伯夷、叔齊餓死首陽之下，民到於今稱之。揚子雲作《法言》，蜀之富人載錢五十萬求書名其間，子雲不可。李仲元、鄭子真不持錢，子雲書之，至今與日月爭光。余觀韓退之《送窮文》，歷述窮鬼之害，至末乃雲：「吾立子名，百世不磨。」是到底卻得窮鬼力。夷、齊、李、鄭，亦所謂得窮鬼力者也。
俗語雲：「但存方寸地，留與子孫耕。」指心而言也。三字雖不見於經傳，卻亦甚雅。余嘗作《方寸地說》，其辭雲：或問方寸地何地也？亦有治地之法否乎？余曰：偉哉問！世之人固有無立錐地者，亦有跨都兼邑者，有無貧富相絕也。惟此方寸地，人人有之，斂之其細無倫，充之包八荒，備萬物，無界限，無方體。甚矣！其地之靈也。然此地人人有，而治地之力，不人人能施，治地之法，不人人能知。故蕪穢不治者，有此地而不能治。治而不知其法者，雖治此地，亦猶不治此地。是故孔子、孟軻，治地之農師圃師也；六經、《語》、《孟》，治地之《齊民要術》也；良知良能，惻隱羞惡，是非辭遜之端，嘉種之誕降者也；博文約禮，仰觀俯察，求輔仁切亻思之功，資直諒多聞之益，培糞灌溉法也；時時習，日日新，暗室屋漏守之密，視聽言動察之精，封植長養法也；忿必懲，欲必窒，惰必警，輕必矯，無稽之言必不聽，便佞之友必不親，芟蕹耘鋤法也。優遊而厭飲之，固守而靜俟之，不躐等，不陵節，不求聞，不計獲，乃宋人之不揠苗，郭橐駝之善種樹也。誠如是，則信善而大化，篤實而輝光，通神明，贊化育，乃實穎實栗之時，參天溜雨之日也。治地至此，始可言善治地矣。道家有寸田尺宅之說，養生引年者取之；裏諺有留方寸地與子孫耕之說，種德食報者取之。其言未為無理，要皆墮於一偏。若從孔、孟治地之法，則仁者必壽，善者必福，清明之誌氣如神，厚德之流光浸遠。道家、裏諺之說，在其中矣。雖然，是地也，嘉種固所素有，惡種亦易以生。嘉種每難於封殖，惡種常至於蔓延。其或認樲棘為美檟，認稊稗為良苗，則天之沃沃，惡種日見其猥大而嘉種微矣。嗚呼噫嘻！可懼也哉！然則如之何？曰：在早辯。
繪雪者不能繪其清，繪月者不能繪其明，繪花者不能繪其馨，繪泉者不能繪其聲，繪人者不能繪其情，然則言語文字，固不足以盡道也。
古詩雲：「一日看除目，三年損道心。」余謂人患道心不存耳，道心果存，豈看除目所得損哉？彼慕膻嗅餌之念，洗滌未凈，往往身寄山林，而心存朝市，跡履泉石，而意系軒冕，視山林泉石，反若籠檻桎梏，宜其看除目而心為之損也。特所損者，人心耳，豈道心哉！伊川曰：百官萬務，金革百萬之眾，曲肱飲水，樂在其中矣。萬變皆在人，其實無一事。朱文公雲：艮其背，是止於止；行其庭，是止於動；不獲其身，是無與於己；不見其人，是亦不見人。無人無己，但見是此道理，各止其所也，止而至於如此，其誰能動之！昔有僧居深山中，山鬼百計害之，或誘以淫聲美色，或眩以珍羞玩好，或懼以奇形異物，或脅以刀鋸炮烙，僧皆不為之動，久之乃寂然無有。或問其故，僧曰：「山鬼之伎倆有盡，老僧之不聞不見無盡。」此即所謂不獲其身，不見其人者也。心安如是，又豈除目所能損哉！
有士夫於京師買一妾，自言是蔡太師府包子廚中人。一日，令其作包子，辭以不能。詰之曰：「既是包子廚中人，何為不能作包子？」對曰：「妾乃包子廚中縷蔥絲者也。」曾無疑乃周益公門下士，有委之作誌銘者，無疑援此事以辭曰：「某於益公之門，乃包子廚中縷蔥絲者也，焉能作包子哉！」
全州士人滕處厚，貽書魏鶴山雲：「漢人謂士修於家，而壞於天子之庭。夫能珠於天子之庭者，必其未嘗修之於家者也。」可謂至論。然余觀柳子厚《河間傳》，非不修於家也，及竊視持己者甚美，左右為不善者，己更得適意，鼻息咈然，則雖欲不壞於天子之庭，得乎！要之不壞於天子之庭，乃特立獨行者也。若夫中人，雖修於家，其不壞於天子之庭者，鮮矣。
馬燧討李懷光，夜宿一村，問田父，此何村也，曰：「名埋懷村。」燧大喜曰：「吾誅懷光必矣！」澶淵之役，亦以宋捷為吉兆。嶽飛討楊麼，時麼據洞庭，出沒不可測。偶獲一諜者，問其巢穴，對曰：「險阻安可入？惟飛乃能入耳。」飛大笑曰：「天遣汝為此言，吾必破其巢穴。」三軍大喜，迄嚴之。蓋用兵行師，倘得吉兆，亦足以壯三軍之氣。重耳出奔，乞食於野人。野人與之塊，此本相戲，而子犯乃曰天賜也，卻說從吉兆上去。蓋以堅從亡者之心。如狐鳴魚書之類，至詐為吉兆以動眾。若老嫗赤帝之稱，芒碭雲氣之瑞，昭灼如此，安得使豪傑之不景從乎！
楊誠齋雲：「今之《禮部韻》，乃是限制士子程文，不許出韻，因難以見其工耳。至於吟詠情性，當以《國風》、《離騷》為法，又奚《禮部韻》之拘哉！」魏鶴山亦雲：「除科舉之外，閑賦之詩，不必一一以韻為較，況今所較者，特《禮部韻》耳。此只是魏晉以來之韻，隋唐以來之法，若據古音，則今麻馬等韻元無之，歌字韻與之字韻通，豪字韻與蕭字韻通，言之及此，方是經雅。」
尤梁溪延之，博洽工文，與楊誠齋為金石交。淳熙中，誠齋為秘書監，延之為太常卿，又同為青官僚采，無日不相從。二公皆善謔，延之嘗曰：「有一經句，請秘監對。曰：『楊氏為我。』」誠齋應曰：「尤物移人。」眾皆嘆其敏確。誠齋戲呼延之為「蝤蛑」，延之戲呼誠齋為「羊」。一日，食羊白腸。延之曰：「秘監錦心繡腸，亦為人所食乎？」誠齋笑吟曰：「有腸可食何須恨，猶勝無腸可食人。」蓋蝤蛑無腸也。一坐大笑。厥後閑居，書問往來，延之則曰：「羔兒無恙？」誠齋則曰：「彭越安佳？」誠齋寄詩曰：「文戈卻日玉無價，寶氣蟠胸金欲流。」亦以蝤蛑戲之也。延之先卒，誠齋祭文雲：「齊歌楚些，萬象為挫。瑰偉詭譎，我倡公和。放浪諧謔，尚友方朔。巧發捷出，公嘲我酢。」
寧宗既受禪，韓平原所望不過節鉞。知閣劉弼嘗從容告趙忠定曰：「此事侂胄不能無功，亦須分些官職與他。」忠定不答。由是漸有邪謀，迄逐眾君子。余友趙從道有詩雲：「慶元宰相事紛紛，說著令人暗斷魂。好聽當時劉弼語，分些官職乞平原。」余亦作—篇雲：「齋壇一鉞底須慳，坐見諸賢散似煙。不使慶元為慶歷，也由人事也由天。」
司馬溫公、王荊公、曾南豐最推尊揚雄，以為不在孟軻下。至朱文公作《通鑒綱目》，乃始正其附王莽之罪，書「莽大夫揚雄卒。」莽之行如狗彘，三尺童子知惡之，雄肯附之乎？《劇秦美新》，不過言孫以免禍耳。然既受其爵祿，則是甘為之臣僕矣，獨得辭「莽大夫」之名乎！文公此筆，與《春秋》爭光，麟當再出也。劉潛夫詩雲：「執戟浮沉計未疏，無端著論美新都。區區所得能多少，枉被人書莽大夫。」余謂名義所在，豈當計所得之多少！若以所得之少，枉被惡名為恨，則三公之位，萬鐘之祿，所得倘多，可以甘受惡名而為之乎！此詩頗礙理，余不可以不辯。
李太白當王室多難、海宇橫潰之日，作為歌詩，不過豪俠使氣，狂醉於花月之間耳。社稷蒼生，曾不系其心胸，其視杜少陵之憂國憂民，豈可同年語哉！唐人每以李、杜並稱，韓退之識見高邁，亦惟曰：「李杜文章在，光焰萬丈長。」無所優劣也。至本朝諸公，始至推尊少陵。東坡雲：「古今詩人多矣，而惟以杜子美為首，豈非以其饑寒流落，而一飯未嘗忘君也與？」又曰：「《北征》詩識君臣大體，忠義之氣，與秋色爭高，可貴也。」朱文公雲：「李白見永王璘反，便從臾之，詩人沒頭腦至於如此。杜子美以稷、契自許，未知做得與否，然子美卻高，其救房琯亦正。」
漢翟公為廷尉，既罷，門可設雀羅。乃書門曰：「一貴一賤，交情乃見。」唐李適之罷相，作詩曰：「避賢初罷相，樂聖且銜杯。為問門前客，今朝幾個來？」蓋炎而附，寒而棄，從古然矣。灌夫不負竇嬰於擯棄之時，任安不負衛青於衰落之日，徐晦越鄉而別臨賀，後山出境而見東坡，宜其足以響千載之齒頰也。劉元城之事司馬公，當其在朝，書問削跡，及其閑居，亟問無虛月，此又高矣。至於巢谷年逾七十，徒步萬里訪二蘇子瘴海之上，死而不悔，節士也。
孫仲益《山居上樑文》雲：「老蟾駕月，上千崖紫翠之間；一鳥呼風，嘯萬木丹青之表。」又雲：「衣百結之衲，捫虱自如；拄九節之筇，送鴻而去。」奇語也。
世傳《聽讒詩》雲：「讒言謹莫聽，聽之禍殃結。君聽臣當誅，父聽子當決，夫妻聽之離，兄弟聽之別，朋友聽之疏，骨肉聽之絕。堂堂八尺軀，莫聽三寸舌，舌上有龍泉，殺人不見血。」不知何人作，詞意明切，類白樂天。
唐明皇令韓幹觀禦府所藏畫馬，幹曰：「不必觀也，陛下廄馬萬匹，皆臣之師。」李伯時工畫馬，曹輔為太僕卿，太僕廨舍國馬皆在焉，伯時每過之，必終日縱觀，至不暇與客語。大概畫馬者，必先有全馬在胸中。若能積精儲神，賞其神俊，久久則胸中有全馬矣，信意落筆，自然超妙，所謂用意不分乃凝於神者也。山谷詩雲：「李侯畫骨亦畫肉，筆下馬生如破竹。」「生」字下得最妙，蓋胸中有全馬，故由筆端而生，初非想像模畫也。東坡《文與可竹記》雲：「竹之始生，一寸之萌耳，而節葉具焉。自蜩腹蛇跗以至於劍拔十尋者，生而有之也。今畫者節節而為之，葉葉而累之，豈復有竹乎！故畫竹必先得成竹於胸中，執筆熟視，乃見其所欲畫者，急起從之，振筆直遂，以迫其所見，如兔起鶻落，少縱則逝矣。」坡公善於畫竹者也，故其論精確如此。曾雲巢無疑工畫草蟲，年邁愈精。余嘗問其有所傳乎，無疑笑曰：「是豈有法可傳哉？某自少時，取草蟲籠而觀之，窮晝夜不厭。又恐其神之不完也，復就草地之間觀之。於是始得其天，方其落筆之際，不知我之為草蟲耶，草蟲之為我也。此與造化生物之機緘蓋無以異，豈有可傳之法哉！」
古人建都邑，立室家，未有不擇地者。如《書》所謂達觀於新邑，營卜瀍澗之東西。《詩》所謂升虛望楚，降觀於桑，度其隰原，觀其流泉。蓋自三代時已然矣。余行天下，凡通都會府，山水固皆翕聚。至於百家之邑，十室之市，亦必倚山帶溪，氣象回合。若風氣虧疏，山水飛走，則必無人煙之聚，此誠不可不信，不可不擇也。乃若葬者，藏也。藏者，欲人之不得見也。古人之所謂卜其宅兆者，乃孝子慈孫之心，謹重親之遺體，使其他日不為城邑道路溝渠耳。借曰精擇，亦不過欲其山水回合，草木茂盛，使親之遺體得安耳，豈藉此以求子孫富貴乎？郭璞謂本骸乘氣，遺體受蔭，此說殊不通。夫銅山西崩，靈鐘東應，木生於山，栗牙於室，此乃活氣相感也。今枯骨朽腐，不知痛癢，積日累月，化為朽壤，蕩蕩遊塵矣，豈能與生者相感，以致禍福乎？此決無之理也。世之人惑璞之說，有貪求吉地未能愜意，至十數年不葬其親者。有既葬以為不吉，一掘未已，至掘三掘四者。有因買地致訟，棺未入土，而家已蕭條者。有兄弟數人，惑於各房風水之說，至於骨肉化為仇讎者。凡此數禍，皆璞之書為之也。且人之生也，貧富貴賤，夭壽賢愚，稟性賦分，各自有定，謂之天命，不可改也，豈冢中枯骨所能轉移乎？若如璞之說，上帝之命，反制於一杯之土矣。楊誠齋素不信風水之說，嘗言郭璞精於風水，宜妙選吉地，以福其身，以利其子孫，然璞身不免於刑戮，而子孫卒以衰微，則是其說已不驗於其身矣。而後世方且誦其遺書而尊信之，不亦惑乎！今之術者，言墳墓若有席帽山，則子孫必為侍從官，蓋以侍從重戴故也。然唐時席帽，乃舉子所戴，故有「席帽何時得離身」之句。至本朝都大梁，地勢幹曠，每風起，則塵沙撲面，故侍從跨馬，許重戴以障塵。夫自有宇宙，則有此山，何賤於唐而貴於今耶？近時京丞相仲遠，豫章人也，崛起寒微，祖父皆火化無墳墓，每寒食則野祭而已，是豈因風水而貴哉！
南軒以內機入奏，引至東華門。孝宗因論人才，問王十朋如何。對曰：「天下莫不以為正人。」上曰：「當時出去，有少說話待與卿說。十朋向來與史浩書，稱古則伊、周，今則閣下，是何說話？」對曰：「十朋豈非謂浩當伊、周之任而責之乎？」上曰：「更有一二事，見其有未純處。」對曰：「十朋天下公論歸之，更望陛下照察主張。臣父以為陛下左右豈可無剛明腹心之臣，庶幾不至孤立。」上曰：「剛患不中，奈何？」對曰：「人貴夫剛，剛貴夫中。剛或不中，猶勝於柔懦。」上默然。蓋史直翁與張魏公議論不同，梅溪則是張而非史者也。故上因直翁之說而有是言。上又嘗曰：「難得仗節死義之臣。」南軒對曰：「陛下欲得仗節死義之臣，當於犯顏敢諫中求之。」亦指梅溪而言也。
子曰：「道不遠。」孟子曰：「道在邇而求諸遠。」有尼《悟道詩》雲：「盡日尋春不見春，芒鞋蹈遍隴頭雲。歸來笑拈梅花嗅，春在枝頭已十分。」亦脫灑可喜。
