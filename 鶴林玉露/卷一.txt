朱文公告陳同父曰：「真正大英雄人，卻從戰戰兢兢、臨深履薄處做將出來，若是氣血粗豪，卻一點使不著也。」此論於同父，可謂頂門上一針矣。余觀大禹不矜不伐，愚夫愚婦皆謂一能勝予，而鑿龍門，排伊闕，明德美功，被於萬世。周公不驕不吝，勞謙下士，而東征三年，赤舄幾幾，履讒歷變，卒安周室。孔子恂恂於鄉黨，在宗廟朝廷，似不能言者，而卻萊夷、墮三都、誅少正卯，便有一變至道氣象。此皆所謂真正大英雄也。後世之士，殘忍克核、能聚斂、能殺戮者，則謂之有才。鬧鄰罵坐、無忌憚、無顧藉者，則謂之有氣。計利就便、善捭闔、善傾覆者，則謂之有智。一旦臨利害得喪、死生禍福之際，鮮有不顛沛錯亂、震懼隕越而失其守者，況望其立大節，弭大變，撐住乾坤，昭洗日月乎！此無他，任其氣稟之偏，安其識見之陋，驕恣傲誕，不知有所謂戰戰兢兢、臨深履薄之工夫故也。
東坡《大悲閣記》雲：「觀世音由聞而覺。始於聞，而能無所聞。始於無所聞，而能無所不聞。能無所聞，雖無身可也。能無所不聞，雖千萬億身可也，而況於手與目乎！雖然，非無身無以舉千萬億身之眾，非千萬億身無以示無身之至。」又雲：「吾將使世人左手運斤，而右手執削，目數飛鴻，而耳節鳴鼓，首肯旁人，而足識梯級，雖有智者，有所不暇矣，而況千手異執，而千目各視乎？及吾宴坐，寂然心念凝默，湛然如大明鏡，人鬼鳥獸，雜陳乎吾前。色聲香味，交通乎吾體。心雖不起，而物無不接，必有道耶？千手之出，幹目之運，雖未可得見，而理則具矣。彼佛菩薩亦然，雖一身不成二佛，而一佛能遍河沙諸國，非有他也，觸而不亂，至而能應，理有必至，而何獨疑於大悲乎？」東坡之論明暢，大概千手千眼，以理言，非以形言也。昔有僧折臂作偈雲：「大悲千眼並千手，大丈夫兒誰不有。老僧今日折一支，尚存九百九十九。」《莊子》：「魯有兀者叔山無趾，踵見仲尼。仲尼曰：『子不謹，前既犯患若是矣。雖今來，何及矣！』無趾曰：『吾惟不知務而輕用吾身，吾是以亡足。今吾來也，猶有尊足者存，吾是以務全之也。』」尊足，即此性也，僧偈正此意。佛本於老莊，於此尤信。孝宗皇帝喜球馬，偶傷一目。金人遣賀生辰使來，以千手眼白玉觀音為壽，蓋寓相謔之意。上命迎入徑山，邀使者同往。及寺門，住持僧說偈雲：「一手動時千手動，一眼觀時千眼觀。幸自太平無一事，何須做得許多般。」使者聞之慚。太史公所謂談言微中，亦足以解紛，信矣。余嘗即吾儒之說推之，人主以一身立乎巍巍之上，以一心運乎茫茫之中，不出戶而知天下，不下堂而理四海。前旒蔽明，若無見也，而無所不見；高拱穆清，若無為也，而無所不為。自九族睦、百工時，極而至於兆民安、萬物育、四夷來，天地兩間，裁成參贊，無一欠缺，非千手千眼乎！
孫何帥錢塘，柳耆卿作《望海潮》詞贈之雲：「東南形勝，三吳都會，錢塘自古繁華。煙柳畫橋，風簾翠幕，參差十萬人家。雲樹繞堤沙。怒濤卷霜雪，天塹無涯。市列珠璣，戶盈羅綺，競豪奢。重湖疊巘清佳。有三秋桂子，十里荷花。羌管弄晴，菱歌泛夜，嬉嬉釣叟蓮娃。千騎擁高牙，乘醉聽簫鼓，吟賞煙霞。異日圖將好景，歸去鳳池誇。」此詞流播，金主亮聞歌，欣然有慕於「三秋桂子、十里荷花」，遂起投鞭渡江之誌。近時謝處厚詩雲：「誰把杭州曲子謳？荷花十里桂三秋；那知草木無情物，牽動長江萬里愁。」余謂此詞雖牽動長江之愁，然卒為金主送死之媒，未足恨也。至於荷艷桂香，妝點湖山之清麗，使士夫流連於歌舞嬉遊之樂，遂忘中原，是則深可恨耳。因和其詩雲：「殺胡快劍是清謳，牛渚依然一片秋。卻恨荷花留玉輦，竟忘煙柳汴宮愁。」蓋堵康之亂，有題詩於舊京宮墻雲：「依依煙柳拂宮墻，宮殿無人春晝長。」
《楚辭》雲：「餐秋菊之落英。」釋者雲：落，始也。如《詩·訪落》之落，謂初英也。古人言語多如此，故以亂為治，以臭為香，以擾為馴，以慊為足，以特為匹，以原為再，以落為萌。
嶽陽有酒香山，相傳古有仙酒，飲者不死。漢武帝得之，東方朔竊飲焉。帝怒，欲誅之。方朔日：「陛下殺臣，臣亦不死，臣死，酒亦不驗。」遂得免。方朔數語。圓轉簡明，意其竊飲以發此論，蓋風武帝之求長生也。
高宗嘗問張魏公：「卿兒想甚長成？」魏公對曰：「臣子栻年十四，脫然可與語聖人之道。」及隆興初，張魏公督師，南軒以內機入奏，引見於德壽宮。首問魏公起居飲食狀，又問卿幾歲，對曰：「臣年三十一。」又問卿母安否，對曰：「久失所恃。」上愀然久之，曰：「朕記卿父再娶時，以無繼嗣，曾來商量。卿父曾奏，欲令卿來見，今次方得見卿。朕與卿父，義則君臣，情同骨肉，卿行奏來，有香茶與卿父為信。」嗚呼！君臣相與，其恩意乃至是哉！或者乃謂高宗晚年追悼明受，不滿於魏公，至有「寧失天下，不用張浚」之言，殆不然也。
杜陵《病楠》詩曰：「猶含棟梁具，無復霄漢誌。良工古昔少，識者出涕淚。」傷賢者之老病而不獲用也。又曰：「種榆水中央，成長何容易！截承金露盤，裊裊不自畏。」言少不更事之人，無所涵養，而驟膺拔擢，以當重任，力綿才腐，凜凜危亡，而曾不知畏也。又《舟中上水遣懷》詩雲：「篙工密逞巧，氣若酣杯酒。歌謳互激烈，回斡明授受。善知應觸類，各藉穎脫手。古來經濟才，何事獨罕有？」蓋嘆舟人操舟，尚有妙手，而整頓乾坤，獨未見妙手也。蓋方天寶間，杜陵少壯之時，雖亂離瘼矣，而人才尚多，故《洗兵馬行》曰：「成王功大心轉小，郭相謀深古來少。司徒清鑒懸明鏡，尚書氣與秋天杏。二三豪俊為時出，整頓乾坤濟時了。」又雲：「張公一生江海客，身長九尺須眉蒼。征起適遇風雲會，扶顛始知籌策良。」蓋幸其所以支撐世變者，尚有人也。及杜陵晚歲，《八哀》之詩既作，則一時豪傑，或老或死，而後來者，未有其人。此病楠、種榆之嘆，舟師妙手之嘆，意益婉而詞益哀。嗚呼！此唐室所以終不振乎！本朝元豐間，洛陽諸老為耆英會，圖形賦詩，一時誇為盛事。而識者悲之曰，此皆仁宗所養之君子，至是而皆老矣。升降消長之會，過此甚可畏也。時林行己曰：「天將祚其國，必祚其國之君子。觀其君子之眾多如林，則知其國之盛；觀其君子之落落如晨星，則知其國之衰；觀其君子之康寧福澤、如山如海，則知其為太平之象；觀其君子之摧折頓挫，如湍舟，如霜木，則知其為衰亂之時。」又曰：「天將使建中為崇寧，則不使範忠宣復相於初元；天將使宣和為靖康，則不使劉陳二忠肅慭遺於數歲。」皆至論也。
詩家用「遮莫」字，蓋今俗語所謂「盡教」者是也。故杜陵詩雲，「已扌棄野鶴如雙鬢，遮莫鄰雞下五更」，言鬢如野鶴，已扌棄老矣。盡教鄰雞下五更，日月逾邁，不復惜也。而乃有用為禁止之辭者，誤矣。
洛陽人謂牡丹為花，成都人謂海棠為花，尊貴之也。亦如稱歐陽公、司馬公之類，不復指其名字稱號。然必其品格超絕，始可當此。不然，則進而君公，退而爾汝者多矣。
衛靈公與夫人夜坐，聞車聲轔轔，至闕而止，過闕復有聲。公問夫人曰：「知此為誰？」夫人曰：「此蘧伯玉也。」公曰：「何以知之？」夫人曰：「妾聞禮，下公門，式路馬，所以廣敬也。夫忠臣與孝子，不為昭昭信節，不為冥冥惰行。蘧伯玉，衛之賢大夫也，仁而有智，敬於事上，此其人必不以暗昧廢禮，是以知之。」公使人視之，果伯玉也。《中庸》曰：「君子之所不可及者，其唯人之所不見乎！」伯玉可謂真君子矣。細考《論語》，夫子所與友者，僅見伯玉一人。伯玉使人於夫子，而夫子問其起居。則金石交情，可以略見。伯玉之躬行純一如此，宜夫子樂與之交也。夫人即南子也。南子有淫行，然觀其所言，醇粹正大，有後世老師宿儒之所不能道者。且知伯玉之賢，而又知伯玉之所以賢，何其明也。乃知以衛靈之無道、南子之淫泆，奚而不喪者，非止仲叔圉、祝鮀、王孫賈輩之功而已。又知夫子之所以見南子者，蓋以見識議論如此，倘能改行，或者尚可輔衛靈公以有為。子路不說，是未知夫子之心也。然南子知賢者不為冥冥惰行，而卒不能回光內照，改其淫泆。靈公因南子之言，固宜識伯玉之為忠臣矣，然卒不授之以政。信乎，知善非難，行善為難；知賢非難，用賢為難也。
有良家女流落可嘆者，余同年李南金贈以詞曰：「流落今如許。我亦三生杜牧，為秋娘著句。先自多愁多感慨，更值江南春暮。君看取，落花飛絮。也有吹來穿繡幌，有因風飄墮隨塵土。人世事，總無據。佳人命薄君休訴。若說與，英雄心事，一生更苦。且盡尊前今日意，休記綠窗眉嫵。但春到，兒家庭戶。幽恨一簾煙月曉，恐明年，雁亦無尋處。渾欲倩，鶯留住。」此詞淒婉頓挫，不減古作者。《南史》：齊範縝謂竟棱王子良曰：「人生如樹花同發，隨風而散，或拂簾幌墜茵席之上，或關籬墻落糞混之中。墜茵席者，殿下是也；落糞混者，下官是也。」此詞前闋，蓋祖此說。南金自號三溪冰雪翁，尤工於詩。有《江頭吟》雲：「兒時盛氣高於山，不信壯士有饑寒。如今一杯零落酒，風雨蝕盡征袍單。側立昆奴面鐵色，楚客不言未吹笛。關山有月無人聲，自是江頭渚花發。渚花春少未得妍，凝立青山圍水天。杜鵑故態不識事，盡情叫入青風煙。壯士未握邊頭槊，旄頭如月幾時落。如今世界不愛賢，看取青峰白雲角。嗚呼一歌兮歌已怨，壺中無酒可續咽。」蓋模擬少陵之作，詞旨清婉可愛。
嶺南人以檳榔代茶，且謂可以禦瘴。余始至不能食，久之，亦能稍稍。居歲餘，則不可一日無此君矣。故嘗謂檳榔之功有四：一曰醒能使之醉。蓋每食之，則醺然頰赤，若飲酒然。東坡所謂「紅潮登頰醉檳榔」者是也。二曰醉能使之醒。蓋酒後嚼之，則寬氣下痰，餘酲頓解。三曰饑能使之飽。蓋饑而食之，則充然氣盛，若有飽意。四曰飽能使之饑。蓋食後食之，則飲食消化，不至停積。嘗舉似於西堂先生範旂叟。曰：「子可謂『檳榔舉主』矣。然子知其功，未知其德，檳榔賦性疏通而不泄氣。稟味嚴正而有餘甘。有是德，故有是功也。」
曲端在陜西，甚有威望。張魏公宣撫，首擢用之。金人萬戶婁室與撤離曷等寇邠州，端擊敗之。至白店原，又大敗之。撤離曷乘高望師，懼而號哭，金人因目之為「啼哭郎君」。後以端恃功驕恣，廢不用。又懼其得士心，竟殺之。自端之死，眾心稍離。金再入，戰於富於。我師詐張端旂以懼敵。婁室知端已死，拊掌笑曰：「何紿我也。」於是盡銳力攻，我師敗績，自是陜西非我有矣。淳熙間，議高廟配享，洪景盧舉此為魏公罪，迄不得侑食。昔孔明斬馬謖，已為失計。魏公襲其事，幾於自壞萬里長城。至於詐張端旂，尤為拙謀，徒足以召敵人之笑，沮我師之氣耳。端亦知書，嘗作詩雲：「破碎山河不足論，幾時重到渭南村。」昔人詩：「欲掛衣冠神武門，先尋水竹渭南村」，此事也。
市璞寶燕石，煮簀食蟛蜞。識者少也。
孟子言求放心，而康節邵子曰：「心要能放。」二者天淵懸絕。蓋放心者，心自放也。心放者，吾能放也。放心者，如雞豚出於塒柵，不求則不得。心放者，如鷹隼翔於雲霄，而絳鏇固在吾手也。眾人之心易放，聖賢之心能放。易放者流蕩，能放者開闊。流蕩者，失其本心。開闊者，全其本心。
余家藏山谷八大字雲：「作德日休，為善最樂。」摘經史語，混然天成。可置座右。
《周禮註》：六穀：稌、黍、稷、粱、麥、苽。六清：水、漿、醴、<酉京>、曾、酏。七菹：韭、菁、茆、葵、芹、菭、筍。六獸：麋、鹿、熊、麕、野豕、兔。六禽：雁、鶉、鷃、雉、鳩、鴿。五藥：草、木、蟲、石、谷。
陸象山少年時，常坐臨安市肆觀棋，如是者累日。棋工曰：「官人日日來看，必是高手，願求教一局。」象山曰：「未也。」三日後卻來，乃買棋局一副，歸而懸之室中。臥而仰視之者兩日，忽悟曰：「此《河圖》數也。」遂往與棋工對，棋工連負二局。乃起謝曰：「某是臨安第一手棋，凡來著者，皆澆一先。今官人之棋，反饒得某一先，天下無敵手矣。」象山笑而去。其聰明過人如此。其子弟每喜令其著棋，嘗與包敏道書雲：「制子初時與春弟頗不能及，今年反出春弟之下，近旬日棋又甚進，春弟又少不逮矣。凡此，皆在其精神之盛衰耳。」
漢文帝以七月己亥崩，乙巳葬，才七日耳。與窶人之家，斂手足形還葬者何以異？景帝必不忍以天下儉其親，此殆文帝之顧命也。雖未合中道，見亦卓矣。文帝此等見解，皆白黃老中來。
歐陽公問一僧曰：「古之高僧，有去來翛然者，何今世之鮮也？」僧曰：「古人念念在定慧，臨終安得而亂？今人念念在散亂，臨終安得而定？」公深然之。此說卻是正理，如吾儒易簀結纓之類，皆是平日講貫得明，操守得定，涵養得熟，視生死如晝夜，故能如此不亂。靜春先生劉子澄，朱文公高弟也。病革，周益公往拊之曰：「子澄澄其慮。」靜春開日微視曰：「無慮何澄？」言訖而逝。
或問杜陵詩雲「日月籠中鳥，乾坤水上萍」，何也？余曰，此自嘆之詞耳。蓋拘束以度日月，若鳥在籠中，漂泛於乾坤間，若萍浮水上。本是形容淒涼之意，乃翻作壯麗之語。東坡《雪》詩「凍合玉樓寒起粟，光搖銀海眩生花」，亦此類。
文章一小技，於道未為尊，此論後世之文也。文者，貫道之器，此論古人之文也。天以雲漢星鬥為文，地以山川草木為文，要皆一元之氣所發露，古人之文似之。巧女之刺繡，雖精妙絢爛，才可人目，初無補於實用，後世之文似之。
尹穡，字少稷，博學工文，杜門讀書，不汲汲於仕進。諸公薦之，與陸務觀同賜出身。少稷言行有法，又通世務，時論翕然歸重。嘗論減年賞典，當與實歷對使。孝宗用其說，至今行之。後乃附麗湯思退，力排張魏公，以是除諫議，公論始薄之。厥後貶嶺南累年，蒙恩北歸。周益公素與之善，便道來訪。謂益公曰：「某三十年閉戶讀書，養得少名望，思之不審，所得於彼者幾何？而破壞掃地，雖悔何及！」悵然者久之。益公每舉以為士大夫之戒。張文潛作《陳湯淪》，末雲：「昔有韓患秦之無厭也，下令曰：『有能得秦王者，寡人與之國。』大夫皆諫曰：『賞不可以若是其重也。』。韓王笑曰：『得秦王而寡人與之國，是賞有再乎？且得秦王矣，寡人其憂無國哉？」一本雲：「昔者魏國患河，其邊之臣起徙而決之趙。魏王大喜，賞其臣以十縣。其相諫曰：『守邊而徙河，犯官也。從而賞之，王之臣無守職者矣。』魏王笑曰：『子憂過矣，有功於魏者，有比於徙河者乎？魏無二河，則徙河之賞無再也。』」二事皆切，而徙河之事尤勝。蓋徙河犯官，有矯制之意。
世傳呂洞賓，唐進士也。詣京師應舉，遇鐘離翁於嶽陽，授以仙訣，遂不復之京師。今嶽陽飛吟亭，是其處也。近時有題絕句於亭上雲：「覓官千里赴神京，鐘老相傳蓋便傾。未必無心唐事業，金丹一粒誤先生。」余酷愛其旨趣，蓋夫子告沮溺之意也。
四方以西為尊。王者之廟，太祖坐西，所謂正太祖東向之位是也。三昭則坐北面南，故謂之昭。昭，明也，向南面之明也。三穆則坐南面北，故謂之穆。穆，幽也。向北面之幽也。今朝廷之上，群臣皆自東階而升，不敢升自西階，非特嫌。若賓主敵體，亦以西為尊也。班孟堅《西都賦》曰「左墄右平」。左，東也，東則為墄。若世所謂澀道，乃群臣所由登降之階也。右，西也，西則為平，而不為城也。凡賓主之席，主東而賓西，亦所以尊賓也。非謂東尊於西，而使賓次主也。故禮客降一等，則就主人之階。蓋客不敢自西階為賓主禮，欲自東階隨主人而升也。主人辭，客乃復位。蓋主人不許，客然後自西階升也。
唐狄歸昌詩雲：「馬嵬煙柳正依依，重見鑾輿幸蜀歸。泉下阿蠻應有語，這回休更罪楊妃。」杜陵詩雲：「朝廷雖無幽王禍，得不哀痛塵再蒙。」蓋幽王以褒姒而致犬戎之禍，明皇以妃子而致祿山之變，正相似也。今無妃子之孽矣，而鑾輿乃再蒙塵，何哉？此其胎變稔禍，必有出於女寵之外者矣，是不可不哀痛而悔艾矣。詩意與狄歸昌同。而其側怛規戒，涵蓄不露，則大有逕庭矣。
自大舜稱禹，不過勤儉兩字，況下於禹者，可以不勤不儉乎？余於《乙編》嘗論儉有四益。勤亦有三益。蓋民生在勤，勤則不匱。一夫不耕，必受其饑；一婦不蠶，必受其寒。是勤可以免饑寒也。農民晝則力作，夜則頹然甘寢，故非心淫念，無從而生。晉公父文伯之母曰：「瘠土之民，莫不向義，勞也。」淵明詩曰：「田家豈不苦，弗獲辭此難，四體誠乃疲，而無異患幹。」是勤可以遠淫辟也。戶樞不蠹，流水不腐，周公論三宗文王之壽，必歸之《無逸》。呂成公釋之曰：「主靜則悠遠博厚，自強則堅實精明，操存則血氣循軌而不亂，收斂則精神內守而不浮。」是勤可以致壽考也。
何斯舉雲：壬寅正月，雨雪連旬，忽爾開霽，閭裏翁媼相呼賀曰：「黃綿襖子出矣！」因作歌以紀之。此名甚新，但所以作歌未甚愜人意。乃更為補作一絕句雲：「範叔綿袍暖一身，大裘只蓋洛陽人。九州四海黃綿襖，誰似天公賜予均。」白樂天詩雲：「安得大裘長萬丈，與君都蓋洛陽人。」
渡江初，呂元直為相，堂廚每廳日食四千，至秦會之當國，每食折四十餘千。執政有差，於是始不會食。胡明仲侍郎曰：「雖欲伴食，不可得矣。」
