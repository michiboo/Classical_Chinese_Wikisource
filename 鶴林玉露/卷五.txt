自文籍既生，學者固不可不讀書。子路有何必讀書之說，夫子斥之。至於學《詩》學《易》學《禮》，與夫「志在《春秋》，行在《孝經》」之說，拳拳為其子及門人言之，晚而歸魯，刪定系作，其功至賢於堯舜。則後之欲學聖人者，舍書則何以哉！然是時詞章之名未立，科舉之法未行，士之讀書者，上則取之以撫世酬物，又次則取之以博識多聞，下至蘇秦之刺股讀書，專為揣摩遊說之計，固已陋矣。然亦視書為有用之具，固未有入耳出口，如後世之甚者也。蓋至於今，士非堯、舜、文王、周、孔不談，非《語》、《孟》、《中庸》、《大學》不觀，言必稱周、程、張、朱，學必曰「致知格物」，此自三代而後所未有也，可謂盛矣。然豪傑之士不出，禮義之俗不成，士風日陋於一日，人才歲衰於一歲，而學校之所講，逢掖之所談，幾有若屠兒之禮佛，娼家之讀禮者，是可嘆也。昔子貢問子石子不學《詩》乎，子石子曰：「吾暇乎哉！父母求吾孝，兄弟求吾弟，朋友求吾信，吾暇乎哉！」子貢曰：「請投吾《詩》，以學於子。」公明宣學於曾子，三年不讀書。曾子曰：「宣子居參之門，三年不學，何也？」對曰：「安敢不學？宣見夫子居親庭，叱咤之聲，未嘗至於犬馬，宣說之，學而未能。宣見夫子之應賓客，恭儉而不懈惰，宣說之，學而未能。宣見夫子之居朝廷，臨下而不毀傷，宣說之，學而未能。宣安敢不學而居夫子之門乎？」若子石子、公明宣之說，今之學者，誠不可以不知也。
楚蒍呂臣奉己而不在民，於是晉文無復憂色。嗚呼！自三代衰，民不見先王之治，日入於亂，皆上下之間，懷此一念，有以致之，豈獨一芳呂臣哉！此無他，古學不講，不識一個「仁」字而已。本朝大臣，最是范文正公、司馬溫公見得此個字分明。
蘇子瞻謫儋州，以「儋」與「瞻」字相近也。子由謫雷州，以「雷」字下有「田」字也。黃魯直謫宜州，以「宜」字類「直」字也。此章子厚騃謔之意。當時有術士曰：「儋」字，從立人，子瞻其尚能北歸乎！「雷」字，「雨」在「田」上，承天之澤也，子由其未艾乎！「宜」字，乃「直」字，有蓋棺之義也，魯直其不返乎！後子瞻北歸，至毗陵而卒。子由退老於潁，十餘年乃終。魯直竟卒於宜。
山東義士張林告淮閫曰：「土地歸本朝，銅錢將安往？」此說盡是。余欲添二句云：「人心歸本朝，土地將安往？」
光、禹之罪，浮於王氏。六臣之罪，浮於朱溫。人人皆王陵，則呂氏不敢動矣。人人皆王章，則王氏不敢動矣。
東坡云：「養貓以捕鼠，不可以無鼠而養不捕之貓；畜犬以防奸，不可以無奸而蓄不吠之犬。」余謂不捕猶可也，不捕鼠而捕雞則甚矣。不吠猶可也，不吠盜而吠主則甚矣。疾視正人，必欲盡擊去之，非捕雞乎？委心權要，使天子孤立，非吠主乎？
桂林石山怪偉，東南所無。韓退之謂「山如碧玉簪」，柳子厚謂「拔地峭起，林立四野」，黃魯直謂「平地蒼玉忽嶒峨」，近時劉叔治雲，「環城五里皆奇石，疑是虛無海上山」，皆極其形容。然此特言石山耳，至於暗洞之瑰怪，尤不可具道，相傳與九疑相通。范石湖嘗遊焉，燭盡而反。余嘗隨桂林伯趙季仁遊其間，列炬數百，隨以鼓吹，市人從之者以千計。巳而入，申而出。入自曾公巖，出於棲霞洞。入若深夜，出乃白晝，恍如隔宿異世。季仁索余賦詩紀之。其略曰：「瑰奇恣搜討，貝闕青瑤房。方隘疑永巷，俄敞如華堂。玉橋巧橫溪，瓊戶正當窗。仙佛肖彷彿，鐘鼓鏗擊撞。贔贔左顧龜，狺狺欲吠厖。丹竈儼亡恙，芝田藹生香。搏噬千怪聚，絢爛五色光。更無一塵洗，但覺六月涼。玲瓏穿數路，屈曲通三湘。神鬼工剜刻，乾坤真混茫。入如夜漆暗，出乃日珠光。隔世疑恍惚，異境難揣量。」然終不能盡形容也。又嘗遊容州勾漏洞天，四面石山圍繞，中平野數里，洞在平地，不煩登陟。外略敞豁，中一暗溪穿入，因同北流令結小桴，秉燭坐其上，命篙師撐入。詰屈而行。水清無底，兩岸石如虎豹猱攫，森然欲搏。行一里許，仰見一大星炯然，細視乃石穿一孔，透天光若星也。溪不可窮乃返。洞對面高崖上，夏間望見荷葉田田，然峻絕不可到。土人云，或見荷花，則歲必大熟。
宜春傅公謀詞云：「草草三間屋，愛竹旋添栽。碧紗窗戶，眼前都是翠雲堆。一月山翁高臥，連雪水村清冷，木落遠山開。唯有平安竹，留得伴寒梅。家童開門看，有誰來。客來一笑，清話煮茗更傳杯。有酒只愁無客，有客又愁無酒，酒熟且徘徊。明日人間事，天自有安排。」此詞清甚，末句尤達，可歌也。許及之為分宜宰，公謀作《賀雨》詩云：「獅子關前半篆煙，二龍飛下卓篙泉。銀河掣電連霄雨，綠野翻雲四月天。便覺春生花一縣，會看秋熟米三錢。何時卓魯登黃閣，都與寰區作有年。」及之擊節。公謀尤工作酸文，嘗作無遮榜語云：「紅旗渡口，淒涼芳草夕陽天；白紙山頭，慘淡落花寒食節。」甚工。
自古夷狄交侵，中國衰微，必人主真有哀痛之誠，將帥真有憤切之志，然後可以言恢復。杜陵《冬狩行》曰：「草間狐兔盡何益，天子不在咸陽宮。」規警將帥也。又曰：「朝廷雖無幽王禍，得不哀痛塵再蒙。」規警人主也。然人主者，本也。人主果有興衰撥亂之志，其誰敢不從？故又曰：「烏乎！得不哀痛塵再蒙。」所以深規警人主也。
大凡舉事輕捷則易成，繁重則難濟。春秋時，宋人殺楚使者，楚子聞之，投袂而起，屨及於窒皇，劍及於寢門之外，車及於蒲胥之市，何其輕捷也。澶淵之役，寇準與真宗論親征。上欲入，準曰：「陛下不可入，入則不出矣。」於是高瓊在殿下大呼逍遙子，即擁以行，亦何其捷疾。舉事須如此，乃能壓難成功。此卻非倉卒所致，須平時有備有謀，規模定，號令明，然後臨事之時，上下始能相應，蓋亦不出易簡二字而已。東坡云：「千鈞之牛，制於三尺之童子。弭耳而下之，曾不如狙猿之奮擲於山林。」大抵易簡則輕捷，繁難則重滯。
朱文公於當世之文，獨取周益公，於當世之詩，獨取陸放翁。蓋二公詩文，氣質渾厚故也。
人之狂惑失其本心，有大可笑者。《南史》：範雲初為陳武帝屬官，武帝九錫之命在旦夕，雲忽感寒疾，恐不獲預慶事，召徐文伯診視，以實懇之曰：「可便得愈乎？」文伯曰：「欲便瘥甚易，政恐二年後不復起耳。」雲曰：「朝聞道，夕死猶可。況二年乎？」文伯乃以火燒地，布桃葉設席，置雲其上，頃刻汗解，裹以溫松，翌日有瘳。雲喜甚，文伯曰：「不足喜也。」越二年，果卒。夫老子曰：「身與名孰親？」況於榮貴外物，有道之士，蓋視為塵垢秕糠。藉曰所見未超，未能忘情，則亦必有此身，乃可有此榮貴也。今雲欲預九錫之慶，乃甘心促壽愈疾以從之，所謂皮之不存，毛將安傅？豈不愚惑之甚哉！且其言曰朝聞道夕死可矣，夫輔人以篡奪，而分其富貴，是果何道哉？末世之士，不知世間香臭至於如此，亦可哀矣。東坡云：「劉聰聞為須遮國王，則不復畏死。」人之愛富貴，有甚於生者。月犯少微，吳中高士求死不得。人之好名，有甘於一死者，此固皆可笑矣，然未若範雲可笑之甚也。
杜成己為相，以為宰相日見賓客，疲神妨務，無益於事，乃不復見客。但設青櫃於府門，有欲言利害者投之。越旬日，並櫃撤去。有題一聯於府門者曰：「杜光範之門，人將望而去矣；撤暗投之櫃，我且卷而懷之。」夫題門者，則已薄矣，而成己此舉，亦未之思也。
《考工記》：殳長尋有四尺。註云：八尺曰尋，殳長丈二。劉潛夫挽左次魏云：「少日一編書，中年丈二殳。」摘用亦佳。
楊慈湖詩云：「山禽說我胸中事，煙柳藏他物外機。」又云：「萬里蒼茫融妙意，三杯虛白浴天真。」又六言云：「凈幾橫琴曉寒，梅花落在弦間。我欲清吟無句，轉煩門外青山。」句意清圓，足視其所養。
殿帥楊存中有所親愛吏，幹居賜予無算。一旦無故怒而逐之，吏莫知得罪之由，泣拜辭去。存中曰：「無事莫來見我。」吏悟其意，歸以厚貲俾其子入臺中為吏。居無何，御史欲論存中幹沒軍中糞錢十餘萬。其子聞知，告其父。其父奔告存中。存中即具劄奏，言軍中有糞錢若干樁管某處，唯朝廷所用。不數日，果以為言，高宗出存中劄子示之，御史坐妄言被黜，而存中之眷日隆。存中之逐吏，亦兵法之餘智也。然御史可謂不密矣。
淵明《雪》詩云：「傾耳無希聲，在目皓已結。」只十字，而雪之輕虛潔白，盡在是矣，後來者莫能加也。
士豈能長守山林，長親蓑笠，但居市朝軒冕時要使山林蓑笠之念不忘，乃為勝耳。陶淵明《赴鎮軍參軍》詩曰：「望雲慚高鳥，臨水愧游魚，真想初在襟，誰謂形跡拘。」似此胸襟，豈為外榮所點染哉！荊公拜相之日，題詩壁間曰：「霜松雪竹鐘山寺，投老歸歟寄此生。」只為他見趣高，故合則留，不合則拂袖便去，更無拘絆。山谷云：「佩玉而心若槁木，立朝而意在東山。」亦此意。
許由不受堯之天下，逃諸逆旅，逆旅人疑其竊皮冠。伯夷、叔齊適周，周使叔旦往見之曰：「加富二等，就官一列，血牲而盟之。」二子相視而笑。此雖寓言，然人識見相遠，奚啻九牛毛！其不知心者，亦往往類此。
元載敗時，告獄吏乞快死。獄吏曰：「相公今日不奈何吃些臭。」乃解襪，塞其口而卒。余嘗有詩曰：「臭襪終須來塞口，枉收八百斛胡椒。」
陸象山家於撫州金溪，累世義居。一人最長者為家長，一家之事聽命焉。逐年選差子弟分任家事。或主田疇，或主租稅，或主出納，或主廚爨，或主賓客。公堂之田，僅足給一歲之食。家人計口打飯，自辦蔬肉，不合食。私房婢僕，各自供給，許以米附炊。每清曉，附炊之米交至掌廚爨者，置歷交收。飯熟，按歷給散。賓至，則掌賓者先見之，然後白家長出見。款以五酌，但隨堂飯食，夜則卮酒杯羹，雖久留不厭。每晨興，家長率眾子弟致恭於祖禰祠堂，聚揖於廳，婦女道萬福於堂。暮，安置亦如之。子弟有過，家長會眾子弟，責而訓之。不改，則撻之。終不改，度不可容，則告於官，屏之遠方。晨揖，擊鼓三疊，子弟一人唱云：「聽聽聽聽聽聽聽，勞我以生天理定。若還惰懶必饑寒，莫到饑寒方怨命。虛空自有神明聽。」又唱云：「聽聽聽聽聽聽聽，衣食生身天付定。酒肉貪多折人壽，經營太甚違天命。定定定定定定定。」又唱云：「聽聽聽聽聽聽聽，好將孝弟酬身命。更將勤儉答天心，莫把妄思損真性，定定定定定定定，早猛省。」食後會茶，擊磬三聲，子弟一人唱云：「凡聞聲，須有省，照自心，察前境，若方馳騖速回光，悟得昨非由一頃，昔人五觀一時領。」乃梭山之詞也。近年朝廷始旌表其門閭。其詞曰：「張公忍字，睦九世於唐朝；陳氏義居，專一門於江左。若稽前美，允謂鮮能。撫州青田陸氏，代有名儒，德在謚典。聚其族逾三千指，合而爨將二百年。異時流別籍之私，存學者齊家之道。詢於州裏，既雲十世可知；登之簡書，奚止一鄉稱善。視昔為盛，於今為難。部使轉以上聞，儀曹請為褒別。事關風教，須議指揮。」
懶婦蟋蟀，見崔豹《古今註》。張功父詩云：「自笑吟秋如懶婦。」
王梅溪文學行義，著於鄉里。執經從之者，常百餘人。其所居之巷，有大井。一夕，井中如流星者千百，光彩上燭。又一夕，山下有白虹，長亙山，爛然如晝。未幾，入太學，遂魁天下，蓋文字之祥也。唱名之日，衛士亦皆歡舞，謂為得人。翌日有旨，宮中不得以銷金為飾，行其對策之言也。
前賢詠題，如太白《鳳凰臺》，崔顧《黃鶴樓》，固已佳矣。未若近時劉改之《題京口多景樓》，尤為奇偉，真古今絕唱也。其詞云：「壯觀東南二百州，景於多處卻多愁。江流千古英雄淚，山掩諸公富貴羞。北府只今唯有酒，中原在望莫登樓。西風戰艦成何事，只送年年使客舟。」蓋言多景可喜，而乃多愁何也？自古南未有能並北者，是以英雄淚灑長江，抱此遺恨。然推其所由，實當國者偷取富貴，宴安江沱之所致，是可羞也。晉人言，北府酒可飲，兵可用。今上下習安，玩仇忘寇，北府僅有酒可飲耳，而干戈朽，斧鉞鈍，士卒脆弱，未聞有可用之兵也，則中原腥膻，決無可洗滌之日，忍復登樓以望之乎！末言西風戰艦，不為進取之圖，而送使客之往來，反為奉幣事仇之計，則益可悲矣。改之又嘗作《塞下曲》十餘籬，尤悲壯感慨。嘗攜以謁陸放翁，放翁擊節。贈詩云：「君居古荊州，醉膽天宇小。尚不拜龐公，況肯依劉表。」」胸中九淵蛟龍蟠，筆底六月冰雪寒。有時大叫脫烏幘，不怕酒杯如海寬。放翁八十病欲死，相逢尚能刮眼看。李廣不生楚漢間，封侯萬戶宜其難。」
廣右深僻之郡，有所謂丁錢。蓋計丁輸錢於官，往往數歲之兒即有之。有至死而不與除豁者，甚為民病。故南人之謠曰：「三歲孩兒便識丁，更從陰府役幽魂。」讀之可為流涕。範西堂為廣西憲，嘗力請於朝，乞罷去，雖獲從請，然諸郡多藉此為歲計，往往名除而實未除也。大概近來州郡賦稅失陷，用度月增，其無名之徵，未必皆官吏欲以自肥，往往多為補苴支撐之計。朝廷若欲除無名之徵以寬民，須是究實一郡盈虛，有以補助之，使歲計不乏，然後實惠乃可及民。不然，亦徒為空言而已。
胡忠簡乞斬秦檜之書，既具稿矣，遲疑未上。以示所親厚，其人畏懦，力止之曰：「公有老母，詎可為此？」以其稿寸裂之。忠簡愈疑。有書吏楊其姓者，請間曰：「編修此書，外間已籍籍傳誦，廟堂計亦知之矣。今書上亦得罪，不上亦得罪。書上而得罪，其去光華。不上而得罪，其去曖昧，且其禍恐甚於不上也。」忠簡大悟，亟繕寫投進，乘夜潛詣逆旅，托其所親厚以老親妻子。其後□詞，猶以謄稿四傳為其罪。且曰：「倘有心於為國，自合輸忠；惟詭道以取名，故茲惑眾。」乃知天下事，不可不密，不可不斷。此吏真忠簡之忠臣，其識見如此，士大夫不如者多矣。
