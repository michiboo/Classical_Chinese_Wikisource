朱文公云：「豪傑而不聖賢者有矣，未有聖賢而不豪傑者也。」陸象山深以其言為確論。如周公兼夷狄，驅猛獸，滅國者五十，孔子卻萊人，墮三都，誅少正卯，是甚手段，非大豪傑乎！其次如諸葛孔明，議論見識，力量規模，亦真豪傑。惟房次律聲譽隆洽，一出便敗事，然至今儒者之論，皆稱其賢。如此，則是天下有不豪傑之聖賢矣。端乾間，真西山參大政，未及有所建置而薨。魏鶴山督師，亦未及有設施而罷。臨安優人，裝一儒生，手持一鶴，別一儒生與之邂逅。問其姓名，曰：「姓鍾名庸。」問所持何物，曰：「大鶴[1]也。」因傾蓋歡然，呼酒對飲。其人大嚼洪吸，酒肉靡有孑遺，忽顛仆於地，群數人曳之不勘。一人乃批其頰大罵曰：「說甚《中庸》、《大學》[2]，吃了許多酒食，一動也動不得！」遂一笑而罷。或謂有使其為此以姍侮君子者，京尹乃悉黥其人。余謂優人之姍侮君子，誠可罪也。西山、鶴山之抱負，誠未可厚誣也。然吾儒於此，亦不可以不戒。劉平國嘗言：「若將真景元與余景瞻並用，必有可觀。」余嘗疑其說，西山負一世之望，豈必待余景瞻而後可以有為乎？世傳洪舜俞在蜀，嘗謂崔菊坡曰：「先生豐於德而嗇於才，他日不宜獨當重任。」菊坡深然之，故晚年力辭宰輔。此說余尤疑之，若分才德為兩事，則是天下果有不豪傑之聖賢矣。
婺州州治，古木之上有鷹巢，一卒探取其子。郡守王夢龍方據案視事，鷹忽飛下，攫一卒之巾以去。已而知其非探巢之卒也，銜巾來還，乃徑攫探巢者之巾而去。太守推問其故，杖此卒而逐之。禽鳥之靈識如此。其攫探巢者之巾，固已異矣。於誤攫他卒之巾，復銜來還，尤為奇異。世之人舉動差謬，文過遂非，不肯認錯者多矣，夫子所謂可以人而不如鳥乎？
余同年李南金云：「《茶經》以魚目湧泉連珠為煮水之節。然近世瀹茶，鮮以鼎鑊，用瓶煮水，難以候視，則當以聲辯一沸二沸三沸之節。又陸氏之法，以未就茶鑊，故以第二沸為合量而下，未若今以湯就茶甌瀹之，則當用背二涉三之際為合量。乃為聲辯之詩云：『砌蟲唧唧萬蟬催，忽有千車捆載來。聽得松風並澗水，急呼縹色綠瓷杯。』」其論固已精矣。然瀹茶之法，湯欲嫩而不欲老，蓋湯嫩則茶味甘，老則過苦矣。若聲如松風澗水而遽瀹之，豈不過於老而苦哉！惟移瓶去火，少待其沸止而瀹之，然後湯適中而茶味甘。此南金之所未講者也。因補以一詩云：「松風檜雨到來初，急引銅瓶離竹爐。待得聲聞俱寂後，一甌春雪勝醍醐。」
黃龍寺晦堂老子嘗問山谷以「吾無隱乎爾」之義，山谷詮釋再三，晦堂終不然其說。時暑退涼生，秋香滿院。晦堂因問曰：「聞木犀香乎？」山谷曰：「聞。」晦堂曰：「吾無隱乎爾。」山谷乃服。晦堂此等處，誠實脫灑，亦只是曾點見解，卻無顏子工夫，此儒佛所以不同。
蝗才飛下即交合，數日，產子如麥門冬之狀，日以長大。又數日，其中出如小黑蟻者八十一枚，即鉆入地中。《詩》註謂螽斯一產八十一子者，即蝗之類也。其子入地，至來年禾秀時乃出，旋生翅羽。若臘雪凝凍，則入地愈深，或不能出。俗傳雪深一尺，則蝗入地一丈。東坡《雪》詩云「遺蝗入地應千尺」是也。蝗災每見於大兵之後，或雲乃戰死之士冤魂所化。雖未必然，但余曩在湖北，見捕蝗者雖群呼聚喊，蝗不為動。至鳴擊金鼓，則聳然而聽，若成行列。則謂為殺傷診氣之所化，理或然也。
漳河上有七十二冢，相傳雲曹操疑冢也。北人歲增封之。范石湖奉使過之，有詩云：「一棺何用冢如林，誰復如公負此心。歲歲蕃酋為封土，世間隨事有知音。」四句是兩個好議論，意足而理明，絕句之妙也。
今世有一樣古錢，其文曰半兩，無輪郭，醫方中用以為藥。考之《史記》，乃漢文帝時錢也。當時吳濞、鄧通皆得自鑄錢，獨多流傳，至今不絕。其輕重適中，與今錢略相似。視五銖貨泉，又先一二百年矣。五銖貨錢，比今錢卻稍輕。
趙季仁謂余曰：「某平生有三願：一願識盡世間好人，二願讀盡世間好書，三願看盡世間好山水。」余曰：「盡則安能，但身到處莫放過耳。」季仁因言朱文公每經行處，聞有佳山水，雖迂途數十里，必往遊焉。攜樽酒，一古銀杯，大幾容半升，時引一杯。登覽竟日，未嘗厭倦。又嘗欲以木作《華夷圖》，刻山水凹凸之勢，合木八片為之，以雌雄筍相入，可以折，度一人之力，足以負之，每出則以自隨。後竟未能成。余因言夫子亦嗜山水，如「知者樂水，仁者樂山」，固自可見。如「子在川上」，與夫「登東山而小魯，登泰山而小天下」，尤可見。大抵登山臨水，足以觸發道機，開豁心志，為益不少。季仁曰：「觀山水亦如讀書，隨其見趣之高下。」
范石湖詩云：「朝霞不出門，暮霞行千里。今晨日未出，曉氛散如綺。心疑雨再作，眼轉雲四起。我豈知天道，吳儂諺雲爾。古來占滂沱，說者類恢詭。飛雲走群羊，停雲浴三豨。月當天畢宿，風自少女起。爛石燒成香，汗礎潤如洗。逐婦鳩能拙，穴居貍有智。蜉蝣強知時，蜥蜴與聞計。垤鳴東山鸛，堂審南柯蟻。或加陰石鞭，或議陽門閉，或雲逢庚變，或自換甲始。刑鵝與象龍，聚訟非一理。不如老農諺，影響捷於鬼。哦詩敢誇博，聊用醒午睡。」此詩援引占雨事甚詳可喜。諺有云：「日出早，雨淋腦；日出晏，曬殺雁。」又云：「月如懸弓，少雨多風；月如仰瓦，不求自下。」二說尚遺，何也？余欲增補二句云：「日占出海時，月驗仰瓦體。」
靖康之亂，元祐皇后手詔曰：「漢家之厄十世，宜光武之中興；獻公之子九人，唯重耳之獨在。」事詞的切，讀之感動，蓋中興之一助也。建炎登極之詔曰：「亹亹萬機，難以一日而曠位；皇皇四海，詎可三月而無君。」又曰：「聖人何以加孝，朕每懷問寢之思；天子必有所尊，朕欲救在原之急。嗟我文武之列，若時忠義之家。不食而哭秦庭，士當勇於報國；左袒而為劉氏，人咸樂於愛君。期一德而一心，佇立功而立事。同徯兩宮之復，終圖萬世之安。」其詞明白，亦占地步。昔唐明皇幸蜀，肅宗即位靈武。元次山作頌，謂自古有盛德大業，必見於歌頌。若今歌頌大業，非老於文學，其誰宜為？去盛德而止言大業，固以肅宗即位為非矣。伊川謂非祿山叛，乃肅宗叛也。山谷云：「撫軍監國太子事，胡乃趣取大物為。」此皆至論。今二聖蒙塵遠狩無還期，高宗不得已而即位，今又出於元祐皇后之命，與唐肅宗天淵不同，似亦可以無說。然胡致堂萬言書首論此事，謂：「建炎以來，有舉措大失人心之事，今欲收復人心而圖存，則既往之失，不可不迫，不可不改。一昨陛下以親王介弟，受淵聖皇帝之命，出帥河北。二帝既遷，則當糾合義師，北向迎請。而遽膺翊戴，亟居尊位。遙上徽號，建立太子。不復歸覲宮闕，展省陵寢。斬戮直臣，以杜言路。南巡淮海，偷安歲月。此舉措失人心之最大者也。今須一反前失，亟下詔曰：『繼紹大統，出於臣庶之諂而不悟其非；巡狩東南，出於僥幸之心而不虞其禍。今義不戴天，誌思雪恥。父兄旅泊，陵廟荒殘，罪乃在予，無所逃責。』以此號召四海，聳動人心，不敢愛身，決意講武。然後選將訓兵，戎衣臨軍。天下忠義之士，必雲合而影從。凡所欲為，孰不如誌？」致堂此論，明白正大，惜其說之不行也。然唐肅宗即位，何嘗有一人敢言其非？今致堂能言之，而高宗能受之，已為盛德事矣。中興以來，致堂、淡庵二書，關系最大。
江西自歐陽子以古文起於廬陵，遂為一代冠冕。後來者，莫能與之抗。其次莫如曾子固、王介甫，皆出歐門，亦皆江西人。老蘇所謂執事之文，非孟子之文，而歐陽子之文也。朱文公謂江西文章如歐永叔、王介甫、曾子固，做得如此好，亦知其皓皓不可尚已。至於詩，則山谷倡之，自為一家，並不蹈古人町畦。象山雲「豫章之詩，包含欲無外，搜抉欲無秘，體制通古今，思致極幽眇，貫穿馳騁，工夫精到，雖未極古之源委，而其植立不凡，斯亦宇宙之奇詭也。開闢以來，能自表見於世若此者，如優缽曇華，時一現耳。」楊東山嘗謂余云：「丈夫自有沖天誌，莫向如來行處行。」豈惟制行，作文亦然。如歐公之文，山谷之詩，皆所謂「不向如來行處行」者也。
楊誠齋云：「詩固有以俗為雅，然亦須經前輩鎔化，乃可因承。如李之『耐可』、杜之『遮莫』、唐人『裏許』、『若個』之類是也。唐人寒食詩，不敢用『餳』字，重九詩，不敢用『糕』字，半山老人不敢作梅花詩，彼固未敢輕引裏母田父，而坐之平王之子、衛侯之妻之側也。」余觀杜陵詩，亦有全篇用常俗語者，然不害其為超妙。如雲：「一夜水高二尺強，數日不可更禁當。南市津頭有船賣，無錢即買系籬傍。」又云：「江上被花惱不徹，無處告訴只顛狂。走覓南鄰愛酒伴，經旬出飲獨空床。」又云：「夜來醉歸沖虎過，昏黑家中已眠臥。傍見北斗向江低，仰看明星當空大。庭前把燭嗔兩炬，峽口驚猿聞一個。白頭老罷舞復歌，杖藜不寐誰能那？」是也。楊誠齋多效此體，亦自痛快可喜。
禪家有觀白骨法，謂靜坐澄慮，存想自身血肉腐壞，唯存白骨，與吾相離，自一尺以至尋丈，要見形神元不相屬，則自然超脫矣。余觀《莊子》：子輿有疾，子祀往問之。曲僂發背，頤隱於齊，肩高於頂，句贅指天，陰陽之氣有沴，其心間而無事，趼解而鑒於井。曰：「嗟乎！夫造物者，將以予為此拘拘也。」子祀曰：「汝惡之乎？」曰：「亡。予何惡？浸假而化予之左臂以為雞，予因此求時夜。浸假而化予之右臂以為彈，予因以求鴞炙。浸假而化予之尻以為輪，以神為馬，予因而乘之，豈更駕哉！」浸，漸也。假，借也。蓋積漸假借，化此身為異物，則神與形離，超然無所往而不可矣，又何疾又何病於拘拘哉！視白骨之法，蓋本於此。佛法出於老莊，於此尤信。
伊尹墓在空桑北一里，相傳墓傍生棘，皆直如矢。范石湖使北過之，有詩云：「三尺黃壚直棘邊，此心終古享皇天。《汲書》猥述流傳妄，剖擊嗟無咎單篇。」蓋《汲冢書》妄載伊尹謀篡，為太甲所殺也，事見杜元凱《左氏傳·後敘》。
古詩多矣，夫子獨取《三百篇》，存勸戒也。吾輩所作詩，亦須有勸戒之意，庶幾不為徒作。彼有繪畫雕刻，無益勸戒者，固為枉費精力矣。乃若吟賞物華，流連光景，過於求適，幾於誨淫教偷，則又不可之甚者矣。白樂天《對酒》詩曰：「蝸牛角上爭何事？石火光中寄此身。隨富隨貧且歡喜，不開口笑是癡人。」又曰：「百歲無多時壯健，一春能幾日晴明？相逢且莫推辭醉，聽唱《陽關》第四聲。」又曰：「昨日低眉問疾來，今朝收淚吊人回。眼前見例君看取，且遣琵琶送一杯。」自詩家言之，可謂流麗曠達，詞旨俱美矣。然讀之者，將必起其頹墮廢放之意，而汲汲於取快樂，惜流光，則人之職分與夫古之所謂三不朽者，將何時而可為哉！且如《唐風》、《蟋蟀》之詩，蓋勸晉僖公以自虞樂也，然才曰「今我不樂，日月其除」，即曰「無已太康，職思其居」，呂成公釋之曰：「凡人之情，解其拘者，或失於縱；廣其儉者，或流於奢；故疾未已，而新疾復生者多矣。」信矣！《唐風》之憂深思遠也。樂天之見，豈及是乎？本朝士大夫多慕樂天，東坡尤甚。近時葉石林謂：「樂天與楊虞卿為姻家，而不累於虞卿；與元稹、牛僧孺相厚善，而不黨於元稹、僧孺；為裴晉公之所愛重，而不因晉公以進；李文饒素不相樂，而不為文饒所深害。推其所由，惟不汲汲於進而志在於退，是以能安於去就愛憎之際，每裕然而有餘也。」此論固已得之，然樂天非是不愛富貴者，特畏禍之心甚於愛富貴耳。其詩中於官職聲色事，極其形容，殊不能掩其戀謬之意。其幹生所善者，元稹、劉禹錫輩，亦皆逐逐聲利之徒，至一聞李文饒之敗，便作詩暢快之，豈非冤親未忘，心有偏黨乎？慕樂天者，愛而知其疵，可也。
作詩必以巧進，以拙成。故作字惟拙筆最難，作詩惟拙句最難。至於拙，則渾然天全，工巧不足言矣。古人拙句，曾經拈出，如「池塘生春草」，「楓落吳江冷」，「澄江靜如練」，「空梁落燕泥」，「清暉能娛人，遊子淡忘歸」，「大江流日夜，客心悲未央」，「明月入高樓，流光正徘徊」，「採菊東籬下，悠然見南山」，如此等類，固已多矣。以杜陵言之，如「兩邊山木合，終日子規啼」，「野人時獨往，雲木曉相參」，「喜無多屋宇，幸不礙雲山」，「在家長早起，憂國願年豐」，「若無青嶂月，愁殺白頭人」，「百年渾得醉，一月不梳頭」，「一徑野花落，孤村春水生」，此五言之拙者也。「春水船如天上坐，老年花似霧中看」，「遷轉五州防禦使，起居八座太夫人」，「竹葉於人既無分，菊花從此不須開」，「莫思身外無窮事，且盡生前有限杯」，「雷聲忽送千峰雨，花氣渾如百和香」，「秋水才添四五尺，野航恰受兩三人」，「酒債尋常行處有，人生七十古來稀」，此七言之拙者也。他難殫舉，可以類推。杜陵雲，「用拙存吾道」，夫拙之所在，道之所存也，詩文獨外是乎？
紹興辛巳，亮既授首，葛王篡位，使來修好，洪景盧往報之。入境，與其接伴約用敵國禮，伴許諾。故沿路表章，皆用在京舊式。未幾，乃盡卻回，使依近例易之。景盧不可。於是扃驛門，絕供饋，使人不得食者一日。又令館伴者來言，頃嘗從忠宣公學，陽吐情實，令勿固執，恐無好事，須通一線路乃佳。景盧等懼留，不得已，易表章授之，供饋乃如禮。景盧素有風疾，頭常微掉，時人為之語曰：「一日之饑禁不得，蘇武當時十九秋。傳與天朝洪奉使，好掉頭時不掉頭。」
數窮於九，九者，究也。至十，則又為一矣。此蔡西山之說。
伊川每見學者能靜坐，便嘆其善學。余謂靜坐亦未可盡信，固有外若靜而中未免膠擾者，正所謂坐馳也。嘗聞南嶽昔有住山僧，每夜必秉燭造旃林，眾生打坐者數百人，或拈竹篦痛棰之，或袖中出餅果置其前，蓋有以窺其中之靜不靜，而為是懲勸也。彼異端也，尚能洞察其徒心術之隱微，而提撕警策之，吾儒職教者有愧矣。
近時胡仲方《落梅》詩云：「自孤花底三更月，卻怨樓頭一笛風。」亦有思致。自古才德之士，方其少也，不使得以展布，及其飄零衰老，乃拳拳嘆息之，亦已晚矣。燭之武曰：「臣之少也，尚不如人，今老矣，無能為也。」亦寓此意。唐人詩曰：「朝廷欲論封禪事，須及相如未病時。」杜陵《病柟》詩意亦如此。陳後山挽司馬公曰：「政雖隨日化，身已要人扶」，益可悲矣。
孝宗受禪赦文云：「凡今者發政施仁之日，皆得之間安視膳之餘。」天下誦之，洪景嚴筆也。
洪容齋曰：文貴於達而已，繁與簡各有當也。《禮記·檀弓》：「石駘仲卒，有庶子六人，卜所以為後者，曰：『沐浴佩玉則兆。』五人者，皆沐浴佩玉。石祁子曰：『孰有執親之喪，而沐浴佩玉者乎？』不沐浴佩玉。石祁子兆，衛人以龜為有知也。」蓋連用四「沐浴佩玉」字，使今之為文者，必曰：「沐浴佩玉則兆，五人者如之，石祁子獨不可。曰：『孰有執親之喪而若此者乎？』」似亦足以當其事，省其詞，然古意衰矣。又云：《史記·衛青傳》：「校尉李朔，校尉趙不虞，校尉公孫戎奴，各三從大將軍，以千三百戶封朔為涉軹侯，以千三百戶封不虞為隨成侯，以千三百戶封戎奴為從平侯。」至班固作《漢書》乃省其詞曰：「校尉李朔、趙不虞、公孫戎奴，各三從大將軍，封朔為涉軹侯，不虞為隨成侯，戎奴為從平侯。」比《史記》五十八字中，省二十三字，然終不若《史記》樸贍可喜。余謂詩亦有如此者，古《采蓮曲》云：「魚戲荷葉東，魚戲荷葉西。」杜子美《杜鵑行》：「西川有杜鵑，東川無杜鵑，涪南無杜鵑，雲安有杜鵑。」若以省文之法論之，似可裁減，然只如此說，亦為樸贍有古意。
謚者，死後易名者也。而《左傳》衛侯賜北宮喜謚曰「貞子」，賜析朱鉏謚曰「成子」，蓋生前預賜之也，曾不以為不祥。今人不達，畏死畏禍，百種忌諱。古人皆不然，只看《檀弓》季武子成寢，杜氏之葬在西階之下，許之合葬，又許之哭。伯高死於衛，孔子以為由，「賜也，見我」，遂哭諸賜氏，命子貢為之主，來者拜之。子夏喪明，曾子曰，「朋友喪明則哭」。遂往哭，子夏亦哭。曾子與客立於門側，其徒趨而出曰：「吾父死，將出哭於巷。」曾子曰：「反哭於爾次。」因北面而吊焉。季武子寢疾，蟜固不說齊衰而入見曰：「士唯公門說齊衰。」武子曰：「善哉！」蓋未始如今人之多忌諱也。
《玉牒》修書，始於大中祥符，至於政、宣而極備。考定世次枝分派別而歸於本統者，為《仙源積慶圖》。推其所自出、至於子孫而列其名位者，為《宗藩慶系錄》。具其官爵、功罪、生死及若男若女者，為《類紀》。同姓之親而序其五服之戚疏者，為《屬籍》。編年以紀帝系，而載其歷數及朝廷政令之因革者，為《玉牒》。
蘇武在匈奴十九年，魏於什門在燕二十一年，近時洪忠宣在金亦幾二十年。
冰蠶不知寒，火鼠不知熱，蓼蟲不知苦，螂蛆不知臭。
濂溪、明道似顏子，伊川、橫渠似孟子，南軒似顏子，晦庵似孟子。
《書》曰：「思曰睿」，「睿作聖」。《揚子》曰：「神心惚恍，經緯萬方。」《孔叢子》曰：「心之精神是謂聖。」《管子》曰：「思之思之，又重思之，思之而不通，鬼神將通之，非鬼神之力也，精誠之極也。」邵子曰：「天向一中分造化，人從心上起經綸。」或曰：《易》言「何思何慮」，何也？曰：始於思，終於無思，非不思也，不待思也。此不識不知而順帝則，從心所欲而不逾矩，庖丁之解牛，輪扁之斫輪，痀僂之承蜩，豈更待於思乎？

周益公家藏歐陽公家書一幅，紙斜封，乃冷壽光牒。其詞云：「具位某。豬肉一斤，右伏蒙頒賜，領外無任感激，謹具牒謝。謹牒。年月日。具位某牒。」蓋改牒為狀，自元豐始，日趨於諛矣。且前輩交際，其饋止於如此，未嘗過於豐侈也。