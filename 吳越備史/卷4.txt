
王名俶，字文德，文穆王第九子也。母吳越國恭懿太夫人吳氏。王以天成四年歲己丑八月二十五日生於功臣堂。天福四年十二月，承制授內衙諸軍指揮使、檢校司空，忠獻王累授王特進、檢校太尉。開運四年春三月庚寅，出鎮丹丘（即臺州也）。下車數月，有僧德韶語王曰：「此地非君為治之所，當歸國城，不然將不利矣。」王從其言，即求歸。秋九月甲戌，發自丹丘，歸覲也。是日大風，東南有雲如樓閣之狀，識者異之。冬十二月，內衙統軍使胡進思、指揮使諸溫、鈄滔等幽廢王於義和後院，乃召諸大校及率中外軍庶，奉迎王於南邸。晡時，王見府僚將校於帥府之外簾，謙讓者三，諸將校以王素有德望，俯伏稱賀。即日，王以鎮海鎮東等軍節度、檢校太尉、兼侍中蒞事於元帥府之南序。
（戊申）乾祐元年春正月辛亥朔，漢主南郊，大赦改元。是月乙卯，王即位於天寵堂，赦境內租稅，班賚有差。
天寵堂，即忠獻王重建，逮於廢王，不克遷徙，至是而王臨位焉。
自前年季冬浹於正旦，陰晦彌月，是日雲初澄霽，中外人情胥悅。壬戌，遣將兵奉廢王於衣錦軍。丙子，漢主崩，少主承祐即位。二月辛卯，王親祀五廟。乙未，誅內衙指揮使何承訓，懲其反覆，中外大悅。
初，廢王將黜胡進思，而承訓預其事。議未決，承訓反告於進思。及王即位，復請誅進思。王懲其反覆，立命斬之。
三月，敕遣中書舍人張誼來歸忠獻王賵。丙寅，內衙統軍使胡進思請誅廢王，王不許，於是進思憂懼而卒。
先是，王遣都頭薛溫領親兵保衛廢王，且戒之曰：「爾等小心衛護吾兄，若有異事，當死拒之。」至是，進思請誅，不遂，乃詐以王命，令薛溫害之。溫曰：「仆受命之日，不聞此言，決不敢妄發也。」進思乃夜遣二賊，逾垣而入，欲刺廢王。廢王闔戶大呼，薛溫聞之，率眾而入。夜二鼓，斃二賊於庭中。至是進思聞二賊死，憂懼，不二日發疽而死。
夏四月，大閱馬步。六月朔，日有蝕之。冬十一月，下令以每歲租賦逋滯者悉蠲之，仍歲為著令，百姓歌舞焉。
（己酉）二年春二月，匡武都連名輒舉求職，王命斬狀首二人，坐黜者二十餘人，余宥之。三月，敕授王東南兵馬都元帥、鎮海鎮東等軍節度使、浙江東西等道管內觀察處置兼兩浙鹽鐵制置發運等使、開府儀同三司、檢校太師、兼中書令、杭州越州大都督、上柱國、吳越國王、食邑一萬戶、實封一千戶，仍賜匡聖廣運同德保定功臣。夏四月，太白晝現。是月乙亥，城西上清宮災。五月，內衙指揮使鈄滔以罪黜於處州。六月甲申，日有蝕之。秋七月，朝廷命擒河中府李守貞。
初，守貞之叛，求援金陵，偽齊王景達舉兵應之。未幾守貞就擒，淮人壓境而退。
是月，王命弟弘億為明州刺史。冬十月，敕遣散騎常侍張煦等持節備禮，冊王為吳越國王，仍賜玉冊、金印、法物等。
冊曰：「惟乾祐二年歲次乙酉十月庚午朔十九日戊子，皇帝若曰：我先帝承有晉崩離之後，醜虜充斥，毒螫中夏。是用順天致討，大拯黎元，太阿一揮，胡馬宵遁，享萬靈於無主，解兆庶之倒懸，較定世勛，以吳越居右。伊朕眇末，虔奉世訓，嗣位之始，即疇懋功。前命為元帥，按地圖授武節，東南之境得行征伐命，敕為真王，駕大輅，執桓圭，牛鬥之鄉，盡荒土宇，詢於有位，僉曰克諧。咨爾匡聖廣運同德保定功臣、東南面兵馬都元帥、鎮海鎮東等軍節度使、浙江東西等道管內觀察處置兼兩浙鹽鐵制置發運營田等使、開府儀同三司、檢校太師、兼中書令、杭州越州大都督、上柱國、吳越國王、食邑一萬戶、實封一千戶錢某，象緯炳靈，公王襲慶，橫江負海者三千裏，開國承家者六十年。而能望辰極以駿奔，奉天朝之師律，充庭納貢則外府告盈，下瀨宣威則前茅獻捷，忠信著於群後，禮讓行於一方。故玄冕九章，為王之服，昭其名也；朱輪駟馬，為王之馭，昭其器也。而又三吳百越，列土分疆，有民人焉，有社稷焉，恢祖禰之令圖，實典禮之鉅著，勸夫忠孝，以禦邦家。今遣正議大夫、守右散騎常侍、上柱國、賜紫金魚袋張煦、左補闕崔頌持節備禮，冊爾為吳越國王。於戲！品秩甚尊，名數尤重，肅廣庭而備物，練吉日以覃恩。爾其正厥位，事大以敬，教民以順，馭眾以恩，神其福之。《禮》曰：『惟王建國，諸侯所以守舊邦。』《書》曰：『惟帝念功，王者於是出好爵。』匡我堯緒，永為漢藩，浙江如帶，稽山如礪，福祿無窮，貽厥百世。汝往欽哉，對揚我休命！」
是月，內衙指揮使諸溫以罪黜於溫州。是歲，下令以境內田畝荒廢者，縱民耕之，公不加賦。
時王募民墾荒田，勿取其租稅，由是境內並無棄田。或有請糾遺丁以增賦，王命杖之國門，民皆大悅。
（庚戌）三年春二月，金陵以偽永安軍節度使查文徽取福州，遣劍州刺史陳誨、泉州刺史留從效率兵犯我無諸，王命指揮使潘審燔率師禦之，遂生擒查文徽及行軍判官楊文憲等三十餘人，斬首萬計。陳誨、留從效等走之。
初，福人告查文徽曰：「吳越兵已棄城去，請公為帥。」文徽信之，乃遣陳誨率水軍下閩江，文徽自以步騎繼至城下。閩州刺史吳誠詐遣兵數百出迎文徽，誨諫曰：「閩人多詐，未可圖也，宜立寨徐徐圖之。」文徽曰：「疑則生變，不若乘機據其城。」乃引兵徑進。誨整眾鳴鼓，還於江湄，吳誠與潘審燔等勒兵擊賊，大敗之，遂執文徽等。士卒戰溺死者一萬餘人，陳誨等率親部而遁。
是月甲午，丞相、中書令、鄖國公杜建徽卒。
建徽字延光，新登縣人。祖仲明，不仕，累贈水部員外郎。父棱，贊忠去偽功臣、兩浙行軍司馬、鎮海軍節度副使、常、潤二州刺史。初，八都建，棱率鄉黨以武安為號。時武肅王輔董庶人起石鏡鎮，旋平（彭城）漢宏，功業浸盛。棱謂諸子曰：「吾每責人，不過十罰則為之傷心，而觀錢公，每有斬決，皆談笑自若。成大事者，是人也，當事之，必貴吾族。」棱遂歸於我。光啟三年，命征薛朗，平之，遂為常州。尋遷潤州。乾寧中，安仁義適東陽，命棱率師討平之。及武肅王以宣州降卒隸中軍，號武勇都，前後左右皆無賴，棱常患之，乃密疏曰：「狼子野心，棱觀武勇將士，終非大王所蓄，願以士人代之。」武肅王不聽。及徐綰叛命，使祭之，旌其先見。徽即稜子也。少強勇，不與諸弟類。嘗於山莊構小茆齋，輒私署軍州押衙，紀於棟，鄉裏見焉驚，因聞於棱。棱亦加責，徽對曰：「大丈夫何止一軍事押衙耶？」始從軍，無事人之誌。及棱歸武肅王，乃從父命而盡心於我。棱在常州，為淮人所逼，微馳赴父難，不及境而城已拔，徽乃率所部還新登。及棱自淮南歸，軍中嚴整無改，棱尤稱之。徽累征伐，皆單衣入陣，賊眾無不披靡，所至輒立大功，軍中謂之虎子。乾寧初，從征董庶人，被射中肩。徽亦能軍。開平中，與武肅王弟鐸率師救姑蘇，與敵遇，因逼河，河樑上斷，乃鞭馬徑渡。及岸馬斃，遂瘞之，號曰馬冢，至今存焉。徐綰之叛，徽馳自新登，以本部赴難，因命守禦。時賊將聚木焚北門，徽使持火鉤取其木，先焚之，遂不得聚，賊計遂罷。時有勸王東保會稽，徽按劍曰：「事茍不濟，當同死於此。必東渡，亦售命於賊耳。」武肅王納之。睦州陳詢之貳我也，王以徽為詢姻婭，頗疑之，乃使馬綽伺其意。徽曰：「陳氏負恩背義，自貽覆族之禍，徽既姻婭，義當見疑。然累書以諭之，皇天後土，茍或鑒照，則拔城獲書，方明徽心耳。」俄有睦州廳吏來降，持徽所遺書至，武肅王嘉嘆久之，賜徽錢一百萬。徽兄建思嘗譖徽於武肅，言其第中蓄兵仗，將為異圖。王使人閱之，徽方食，使者強抵徽臥內，徽但食不顧。使者聞之，武肅王感悟，益加殊待。及構第於城南，王親與規畫。徽性儉率，出入導從，不過數人，凡財物多散鄉裏親族。武肅王每會王人，必指之曰：「此杜丞相，今日塵忝多其力也。」忠獻王時，其孫昭達為內衙都監使，盛治第宅，強徽觀之，曰：「乳臭兒不諳事乃爾。」後昭達果以罪誅。及春秋高，尚能騎射。嘗從擊氈於廣場，興酣，有宿中箭鏃，自臂中飛出，人皆壯之。徽為詩自敘曰：「中劍斫耳缺，被箭射胛過。為將須有膽，有膽即無價。」初，棱將亡，散家財與諸子，惟徽但授一笏。棱曰：「此吾歷任所秉者，唯汝能傳之。」徽歷官自武安都將、國子祭酒，至涇源、昭化等軍節度使，累官吳越國丞相兼中書令，封鄖國公，皆自國初至忠獻王以來奏授也。凡子弟孫侄，多連姻公室，朱紫車馬，充溢門庭，有國以來，莫比其盛。卒年八十八，謚曰威烈。
三月，敕授王守尚書令，增食邑二千戶，實封五百戶。夏四月，王以查文徽等獻於五廟，國人為之聳觀。
先是，征伐以來，擒獲雖眾，而獻俘之禮，至是方備。
是月丙午，王親享五廟。六月，敕授王兄東府安撫使弘儇知福州威勝軍事。秋七月戊寅，命弟弘億為東府安撫使。冬十月，王歸查文徽於金陵。十一月朔，日有蝕之。乙酉，漢少主遇弒。是歲，潭帥馬希廣為其兄希萼所攻殺而自立，臣於金陵，金陵遣將邊鎬守之，盡遷馬氏之族於金陵。是月，漢太後臨朝。
（辛亥）廣順元年春正月丁卯，周太祖即位，改元大赦。漢太後遷居西宮。三月，敕授王諸道兵馬都元帥，加食邑一千戶，實封三百戶，仍降尚書令冊禮。夏四月，王奉廢王居東府。
即越州。王築宮室，治園圃，花卉山石，池塘亭苑，奉廢王日娛悅之，歲時供饋甚厚。
夏六月丙午，武勝清海等軍節度使王世父元懿薨，以其子仁仿嗣。
元懿字秉徽，武肅王第五子。母李氏。懿有燕頷之相，起家鎮海軍右直都知兵馬使，尋授安國衣錦軍防遏指揮使，累授檢校兵部尚書。懿性至孝而純直，其母嘗侍武肅王，指令不稱旨，被捶，自是成疾。每疾發，侍婢多厭倦，惟懿不離左右，雖糞混亦親侍之。常在衣錦城，出遊諸野，遇菖蒲花，尋收之新定。一日，閭裏間輒數處火起，民頗憂懼。有巫楊韞，因之遂興妖言曰：「某日某所復當火。」皆如其言，民由是競禱之。懿謂左右曰：「火如巫言，巫為火也，宜殺之以息其奸。」於是命斬韞於市，火遂絕。貞明中，自新定判東陽。東陽之南有白砂神，郡人畏而奉之。每歲三月，有大風雨，自白砂起郡城，或言神本海龍，每歲一復東南為怪，壞民廬舍。及懿臨郡，夢朱衣言：「白砂王奉啟相國，今以他適，將由郡城，且慮驚駭，已由南山而去。」翌日，風雨果如之，人皆異之。頗喜宴遊雕飾之事。文穆王襲國，禮敬尤篤。懿每飲酒，及其半而傾於地。文穆王因宴，乃致鈔鑼於懿前，意誡其事，懿自是遂改。累奏授賓、睦二州刺史、清海武勝等軍節度使、太傅、同中書門下平章事、金華郡王，終年六十六，謚曰宣惠。在郡三十年。初，懿之為新定，有卜士方氏，時人號為龜精，常數卜以貽懿曰：「太乙接大河，金華寶貝多，郡侯六十六，別處不經過。」至是果如其言。
是月，命復王從兄仁俊官爵。
（壬子）二年春二月，制授王天下兵馬元帥，增食邑二千戶，實封五百戶，改賜推誠保德安邦致理忠正功臣。夏四月朔，日有蝕之。敕衢州刺史王叔元璝知福州威勝軍事，王弟弘偓為衢州刺史。六月乙未，王妣吳越國順德太夫人吳氏薨。
夫人錢塘人，諱漢月，中直指揮使珂女也。幼而婉淑，奉文穆王，恭穆夫人尤寵愛之。夫人善胡琴，性慈惠而節儉，頗尚黃老，學居常被道士服，余皆布練而已。每聞王決斷政事，有及重刑者，夫人常頻蹙，以仁恕為言。諸吳將有遷授，皆峻阻之。及其入對，多加訓勵，有過失必面責之，故諸吳終夫人之世，不甚驕恣。敕封吳越國順德夫人，薨年四十，謚曰恭懿。
秋八月丁酉，敕葬恭懿夫人於錢塘慈雲嶺之西原。九月甲寅朔，丞相裴堅卒。
堅字廷實，吳興人。父光庭，累官至中書令。有術士景歲能言休咎，以紙大書臺字，以貽光庭。不旬日，果貶臺州刺史，大有政聲。堅幼明敏，善屬文，及長，有知人之鑒。事吳越國，有善政，條教有方，累官禮部尚書、中書令，拜吳越國丞相。終年五十六，謚曰文憲。
冬十月，朗州指揮使（彭城）言（姓犯武肅王諱改彭城）舉兵逐邊鎬，克復湖南，獻捷於朝廷，朝廷以為武平節度制置武安等軍事，因遷湖南節制府於朗州。
（癸丑）三年春二月，湖州所隸建州降卒鄭懷嵩等十一人，以刺史散香於資福寺，遂率其黨二百餘人作亂，即日盡誅之。三月，敕授王起復鎮東大將軍、左金吾衛上將軍、員外置同正員。王以兄弘儇為溫州刺史。夏四月，建報恩元教寺於城北，薦王妣也。王親閱內外諸軍，非驍勇者鹹停放之。冬十月，大閱馬步軍艛艫於碧波亭。十一月，命弟弘仰為臺州刺史。十二月，湖南王逵舉兵，執朗州（彭城）言囚之，朝廷尋授王逵湖南節制。是歲，東陽有大象自南方來，陷陂湖而獲之。境內大旱，邊民有鬻男女者，命出粟帛贖之，歸其父母，仍命所在開倉賑恤。
（甲寅）顯德元年春正月丙子朔，周主祀園丘，改元。是月，周太祖崩，晉王即位，是為世宗。夏五月辛巳，王命鑄王妣恭懿太夫人銅容二，致於奉國、金地二尼寺。秋七月，敕遣使加授王天下兵馬都元帥，仍賜金印。冬十一月，敕遣進奏使章思忠歸諭機事，航艦不利，思忠溺焉。是月，北漢主殂，子鈞立。
（乙卯）二年春二月朔，日有蝕之。三月，制加王食邑一千戶，實封四百戶。夏四月庚子，王親祀五廟。秋七月庚午，有虹入天長樓（樓在內城之東），王避寢於思政堂。九月，王復於天寵堂。閏月丁酉，世子惟睿生。冬十月乙丑朔，敕遣司空李谷率師伐金陵。十二月，王遣使入貢。敕王出兵會擊金陵。是月，王師渡淮。
（丙辰）三年春正月，車駕東征，詔王以國兵分路進討。是月，南擊場門樓火。金陵李璟僭稱唐皇帝，致書於京師，仍令偽皇太弟璲致書於統師李谷，又遣偽宰相孫盛等入貢。二月，王師入淮南，靜海軍制置使姚彥洪率家屬、軍士、戶口等一萬餘人奔於我。是月，王命丞相吳程、前衢州刺史鮑修讓等攻毗陵，命都指揮使路彥銖等伐宣城，命都指揮使羅晟等督水師，次於江陰，應王師也。既而敕遣殿直薛有光來宣諭，仍賜沿身衣冠法物。三月，我師克常州，生擒刺史趙澤、偏將諸承、向重霸等一百餘人，遂班師。
時營田副使陳滿言於丞相吳程曰：「周師南征，舉國驚擾，常州無備，易取也。」吳程如其言，請於王，從之。丞相元德昭上曰：「唐大國，未可輕舉也。若我入唐而周師不至，能無慮乎？」吳程固爭，王遂命程取常州。
是月，金陵遣其偽燕王弘冀復據淮南，王命從弟蘇州刺史文奉為應援都統使，屯於本州備征發。夏五月乙酉，建州刺史陳誨以小船沿溪而下，福州指揮使馬進姚章等執於賊，未幾誨亦宵遁。是月，車駕還京師。六月，王命兄仁俊知福州彰武軍事（周改威武軍為彰武軍，史失書）。秋九月癸卯，王親閱兵於龍山教場。冬十月，車駕親征壽春。是歲始括境內民丁，益師旅也。
（丁巳）四年春正月，始議鑄錢。三月，王師大敗淮人於壽春。夏四月，宣諭使薛有光航海歸於京師。是月，車駕還京師。秋七月庚子，王命弟弘信為衢州刺史。八月，敕遣諫議大夫尹日就至，賜王生辰禦服紅袍二副。冬十一月，車駕復東征。是月，泉州刺史留從效請修貢於京師，附我以聞，詔從之。
（戊午）五年春正月丁未，前衢州刺史王弟弘偓卒。
偓字贊堯，文穆王第十二子也。母陳氏。偓性仁慈，事母以恭儉聞。及為郡，時歲旱，部民將逐食於他郡，民不忍別，偓俱詣郡廳，告白而去，偓為之流涕。其為政寬恕厚重，王加友愛尤篤。及卒，中外無不嘆惜。終年二十五。
二月丁卯，王師復維揚，敕遣殿直趙誨來宣諭，仍出艛艫於瓜步、迎鑾、長風涉等處。王師欲濟江，乃命上直都指揮使邵可遷、路彥銖等，帥艦四百艘、水師二萬以會之。江北諸郡悉平。三月，王不康。丙午，敕命翰林學士都承旨陶谷、司天監趙修巳賜王羊馬橐駝。每歲班賜，自此始也。是月，金陵李璟復稱江南國主，遣偽臨汝郡公徐遼、宰相馮延巳奉表稱臣於行在，五師乃罷。
初，金陵之將內附也，王亦飛書以諭之。既而附我以誠款聞，詔從之。
夏四月辛酉，城南火延於內城，王出居都城驛。詰旦，煙焰未息，將焚鎮國倉，王親率左右至瑞石山，命酒以祝之曰：「不穀不德，天降之災，宮室已矣，而倉廩儲積，蓋師旅之備，實所痛惜！若盡焚之，民命安仰，天其鑒之。」乃命從官伐林木以絕其勢，火遂滅。即日，王見丞相以下，罪己之暇，且曰：「吾旬月所苦尤至，而災釁之餘，遂覺康裕。」中外聞之頓安。丁卯，王命弟弘儀復為東府安撫使。是月，敕遣天下都軍頭周廣來宣諭，仍賜邵可遷以下及將士衣服有差。五月辛巳朔，日有蝕之。唐主去帝號，奉周正朔。六月戊寅，前臺州刺史王弟弘仰卒。
仰，文穆王第十三子也。母周氏。仰善騎射，通儒術，能書寫。及為郡，吏民畏服。性雖嚴急，而政事寬簡。終年二十四，謚曰成顯。
秋八月，敕遣閣門使曹彬賜工兵甲旗幟等。冬十月乙巳，王遷於思政堂。是月，南漢主殂，子鋹嗣。
（己未）六年春二月甲申，王遣丞相元德昭、寧國軍節度使吳延福入貢京師。夏四月，車駕親征幽并。是月，敕升湖州為宣德軍，授王兄弘偡特進、檢校太尉，充本軍節度使。五月，熒惑犯心。六月癸巳，周世宗崩，少主即位。秋八月，敕加王食邑一千戶、實封四百戶，仍改賜崇仁昭德宣忠保慶扶天詡亮功臣，又敕王元妃孫氏為吳越國賢德夫人，王世子惟浚為鎮海鎮東等軍節度副使、檢校太保。冬十月，王重建功臣堂。
（庚申）建隆元年春正月癸巳，今大宋皇帝受禪，大赦改元，封周少主為梁王，敕遣使來宣諭。二月，王但用今名，避廟諱也。三月甲寅，大慶堂成，王舊邸也。
堂寬高廣大，凡一百間，命勒碑文以紀其事。
夏四月，敕授王兵馬大元帥，加食邑一千戶，實封五百戶。五月，昭義軍節度使李筠叛。丁巳，車駕親征。六月甲午，敕加吳越國賢德夫人為賢德順睦夫人，又授兩軍節度副使王世子惟浚金紫光祿大夫、檢校太保，充節度使。是月，敕升明州為奉國軍，授王弟弘億金紫光祿大夫、檢校太保，充本軍節度使。秋七月庚子，潞州平。敕遣通事舍人武懷節來宣諭。九月甲寅，楊州節度使李重進叛，車駕東征。是月，王遣上直指揮使孫承佑率師至潤，以迎應之。庚申，王以寧國軍節度使王舅吳延福等有罪，並除名配外郡。
延福等兄弟五人俱有異圖，左右將校勸王誅之。王曰：「吾以先太夫人同氣之故，安忍置之於法？」言訖，遂嗚咽垂涕，眾皆稱賀。於是黜延福等於外郡，以全吳氏之族。
冬十一月丁未，揚州平，敕遣通事舍人王繼筠、丁德裕來宣諭，仍賜國信。庚申，敕遣西上閣門副使武懷節來宣諭。甲子，王命衢州刺皮從弟弘信入貢。
自太祖革命，王有貢奉，即加常數，太祖禮之，亦異於常。
十二月戊辰，車駕還京。是月，王遷於功臣堂。
（辛酉）二年春二月，江南國主李璟遷國於豫章。三月，敕遣使丁德裕送王弟弘信回，仍賜王戰馬二百匹、羊五百口、駝二十頭。夏六月甲寅，豫章李璟殂，子煜嗣位於金陵。秋七月丁亥，昭憲王太後崩，遣使來宣告。自五月不雨，至於是月，玉命取龍湫於天臺山以祈雨。九月，始榷酤。冬十二月，王命弟弘信復為衢州刺史。
（壬戌）三年春二月，敕遣右殿直王蓍來宣諭，仍賜國信。夏五月，東陽、信安、新定三郡民災。戊辰，王遣使賑恤。秋七月壬戌，大風拔木。八月庚寅，泉州留從效為大將張漢思所弒，漢思自稱權知清源軍事。九月庚戌夜，所在地震響如雷。冬十月庚寅，敕遣上殿直景德倫授兩鎮節度王世子惟浚為邕州建武軍節度使。庚子，敕遣西上閣門副使武懷節至，以泉州張漢思不稟朝命，俾王責之。翌日，王遣使往責之，漢思遂從命焉。
（癸亥）四年春三月朔，日有蝕之。是月，王師盡取荊湘之地。初，番禺衡州刺史張文表侵湖南，朝廷援之，遂執文表。及班師，因取二地。荊帥高繼沖、潭帥周保權並入於京師。
夏四月丁未，泉州張漢思為四門指揮使陳洪進所幽，洪進歸命於王，請命於朝，遂授洪進平海軍節度使、檢校太傅。秋九月丁巳，重建天寵堂。壬申，大閱艛艫於西湖，賜內外將校服帶有差。冬十月甲申，獲巨魚於江壖，長九丈六尺。十一月甲子，太祖有事南郊，大赦，改元乾德。王命侄昱入貢，敕遣引進使丁德裕來宣諭，仍加王食邑一千戶，實封四百戶，改賜承家保國宣德守道忠貞恭順功臣，又加建武軍節度使王世子惟浚檢校太尉。十二月，孝明皇後崩，敕遣使來宣告。是月，命侄郁為秀州刺史。
（甲子）乾德二年春正月戊寅朔，大雨震電。二月戊申朔，日有蝕之。三月，制王落起復天下兵馬都元帥，加食邑一千戶，實封四百戶。四月，重建城南寶塔寺成，鑄武肅王、文穆王、忠獻王銅容供於寺。秋八月庚申，王駕復天寵堂，謂丞相以下曰：「頃以寡德，遂貽災釁，曾未十年，中外如斯，實宗廟之休，公等之力。然作之者勞，吾不敢忘，更賴公等以輔不逮。」丞相以下鹹稱大慶。冬十一月，王師伐蜀，王乃命親從都指揮使行軍司馬孫承祐等率師會焉。
（乙丑）三年春正月乙酉，西川平，蜀主孟昶入於京師。二月壬寅朔，日有蝕之。乙丑，王命侄臺州刺史昱入賀。秋七月，有虎出於龍山，凡傷數十人，捕之逾旬而獲。八月癸卯，重建寶塔寺於城北。是月，敕遣通事舍人張延通來宣諭，仍賜生辰禮物。甲寅，丞相吳程卒。
程字正臣，山陰人。祖可信，定州虞唐縣令。父蛻，大順中登進士，解褐鎮東軍節度掌書記、右拾遺，累官禮部尚書。程起家校書郎。武肅王承制，累授檢校戶部員外郎，借緋。長興初，王女將選婚於士族，乃以孟粲、於葆暨程等三人見於王庭。武肅王熟視程，乃選之，承制遷金部郎中，借金紫。以程有吏術，因命提舉諸司公事。文穆王襲國，奏授程為職方郎中、觀察支使、節度判官。天福中，文穆王子儇遙典睦州，命程知州事。忠獻王時，以程判西府院事，尋拜丞相。福州李儒贇伏誅，授程威武軍節度使。乾祐三年，淮人侵福州，程授諸軍節度，獲其將查文徽。初，淮人薄閩城，授甲於將卒，而將卒充溢庭廡，紛然不可遏。程因登檻瞋目叱之，眾皆股慄，自是軍政嚴肅。程始在東越，以父蔭不事苦學。有謂程曰：「觀子骨法與群儒類，但恨他日登將相，不長談論耳。」程遂勤學。文穆王時，有西府院官滕攜嘗夢程化為赤龍，望南方而去。攜因語其夢於人曰：「吳氏子非我所測也。」及為福州，始驗其兆。尋以國用繁廣，乃命程兼掌屯田榷酤事。乾德初，程夢一羽人為布策於前，計字之算而所遺者三，果三載而卒，年七十三。謚曰忠烈。
冬十一月，王命從叔前知福州彰武軍事元璝為睦州刺史，侄昱為臺州刺史。
（丙寅）四年春二月乙亥，宣德節度使、同平章事王兄弘偡卒。
偡字惠達，文穆王第八子也。母陳氏。起家內衙諸軍都知兵馬使、檢校司空。年十八，出為湖州刺史。有妖巫登衙門大樹，恣為鬼神語，州人皆驚畏。偡曰：「妖由人興。」乃命註弩而射之，巫果請命，因鞭之，州人鹹服。偡明吏術，能為詩，頗有奇句。王嗣位，恭敬尤篤。顯德中，王城災，悉以器用服玩上之，累奏授特進、檢校太尉、宣德軍節度使。建隆初，敕授同中書門下平章事。終年三十八，謚曰恭義。先是，大星隕於西北，月余而偡終焉。
夏五月丙戌，王從兄婺州刺史仁仿卒。六月，敕授王子內衙都指揮使惟治為容州寧遠軍節度使、金紫光祿大夫、檢校太保。九月壬寅，王避正寢於功臣堂，計都入須女也。癸卯，王兄知福州彰武軍事弘儇卒。
儇字智仁，文穆王第二子也。本名弘偁。起家上直副兵馬使、檢校尚書右僕射，二十餘年為東府安撫使。洞曉政術，吏不敢欺。文穆王嘉之，賜金酒器一副。因命兼領新定。性簡儉，善騎射，能書有文而自晦。福州初歸我，將校有仇憾者，率多相誣，謂左右曰：「人各有憾，一啟之，誣構交生，人相疑懼，豈國家推心懷遠之道也！」因悉不問，閩人莫不感悅。尋鎮永嘉，愈事清率，所蓄聲伎悉放之，每食不過鮑魚、菘菜而巳。顯德中，嘗因入覲，溫人謂其將代，乃臥轍阻之。儇乃復伺夜出，人皆宿於城門。詰旦，侍妾以籃輦先出，眾疑儇在其中，遽擁而回。官吏具聞，王命示歸期，人始從焉。溫人舊苦徭役，儇乃置簿書以均之，民感其惠，多為儇醮本命。又俗尚淫祀，儇皆鎖其祠宇器玩，以充公用。及移鎮無諸，溫人有攜家以從者，謂之隨使百姓。儇出城日，皆行啼巷哭曰：「願公早回。」至是以神柩由溫江歸會稽，三郡之民為之號踴。凡兩鎮無諸、會稽，一鎮永嘉，通任二十餘年，承制累授檢校太尉，拜丞相。終年五十有四，謚節惠。
冬十一月甲寅，命王弟信知婺州武勝軍事。
（丁卯）五年春二月丁卯，除睦州刺史元璝知福州彰武軍事。戊辰，王弟奉國軍節度使億卒。
億字延世，文穆第十子。母沈氏初孕，文穆王夢僧入寢帳。及生，故字曰和尚。起家內衙諸軍左右都虞侯檢校左僕射。性俊拔，善屬文。年二十一，出為明州刺史，頗著善政。凡科率舊制，除出之。顯德中，王命括民丁，將益軍旅，州縣長吏因之，多所殘弊。億乃手疏之，辭理切直，王感悟，遂寢其事。王嘗與丞相以下論及時務，且言民之勞逸，率由時君奢儉，因為詩二章，以言節儉之誌，命億應和。億以北方侯伯多獻淫巧，乃因詩以風刺，王嘉嘆久之，仍賜詩以美其意。億嘗以息女許王舅吳氏子，而諸吳驕恣日益，遂怒之，自是不通，時人稱其強正。建隆初，奏授明州奉國軍節度使、檢校太保。末年夢金甲神告其終期，因會賓客飲酒，與之訣。寢疾三日而終，年三十九，謚曰康憲。
壬申，敕祀禹祠於東府。己卯，王從兄溫州刺史仁俊卒。三月，五星聚奎。如連珠在降婁之次，太平之兆也。
是月，建武軍節度使、檢校太尉王子惟浚入貢而還，賞賜吳越國賢德順夫人珠翠冠帔等。夏四月辛巳，命王子寧遠軍節度使惟治兼判奉國軍事。秋七月辛亥，敕授王弟儀依前鎮東安撫使、金紫光祿大夫、檢校太保。冬十月，王遣元帥府掌書記黃夷簡入貢。是月，敕遣使至，賜王生辰禮物。十一月辛酉，大閱於教場，仍宴將帥。
（戊辰）六年春三月乙酉，丞相元德昭卒。
德昭字明遠，撫州南城縣人。父仔倡，任新、撫、饒、信四州刺史、淮南節度使、檢校太傅。仔倡之在信州也，頗傾心於我。屬衢、睦作叛，亦有犄角之力。及為淮人所攻，其下內叛，遂奔於我。武肅王禮以賓席，惡其本姓危氏，乃更曰元，因為錢塘郡。德昭起家鎮東軍節度巡官、錢塘縣令，累授睦州軍事判官、知臺州新亭監。始在信州，仔倡使日者視諸子。日者指德昭曰：「獨此子非武官。」及學文，其師授以文體。文穆襲國，命林鼎為丞相，曰：「元德昭有輔翌之才，吾子孫無所憂矣。」連掌文翰。忠獻王時，南閩用師，凡兵機細務，悉以委之。尋拜丞相。王即位，禮遇彌至。德昭厚重多謀，臨事而不撓，每屬嚴警，議者盈庭，德昭至，則他論皆息。軍中有不議理者，德昭以事諭之，無不聽服。性嗜酒，雖沈醉，無所怠事。晚年衰耗，王見之，謂左右曰：「吾向見德昭容色衰倦，必一旦不諱，人誰輔我？」因泣下。德昭理家以孝友聞，每時序置酒，環列幾席者凡四代。嘗為詩雲：「滿堂羅綺兼朱紫，四代兒孫奉老翁。」及寢疾，自為埋文，治後事。終年七十有八，中外無不嘆息，謚曰貞正。
乙巳，建奉先寺於城西，薦文考也。夏六月戊午，蘇州長洲縣民王安妻產三子。秋七月，北漢主殂，養子繼恩嗣。九月，北漢將侯霸榮弒其主，而以繼元嗣。壬辰，福州彰武軍事元瑣卒。
璝少強直，好詩學武。及長，從征有功，屢授是任。凡在麾下，畏服嚴明，無有敢犯者。處兄弟不疑，侍文穆及王盡臣禮，以此上下和睦。卒年六十有七。
是月，敕遣使賜王生辰禮物。冬十月辛酉，命世子建武軍節度兩軍副大使惟浚、兩浙行軍司馬孫承祐入貢，助郊祭也。十一月癸卯，皇帝南郊，大赦，改元開寶。十二月己酉朔，日有蝕之。
大宋嘉祐元年丙申歲正月七日，四代孫朝奉郎、守尚書刑部郎中、集賢殿修撰、知梓州軍州事兼管內橋道使提舉戎瀘等七州賊盜甲兵專勾當納溪夷人公事、上護軍、賜紫金魚袋錢中孚寫。
大宋紹興二年壬子歲六月二十七日，七代孫迪功郎、前河南府儀曹椽錢渙，伏睹曾祖修撰所傳《吳越備史》於蔡子發家，遂取而歸，復藏吾家焉。在臨安府寶蓮山寺題。
