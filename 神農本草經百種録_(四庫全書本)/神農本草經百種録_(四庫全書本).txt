　　欽定四庫全書　　　　　子部五
　　神農本草經百種録　　　醫家類
　　提要
　　〈臣〉等謹案神農本草經百種録一卷
　　國朝徐大椿撰大椿字靈胎號洄溪呉江人世傳神農本草經三卷載藥三百六十五味分上中下三品今單行之本不傳惟見於唐慎㣲本草所載其刋本以隂文書者皆其原文也大椿以舊註但言其當然不言其所以然因於三品之中採掇一百種備列經文而推闡主治之義有常用之藥而反不収入者其凡例謂辨明藥性使人不致誤用非備品以便查閲也凡所箋釋多有精意較李時珍本草綱目所載發明諸條頗為簡要然本草雖稱神農而所云出産之地乃時有後漢之郡縣則後人附益者多如所稱久服輕身延年之類率方士之説不足盡信大椿尊崇太過亦一一究其所以然殊為附會又大椿所作藥性專長論曰藥之治病有可解者有不可解者其説最為圓通則是書所論猶屬筌蹄之末要於諸家本草中為有啓發之功者矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








　　神農本草經百種録原序
　　百物與人殊體而人藉以養生卻病者何也蓋天地亦物耳惟其形體至大則不能無生其生人也得其純其生動物也得其雜其生植物也得其偏顧人之所謂純者其初生之理然耳及其感風寒暑濕之邪喜怒憂思之擾而純者遂漓漓則氣傷氣傷則形敗而物之雜者偏者反能以其所得之性補之救之聖人知其然也思救人必先知物蓋氣不能違理形不能違氣視色別味察聲辨臭權輕重度長短審形之事也測時令詳嗜好分盛衰別土宜求氣之術也形氣得而性以得性者物所生之理也由是而立本草製湯劑以之治人有餘㵼之不足補之寒者熱之熱者寒之溫者清之清者溫之從者反治逆者正治或以類從或以畏忌各矯其弊以復於平其始則異其終則同夫天地生之聖人保之造化之能聖人半之天地不能專也漢末張仲景金匱要畧及傷寒論中諸方大半皆三代以前遺法其用藥之義與本經脗合無間審病施方應騐如響自唐以後藥性不明方多自撰如千金方外臺秘要之屬執藥治病氣性雖不相背而變化已鮮沿及宋元藥品日増性未研極師心自用謬誤相仍即用本經諸種其精㣲妙義多所遺漏是以方不成方藥非其藥間有效騐亦偶中而非可取必良由本經之不講故也余竊悲焉欲詳為闡述其如耳目所及無多古今名實互異地土殊産氣味不同且近世醫人所不常用之藥無識別而收採者更有殊能異性義在隱微一時難以推測若必盡解全經不免昧心誣聖是以但擇耳目所習見不疑而理有可測者共得百種為之探本溯源發其所以然之義使古聖立方治病之心灼然可見而其他則闕焉後之君子或可因之而悟其全雖荒陋可嗤而敬慎足矜也乾隆元年歲在柔兆執徐余月上松陵徐大椿題於子江舟次

　　凡例
　　一録此百種原以辨明藥性闡發義藴使讀者深識其所以然因此悟彼方藥不致悞用非備品以便查閱也覽者勿以不載常用之藥為疑
　　一諸藥有獨具之性者則用詳解其兼長可互見者俱不重出推類自明
　　一此解亦間有與前人相同者但彼秖釋其所當然而未推測其所以然知所當然則用古之方能不失古人之意知所以然則方可自製而亦能合古人製方之意也故此解皆著其所以然之故而淺近易曉者則畧焉
　　一所解諸藥乃就市中所有審形辨味以合經義至古今土産各殊或有尚非正義與尚有遺義者則俟知者正之
　　一諸藥有所出地名雜以後漢時郡縣陶隱居疑為仲景元化等所記是本經所載已不皆神農以來所産之地矣今之所産又大半非漢時所産之地欲盡考其實固無從也故不復列而解之
　　一本經所載一名甚多因無可解故亦不列
　　一品第及字樣俱依明重刻宋大觀刋唐慎微本所載白字本經考陶隱居本草有朱書墨書之別朱書為神農本經墨書為名醫別録開寳間重定印本於本經易朱書為白字大觀本遵之雖未必無傳訛而取其近古猶勝於近刻也
　　一詳解止此百種餘亦頗有畧為解者以資人者淺一㮣不存






　　欽定四庫全書
　　神農本草經百種録
　　呉江徐大椿撰
　　上品
　　丹砂味甘㣲寒〈甘言味寒言性何以不言色與氣蓋入口則知其味入腹則知其性若色與氣則在下文主治之中可推而知之也〉主身體五藏百病〈百病者凡病皆可用無所禁忌非謂能治天下之病也凡和平之藥皆如此〉養精神〈凡精氣所結之物皆足以養精神人與天地同此精氣以類相益也〉安魂魄〈赤入心重鎮怯〉益氣〈氣降則藏藏則益〉明目〈凡石藥皆能明目石者金氣所凝目之能鑒物亦金氣所成也又五藏之精皆上注於目目大小眥屬心丹砂益目中心藏之精〉殺精魅邪惡鬼〈大赤為天地純陽之色故足以辟隂邪〉久服通神明不老能化為汞〈石屬金汞亦金之精也凡上品之藥皆得天地五行之精以成其質人身不外隂陽五行采其精氣以補真元則神靈通而形質固矣但物性皆偏太過不及翻足為害苟非通乎造化之㣲者未有試而不斃者也〉
　　〈此因其色與質以知其效者丹砂正赤為純陽之色心屬火色赤故能入心而統治心經之證其質重故又有鎮墜氣血之能也○凡藥之用或取其氣或取其味或取其色或取其形或取其質或取其性情或取其所生之時或取其所成之地各以其所偏勝而即資之療疾故能補偏救弊調和藏府深求其理可自得之〉
　　雲母味甘平主身皮死肌〈雲母色白屬金故為肺經之藥又肺主皮毛雲母薄疊如皮亦與肺合也〉中風寒熱如在車船上〈肺氣震蕩此能鎮之〉除邪氣安五藏〈亦靖鎮之功〉益子精〈肺為腎源〉明目〈目白屬肺此能益目中肺藏之精〉久服輕身延年〈肺旺則氣旺故有此效〉
　　〈雲母雖有五色而白其正色也白屬金金生水故雲母之上常生雲氣雲者地氣上升欲為而未成者也肺屬金而在上為人身水源與雲母相類故為肺經之藥〉
　　石鍾乳味甘溫主欬逆上氣〈鍾乳石體屬金又其象下垂而中空故能入肺降逆〉明目〈能益目中肺藏之精〉益精〈能引肺氣入腎〉安五藏通百節利九竅〈降氣則藏安中虛則竅通〉下乳汁〈鍾乳即石汁如乳者所溜而成與乳為類故能下乳汁也〉
　　〈此以形為治石為土中之金鍾乳石液所凝乃金之液也故其功專於補肺以其下垂故能下氣以其中空故能通竅又肺朝百脈肺氣利則無所不利矣○自唐以前多以鍾乳為服食之藥以其能直達腎經驟長陽氣合諸補腎之品用於房中之術最效但此乃深巖幽谷之中水溜凝結而成所謂金中之水其體至隂而石藥多悍性反屬陽故能補人身隂中之火隂火一發莫可制伏故久服毒發至不可救惟昇煉得宜因證施治以交肺腎子母之藏實有殊能也〉
　　礬石味酸寒〈礬石味澀而雲酸者蓋五味中無澀澀即酸之變味澀味收斂亦與酸同如五色中之紫即紅之變色也〉主寒熱〈寒熱為肝經之疾酸能收斂肝氣〉洩痢白沃〈亦收澀之功〉隂蝕惡瘡〈味烈性寒故能殺濕熱之蟲除濕熱之毒〉目痛〈制火清金〉堅骨齒〈斂氣固精〉鍊餌服之輕身不老増年
　　〈此以味為治礬石之味最烈而獨成一味故其功皆在於味〉
　　朴消味苦寒〈朴消味鹹而雲苦者或古時所産之地與今不同故味異耶抑或以鹹極而生苦也〉主百病除寒熱邪氣〈邪氣凝結則生寒熱消味鹹苦能輭堅而解散之〉逐六府積聚結固留癖〈消質重性輕而能透發鬱結置金石器中尚能滲出故遇積聚等邪無不消解也〉能化七十二種石〈此輭堅之甚者〉鍊餌服之輕身神仙〈消盡人身之滓穢以存其精華故有此效〉
　　〈消者消也朴消乃至隂之精而乗陽以出其本水也其標火也遇濕則化為水遇火則升為火體最清而用最變故丹家重之○石屬金消遇火則亦變火蓋無火之性而得火之精氣者也火鑠金故能化石〉
　　滑石味甘寒主身熱〈寒能除熱〉洩澼〈滑石能滑利大小腸分清水榖水榖分則洩澼愈矣〉女子乳難〈乳亦水類滑石利水且能潤竅故有通乳之功〉癃閉利小便〈滑利小腸〉蕩胃中積聚寒熱〈滑利大腸凡積聚寒熱由蓄飲垢膩成者皆能除之〉益精氣〈邪去則津液自生〉久服輕身耐飢長年〈通利之藥皆益胃氣胃氣利則其效如此此以質為治凡石性多燥而滑石體最滑潤得石中隂和之性以成故通利腸胃去積除水解熱降氣石藥中之最和平者也〉
　　禹餘糧味甘寒主欬逆〈補中降氣不使上逆〉寒熱〈除脾胃氣虛及有濕滯之寒熱〉煩滿〈補脾之功〉下赤白〈質燥性寒故能除濕熱之疾〉血閉癥瘕〈消濕熱所滯之瘀積〉大熱〈熱在陽明者必甚此能除之〉鍊餌服之不飢〈其質類穀粉而補脾土所以謂之糧而能充飢也〉輕身延年〈補養後天之效〉
　　〈禹餘糧色黃質膩味甘乃得土氣之精以生者也故補益脾胃除熱燥濕之功為多○凡一病各有所因治病者必審其因而治之所謂求其本也如同一寒熱也有外感之寒熱有內傷之寒熱有雜病之寒熱若禹餘糧之所治乃脾胃濕滯之寒熱也後人見本草有治寒熱之語遂以治凡病之寒熱則非惟不效而且有害自宋以來徃徃蹈此病皆本草不講之故耳〉
　　紫石英味甘溫主心腹欬逆〈甘能和中重能降氣〉邪氣〈散風寒〉補不足〈補心血之不足〉女子風寒在子宮絶孕十年無子〈子宮屬衝脈血海風寒入於其中他藥所不能及紫石英色紫入血分體重能下達故能入於衝脈之底風寒妨孕溫能散寒驅風也〉久服溫中輕身延年〈補血納氣之功〉
　　〈此以色為治色紫則入心心主血故能補血其降氣而能入下焦則質重之效也〉
　　青石赤石黃石白石黑石脂等味甘平主黃疸洩痢腸澼膿血隂蝕〈皆濕氣在太隂陽明之病也〉下血赤白〈收澀之功〉邪氣〈正氣斂則邪氣除〉癰腫疽痔惡瘡頭瘍疥瘙〈此皆濕鬱所生之毒能除濕則諸病亦退〉久服補髓益氣肥健不飢輕身延年〈斂精氣而燥脾土故有此效〉五石脂各隨五色補五藏〈性治畧同而所補之藏各異〉
　　〈石脂得金土雜氣以成故濕土之質而有燥金之用脾惡濕燥能補之然其質屬土不至過燥又得秋金斂藏之性乃治濕之聖藥也〉
　　扁青味甘平主目痛明目〈養肝之功〉折跌癰腫金瘡不瘳〈收澀斂肌之功〉破積聚〈消肝邪也〉解毒氣利精神久服輕身不老〈精氣所結之物故能除毒益精増年也〉
　　〈內經雲五藏六府之精皆上注於目故目雖屬肝之竅而白乃肺之精也五行之中火能舒光照物而不能鑒物惟金之明乃能鑒物石體屬金故石藥皆能明目而扁青生於山之有金處蓋金氣精華之所結也又色青屬肝於目疾尤宜凡草木中得秋金之氣者亦然○凡物精華所結者皆得天地清粹之氣以成而穢濁不正之氣不得干之故皆有解毒之功其非精華所結而亦能解毒者則必物性之相制或以毒攻毒也〉
　　菖蒲味辛溫主風寒〈辛能散風溫能驅寒〉濕痺〈芳燥能除濕〉欬逆上氣〈開竅下逆〉開心孔〈香入心〉補五藏〈氣通和則補益〉通九竅明耳目出音聲〈芳香清烈故走達諸竅而和通之耳目喉嚨皆竅也〉久服輕身〈氣不阻滯則身體通利〉不忘不迷惑延年〈氣通則津液得布故不但能開竅順氣且能益精養神也〉
　　〈菖蒲能於水石中橫行四達辛烈芳香則其氣之盛可知故入於人身亦能不為濕滯痰涎所阻凡物之生於天地間氣性何如則入於人身其奏效亦如之蓋人者得天地之和氣以生其氣血之性肖乎天地故以物性之偏者投之而亦無不應也餘可類推〉
　　菊花味苦平主風頭腫痛目欲脫淚出〈芳香上達又得秋金之氣故能平肝風而益金水〉皮膚死肌〈清肺疎風〉惡風濕痺〈驅風散濕〉久服利血氣輕身耐老延年〈菊花晩開晩落花中之最壽者也故其益人如此〉
　　〈凡芳香之物皆能治頭目肌表之疾但香則無不辛燥者惟菊得天地秋金清肅之氣而不甚燥烈故於頭目風火之疾尤宜焉〉
　　人參味甘微寒主補五藏安精神定魂魄止驚悸〈有形無形無一之不補也〉除邪氣〈正氣充則邪氣自除〉明目〈五藏六府之精皆上注於目此所云明乃補其精之效非若他藥專有明目之功也〉開心益智〈人參氣盛而不滯補而兼通故能入心孔而益神明也〉久服輕身延年〈補氣之功〉
　　〈人參得天地精英純粹之氣以生與人之氣體相似故於人身無所不補非若他藥有偏長而治病各有其能也○凡補氣之藥皆屬陽惟人參能補氣而體質屬隂故無剛燥之病而又能入於隂分最為可貴然力大而峻用之失宜其害亦甚於他藥也○今醫家之用參救人者少殺人者多蓋人之死於虛者十之一二死於病者十之八九人參長於補虛而短於攻疾醫家不論病之已去未去於病久或體弱或富貴之人皆必用參一則過為謹慎一則藉以塞責而病家亦以用參為盡慈孝之道不知病未去而用參則非獨元氣不充而病根遂固諸藥罔效終無愈期故曰殺人者多也或曰仲景傷寒方中病未去而用參者不少如小柴胡新加湯之類何也曰此則以補為瀉之法也古人曲審病情至精至密知病有分有合合者邪正併居當專於攻散分者邪正相離有虛有實實處宜瀉虛處宜補一方之中兼用無礙且能相濟則用人參以建中生津拓出邪氣更為有力若邪氣尚盛而未分必從專治無用參之法也況用之亦皆入疎散藥中從無與熟地茰肉等藥同入感證方中者明乎此而後能不以生人者殺人矣○人參亦草根耳與人殊體何以能驟益人之精血蓋人參乃升提元氣之藥元氣下陷不能與精血流貫人參能提之使起如火藥藏於砲內不能升發則以火發之若砲中本無火藥雖以砲投火中不能發也此補之義也〉
　　甘草味甘平主五藏六府寒熱邪氣〈甘能補中氣中氣旺則藏府之精皆能四布而驅其不正之氣也〉堅筋骨長肌肉倍力〈形不足者補之以味甘草之甘為土之正味而又最厚故其功如此〉金瘡尰〈脾主肌肉補脾則能填滿肌肉也〉解毒〈甘為味中之至正味正則氣性亦正故能除毒〉久服輕身延年〈補後天之功〉
　　〈此以味為治也味之甘至甘草而極甘屬土故其效皆在於脾脾為後天之主五藏六府皆受氣焉脾氣盛則五藏皆循環受益也〉
　　乾地黃味甘寒主折跌絶筋傷中逐血痺〈行血之功〉填骨髓〈血足能化精而色黑歸腎也〉長肌肉〈脾統血血充則肌肉亦滿矣〉作湯除寒熱積聚〈血充足則邪氣散血流動則凝滯消〉除痺〈血和利則經脈暢〉生者尤良〈血貴流行不貴滋膩故中古以前用熟地者甚少〉久服輕身不老〈補血之功〉
　　〈地黃色與質皆類血故入人身則專於補血血補則隂氣得和而無枮燥拘牽之疾矣○古方只有乾地黃生地黃從無用熟地黃者熟地黃乃唐以後製法以之加入溫補腎經藥中頗為得宜若於湯劑及養血涼血等方甚屬不合蓋地黃專取其性涼而滑利流通熟則膩滯不涼全失其本性矣○又仲景傷寒一百十三方惟復脈用地黃蓋傷寒之病邪從外入最忌滋滯即使用補必兼疎拓之性者方可入劑否則邪氣向裏必有遺害今人一見所現之證稍渉虛象便以六味湯為常用之品殺人如麻可勝長歎〉
　　術味苦溫主風寒濕痺死肌〈氣厚而兼辛散故能除邪而利筋脈肌膚也〉痙〈平肝風〉疸〈去濕〉止汗〈固肌膚〉除熱〈益脾隂〉消食〈健脾氣〉作煎餌久服輕身延年不飢〈脾胃充則體強健而不易飢也〉
　　〈術者土之精也色黃氣香味苦而帶甘性溫皆屬於土故能補益脾土又其氣甚烈而芳香四達故又能達於筋脈肌膚而不專於建中宮也〉
　　菟絲子味辛平主續絶傷〈子中有絲不斷故能補續筋骨〉補不足益氣力肥健〈滑潤有脂膏自能生精益氣而長肌肉也〉汁去面䵟〈亦滑澤之功〉久服明目輕身延年〈生精則目明而強且壽也〉
　　〈子中之最有脂膏者莫如菟絲且炒熟則芳香又潤而不滑故能補益肝脾也○凡藥性有專長此在可解不可解之間雖聖人亦必試騐而後知之如菟絲之去面䵟亦其一端也以其辛散耶則辛散之藥甚多以其滑澤耶則滑澤之物亦甚多何以他藥皆不能去而獨菟絲能之蓋物之生各得天地一偏之氣故其性自有相制之理但顯於形質氣味者可以推測而知其深藏於性中者不可以常理求也故古人有單方及祕方徃徃以一二種藥治一病而得竒中及視其方皆不若經方之必有經絡竒偶配合之道而效反神速者皆得其藥之專能也藥中如此者極多可以類推〉
　　牛膝味苦酸〈此止言味而不言性疑闕文也後凡不言性者倣此〉主寒濕痿痺四肢拘攣膝痛不可屈伸〈皆舒筋行血之功〉逐血氣〈破瘀血也〉傷熱火爛〈清血熱也〉墮胎〈降血氣也〉久服輕身耐老〈血和之功〉
　　〈此乃以其形而知其性也凡物之根皆橫生而牛膝獨直下其長細而韌酷似人筋所以能舒筋通脈下血降氣為諸下達藥之先導也筋屬肝肝藏血凡能舒筋之藥俱能治血故又為通利血脈之品〉
　　茈胡味苦平主心腹去腸胃中結氣〈輕之體能疎腸胃之滯氣〉飲食積聚〈疎腸胃之滯物〉寒熱邪氣〈驅經絡之外邪〉推陳致新〈總上三者言之邪去則正復也〉久服輕身明目益精〈諸邪不能容則正氣流通故有此效〉
　　〈茈胡腸胃之藥也觀經中所言治效皆主腸胃以其氣味輕清能於頑土中疎理滯氣故其功如此天下惟木能疎土前人皆指為少陽之藥是知其末而未知其本也○張仲景小茈胡湯專治少陽以此為主藥何也按傷寒傳經次第先太陽次陽明次少陽然則少陽雖在太陽陽明之間而傳經乃居陽明之後過陽明而後入少陽則少陽反在陽明之內也蓋以所居之位言則少陽在太陽陽明之間以從入之道言則少陽在太陽陽明之內故治少陽與太陽絶不相干而與陽明為近如小茈胡湯之半夏甘草皆陽明之藥也惟其然故氣味須輕清疎達而後邪能透土以出知此則仲景用茈胡之義明而茈胡為腸胃之藥亦明矣〉
　　麥門冬味甘平主心腹結氣〈解枯燥之結氣〉傷中傷飽胃絡脈絶〈補續胃中之隂氣〉羸瘦短氣〈補胃則生肌清火則益氣〉久服輕身不老不飢〈後天足則體健而能耐飢也〉
　　〈麥冬甘平滋潤為純補胃隂之藥後人以為肺藥者蓋土能生金肺氣全恃胃隂以生胃氣潤肺自資其益也〉
　　車前子味甘寒主氣癃止痛利水道小便〈專利下焦氣分〉除濕痺〈濕必由膀胱出下焦利則濕氣除〉久服輕身耐老〈氣順濕除則肢體康強也凡多子之藥皆屬腎故古方用入補腎藥中蓋腎者人之子宮也車前多子亦腎經之藥然以其質滑而氣薄不能全補則為腎府膀胱之藥膀胱乃腎氣輸洩之道路也〉
　　木香味辛主邪氣辟毒疫溫鬼〈氣極芳烈能除邪穢不祥也〉強志〈香氣通於心〉主淋露〈心與小腸為表裏心氣下交於小腸則便得調矣〉久服不夢寤魘寐〈心氣通則神魂定〉
　　〈木香以氣勝故其功皆在乎氣內經雲心主臭凡氣烈之藥皆入心木香香而不散則氣能下達故又能通其氣於小腸也〉
　　薏苡仁味甘㣲寒主筋急拘攣不可屈伸風濕痺〈專除陽明之濕熱〉下氣〈直達下焦〉久服輕身益氣〈陽明氣利則體強而氣充也〉其根下三蟲〈除陽明濕熱所生之蟲〉
　　〈薏苡仁甘淡沖和質類米榖又體重力厚故能補益胃氣舒筋除濕中虛故又能通降濕熱使下行蓋凡筋急痺痛等疾皆痿證之類內經治痿獨取陽明薏苡為陽明之藥故能已諸疾也〉
　　澤瀉味甘寒主風寒濕痺〈凡挾水氣之疾皆能除之〉乳難〈乳亦水類故能通乳也〉消水〈使水歸於膀胱〉養五藏益氣力〈水氣除則藏安而氣生也〉肥健〈脾惡濕脾氣燥則肌肉充而肥健也〉久服耳目聰明不飢延年輕身面生光〈皆滌水除濕之功〉能行水上〈水氣盡則身輕而入水不沒矣〉
　　〈澤瀉乃通利脾胃之藥以其淡滲能利土中之水水去則土燥而氣充脾惡濕故也但濕氣必自膀胱而出澤瀉能下達膀胱故又為膀胱之藥〉
　　逺志味苦溫主欬逆〈氣滯之欬〉傷中補不足〈心主營營氣順則中焦自足〉除邪氣利九竅〈辛香疎達則能辟穢通竅也〉益智慧耳目聰明不忘強志〈心氣通則精足神全矣〉倍力〈心氣盛則脾氣亦強而力生也〉久服輕身不老〈氣和之效〉
　　〈逺志氣味苦辛而芳香清烈無㣲不達故為心家氣分之藥心火能生脾土心氣盛則脾氣亦和故又能益中焦之氣也〉
　　龍膽味苦澀主骨間寒熱〈治肝邪犯腎之寒熱〉驚癎邪氣〈肝火犯心之邪〉續絶傷〈斂筋骨之氣〉定五藏〈斂藏中之氣〉殺蠱毒〈除熱結之氣〉久服益智不忘〈收斂心中之神氣〉輕身耐老〈熱邪去而正氣歸故有此效〉
　　〈藥之味澀者絶少龍膽之功皆在於澀此以味為主也澀者酸辛之變味兼金木之性者也故能清斂肝家之邪火人身惟肝火最橫能下挾腎中之遊火上引包絡之相火相持為害肝火清則諸火漸息而百體清寜矣〉
　　細辛味辛溫主欬逆〈散肺經之風〉頭痛腦動〈散頭風〉百節拘攣風濕痺痛死肌〈散筋骨肌肉之風〉久服明目利九竅〈散諸竅之風〉輕身長年〈風氣除則身健而壽矣〉
　　〈此以氣為治也凡藥香者皆能疎散風邪細辛氣盛而味烈其疎散之力更大且風必挾寒以來而又本熱而標寒細辛性溫又能驅逐寒氣故其疎散上下之風邪能無微不入無處不到也〉
　　石斛〈石斛其說不一出廬江六安者色青長二三寸如釵股世謂之金釵石斛折之有肉而實咀之有膩涎黏齒味甘淡此為最佳如市中長而黃色及枯槁無味者皆木斛也因近日無不悞用故附記於此〉味甘平主傷中〈培脾土〉除痺〈治肉痺〉下氣〈使中氣不失守〉補五藏虛勞〈後天得養則五藏皆補也〉羸瘦〈長肌肉〉強隂〈補脾隂〉久服厚腸胃〈腸胃為中藏之府〉輕身延年〈補益後天之效〉
　　〈凡五味各有所屬甘味屬土然土實無味也故洪範論五行之味潤下作鹹炎上作苦曲直作酸從革作辛皆即其物言之惟於土則曰稼穡作甘不指土而指土之所生者可知土本無味也無味即為淡淡者五味之所從出即土之正味也故味之淡者皆屬土石斛味甘而實淡得土味之全故其功專補脾胃而又和平不偏也〉
　　蓍實味苦平主益氣充肌膚〈得天地之和氣以生故亦能益人之正氣而強健也〉明目聰慧先知〈蓍草神物揲之能前知蓋得天地之靈氣以生故亦能益人之神明也〉久服不飢不老輕身〈氣足神全故有此效〉
　　〈此因其物之所能以益人之能也昔聖人幽贊於神明而生蓍此草中之神物也服之則補人之神自能聰慧前知矣肉食者鄙不益信夫〉
　　黃連味苦寒主熱氣〈除熱在氣分者〉目痛眥傷淚出明目〈除濕熱在上之病〉腸澼腹痛下痢〈除濕熱在中之病〉婦人隂中腫痛〈除濕熱在下之病〉久服令人不忘〈苦入心能補心也〉
　　〈苦味屬火其性皆熱此固常理黃連至苦而反至寒則得火之味與水之性者也故能除水火相亂之病水火相亂者濕熱是也凡藥能去濕者必増熱能除熱者必不能去濕惟黃連能以苦燥濕以寒除熱一舉兩得莫神於此○心屬火寒勝火則黃連宜為瀉心之藥而反能補心何也蓋苦為火之正味乃以味補之也若心家有邪火則此亦能瀉之而真火反得寜是瀉之即所以補之也○苦之極者其性反寒即內經亢害承制之義所謂火盛之極反兼水化也〉
　　黃芪味甘㣲溫主癰疽久敗瘡排膿止痛〈除肌肉中之熱毒〉大風癩疾〈去肌肉中之風毒〉五痔鼠瘻〈去肌肉中之濕毒〉補虛〈補脾胃之虛〉小兒百病〈小兒當補後天後天者肌肉之本也〉
　　〈黃芪甘淡而溫得土之正味正性故其功專補脾胃味又微辛故能驅脾胃中諸邪其皮最厚故亦能補皮肉為外科生肌長肉之聖藥也〉
　　肉蓯蓉〈陶隱居雲是馬精落地所生後有此種則蔓延者也〉味甘微溫主五勞七傷補中〈補諸精虛之證〉除莖中寒熱痛〈莖中者精之道路也精虛則有此痛補精則其病自己矣〉養五藏強隂益精氣多子〈五藏各有精精足則隂足而腎者又藏精之所也精足則多子矣〉婦人癥瘕〈精充則邪氣消且鹹能輭堅也〉久服輕身〈精足之功此以形質為治也蓯蓉象人之隂而滋潤黏膩故能治前隂諸疾而補精氣如地黃色質象血則補血也〉
　　防風味甘溫主大風頭痛惡風風邪〈風病無不治也〉目盲無所見〈風在上竅也〉風行周身〈風在徧體也〉骨節疼痛〈風在筋骨也〉煩滿〈風在上焦也〉久服輕身〈風氣除則有此效〉
　　〈凡藥之質輕而氣盛者皆屬風藥以風即天地之氣也但風之中人各有經絡而藥之受氣於天地亦各有專能故所治各不同於形質氣味細察而詳分之必有一定之理也○防風治周身之風乃風藥之統領也〉
　　續斷味苦㣲溫主傷寒〈苦溫能散寒〉補不足〈補傷損之不足〉金瘡癰傷折跌續筋骨〈肌肉筋骨有傷皆能治之〉婦人乳難〈通滯之功〉久服益氣力〈強筋骨也〉
　　〈此以形為治續斷有肉有筋如人筋在肉中之象而色帶紫黑為肝腎之色故能補續筋骨又其性直下故亦能降氣以達下焦也〉
　　決明子味鹹平主青盲目淫膚赤白膜眼赤痛淚出〈凡目病內外等證無所不治〉久服益精光〈不但能治目邪而且能補目之精也皆鹹降清火之功〉輕身〈火清則體健也〉
　　〈決明生於秋得金氣之正其色極黃得金之色其功專於明目詳上扁青條內夫金之正色白而非黃但白為受色之地乃無色之色耳故凡物之屬金者徃徃借土之色以為色即五金亦以黃金為貴子肖其母也草木至秋感金氣則黃落故諸花實之中凡色黃而耐久者皆得金氣為多者也〉
　　丹參味苦㣲寒主心腹邪氣〈赤走心故能逐心腹之邪〉腸鳴幽幽如走水〈心與脾不和則鳴〉寒熱積聚破癥除瘕〈赤走血凡血病凝結者無不治之〉止煩滿〈心氣不舒〉益氣〈益心氣〉
　　〈此以色為治也赤走心心主血故丹參能走心以治血分之病又辛散而潤澤故能通利而滌邪也〉
　　五味子味酸溫主益氣〈氣斂則益〉欬逆上氣〈肺主氣肺氣斂則欬逆除而氣亦降也〉勞傷羸瘦補不足〈氣斂藏則病不侵而身強盛矣〉強隂〈氣斂則歸隂〉益男子精〈腎主收藏而精者腎之所藏者也故收斂之物無不益腎五味形又似腎故為補腎之要藥此以味為治也凡酸味皆斂而五味酸之極則斂之極極則不止於斂而且能藏矣藏者冬之令屬腎故五味能補腎也〉
　　蛇床子味苦平主婦人隂中腫痛男子隂痿濕癢〈皆下體濕毒之病〉除痺氣利關節〈除濕痰在筋骨之證〉癲癎〈除濕痰在心之證〉惡瘡〈亦濕毒所生〉久服輕身〈濕去則身輕〉
　　〈蛇床生隂濕卑下之地而芬芳燥烈不受隂濕之氣故入於人身亦能於下焦濕氣所歸之處逐其邪而補其正也〉
　　沙參味苦㣲寒主血積〈肺氣上逆之血〉驚氣〈心火犯肺〉除寒熱〈肺家失調之寒熱〉補中〈肺主氣肺氣和則氣充而三焦實也〉益肺氣〈色白體輕故入肺也〉久服利人〈肺氣清和之效〉
　　〈肺主氣故肺家之藥氣勝者為多但氣勝之品必偏於燥而能滋肺者又膩滯而不清虛惟沙參為肺家氣分中理血之藥色白體輕疎通而不燥潤澤而不滯血阻於肺者非此不能清也〉
　　菌桂味辛溫主百病〈言百病用之得宜皆有益也〉養精神〈通達藏府益在內也〉和顔色〈調暢血脈益在外也〉為諸藥先聘通使〈辛香四達引藥以通經絡〉久服輕身不老〈血脈通利之效〉面生光華媚好常如童子〈血和則潤澤也寒氣之鬱結不舒者惟辛溫可以散之桂性溫補陽而香氣最烈則不專於補而又能驅逐隂邪凡隂氣所結能與藥相拒非此不能入也○人身有氣中之陽有血中之陽氣中之陽走而不守血中之陽守而不走凡藥之氣勝者徃徃補氣中之陽質勝者徃徃補血中之陽如附子煖血肉桂煖氣一定之理也然氣之陽勝則能動血血之陽勝則能益氣又相因之理也桂氣分藥也而其騐則見於血其義不曉然乎〉
　　松脂味苦溫主疽惡瘡頭瘍白禿疥瘙〈除濕火所化之病〉風氣〈香散風〉安五藏〈補脂液〉除熱〈性耐寒暑〉久服輕身不老延年〈松多脂而壽故也〉
　　〈松之精氣在皮故其脂皆生於皮其質黏膩似濕而性極燥故凡濕熱之在皮膚者皆能治之○凡癰疽瘡疥之疾皆皮膚濕火所鬱必腐肉傷皮流膿結痂而後愈松之皮日易月新脂從皮出全無傷損感其氣者即成膿脫痂而愈義取其象之肖也〉
　　槐實味苦寒主五內邪氣熱〈清浮遊不歸根之火〉止涎唾〈清肺經濕火〉補絶傷〈陽明主機關此能滋養陽明也〉五痔火瘡婦人乳瘕〈皆陽明燥金之痰〉子藏急痛〈亦陽明經脈之病〉
　　〈槐當秋而實得金之令色黃得金之色故其性體清肅乃手太隂手陽明之要藥也金衰則為火所侮凡有餘之火不能歸藏其宅必犯肺與大腸得此清肅之氣以助之則火不能傷而自歸其宅不治火而火自退此從本之治醫之良法也〉
　　柏實味甘平主驚悸〈清心經之遊火〉安五藏〈滋潤之功〉益氣〈壯火食氣火寧則氣益也〉除風濕痺〈得秋金之令能燥濕平肝也〉久服令人潤澤美色耳目聰明〈滋潤皮膚及諸竅〉不飢不老輕身延年〈柏之性不假灌溉而能壽也○柏得天地堅剛之性以生不與物變遷經冬彌翠故能寧心神斂心氣而不為邪風遊火所侵剋也○人之生理謂之仁仁藏於心物之生機在於實故實亦謂之仁凡草木之仁皆能養心氣以類相應也〉
　　茯苓〈古注茯苓皆雲松脂入地所結無苗葉花實今之茯苓皆有蔓可種疑古今有異同也〉味甘平主胷脇逆氣憂恚驚邪恐悸心下結痛寒熱煩滿欬逆〈皆脾虛不能化水痰飲留結諸經之疾〉口焦舌乾〈胷有飲則水下聚而津液不升〉利小便〈淡滲利水道〉久服安魂養神不飢延年〈心脾和通之效〉
　　〈茯苓生山谷之中得松柏之餘氣其味極淡故為調補脾隂之藥義見石斛條下○凡人邪氣鬱結津液不行則為痰為飲痰濃稠為火之所結飲清稀為水之所停故治痰則鹹以降之治飲則淡以利之若投以重劑反拒而不相入惟茯苓極輕淡屬土土勝水能疎之滌之令從膀胱以出病漸去而不覺也觀仲景豬苓湯五苓散等方義自見矣〉
　　蘗木味苦寒主五藏腸胃中結熱黃疸腸痔止洩痢女子漏下赤白隂陽蝕瘡〈皆陽明表裏上下所生濕熱之疾〉
　　〈黃蘗極黃得金之色故能清熱其味極苦苦屬火則又能燥濕凡燥者未有不熱而寒者未有不濕惟黃柏於清熱之中而兼燥濕之效蓋黃色屬金陽明為燥金故其治皆除陽明濕熱之疾氣類相感也〉
　　乾漆味辛溫主絶傷補中續筋骨填髓腦〈補續筋骨中之脂膏〉安五藏〈實藏中之脂膏〉五緩六急〈調和筋骨〉風寒濕痺〈漆得寒反堅得濕反燥故能除寒熱也〉生漆去長蟲〈生漆著人肌膚即腐爛故亦能腐蟲〉久服輕身耐老〈漆入地不朽其質耐久故有此效〉
　　〈此以質為治漆樹脂也凡草木之脂最韌而不朽者莫如漆人身中非氣非血而能充養筋骨者皆脂膏也氣血皆有補法而脂膏獨無補法則以樹之脂膏力最厚者補之而脂膏之中凡風寒濕熱之邪留而不去者得其氣以相助亦並能驅而滌之也〉
　　辛夷味辛溫主五藏身體寒熱〈清氣下陷之疾〉風頭腦痛〈升散風邪〉面䵟〈去皮毛之風滯〉久服下氣輕身明目増年耐老〈清氣上升則濁氣下降而百體清寧可永年矣〉
　　〈辛夷與衆木同植必髙於衆木而後已其性專於向上故能升達清氣又得春氣之最先故能疎達肝氣又芳香清烈能驅逐邪風頭目之病藥不能盡達者此為之引也〉
　　桑上寄生味苦平主腰痛〈得桑之氣亦能助筋骨也〉小兒背強〈驅脊間風〉癰腫〈和血脈〉安胎〈胎亦寄母腹者也〉充肌膚堅髪齒長鬚眉〈養皮毛之血脈〉其實主明目〈桑性驅風肝為風藏而開竅於目風去則目明也〉輕身通神〈寄生乃感風露之氣以生故服之亦有清虛之妙應〉
　　〈寄生乃桑之精氣所結復生小樹於枝間有子之象焉故能安胎其性與桑相近故亦能驅風養血其生不著土資天氣而不資地氣故能滋養血脈於空虛之地而取效更神也〉
　　杜仲味辛平主腰脊痛補中益精氣堅筋骨強志〈其質堅韌者其精氣必足故亦能堅定人身之筋骨氣血也〉除隂下癢濕〈補皮利濕〉小便餘瀝〈堅溺管之氣〉久服輕身耐老〈強健肢體〉
　　〈杜仲木之皮木皮之韌且厚者此為最故能補人之皮又其中有絲連屬不斷有筋之象焉故又能續筋骨因形以求理則其效可知矣〉
　　髮髲味苦溫主五癃關格不通利小便水道〈滑潤疎通之效〉療小兒癎大人痓仍自還神化〈滋養脈絡〉
　　〈髪為血之餘而經中所治之疾皆主通經利便之功何也蓋心與小腸為表裏心主血髪為血之餘則不能入心而能入小腸以小腸為心之出路也且髪亦毛類肺主皮毛而為水源故能利水非一定之理乎其治癎痓則瀉心家之痰飲及滋潤血脈之功也○金匱要畧方治小便閉淋用滑石亂髪知用藥悉遵本經者惟仲景一人而已〉
　　龍骨味甘平主心腹鬼疰精物老魅〈純陽能制隂邪〉欬逆〈斂氣滌飲〉洩痢膿血女子漏下〈澀之功〉癥瘕堅結〈龍性善入能穿破積滯〉小兒熱氣驚癎〈斂火安神〉齒主小兒大人驚癎癲疾狂走〈與骨同義但齒則屬腎屬骨皆主閉藏故於安神凝志之效尤多〉心下結氣不能喘息〈收降上焦遊行之逆氣〉諸痙〈心經痰飲〉殺精物〈義亦與骨同〉久服輕身通神明延年〈龍能飛騰變化且多壽故有此效〉
　　〈龍得天地純陽之氣以生藏時多見時少其性至動而能靜故其骨最黏澀能收斂正氣凡心神耗散腸胃滑脫之疾皆能巳之○陽之純者乃天地之正氣故在人身亦但斂正氣而不斂邪氣所以仲景於傷寒之邪氣未盡者亦用之後之醫者於斯義蓋未之審也○人身之神屬陽然神非若氣血之有形質可補瀉也故治神為最難龍者乗天地之元陽出入而變化不測乃天地之神也以神治神則氣類相感更佐以寒熱溫涼補瀉之法雖無形之病不難治矣○天地之陽氣有二一為元陽之陽一為隂陽之陽隂陽之陽分於太極既判之時以日月為升降而水火則其用也與隂為對待而不併於隂此天地並立之義也元陽之陽存於太極未判之時以寒暑為起伏而雷則其用也與隂為附麗而不雜於隂此天包地之義也龍者正天地元陽之氣所生藏於水而不離乎水者也故春分陽氣上井泉冷龍用事而能飛秋分陽氣下井泉溫龍退蟄而能潛人身五藏屬隂而腎尤為隂中之至隂凡周身之水皆歸之故人之元陽藏焉是腎為藏水之藏而亦為藏火之藏也所以隂分之火動而不藏者亦用龍骨蓋借其氣以藏之必能自反其宅也非格物窮理之極者其孰能與於斯〉
　　麝香味辛溫主辟惡氣〈香氣盛則穢氣除〉殺鬼精物〈香能勝邪〉溫瘧〈香散邪風〉蠱毒〈香能殺蟲〉癎痓〈香通經絡〉去三蟲〈蟲皆濕穢之所生故亦能除之〉久服除邪不夢寤魘寐〈魘寐由心氣閉塞而成香氣通達則無此患〉
　　〈此以氣為治麝喜食香草其香氣之精結於臍內為諸香之冠香者氣之正正氣盛則自能除邪辟穢也〉
　　牛黃味苦平主驚癎〈通心化痰〉寒熱熱盛狂痓〈清心家之熱痰〉除邪逐鬼〈心氣旺則邪氣自不能容也〉
　　〈牛之精氣不能運於周身則成黃牛屬土故其色黃也凡治痰涎皆以補脾為主牛肉本能健脾化痰而黃之功尤速又黃必結於心下故又能入手少隂厥隂之分以驅邪滌飲而益其精氣也〉
　　白膠味甘平主傷中勞絶腰痛羸瘦〈皆骨節虛寒之證〉補中益氣〈補血則中氣自足也〉婦人血閉無子止痛安胎〈補衝脈血海之功〉久服輕身延年〈精足血滿故有此效〉
　　〈鹿之精氣全在於角角本下連督脈鹿之角於諸獸為最大則鹿之督脈最盛可知故能補人身之督脈督脈為周身骨節之主腎主骨故又能補腎角之中皆貫以血衝為血海故又能補衝脈衝督盛而腎氣強則諸效自臻矣〉
　　阿膠味甘平主心腹內崩〈血脫之疾〉勞極灑灑如瘧狀〈勞倦則脾傷而血虧此肝脾之寒熱故如瘧也〉腰腹痛四肢酸疼〈血枯之疾〉女子下血安胎〈養血則血自止而胎安〉久服輕身益氣〈補血則氣亦充〉
　　〈阿井為濟水之伏流濟之源為沇水自沇水以至於阿井伏見不常若夏書所謂溢為滎出於陶丘北者皆伏流從下汎上者也阿井在陶丘北三百里泉雖流而不上汎尤為伏脈中之靜而沉者過此則其水皆上汎成川且與他泉水亂而不純矣故阿井之水較其旁諸水重十之一二不等人之血脈宜伏而不宜見宜沉而不宜浮以之成膠真止血調經之上藥也其必以驢皮煎者驢肉能動風肝為風藏而藏血乃借風藥以引入肝經也又凡皮皆能補脾脾為後天生血之本而統血故又為補血藥中之聖品〉
　　丹雄雞味甘微溫主女人崩中漏下赤白沃〈補肺疎肝〉補虛溫中止血〈滋養血脈〉頭主殺鬼〈雞得清肅之氣而頭為之㑹故能除鬼邪〉東門上者尤良〈東門上者東門上所磔雞頭取陽方之生氣也〉肶胵裹黃皮微寒主洩利〈雞食砂石亦能消化故治食積不化之洩利〉屎白主消渴〈雞善食而不善飲其腸胃不能容水故主消渴〉傷寒寒熱〈治傷寒有食邪之寒熱〉
　　〈凡血肉之物鮮屬金者惟雞於十二支屬酉而身輕能飛其聲嘹亮於五音屬商乃得金氣之清虛者也五藏之氣木能疎土金能疎木雞屬金故能疎達肝氣本血肉之物故又能不尅伐而調養肝血也〉
　　石蜜〈石蜜野蜂於崖間石隙中採花所作也疑古時未有養蜂之法則以崖蜜為上而土木中之蜜不用今人養蜂收蜜其法最良功同石蜜也〉味甘平主心腹邪氣〈養胃和中〉諸驚癎痓〈定心平肝〉安五藏諸不足益氣補中〈百花之精藏府經絡皆受益也〉止痛〈甘能緩痛〉解毒〈香能辟穢惡之毒〉除衆病〈諸花之性俱全〉和百藥〈諸花之性俱化〉久服強志輕身不飢不老〈精神充足故也〉
　　〈蜜者采百花之精華而成者也天地春和之氣皆發於草木草木之和氣皆發於花花之精英釀而為蜜和合衆性則不偏委去糟粕則不滯甘以養中香以理氣真養生之上品也但其性極和平於治疾則無速效耳○凡天地之生氣皆正氣也天地之死氣皆邪氣也正則和平邪則有毒毒者敗正傷生之謂蜜本百花之蘂乃生氣之所聚生氣旺則死氣不能犯此解毒之義也〉
　　桑螵蛸味鹹平主傷中疝瘕〈瘀血凝結中焦〉隂痿益精生子〈補益腎氣〉女子血閉〈和通血脈〉腰痛〈強腎之經〉通五淋利小便水道〈通腎之府桑螵蛸桑上螳螂所生之子也螳螂於諸蟲中最有力而其子最繁則其腎之強可知人之有子皆本於腎以子補腎氣相從也桑性最能續傷和血螵蛸在桑者亦得桑之性故有養血逐瘀之功〉
　　藕實莖〈一氣相通莖與實無異非若他藥之根實各殊也〉味甘平主補中〈味甘淡得中土之性〉養神〈氣香而中虛〉益氣力〈脾腎旺則氣血強〉除百疾〈中和之性無偏雜之害也〉久服輕身耐老不飢延年〈和平之效〉
　　〈藕者水土之精也故能養脾腎之隂生水底汚泥之中而無處不香無節不通故又能疎達脾腎之氣而滋其血脈濕而不滯香而不燥果中之聖品也〉
　　橘柚味辛溫主胸中瘕熱逆氣〈開達上焦之氣〉利水穀〈通利中焦之滯〉久服去臭下氣通神〈芳香辛烈自能辟穢邪而通正氣也〉
　　〈橘柚通體皆香而皮辛肉酸乃肝脾通氣之藥也故凡肝氣不舒尅賊脾土之疾皆能已之○凡辛香之藥皆上升橘柚實酸酸主斂故又能降氣不專於散氣也〉
　　大棗味甘平主心腹邪氣安中養脾〈建立中氣則邪氣自除〉助十二經平胃氣〈十二經皆受津液於脾胃脾胃盛則十二經皆充也〉通九竅〈補而不滯〉補少氣少津液身中不足〈周身氣血無不補也〉大驚〈甘能緩急〉四肢重〈脾虛則重旺則輕也〉和百藥〈百藥氣味不齊而甘能調之〉久服輕身長年〈皆補益後天之功〉
　　〈棗味甘而肉厚色赤得火之色土之味故能建立中焦溫養脾胃為後天之本萬物生於土土氣充盈諸經自皆受益矣〉
　　葡萄味甘平主筋骨濕痺益氣倍力〈強筋燥濕〉強志〈肝藏魂〉令人肥健耐飢忍風寒久服輕身不老延年〈皆培補肝脾之效〉可作酒
　　〈此以形為治葡萄屈曲蔓延冬卷春舒與筋相似故能補益筋骨其實甘美得土之正味故又能滋養肌肉肝主筋脾主肉乃肝脾交補之藥也〉
　　雞頭實味甘平主濕痺腰脊膝痛〈下焦濕痰之疾〉補中除暴疾〈暴疾皆生於中氣不足中氣足則無此疾矣〉益精氣強志〈肝腎足則心氣亦寧也〉令耳目聰明〈充益諸竅〉久服輕身不飢耐老神仙〈脾腎兼旺則諸效自臻矣雞頭生於水中而其實甘淡得土之正味乃脾腎之藥也脾惡濕而腎惡燥雞頭雖生水中而淡滲甘香則不傷於濕質黏味澀而又滑澤肥潤則不傷於燥凡脾腎之藥徃徃相反而此則相成故尤足貴也〉中品
　　石硫黃味酸溫主婦人隂蝕〈隂濕所生之疾惟陽燥之物能已之〉疽痔惡血〈亦下焦隂分之濕所生病也〉堅筋骨〈壯筋骨之陽氣〉除頭禿〈殺髮根濕氣所生之蟲〉能化金銀銅鐵竒物〈火剋金也〉
　　〈硫黃乃石中得火之精者也石屬隂而火屬陽寓至陽於至隂故能治隂分中寒濕之疾其氣旺而性暴故又能殺蟲而化諸金也〉
　　水銀味辛寒主疥瘻痂瘍白禿殺皮膚中蝨〈解皮毛中濕熱之毒蝨亦濕熱所生也〉墮胎〈至重能墮胎又胎氣始生肝氣養之金剋木則傷肝而胎墮也〉除熱殺金銀銅錫毒〈得五金之精氣故能除其毒也〉鎔化還復為丹〈水銀出于丹砂中者為多故亦可鍊成丹石金精得火變化不測鉛汞皆如此〉久服神仙不死〈以其不朽而能變化也〉
　　〈水銀五金之精也得五金之精氣而未成質鍊之亦能為金銀等物其所治皆皮膚熱毒之疾蓋肺屬金而主皮毛亦以氣相感也○丹家爐鼎之術以水銀與鉛為龍虎合鍊成丹服之則能長生久視飛昇羽化自參同契以後其說紛紛髙明之士為所悞者不一而足夫水銀乃五金之精而未成金體者也凡金無不畏火惟水銀則百鍊如故以其未成金質中含水精故火不得而傷之其能㸃化為黃白者亦因藥物所鍊變其外貌非能真作金銀也今乃以其質之不朽欲借其氣以固形體真屬支離蓋人與萬物本為異體借物之氣以攻六邪理之所有借物之質以永性命理之所無術士好作聰明談天論易似屬可聽實則伏羲畫卦列聖繫辭何嘗有長生二字此乃假託大言以愚小智其人已死詭雲尚在試其術者破家喪身未死則不悟既死則又不知歴世以來昧者接踵總由畏死貪生之念迫於中而反以自速其死耳悲夫〉
　　磁石味辛寒主周痺風濕肢節中痛不可持物灑灑酸消〈味辛則散風石性燥則除濕其治酸痛等疾者以其能堅筋骨中之正氣則邪氣自不能侵也〉除大熱〈寒除熱〉煩滿〈重降逆〉及耳聾〈腎火炎上則耳聾此能降火歸腎〉
　　〈凡五行之中各有五行所謂物物一太極也如金一行也銀色白屬肺金色赤屬心銅色黃屬脾鉛色青屬肝鐵色黑屬腎石也者金土之雜氣而得金之體為多何以騐之天文家言星者金之散氣而星隕即化為石則石之屬金無疑而石之中亦分五金焉磁石乃石中鐵之精也故與鐵同氣而能相吸鐵屬腎故磁石亦補腎腎主骨故磁石堅筋壯骨腎屬冬令主收藏故磁石能收斂正氣以拒邪氣知此理則凡藥皆可類推矣〉
　　陽起石味鹹微溫主崩中漏下〈寒滑之病〉破子藏中血癥瘕結氣寒熱腹痛無子〈凡寒凝血滯之病皆能除之〉隂痿不起補不足〈強腎補陽益氣〉
　　〈陽起石得火不然得日而飛硫黃得日無焰得火而發皆為火之精而各不同蓋陽起石稟日之陽氣以成天上陽火之精也硫黃稟石之陽氣以成地上隂火之精也所以硫黃能益人身隂火之陽陽起石能益人身陽火之陽也五行各有隂陽亦可類推〉
　　乾薑味辛溫主胸滿〈寒邪之在胸者則散之〉欬逆上氣〈辛能潤肺降逆〉溫中止血〈血得暖而歸經〉出汗〈辛能散逐寒氣使從汗出〉逐風濕痺〈治寒邪之在筋骨者〉腸澼下痢〈治寒邪之在腸胃者〉生者尤良〈辛散之品尤取其氣性之清烈也〉久服去臭氣通神明〈辛甚氣烈故能辟穢通陽〉
　　〈凡味厚之藥主守氣厚之藥主散乾薑氣味俱厚故散而能守夫散不全散守不全守則旋轉於經絡藏府之間驅寒除濕和血通氣所必然矣故性雖猛峻而不妨服食也〉
　　苦參味苦寒主心腹結氣〈苦入心以散熱結之氣〉癥瘕積聚〈苦極則能洩〉黃疸〈寒能除鬱熱〉溺有餘瀝〈心通於小腸心火除則小腸鬱塞之氣通矣〉逐水〈小腸通則水去〉除癰腫〈諸瘡皆屬心火心火清則癰腫自去也〉補中〈內經雲脾苦濕急食苦以燥之即此義也〉明目止淚〈寒清肝火苦除肝濕〉
　　〈此以味為治也苦入心寒除火故苦參專治心經之火與黃連功用相近但黃連似去心藏之火為多苦參似去心府小腸之火為多則以黃連之氣味清而苦參之氣味濁也〉
　　當歸味甘溫主欬逆上氣〈潤肺氣〉溫瘧寒熱灑灑在皮膚中〈皆風寒在血中之病〉婦人漏下絶子〈營血不足之病〉諸惡瘡瘍金瘡〈營血火鬱及受傷之病〉煮飲之〈煮飲則能四達以行諸經○按血在經絡之中流行不息故凡用行血補血之藥入湯劑者為多入丸散者絶少故古人治病不但方不可苟即法亦不可易也〉
　　〈當歸辛香而潤香則走脾潤則補血故能透入中焦營氣之分而為補營之聖藥○當歸為血家必用之藥而本經無一字及於補血養血者何也蓋氣無形可驟生血有形難速長凡通閉順氣和隂清火降逆生津去風利竅一切滋潤通和之品皆能令隂氣流通不使亢陽致害即所以生血也當歸辛芳溫潤兼此數長實為養血之要品惟著其血充之效則血之得所養不待言而可知此等當參全經而悟其理〉
　　麻黃味苦溫主中風傷寒頭痛溫瘧發表出汗去邪熱氣〈凡風寒之在表者無所不治以能驅其邪使皆從汗出也〉止欬逆上氣〈輕揚能散肺邪〉除寒熱〈散營衛之外邪〉破癥堅積聚〈散藏府之內結〉
　　〈麻黃輕揚上達無氣無味乃氣味之最清者故能透出皮膚毛孔之外又能深入積痰凝血之中凡藥力所不到之處此能無㣲不至較之氣雄力厚者其力更大蓋出入於空虛之地則有形之氣血不得而禦之也〉
　　芍藥味苦主邪氣腹痛〈肝氣乗脾則痛斂肝氣則痛除〉除血痺〈肝邪凝滯之病〉破堅積寒熱疝瘕〈肝邪結聚之疾〉止痛〈血和則痛止〉利小便〈肝氣下達於宗筋故小便亦利〉益氣〈肝氣斂則受益〉
　　〈藥花大而榮得春氣為盛而居百花之殿故能收拾肝氣使歸根反本不至以有餘肆暴犯肺傷脾乃養肝之聖藥也〉
　　𤣥參味苦㣲寒主腹中寒熱積聚〈皆火氣凝結之疾〉女子産乳餘疾〈産後血虧衝脈之火易動清血中之火則諸疾平矣〉補腎氣令人目明〈除隂分之火則頭目清明矣〉
　　〈𤣥參色黑屬腎而性寒故能除腎家浮遊上升之火但腎火有陽有隂陽火發於氣分火盛則傷氣內經所謂壯火食氣是也隂火發於血分火盛則傷血內經所謂諸寒之而熱者取之隂是也産後血脫則隂衰而火無所制又不可以寒涼折之氣血未寧又不能納峻補之劑維𤣥參寧火而帶㣲補用之最為的當也〉
　　百合味甘平主邪氣腹脹心痛〈肺氣不舒之疾〉利大小便〈肺為水源〉補中〈甘能補脾〉益氣〈肺主氣補肺則氣益矣〉
　　〈此以形為治也百合色白而多瓣其形似肺始秋而花又得金氣之全者故為清補肺金之藥〉
　　白芷味辛溫主女人漏下赤白血閉隂腫〈風在下焦而兼濕熱之證〉寒熱〈風在營衛〉風頭侵目涙出〈風在上竅〉長肌膚潤澤可作面脂〈風氣乾燥風去則肌肉生而潤澤矣〉
　　〈凡驅風之藥未有不枯耗精液者白芷極香能驅風燥濕其質又極滑潤能和利血脈而不枯耗用之則有利無害者也蓋古人用藥既知藥性之所長又度藥性之所短而後相人之氣血病之標本參合研求以定取捨故能有顯效而無隱害此學者之所當殫心也〉
　　黃芩味苦平主諸熱黃疸〈大腸經中之鬱熱〉腸澼洩痢〈大腸府中之鬱熱〉逐水〈水在腸中者〉下血閉〈血之在陽明者使從大便出〉惡瘡疽蝕火瘍〈陽明主肌肉凡肌肉熱毒等病此皆除之〉
　　〈此以形色為治黃芩中空而色黃為大腸之藥故能除腸胃諸熱病○黃色屬土屬脾大腸屬陽明燥金而黃芩之黃屬大腸何也蓋胃與大腸為出納水榖之道皆統於脾又金多借土之色以為色義詳決明條下相參益顯也〉
　　狗脊味苦平主腰背強機闗緩急周痺寒濕膝痛〈凡邪氣之在骨節間者皆能治之〉頗利老人〈老人精血衰則筋骨空隙中尤不能舒展故於此藥為尤宜也此以形為治狗脊徧體生毛而多節頗似狗之脊諸獸之中惟狗狡㨗而此藥似之故能入筋骨機關之際去其凝滯寒濕之氣而使之強健利捷也形同而性亦近物理蓋可推矣〉
　　紫草味苦寒主心腹邪氣〈去心腹熱邪〉五疸〈濕熱在血中〉補中益氣〈營家之熱清則中焦和利〉利九竅〈諸竅不為邪熱所閉〉通水道〈心氣通於小腸紫草色紫而走心心主血又其性寒故能治血家之熱〉
　　水萍味辛寒主暴熱〈得水之氣故能除熱〉身癢〈濕熱在皮膚〉下水氣〈萍入水不濡故能滌水〉勝酒〈水氣勝則酒氣散矣〉長鬚髮〈益皮毛之血氣〉主消渴〈得水氣之助〉久服輕身〈亦如萍之輕也〉
　　〈水萍生於水中而能出水上且其葉入水不濡是其性能敵水者也故凡水濕之病皆能治之其根不著土而上浮水面故又能益皮毛之疾〉
　　澤蘭味苦㣲溫主乳婦內衂〈清陽明經絡濕熱之邪〉中風餘疾〈氣溫體輕故能散餘風〉大腹水腫身面四肢浮腫骨節中水〈統治內外一切水病〉金瘡癰腫瘡膿〈亦皆濕毒之疾〉
　　〈澤蘭生於水中而芳香透達節實莖虛能於人經絡受濕之處分疎通利無所隔礙蓋其質隂而氣陽故能行乎人身之隂而發之於陽也〉
　　牡丹味辛寒主寒熱中風瘈瘲痙驚癎邪氣〈皆肝氣所發之疾〉除癥堅瘀血留舍腸胃〈色赤走血氣香能消散也〉安五藏〈五藏皆血氣所留止血氣和則無不利矣〉療癰瘡〈清血家之毒火〉
　　〈牡丹為花中之王乃木氣之最榮澤者故能疎養肝氣和通經脈與藥功頗近但藥㣲主斂而牡丹㣲主散則以藥味勝牡丹氣勝味屬隂而氣屬陽也〉
　　呉茱茰味辛溫主溫中下氣〈風寒上逆〉止痛〈散寒濕之痛〉欬逆寒熱〈寒邪入肺〉除濕血痺〈辛能燥濕溫能行血也〉逐風邪開腠理〈辛香散風通竅呉茱茰味極辛辛屬金金平木故為驅逐肝風之要藥但肝風有二一為挾寒之風一為挾火之風呉茱茰性溫於挾寒之風為宜此又不可不審也〉
　　梔子味苦寒主五內邪氣〈熱邪之氣〉胃中熱氣〈黃色入陽明性寒能清熱〉面赤酒皰皶鼻白癩赤癩瘡瘍〈此皆肌肉之病乃陽明之表證也梔子正黃亦得金色故為陽明之藥但其氣體輕虛走上而不走下故不入大腸而入胃胃在上焦故也胃家之藴熱惟此為能除之又胃主肌肉肌肉有近筋骨者有近皮毛者梔子形開似肺肺主皮毛故專治肌肉熱毒之見於皮毛者也〉
　　鹿茸味甘溫主漏下惡血〈血中之陽不能固攝〉寒熱〈陽虛〉驚癎〈心火虧少〉益氣強志〈補血之功〉生齒不老〈補腎之效〉角主惡瘡癰腫〈拓血中之毒〉逐邪惡氣〈拓隂邪之氣〉留血在隂中〈隂絡之凝滯得熱而運行也〉
　　〈鹿茸之中惟一胚血不數日而即成角此血中有真陽一㸃通督脈貫腎水乃至靈至旺之物也故入於人身為峻補陽血之要藥又其物流動生發故又能逐瘀通血也餘義見白膠條下○鹿茸氣體全而未發洩故補陽益血之功多鹿角則透發已盡故拓毒消散之功勝先後遲速之間功效輒異非明乎造化之機者不能測也〉
　　犀角〈犀有山犀水犀二種而水犀為妙〉味苦寒主百毒蠱疰〈殺邪氣之蟲〉邪鬼〈靈氣辟邪〉瘴氣〈鬱熱之毒〉殺鉤吻鴆羽蛇毒除邪〈一切草木蟲鳥之毒皆除之〉不迷惑魘寐〈解心經熱邪通心氣〉
　　〈牛屬土而犀則居水水無獸惟犀能伏其中則其得水土之精可知凡物之毒者投水土則毒自化犀得水土之精故化毒之功為多而其角中虛有通靈之象故又能養心除邪也〉
　　伏翼味鹹平主目瞑明目夜視有精光〈存養肝經隂氣之精〉久服令人喜樂媚好無憂〈肝氣和則樂〉
　　〈凡有翼能飛之物夜則目盲伏翼又名天鼠即鼠類也故日出則目瞑而藏日入則目明而出乃得隂氣之精者也肝屬厥隂而開竅於目故資其氣以養肝血而濟目力感應之理也物有殊能必有殊氣皆可類推〉
　　蚱蟬〈古人用蟬今人用蛻氣性亦相近〉味鹹寒主小兒驚癎夜啼癲病寒熱〈皆小兒風熱之疾〉
　　〈蚱蟬感涼風清露之氣以生身輕而聲嘹亮得金氣之發揚者也又脫落皮殻亦屬人身肺經之位故其性能清火驅風而散肺經之鬱氣若其質輕虛尤與小兒柔弱之體為宜也○蚱蟬日出有聲日入無聲止夜啼取其意也〉
　　白殭蠶味鹹主小兒驚癎夜啼〈風痰之病〉去三蟲〈風氣所生之蟲〉滅黑䵟令人面色好〈能去皮膚之風斑令潤澤〉男子隂瘍病〈下體風濕蠶食桑之蟲也桑能治風養血故其性亦相近殭蠶感風而殭凡風氣之疾皆能治之蓋借其氣以相感也○殭蠶因風以殭而反能治風者何也蓋邪之中人也有氣而無形穿經透絡愈久愈深以氣類相反之藥投之則拒而不入必得與之同類者和入諸藥使為鄉道則藥力至於病所而邪與藥相從藥性漸發邪或從毛空出或從二便出不能復留矣此即從治之法也風寒暑濕莫不皆然此神而明之之道不專恃正治奏功也〉
　　下品
　　附子味辛溫主風寒欬逆邪氣〈寒邪逆在上焦〉溫中〈除中焦之寒〉金瘡〈血肉得暖而合〉破癥堅積聚血瘕〈寒氣凝結血滯於中得熱乃行也〉寒濕踒躄拘攣膝痛不能行步〈此寒邪之在下焦筋骨間者〉
　　〈凡有毒之藥性寒者少性熱者多寒性和緩熱性峻速入於血氣之中剛暴駁烈性發不支藏府嬌柔之物豈能無害故須審愼用之但熱之有毒者速而易見而寒之有毒者緩而難察尤所當慎也〉
　　半夏味辛平主傷寒寒熱〈寒熱之在肺胃間者〉心下堅下氣〈辛能開肺降逆〉喉咽腫痛頭〈開降上焦之火〉胸脹欬逆腸鳴〈氣降則通和故能愈諸疾〉止汗〈澀斂肺氣〉
　　〈半夏色白而味辛故能為肺經燥濕之藥○肺屬金喜斂而不喜散蓋斂則肺葉垂而氣順散則肺葉張而氣逆半夏之辛與薑桂之辛迥別入喉則閉不能言塗金瘡則血不復出辛中帶澀故能疎而又能斂也又辛之斂與酸之斂不同酸則一主於斂辛則斂之中有發散之意尤與肺投合也〉
　　大黃味苦寒主下瘀血血閉〈除血中熱結之滯〉寒熱〈血中積滯之寒熱〉破癥瘕積聚〈凡腹中邪氣之積無不除之〉留飲宿食蕩滌腸胃推陳致新〈凡腹中飲食之積無不除之〉通利水穀調中化食〈助腸胃運化之力〉安和五藏〈邪積既去則正氣自和〉
　　〈大黃色正黃而氣香得土之正氣正色故專主脾胃之疾○凡香者無不燥而上升大黃極滋潤達下故能入腸胃之中攻滌其凝結之邪而使之下降乃驅逐停滯之良藥也〉
　　葶藶味辛寒主癥瘕積聚結氣〈水飲所結之疾〉飲食寒熱破堅逐邪〈亦皆水氣之疾〉通利水道〈肺氣降則水道自通〉
　　〈葶藶滑潤而香專瀉肺氣肺為水源故能瀉肺即能瀉水凡積聚寒熱從水氣來者此藥主之○大黃之瀉從中焦始葶藶之瀉從上焦始故傷寒論中承氣湯用大黃而陷胸湯用葶藶也〉
　　旋復花味鹹溫主結氣脇下滿驚悸〈除中上二焦結閉之疾〉除水〈鹹能潤下〉去五藏間寒熱〈五藏留結不通所生之寒熱〉補中下氣〈開氣下達皆鹹降之功〉
　　〈此以味為治凡草木之味鹹者絶少鹹皆治下鹹而能治上焦者尤少惟此味鹹而治上為中上二焦之藥鹹能輭堅故凡上中二焦凝滯堅結之疾皆能除之○凡體輕氣芳之藥徃徃能消寒熱蓋寒熱之疾無不因鬱遏而成內經雲火鬱則發之輕芬之體能發散故寒熱除也〉
　　藜蘆味辛寒主蠱毒〈味烈殺蟲〉欬逆洩痢腸澼〈除濕熱之疾〉頭瘍疥瘙惡瘡殺諸蟲毒去死肌〈皆殺蟲之功〉
　　〈凡有毒之藥皆得五行剛暴偏雜之性以成人身氣血乃天地中和之氣所結故服毒藥者徃徃受傷瘡疥等疾久而生蟲亦與人身氣血為類故人服之而有傷氣血者必能殺蟲惟用之得其法乃有利而無弊否則必至於兩傷不可不慎也○又毒之解毒各有所宜如燥毒之藥能去濕邪寒毒之藥能去火邪辨證施治神而明之非僅以毒攻毒四字可了其義也〉
　　白芨味苦平主癰腫惡瘡敗疽傷隂死肌〈解毒生肌〉胃中邪氣〈養胃驅邪〉賊風鬼擊痱緩不收〈和筋逐風〉
　　〈此以質為治白芨氣味沖淡和平而體質滑潤又極黏膩入於筋骨之中能和柔滋養與正氣相調則㣲邪自退也〉
　　貫衆味苦微寒主腹中邪熱氣〈寒能除熱〉諸毒〈邪熱之毒〉殺三蟲〈濕熱所生之蟲〉
　　〈貫衆生於山澗之中得天地清隂之氣故能除藴熱濕穢之疾其體中虛而清芳故能解中焦之毒人身之蟲皆濕熱所生濕熱除則諸蟲自消也〉
　　連翹味苦平主寒熱〈火氣所鬱之寒熱〉鼠瘻瘰癧癰腫惡瘡癭瘤結熱〈皆肝經熱結之證〉蠱毒〈濕熱之蠱〉
　　〈凡藥之寒熱溫涼有歸氣分者有歸血分者大抵氣勝者治氣味勝者治血連翹之氣芳烈而性清涼故凡在氣分之鬱熱皆能已之又味兼苦辛應秋金之令故又能除肝家留滯之邪毒也〉
　　夏枯草味苦辛寒主寒熱瘰癧鼠瘻頭瘡〈火氣所發〉破癥散癭結氣〈火氣所結〉腳腫濕痺〈濕熱之在下者〉輕身〈濕火退則身健也〉
　　〈此以物稟之氣候為治又一義也凡物皆生於春長於夏惟此草至夏而枯蓋其性稟純隂得少陽之氣勃然興發一交盛陽隂氣將盡即成熟枯槁故幾盛陽留結之病用此為治亦即枯滅此天地感應之妙理也凡藥之以時候榮枯為治者俱可類推〉
　　水蛭味鹹平主逐惡血瘀血月閉破血瘕積聚〈諸敗血結滯之疾皆能除之〉無子〈惡血留於子宮則難孕〉利水道〈水蛭生於水中故也〉
　　〈凡人身瘀血方阻尚有生氣者易治阻之久則無生氣而難治蓋血既離經與正氣全不相屬投之輕藥則拒而不納藥過峻又反能傷未敗之血故治之極難水蛭最喜食人之血而性又遲緩善入遲緩則生血不傷善入則堅積易破借其力以攻積久之滯自有利而無害也〉
　　桃核仁味苦甘平主瘀血血閉瘕邪氣〈凡血滯之疾皆除之〉殺小蟲〈敗血所生之蟲〉
　　〈桃得三月春和之氣以生而花色最鮮明似血故凡血鬱血結之疾不能調和暢達者此能入於其中而和之散之然其生血之功少而去瘀之功多者何也蓋桃核本非血類故不能有所補益若瘀瘕皆已敗之血非生氣不能流通桃之生氣皆在於仁而味苦又能開洩故能逐舊而不傷新也〉





　　神農本草經百種録
