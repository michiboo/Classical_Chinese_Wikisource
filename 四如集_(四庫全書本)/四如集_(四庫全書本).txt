　　欽定四庫全書　　　　　集部四
　　四如集　　　　　　　　別集類三〈宋〉
　　提要
　　〈臣〉等謹案四如集五巻宋黃仲元撰仲元字善甫號四如居士後改名淵字天叟莆陽人咸淳辛未進士官國子監簿宋亡隠居不仕宋濓序其集稱仲元門人詹清子類次六經四書講義為六巻仲元子梓又分記序墓銘字訓為五巻其曾孫至又裒其遺文為十巻而請濓序之今此集止文四巻附錄一巻蓋即梓所輯之本至其所續輯之十巻則世巳失傳濓序特後人於濓文集中摘出錄入者耳集內各文俱有注釋疑即梓所加又有咸淳甲戌余謙一至治三年傅定保諸序所作夢筆記一篇亦附在集末仲元宗洛閩之學議論多近醇正其文章以簡質為主不事馳騁雖乏雄偉氣象而骨力蒼勁尚見真樸之遺在宋末諸儒中固猶為篤實者也乾隆四十二年八月㳟校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　四如集原序
　　濂成童時即讀四如先生諸經説見立論精㣲鑿鑿過人逺甚未嘗不慕豔之稍長厯求先生之事蹟然後知其淵源之所自而凝道之有方也蓋先生居莆陽唐御史滔之十二代孫世為儒家其父績師事𤓰山潘公柄復齋陳公宓二公實考亭朱子勉齋黃公之髙弟子也先生夙承父訓年十二試舉子業郷校多占前列後二十九年始擢咸淳辛未進士第調監瑞安府比較務未上名公鉅卿爭聘之為講師而丞相江公萬里挽之尤力聲譽翕然動於一時徳祐乙亥冬始之官與簽樞陸公秀夫遇陸公一見極器之明年丙子杭都巳陷國事不可為陸公趣先生至行都充益王府撰述官兼處置使司幹辦公事改刑工部架閣以通直郎陞武學諭遂轉朝奉郎國子監簿兼福建路招捕使司都叅議官先生皆辭不就宋旣改物歸隱重山密林不與世接四方有受學者先生為敷繹濂洛闗閩之説而開導之其為文辭務以理勝不暇如他文士馳騁葩藻以為工而當時求者紛如也門人武夷詹清子類次六經四書講義為六巻刋之先生之子元汀州路總管府知事梓又分記序墓銘字訓之屬為五巻而刋之先生年八十二而終遺文流落於薦紳者尚多其曾孫郷貢進士至又裒聚為十巻將刻諸梓介楚王府伴讀陳子晟徴濂為敘以傳濂聞濂洛中㣲考亭未興艾軒林公光朝獨倡道莆陽從者如歸市紅泉東井之學乃聞於天下網山林公亦之實紹艾軒之傳網山之後樂軒陳公藻又起而繼之樂軒家長樂網山居福清咸來講學東井而風聲所被氣澤所薫人皆有鄒魯之行及乎𤓰山復齋之起推闡考亭經訓東西角立化行而教敷文質尤彬彬可觀先生産於艾軒之郷耳目之所濡染固巳先立乎其大者復因父師之教矻矻窮年遂探考亭之正緒則其所著皆六經之㣲㫖所宣皆天地之秘藏有未涯涘者奈何道未及行而宋祚巳移識者不能不為之惜先生之所藴與不可傳者固巳隨物俱化若併其遺文同就泯滅不亦重可惜哉先生之子若孫孜孜以傳世為務可謂不死者矣濂年耄而昏避求文者若避讐敵甚不得巳多令學子代之今以童年慕豔之乆勉循至等所請而躬敘之如此然先生之集自能行世亦不藉區區之文而後傳也先生黃氏諱仲元字善甫又改名淵字天叟號韻郷老人雲








