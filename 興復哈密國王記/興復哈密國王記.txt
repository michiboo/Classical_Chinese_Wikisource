
幅員之內，以中嶽為地之中，惟西域最遠，而夷人種類亦繁，自大禹時，始通貢中國。今之甘、涼，即漢匈奴右賢王之地也，武帝傾海內之財始取之，設酒泉、張掖、燉煌三郡，西至玉門關外，去中國數千餘里。至光武時，乃閉關以謝西域。唐太宗好大喜功，斥地極遠，而西域諸番入貢中國者始盛。唐之中葉，雖六盤山外，亦為吐蕃所據，終唐之世，不復入貢。延及有宋，趙元昊據有寧夏，僭號稱帝，遂並西域，大為宋室患。元太祖起自朔漠，收並諸夷，入主中國者九十餘年。 
我太祖高皇帝膺天眷命，掃除胡元，統一寰宇，凡四夷來貢者不拒，未來者不強，其於西域也亦然，真得古帝王馭戎狄之道矣。迨我太宗文皇帝繼承大統，開拓疆宇，始招來四夷，而西域入貢者尤盛。乃即保密地封元之遺孽脫脫為忠順王，賜金印，令為西域之襟喉，以通諸番之消息。凡有入貢夷使、方物，悉令此國譯文具聞。脫脫故，其子孛羅帖木兒襲封。孛羅帖木兒故，無嗣，王母理國事。 
成化九年吐魯番鎖檀阿力王虜王母、金印以去，本國番夷離散，皆逃居苦峪、肅州，亦有陰隨吐魯番者。 
甘州守臣奏報，兵部集議以聞，上命高陽伯李文、右通政劉文往撫之。比至，止調集罕東、赤斤番兵數千駐苦峪，不敢前。自此番兵漸輕中國之兵矣，竟無功而還。朝廷屢命守臣經略，而王母、金印竟不可返。 
至成化十四年，鎖檀阿力王故，其子阿黑麻主事。十八年，甘肅守臣乘間奏以王母外甥畏兀兒種類都督罕慎襲封為王。成化二十年，遣使入哈密，鎮守太監覃禮、總兵周玉、都御史王繼皆賞賜白金、彩段，而效勞之人亦各升賞矣。 
弘治元年，阿黑麻以罕慎非貴族，乃假結親而殺之。尋遣夷使入貢，且乞大通事往和番，因求為王，以主哈密國事。予時任兵部尚書，以為近日迤北大虜亦不遣使通好，今阿黑麻自有分地，亦難封彼為王以主哈密，彼若入貢，亦所不拒。乃具以上聞，請降璽書付甘州守臣，遴遣哈密夷人曾居甘州者賫賜阿黑麻，切加責諭， （「切加責諭」，「切」原作「功」，據明朱當㴐國朝典故本改。） 時王母已故。弘治四年，本酋遂以金印、城池來歸，守臣具聞，事下兵部。 
本年八月，予以為哈密國回回、畏兀兒、哈剌灰三種番夷同居一城，種類不貴，彼此頡頏。 （「彼此頡頏」，原無「此」字，據明朱當㴐國朝典故本補。） 北山一帶又有小列禿、野乜克力數種強虜時至哈密需索，稍不如願，輒肆侵淩，至為難守，必須得元之遺孽襲封以理國事，庶可懾伏諸番，興復哈密。不然，雖十年未得安耳。先是曲先安定王遣使入貢，即忠順王裔流也。予因命通事詢貢使安定王族中子侄有可以主哈密國事者。貢使舉親侄陜巴可任狀，予遂奏令甘肅守臣守陜巴審可否。守臣尋以陜巴堪舉及據哈密三種大頭目奄克孛剌等亦皆合詞告保陜巴年少量洪， （「守臣尋以陜巴堪舉及據哈密三種大頭目奄克孛剌等亦皆合詞告保陜巴年少量洪」，「洪」原作「寵」，據明紀錄匯編本改。） 足以服眾，願乞早襲王爵，管理國事狀聞。 （「管理國事狀聞」，「狀」原作「伏」，據明朱當㴐國朝典故本改。） 弘治五年二月，予集議請以陜巴襲封忠順王主哈密，然尚未給冠服也。守臣急欲成功，倉卒遣使送之於哈密。未幾，諸番夷以陜巴無所犒賜，而阿黑麻復怒大頭目都督阿木郎嘗克其賞賜，又嘗虜其部落頭畜，遂殺阿木郎，復虜陜巴及金印以去，時弘治六年也。 
報至，適阿黑麻先所遣大頭目寫亦滿速兒等四十餘人入貢在京師，內閣禮部尚書大學士丘公浚謂予曰：「哈密事重，須煩公一行。」予曰：「邊方有事，臣子豈可辭勞？但西域賈胡惟圖窺利，不善騎射，自古豈有西域為中國大患者？徐當靜之。」丘曰：「有讖言，不可不慮。」予因集議請自往，眾曰：「哈密一方事耳，今北虜在邊，四方多故， （「四方多故」，「四」原作「西」，據明朱當㴐國朝典故本改。） 公往甘涼，四方邊事付之何人？」乃議以兵部右侍郎張公海、都督僉事緱謙領敕率寫亦滿速兒等往經略之。 
既抵甘州，議令寫亦滿速兒等數人並遣在邊通事先以敕諭阿黑麻順天道，歸陜巴、金印，而諸夷使緣此皆欲同回，張、緱等不可，惟遣哈密夷人以敕往。迨久未回，張、緱等遂以上命修嘉峪關，清各衛久居哈密回回名數以聞。復捕哈密久通阿黑麻黠詐回回二十餘人，發戍廣西，諸夷頗知畏懼。予以為此處既遣使入貢，復虜陜巴、金印，迨敕使往，又久不報，其輕中國之心著矣。遂請以寫亦滿速兒等四十餘人皆安置兩廣、福建，並閉嘉峪關，示西域入貢諸番夷俱毋令入，使阿黑麻結怨於眾夷，以孤其勢。張、緱等於弘治七年三月未前聞即歸，上怒其不進圖本又無成功， （「上怒其不進圖本又無成功」，「圖」原作「國」，據明朱當㴐國朝典故本改。） 皆下獄，張降外任，緱住俸閑住。 
然阿黑麻愈肆驕橫，大抵皆哈密回回教之也。蓋以成化間，彼番貢獅子，甘州守臣奏至，憲宗皇帝預命內臣接至河南入京，賞賚甚厚。今上即位初，彼復貢獅子，泛海由廣東來。奏至，上不貴遠物，諫官交章請卻之而回，其餘貢至者亦不及昔年厚賞賚，乃教誘阿黑麻詐稱領夷兵一萬，用雲梯攻肅州城並蹂甘州。報至，朝野頗驚。 （「朝野頗驚」，「野」原作「鮮」，據明朱當㴐國朝典故本改。） 予以為彼張虛聲以挾我耳，且吐魯番至哈密十數程，中經黑風川，俱無水草，哈密至苦峪又數程，亦無水草，入貢昔往返皆馱水而行。使我整兵以俟，謹烽火，明斥堠，彼至肅州，我以逸待勞，縱兵出奇一擊，必使彼匹馬不返矣。夷使入貢至京者，亦以此意曉之，伐彼邪謀，自此再不敢復言來攻肅州矣。 
無何，阿黑麻復令頭目牙蘭率番夷二百餘據哈密，予以為此虜若專示以恩而不加之以威，彼終不知畏，必須用陳湯故事。因訪肅州撫夷指揮楊翥者，雅諳夷情，熟知哈密道路，而為各種番夷所信服。乃請命守臣遣翥奏事京師，詢襲殺牙蘭之策，翥即陳罕東至哈密快捷方式道路甚悉，予曰：「若用漢兵三千為後援，別選罕東番兵三千為前鋒，各持數日熟食，兼程襲之，何如？」翥曰：「如此取之必矣。」予乃於弘治八年請敕甘州守臣揀選精銳漢兵如前數，令分守肅州副總兵彭清統領，由南山取快捷方式，馳至罕東，急調番兵齊足，乘夜兼道襲斬牙蘭。而守臣貪功，乃親率漢兵至肅州， （「乃親率漢兵至肅州」，「肅」原作「欽」，據明紀錄匯編本改。） 又久駐嘉峪關外，候罕東兵不至，即命彭清由無水草常道往。牙蘭預知之，皆遁去。泊兵至哈密，獲城追剿之，僅斬首六十餘，而威大振於西域，巡按御史以功冊聞。予以兵遠至哈密，雖未得牙蘭，而擒斬亦多，且軍士重勞，悉加犒賞。至於鎮守太監陸誾、總兵官右都督劉寧、巡撫左僉都御史許公進有功升賞，請上裁之。乃加陸誾俸米二十石，劉寧升左都督，加俸米一百石，許進升右副都御史，彭清升實授都督僉事，賞足酬功，人心允愜。 
阿黑麻以是畏威悔過，計無所出，遂遣使入貢，並以陜巴、金印來歸，且求寫亦滿速兒等，時弘治九年也。予以其挾詐，乃請取陜巴、金印至甘州俟命，然後取寫亦滿速兒四十餘人於兩廣，付甘州，給前錫賚及阿黑麻敕諭並賞賜表裹等皆附入今降敕內，俱交與後貢番使同寫亦滿速兒等歸之。其先未給賜陜巴蟒衣、彩段、冠服，適值總制三邊經略哈密、太子太傅、兵部尚書王公越來，請即敕就彼賜陜巴，遣使自甘州護入哈密。 
時有內侍欲以指揮倪端、百戶王希恭、充軍閑住指揮使馬俊嘗至哈密，又三人皆迎合彼意，希升官職，每誑誘遣彼以護送陜巴為名，可至吐魯番取寶以彰功。彼好異物，不度其詐，因令俊等進本求復職。予以俊曩守靈州，貪叨特甚，既充軍閑住，官無名可復。俄有旨，復指揮同知。及予請以應賜陜巴冠服、彩段等物令總制王公所遣千戶張仁賫往，彼堅意欲遣俊等，遂躭延日久， （「遂躭延日久」，「日」原作「月」，據明紀錄匯編本改。） 予方得請以陜巴冠服仍委張仁往，至則王公適以其日卒於位。至弘治十一年二月，守臣始以冠服並敕諭就甘州給陜巴。 
其三種大頭目都督寫亦虎先系回回，奄克孛羅系畏兀兒，拜疊力迷失系哈剌灰種類，皆翼佐陜巴者。予又慮哈剌灰以射獵為生，各番頗懼，多不樂居哈密城，遂請量留其家室之半居肅州，許其往來以系其心，並將張、緱等查出前居甘州及後哈密離散夷人大小共二千餘名口，鹹給牛犋、種子、布疋、衣糧，遣撫夷千戶數人於弘治十一年二月護入哈密。弘治十三年，甘州巡撫都御史周季麟以往來有功者上聞，予論功上請，鎮守太監陸誾、總兵官彭清、都御史周季麟皆賜彩段、白金，余亦升賞有差。自是阿黑麻感畏朝廷恩威，並黑樓國等處鹹遣夷使入貢，諸番無警，邊方底寧，而九重亦紓西顧之憂矣。噫！懾服黠獷之醜虜，興復久滅之番國，仰仗聖天子明聖，且經略者十有餘年而功始就，中間任事者亦豈一人哉？是何成功之不易邪！昔狄仁傑所論推亡固存之義，國家繼絕之美，識者是之，茲舉亦有所本也。因記興復歲月及我朝設置之由，俾後之人知其始末得有所考雲。 
附錄： 
馬端肅三記三卷（戸部尚書王際華家藏本） 
明馬文升撰文。升，字負圖，鈞州人。景泰辛未進士，官至兵部尚書，加少師太子太師，端肅其謚也。事跡具明史本傳，此三篇皆所自述。一曰西征石城記，紀成化，初為陜西巡撫，與項忠平滿四之亂事；一曰撫安遼東記，紀成化，十四年，遼東巡撫陳銊冒功激變而文升奉命撫定之事；一曰興復哈密記，紀宏治；初土魯番襲執哈密忠順王而文升持議用兵，遣許進等討平之事。三記本在文升所著集中，此其析出別行之本也。
案三記皆文升所自述，宜入傳記類中，然三事皆明代大征伐，文升特董其役，耳實朝廷之事，非文升一人之事也，故仍隸之雜史類焉（四庫全書總目·史部·雜史類存目）
