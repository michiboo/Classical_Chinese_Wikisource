
茲山界夷夏，天險橫寥廓。
太史漏登探，文命限開鑿。
北流自南瀉，羣峰迴衆壑。
馳波如電騰，激石似雷落。
崖留盤古樹，澗蓄神農藥。
乳竇何淋漓，苔蘚更彩錯。
娟娟潭裏虹，渺渺灘邊鶴。
歲杪應流火，天高雲物薄。
金風吹綠梢，玉露洗紅籜。
泝舟始興廨，登踐桂陽郭。
匍匐緣修坂，穹窿曳長�。
礙林阻往來，遇堰每前卻。
救艱不遑飯，畢昏無暇泊。
濯溪寧足懼，磴道誰雲惡。
我行山水間，湍險皆不若。
安能獨見聞，書此貽京洛。

