　　宇宙間事事物物，皆有可觀，皆有可取。然而一事也，境過而情遷者有之；始愛而旋憎者有之；欲求如是書之宜古宜今，極天下之大觀而無憾也，蓋往往難之！
　　雖自古迄今，小說林立，坊間所藏者不一種，稗官所著者不一家；或事屬虛無而強為附會，或語多鄙俚而好作聰明。即如《喻世》、《醒世》、《警世》，以及《拍案驚奇》諸說，非無可觀也，非不足取也；而於忠孝節義之大，善惡果報之應，悲歡離合之致，人情世態之岐，未盡摹寫周到，均係無關於風化者，其奚取焉？
　　且是書之作，在當日居然奉憲頒行於世；無論城鄉，均命說「聖諭廣訓」者講聖經下，復於是編選講一二起，逐句分解；凡其間之可悲，可喜，可歌，可愕者，不一而足；俾聞是說之下，其善者知勸，其不善者知警；則感動人以至奇者，正訓人以有恆者也。洵可觀也！洵足奇也！
　　吾以見古之著是編者，用心良苦，早已寓勸懲於其際也；吾尤願今之閱是編者，良心發現，庶其步聖賢於其後也。愈觀愈廟，愈出愈奇，誠無人而不可觀，無事而不足奇也；則所謂宜古宜今，極天下之大觀者，意在斯乎！意在斯乎！
