


永日方慼慼，出門復悠悠。
女子今有行，大江泝輕舟。
爾輩苦無恃，撫念益慈柔。
幼爲長所育〈幼女爲楊氏所撫育〉，兩別泣不休。
對此結中腸，義往難復留。
自小闕內訓〈言早無恃〉，事姑貽我憂。
賴茲託令門，仁恤庶無尤。
貧儉誠所尚，資從豈待周。
孝恭遵婦道，容止順其猷。
別離在今晨，見爾當何秋。
居閑始自遣，臨感忽難收。
歸來視幼女，零淚緣纓流。

