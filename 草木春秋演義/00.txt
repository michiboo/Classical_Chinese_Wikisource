
　　詞
　　　　春花秋月何時了，往事知多少。小窗昨夜又東風，睹景不堪回首有無中。
　　　　乾坤世界應猶在，只是朱顏改。問君能有幾多愁，卻像是春水向東流。
　　　　　　———右調《虞美人》
　　詩
　　　　蜉蝣寄跡象人身，世事紛紛誰更評。
　　　　陶李歸來松菊盛，彭顏去世壽夭明。
　　　　陋室閒閒君子樂，得名碌碌是庸衡。
　　　　回首顧思終屬夢，浮雲瞬息似常情。
　　話說這八句詩，單道人生於造化之間，專一求名逐利，貪戀富貴榮華。雞鳴而起，孳孳為利者不可勝數，孳孳為善者竟無一人。不思光陰有幾，青春難再。矇矇夭壽未分，覓卻蠅頭蝸角，忙忙碌碌鬢已蒼然。一旦無常到時終成虛渺，可不惜哉！知足者如夷齊之隱於首陽；二疏之退回田裡；淵明之歸來植菊；李願之潛蹤盤谷。此數者方為看破世情之賢人也。然人未免於一死。古人云：死生亦大矣，豈不痛哉！是故聖人製藥以養生濟世。藥有起死回生之妙，此藥之功莫大於配天矣。不因這一贊，有分教：眾藥熙熙攘攘，擾亂於寰塵之中，縱橫於宇宙之內。有詩為證。
　　詩曰：
　　　　草木山川土氣成，萬民有賴以資生。
　　　　煉就金丹誠起死，能通仙境又何更。
　　　　羨他奇妙多深奧，愚工禍用致差程。
　　　　是今無可將為報，特筆標渠眾藥名。
