題「駟溪雲間子集撰 樂山人纂修」。
　　黃帝之嚐百草也，蓋辨其味之辛甘淡苦，性之寒熱溫涼，或補或瀉或潤或燥，以治人之病，療人之痾，其功果非細焉。予因感之而集眾藥之名，演成一義，以傳於世。雖半屬遊戲，然其中金石草木水土禽獸魚蟲之類，靡不森列，以代天地器物之名，不亦當乎！
　　夫劉寄奴之為漢朝仁德之君固矣，巴豆大黃之為番邦狼主亦固矣。至若巴豆大黃負欺君之罪，而竟以干戈犯界，轟轟烈烈何等威暴，致使異人並起，各逞技術奇幻成兵。此金石斛誠樑棟之材，父子竭忠效命，及諸將士皆盡握赤心努力汗馬。卒乃番主邪不勝正，一朝摧敗，不亦天乎！然或有譏此集殺戳太過，豈於真惡彼諸藥而有心為是者哉，蓋任其筆而作之耳。然始俑之責，予何逃哉！願後世俊賢，閱予斯集，肯諒吾愚，勿深罪是幸。
　　駟溪雲間子撰。
