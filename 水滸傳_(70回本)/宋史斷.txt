
淮南盜宋江掠京東諸郡，知海州張叔夜擊降之。
【史臣斷曰：赦罪者，天子之大恩；定罪者，君子之大法。宋江掠京東諸郡，其罪應死，此書「降」而不書「誅」，則是當時已赦之也。蓋盜之初，非生而為盜也。父兄失教於前，饑寒驅迫於後，而其才與其力，又不堪以鬱鬱讓人，於是無端入草，一嘯群聚，始而奪貨，既而稱兵，皆有之也。然其實誰致之失教，誰致之饑寒，誰致之有才與力而不得自見？「萬方有罪，罪在朕躬。」成湯所雲，不其然乎？孰非賞之亦不竊者？而上既陷之，上又刑之，仁人在位，而民可為，即豈稱代天牧民之意哉！故夫降之而不誅，為天子之大恩，處盜之善法也。若在君子，則又必不可不大正其罪，而書之曰盜者。君子非不知盜之初，非生而為盜，與夫既赦以後之樂與更始，亦不復為盜也。君子以為天子之職，在養萬民；養萬民者，愛民之命，雖蜎飛蠕動，動關上帝生物之心。君子之職，在教萬民；教萬民者，愛民之心，惟一朝一夕，必謹履霜為冰之懼。故盜之後，誠能不為盜者，天子力能出之湯火而置之衽席，所謂九重之上，大開遷善之門也。乃盜之後未必遂無盜者，君子先能圖其神奸而鎮以禹鼎，所謂三尺之筆，真有雷霆之怒也。蓋一朝而赦者，天子之恩；百世不改者，君子之法。宋江雖降而必書曰盜，此《春秋》謹嚴之誌，所以昭住戒、防未然、正人心、輔王化也。後世之人不察於此，而裒然於其外史，冠之以忠義之名，而又從而節節稱嘆之。嗚呼！彼何人斯，毋乃有亂逆之心矣夫。
張叔夜之擊宋江而降之也，《宋史》大書之曰知海州者何？予之也。何予乎張叔夜？予其真能知海州者也。何也？蓋君子食君之食，受君之命，分君之地，牧君之民，則曰知某州。知之為言司其事也。老者未安，爾知其安；少者未育，爾知其育；饑者未食，爾知樹畜；寒者未衣，爾知蠶桑；勞者未息，爾知息之；病者未愈，爾知愈之；愚者未教，爾知教之；賢者未舉，爾知舉之。夫如是，然後謂之不廢厥職。三年報政，而其君勞之，錫之以燕享，贈之以歌詩，處之以不次，延之以黃閣。蓋知州真為天子股肱心膂之臣，非茍且而已也。自官箴既墜，而肉食者多。民廢田業，官亦不知；民學遊手，官亦不知；民多饑餒，官亦不知；民漸行劫，官亦不知。如是，即不免至於盜賊蜂起也。而問其城郭，官又不知；問其兵甲，官又不知；問其糧草，官又不知；問其馬匹，官又不知。嗟乎！既已一無所知，而又欺其君曰：吾知某州。夫爾知某州何事者哉？《宋史》於張叔夜擊降宋江，而獨大書知海州者，重予之也。
史臣之為此言也，是猶寬厚言之者也。若夫官知某州，則實何事不知者乎？關節，則知通也；權要，則知跪也；催科，則知加耗也；對簿，則知罰贖也；民戶殷富，則知波連以逮之也；吏胥狡獪，則知心膂以托之也。其所不知者，誠一無所知；乃其所知者，且無一而不知也。嗟乎！嗟乎！一無所知，僅不可以為官；若無一不知，不且儼然為盜乎哉！誠安得張叔夜其人，以擊宋江之餘力而遍擊之也！】
宋江起為盜，以三十六人橫行河朔，轉掠十郡，官軍莫敢嬰其鋒。知毫州侯蒙上書，言江才必有大過人者，不若赦之，使討方臘以自贖。帝命蒙知東平府，未赴而卒。又命張叔夜知海州。江將至海州，叔夜使間者覘所向。江徑趨海濱，劫巨舟十餘，載鹵獲。叔夜募死士得千人，設伏近城，而出輕兵，距海誘之戰，先匿壯卒海旁，伺兵合，舉火焚其舟。賊聞之，皆無鬥志。伏兵乘之，擒其副賊，江乃降。
【史臣斷曰：觀此而知天下之事無不可為，而特無為事之人。夫當宋江以三十六人起於河朔，轉掠十郡，而十郡官軍莫之敢嬰也。此時豈復有人謂其饑獸可縛，野火可撲者哉！一旦以朝廷之靈，而有張叔夜者至。夫張叔夜，則猶之十郡之長官耳，非食君父之食獨多，非蒙國家之知遇獨厚也者。且宋江，則亦非獨雄於十郡，而獨怯於海州者也。然而前則恣其劫殺，無敢如何；後則一朝成擒，如風迅掃者。此無他，十郡之長官，各有其妻子，各有其貨重，各有其祿位，各有其性命，而轉顧既多，大計不決，賊驟乘之，措手莫及也。張叔夜不過無妻子可戀，無貲重可憂，無祿位可求，無性命可惜。所謂為與不為，維臣之責；濟與不濟，皆君之靈，不過如是。而彼宋江三十六人者，已悉縶其臂而投麾下。嗚呼！史書叔夜募死士得千人，夫豈知叔夜固為第一死士乎哉！《傳》曰：「見危致命。」又曰：「臨事而懼，好謀而成。」又曰：「我戰則克。」又曰：「可以寄百里之命。」張叔夜有焉，豈不矯矯社稷之臣也乎！
侯蒙欲赦宋江使討方臘，一語而八失焉。以皇皇大宋，不能奈何一賊，而計出於赦之使贖。夫美其辭則曰「赦」、曰「贖」，其實正是溫語求息，失朝廷之尊，一也。殺人者死，造反者族，法也。劫掠至於十郡，肆毒實惟不小，而輕與議赦，壞國家之法，二也。方臘所到殘破，不聞皇師震怒，而仰望掃除於綠林之三十六人，顯當時之無人，三也。誘一賊攻一賊，以冀兩鬥一傷，烏知賊中無人不窺此意而大笑乎？勢將反教之合，而令猖狂愈甚，四也。武功者，天下豪傑之士捐其頭顱肢體而後得之，今忽以為盜賊出身之地，使壯夫削色，五也。《傳》言：「四郊多壘，大夫之辱。」今更無人出手犯難，為君解憂，而徒欲以詔書為弭亂之具，有負養士百年之恩，六也。
有罪者可赦，無罪者生心，從此無治天下之術，七也。若謂其才有過人者，則何不用之未為盜之先，而顧薦之既為盜之後，當時宰相為誰，顛倒一至於是，八也。嗚呼！君子一言以為智，一言以為不智，如侯蒙其人者，亦幸而遂死耳。脫真得知東平，惡知其不大敗公事，為世稚笑者哉！何羅貫中不達，猶祖其說，而有《續水滸傳》之惡劄也。】
