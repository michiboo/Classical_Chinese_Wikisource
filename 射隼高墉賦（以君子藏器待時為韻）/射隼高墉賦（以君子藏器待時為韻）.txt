養形元豹兮，以隱霧而成文；振羽飛蛾兮，因附火而自焚。彼紛然之落隼，識昧此而喪群。誠不知高非小者所處，靜為躁者之君；苟失度而棲適，將受斃而何雲。且夫長墉崇崇，矗若雲峙，飛隼<羽世>>，倏隨風止。曾不料其微陋，焉更知其休否？故疾惡之夫，善射之子；操騂角之弓，調白羽之矢。縱穿楊之妙，呈落雁之美。量遠近於目端，審高下於規裏；紛洞胸而達腋，果裂嗉而破嘴。原夫剛鏃初架，勁弦正張。引彎彎之月影，迸的的之星光；鏟毛羽之振迅，挫容貌之昂藏。審必中而後發，固焉用而不臧？若乃處身順理，投跡知常；時決起而無滯，或怒飛而有方。煙雲足以遐賞，翳薈足以來翔；必絕捐軀之患，豈貽在彀之殃？是則素有雋誌，往無不利。藏器者人，獲隼者器；矢應弦而上激，禽應矢而橫墜。微隼諒比於小人，高墉亦方於重位。苟不戒於遊處，曾何免於顛躓？士有五善斯在，載櫜有待；麗龜之知未忘，貫隼之誠勿改。幸文武之不墜，希葑菲之必采。則知發矢有期，獲禽俟時。想《大易》之靈文，微言何賾？稽高墉之元象，壯誌空持。既是則而是效，永念茲而在茲。
