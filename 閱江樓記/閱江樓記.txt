　　金陵為帝王之州。自六朝迄於南唐，類皆偏據一方，無以應山川之王氣。逮我皇帝，定鼎於茲，始足以當之。由是聲教所暨，罔閒朔南，存神穆清，與道同體。雖一豫一遊，亦可為天下後世法。京城之西北有獅子山，自盧龍蜿蜒而來。長江如虹貫，蟠遶其下。上以其地雄勝，詔建樓於巔，與民同遊觀之樂，遂錫嘉名為閱江雲。
　　登覽之頃，萬象森列，千載之祕，一旦軒露。豈非天造地設，以俟大一統之君，而開千萬世之偉觀者歟？當風日清美，法駕幸臨，升其崇椒，憑闌遙矚，必悠然而動遐思。見江漢之朝宗，諸侯之述職，城池之高深，關阨之嚴固，必曰：「此朕櫛風沐雨、戰勝攻取之所致也。」中夏之廣，益思有以保之。見波濤之浩蕩，風帆之下上，番舶接跡而來庭，蠻琛聯肩而入貢，必曰：「此朕德綏威服，覃及內外之所及也。」四陲之遠，益思有以柔之。見兩岸之閒，四郊之上，耕人有炙膚皸足之煩，農女有捋桑行饁之勤，必曰：「此朕拔諸水火，而登於袵席者也。」萬方之民，益思有以安之。觸類而思，不一而足。臣知斯樓之建，皇上所以發舒精神，因物興感，無不寓其致治之思，悉止閱夫長江而已哉。彼臨春、結綺，非不華矣；齊雲、落星，非不高矣。不過樂管絃之淫響，藏燕趙之豔姬，一旋踵間而感慨係之，臣不知其為何說也。
　　雖然，長江發源岷山，委蛇七千餘里而入海，白涌碧翻。六朝之時，往往倚之為天塹。今則南北一家，視為安流，無所事乎戰爭矣。然則果誰之力歟？逢掖之士，有登斯樓而閱斯江者，當思聖德如天，蕩蕩難名，與神禹疏鑿之功，同一罔極，忠君報上之心，其有不油然而興耶？臣不敏，奉旨撰記，故上推宵旰圖治之功者，勒諸貞珉。他若留連光景之辭，皆略而不陳，懼褻也。


