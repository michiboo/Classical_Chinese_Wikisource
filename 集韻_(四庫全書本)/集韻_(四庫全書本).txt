　　欽定四庫全書　　　　　經部十
　　集韻　　　　　　　　　小學類三〈韻書之屬〉提要
　　〈臣〉等謹案集韻十巻舊本題宋丁度等奉勅撰前有韻例稱景祐四年太常博士直史館宋祁太常丞直史館鄭戩等建言陳彭年邱雍等所定廣韻多用舊文繁畧失當因詔祁戩與國子監直講賈昌朝王洙同加修定刑部郎中知制誥丁度禮部員外郎知制誥李淑為之典領晁公武讀書志亦同然考司馬光切韻指掌圖序稱仁宗皇帝詔翰林學士丁公度李公淑增崇韻學自許叔重而降凡數十家總為集韻而以賈公昌朝王公洙為之屬治平四年余得㫖繼纂其職書成上之有詔頒焉常因討究之暇科別清濁為二十圖云云則此書奏於英宗非仁宗時成於司馬光之手非盡出丁度等也其書凡平聲四巻共五萬三千五百二十五字視廣韻増二萬七千三百三十一字〈案廣韻凡二萬六千一百九十四字應増二萬七千三百三十一字於數乃合原本誤以二萬為一萬今改正〉熊忠韻㑹舉要稱舊韻但作平聲一二三四集韻乃改為上下平今檢其篇目乃舊韻作上下平此書改為平聲一二三四忠之所言殊為倒置惟廣韻所注通用獨用封演見聞記稱為唐許敬宗定者改併移易其舊部則實自此書始東齋記事稱景祐初以崇政殿説書賈昌朝言詔度等改定韻窄者十三處許令附近通用是其事也今以廣韻互校平聲併殷於文併嚴於鹽添併凡於咸銜上聲併𨼆於吻去聲併廢於隊代併□於問入聲併迄於物併業於葉帖凡得九韻不足十三然廣韻平聲鹽添咸銜嚴凡與入聲葉帖洽狎業乏皆與本書部分相應而與集韻互異惟上聲併儼於琰忝併范於豏檻去聲併釅於豔㮇併梵於陷鑑皆與本書部分不應而乃與集韻相同知此四韻亦集韻所併而重刋廣韻者誤據集韻以校之遂移其舊第耳其駁廣韻注凡姓望之出廣陳名系既乖字訓復類譜牒誠為允協至謂兼載他切徒釀細文因併刪其字下之互注則音義俱別與義同音異之字難以遽明殊為省所不當省又韻主審音不主辨體乃篆籕兼登雅俗並列重文複見有類字書亦為繁所不當繁其與廣韻葢亦互有得失故至今二書並行莫能偏廢焉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸　費墀
