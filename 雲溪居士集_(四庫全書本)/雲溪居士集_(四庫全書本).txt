　　欽定四庫全書　　　　　集部三
　　提要
　　雲溪居士集　　　　　別集類二〈宋〉
　　臣等謹案雲溪居士集宋華鎮撰鎮字安仁㑹稽人元豐二年進士官至朝奉大夫知漳州軍事鎮原集本一百巻又有揚子法言訓觧十巻書説三巻㑹稽覽古詩一百三篇長短句一巻㑹稽録一巻並附哀文一巻通一百十七巻紹興十三年其子初成裒集刋刻曾表進於朝又鎮上蔡樞宻書自雲有所作王制觧一編而初成所為狀䟦則不載是書蓋當時已散佚矣其集諸家書目皆不著録寳慶㑹稽續志但稱鎮好學博古嘗作㑹稽覽古詩一百三篇不及其集惟焦竑經籍志載雲溪居士集一百巻而其他著作亦均未載近錢唐厲鶚編宋詩紀事僅從地誌之中抄得㑹稽覽古詩九首知自明以來是集無傳夲也茲於永樂大典中掇輯詮次釐為三十巻雖未能頓還舊觀然原刻巻數已得三之一矣樓炤序其集曰精深典贍遒麗逸發又曰介然自重不輕以求人之知其名之不昭也固宜然觀其學術大抵以王安石為宗且與蔡京章惇軰贈答往來干祈甚至炤之所云未必遽為公論特幸不為京軰所汲引故尚未麗名姦黨身敗名裂耳至其所為詩文則才氣豐蔚詞條暢逹雖不足與歐曽蘇黃比絜長短而在元豐元祐之際亦裒然自成一家置其人品取其文章可矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　雲溪居士集原序
　　始余得故朝奉大夫華君鎮㑹稽覽古詩一百三篇知其為好古博雅之士也疑其文采足以竦動時聴而名不昭何哉紹興壬戌來為是邦君之子初成奉君文集一百巻求余文冠其首曰多矣哉余既得盡觀其文又益以知其人蓋介然自重不輕以求人之知也其名不昭固宜君之文精深典贍而詩遒麗逸發其它衆製爛然皆有體則非涵養蓄藴之厚不能發之如此也元豐間孫覺豐稷在朝皆薦君堪博士不報卒老州縣其治行泯沒不得顯白於世矣而文又不昭焉嗚呼有可惜哉然初成能盡力以圖傳君之文於世亦足以不朽矣君嘗自號雲溪居士用以名其集紹興癸亥八月晦日資政殿學士左朝奉大夫知紹興軍府事兩浙東路安撫使馬步軍都總管樓炤序〈按宋史樓炤傳炤字仲暉永康人登進士第紹興十四年以資政殿學士知紹興府事過闕入見除簽書樞密院事而炤序題雲紹興癸亥知紹興軍府事云云鎮子初成狀跋雲茲者樞密資政樓公來帥㑹稽末亦題雲紹興十三年癸亥是炤即於是年知紹興而旋復內擢史稱十四年者誤也〉















　　華初成進雲溪集原表
　　臣初成言伏覩明詔搜訪書籍者竊以藏在私家業久虞於失墜迨茲盛世書方切於褒蒐十行爛雲漢之章六丁謹雷電之勅束帛有賁輶軒載奔發孔壁所藏盡禹穴之探殘編蠧簡片幅斷碑煌煌乎盤盂之銘矯矯若鍾鼎之字下為稗説上極皇墳莫不稇載而來肩摩自列羣言入奏不惟漢牘之三千秘府遂盈何止唐巻之八萬曲盡古今之目大増文物之光宜臣激愞氣於衷腸永孝思於手澤顧惟家學難冒天聰臣初成誠惶誠恐稽首頓首臣聞剖楹發書言徒遺於子壯在枕置藁上繄待於時明事則殊塗誠終共貫巾箱舊矣巻軸紛然鏁鑰一開湛凝塵而盡去纓冠再拜疑遺墨之未乾懐慨移時想見平日或訓過庭間之授或侍執燭際之成因欲傳家儻能垂世嵗深道逺懼將泯沒而無傳風動雲興欣值作成之有道勉思自竭冒昧上陳恭惟皇帝陛下湯聖日躋舜徳天合至仁曲被於動植大孝足通於神明慶明良千載之逢鞏祖宗萬世之業政刑振起號令興行臥皷櫜弓固已掃除於氛翳橫經講藝又將黼藻於太平衣冠之屬羣趨誦之聲四合如先臣鎮生於逺俗起自諸生係志斯文當哲皇徽考朝嘗有述矣召試博士如孫覺豐稷輩更推挽之既艱逺業之圖尤重空言之託丘山仰止曽毫末以無遺曰月行焉茍容光而必照臣是用載在方冊悉上送官雖未能裨丁部之多庶幾塵乙夜之覽野人屬意獻徒効於美芹先臣有知忠尚期於結草今有先臣雲溪集凡一百巻揚子法言訓解一十巻書説三巻㑹稽覽古詩一百三篇並目錄二十五冊謹繕寫隨表上進干冒天威臣無任瞻天望聖戰慄屏營之至謹奉表以聞臣初成誠惶誠恐稽首頓首謹言紹興十四年六月日右朝散郎監行在榷貨務都茶場賜緋魚袋臣華初成上表


　　欽定四庫全書
　　雲溪居士集目録
　　巻一
　　賦一首
　　巻二
　　古體詩二十五首
　　巻三
　　古體詩三十首
　　巻四
　　古體詩二十七首
　　巻五
　　古體詩十四首
　　巻六
　　古體詩十四首
　　巻七
　　今體詩五十二首
　　巻八
　　今體詩四十五首
　　巻九
　　今體詩三十九首
　　巻十
　　今體詩三十四首
　　巻十一
　　今體詩十二首
　　巻十二
　　今體詩七首
　　巻十三
　　今體詩七十四首
　　巻十四
　　論七首
　　巻十五
　　論五首
　　巻十六
　　論六首
　　巻十七
　　論八首
　　巻十八
　　論七首
　　巻十九
　　論四首
　　巻二十
　　論十一首
　　巻二十一
　　書十七首
　　巻二十二
　　書十五首
　　巻二十三
　　書十九首
　　巻二十四
　　書十四首
　　巻二十五
　　啟三十六首
　　巻二十六
　　啟六首
　　劄子三首
　　巻二十七
　　表九首
　　䇿問六首
　　巻二十八
　　記七首
　　巻二十九
　　銘一首
　　序二首
　　引一首
　　題後一首
　　説三首
　　傳一首
　　墓誌一首
　　巻三十
　　祭文十五首









