　　欽定四庫全書　　　　　集部六
　　柘軒集　　　　　　　　別集類五〈明〉
　　提要
　　〈臣〉等謹案柘軒集五巻明凌雲翰撰雲翰字彥翀錢塘人元至正十九年登浙江鄉試榜除紹興蘭亭書院山長不赴洪武辛酉以薦舉召授四川成都教授卒於官所作詩文雜著稿藏於家至永樂中其孫始彚集編綴輯為五巻朱彛尊明詩綜詩話稱雲翰學於陳衆仲故其詩華而不靡馳騁而不離乎軌今案有宣徳中王羽序雲莆田陳衆仲提舉浙路儒政以文鳴於東南程以文聲譽與之伯仲柘軒汎掃程門獲承指授其里人夏節作雲翰行述亦云早遊黟南程以文之門是雲翰所師事者乃以文而非陳旅諸家所紀甚明彛尊之言未免失於核實惟其謂五言如陪祭作七言如鬼獵才情奔放不可羈靮直可搴郁離之旗摩青丘之壘則於雲翰之詩評品頗當識者不以為溢量焉乾隆四十五年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　柘軒集原序
　　昔宋南渡僑寓錢唐五十年間詩書流澤逮元元統至元可謂極矣莆田陳衆仲提舉浙路儒政以明潔精深之文鳴於東南程以文聲譽與之伯仲柘軒先生汛掃程門而獲親承指授家素饒裕典籍之富擬扵鄴侯且天分異常務學強記而尢潛心易理嘗領鄉薦路梗阻試春闈行省授蘭亭書院山長不赴非先生志也維揚朱仲誼扵人慎許可得先生詩文讀之亟稱竒士遂納交也聖朝更化尢重儒術首聘先生訓廸時則石林葉廣居居仲始豐徐一䕫大章㑹稽王裕好問同官者也王謙自牧張昱光弼俞和子中宋杞授之楊明復初瞿佑宗吉俞友仁文輔王正道子中張輿行中方外若簡易道泐季潭玘大璞仁一初相友者也資培既厚發於辭章益無愧於古作者矣後陞成都郡庠典教卒於官羽比冠叨廩府庠先生適司訓事朔望謁先聖畢㑹講堂側聞衆先生談論雖劇談吐語咸根理要在先生折衷居多今越去三十餘寒暑仰前賢之丰采與先生之道徳恍猶昨日適先生孫宗載持柘軒文集見示復求予言嗚呼小子何能為役哉喜先生之有後而遺藁幸托有傳也姑述其行業所自際遇明時履歴之略繫扵後簡庶㡬觀者有可考而得之先生姓凌諱雲翰字彥翀別號柘軒雲宣徳元年夏五月五日中順大夫太常寺少卿後學王羽述









　　柘軒集行述
　　先生諱雲翰字彥翀生元至治癸亥嵗家羲安谷里闤闠間以柘軒自號早逰黟南程公以文之門力學博通經史潛心周孔之書處一室左圖右書講習其間研㡬極深嚴寒盛暑不輟維揚朱仲誼世號博聞扵人慎許可過而取其文讀之稱竒士遂定交至正十九年己亥浙省以便宜開科取士登鄉試榜以道梗不及赴都授紹興路蘭亭書院山長不赴教授姑蘇之常熟髙郵張氏兵起退居呉興梅林村號避俗翁國朝洪武初建立學校招延文學老成經明行修之士訓廸生徒時則典教葉居仲徐大章司訓王好問瞿士衡莫景行何彥恭適同其事咸稱得人浙省參政鄱陽周公伯溫扁其讀書處曰安易總制馬公參政徐公接以賓禮與之唱和洪武辛酉以薦舉召授四川成都教授卒扵官時洪武戊辰嵗也配顧氏生二子長鵬能世其家次鵠舉通經人材以母老乞歸先生性詳雅和易強扵記問飲酒不過多朋友至者則必與傾倒盡歡雅善張昱光弼俞和子中王謙自牧宋杞授之楊明復初瞿佑宗吉俞友仁文輔王正道子中張輿行中方外若簡易道泐季潭玘大璞仁一初及王景周毛起宗為詩文友進士沈新民葉蕡方質逮宏等咸出其門先生之學本之六經以明道參之史漢莊騷以為文題跋古今書畫考論詳備其為詩詞賦情詠物纎縟穠麗而不失其正至今膾炙人口傳誦不輟予㓜從存齋瞿公得侍先生几杖見其談笑議論雖古今傳記稗官小説卜筮隂陽雜家一切諸書莫不歴覽記誦今先生已歿四十年舊藁再經兵燹所存者十不一二其孫文顯能不墜其業命子昱為邑庠弟子員數過從予間至其家報謝與文顯昆仲談及徃昔因出所存藁蓋輯扵癸亥之嵗者其間塗註㸃竄不可盡識歸至夾城別業時平地積雪數尺門無雜賓推測文義補綴殘缺其間不能無舛訛之憾乃次第詩文為若干巻命長子暹繕寫成帙俾藏扵家以傳將來嗚呼世固有以詩文名世及其身後遺文舊槀託之門生故吏期鋟梓以傳不朽之名不幸厄於蟲䑕童孺水火者甚多孰得如先生有子若孫使手澤不廢其儀刑謦欬儼然如在復加繕寫將埀不朽之譽予也後生末學於先生製作之工拙不敢妄議今因凌氏之請姑書此扵末簡𠉀知者為之序永樂二十年嵗在壬寅冬閏十二月琞日鄉貢進士同知夀春里生夏節拜手謹述








