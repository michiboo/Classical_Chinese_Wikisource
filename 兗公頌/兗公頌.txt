若昔帝軌覆，王綱頹，則孔聖挺生，而憲章克複。故能羞人極，酌彝倫，聲明有度，文武不墜，講德泗上，橫經淹中，（闕七字）代。嗚呼！敺儒墨，蹈仁義，曠誌鵬海，服膺蟻術，差琢金玉，鑽仰情性者，其唯兗公乎？公姓顏名回，字子淵，魯人也。（闕七字）十（闕一字）惠。困而能通，休休焉拾塵著德；貧而不仕，衎衎焉鼓琴自娛。雖行藏坐忘，黜聰墮體，確乎不拔，澹乎自持，猶以農（闕五字）談岱嶽辨星精之騎。及夫杏壇花白，素王哀一臂之交；槐市葉青，丹史煥四科之首。輝光昭晰，芝蘭鬱芬，年代浸遠，久（闕三字）美哉偉歟！美哉偉歟！之宏刻鵠見嗤，雕龍寡譽。昔往神仙之郡，未係想於王喬；今來禮樂之鄉，蝟飛聲於宓賤。徒以弦歌葉（闕三字）翟之朝飛；冰鏡澄明，希阜鸞之曉舞。
而都督渤海李公，諱（闕二字）庭誨，八命分憂，兩岐標慶，海澄泓量，月灼貞明。德之至則膏（闕二字）軒，令惟行則仁風發扇。實來茲邑，泛覽川原，企佇邱墟，慨然永歎。曰：「城郭猶是，鶴鳴千歲之歌；陋巷空存，人饗一瓢之樂。淥池春盡，白露秋生，古往今來，曷惟其已？皇上禮行鄒魯，思闡文明，則夫子乘通三之尊，袞公列惟五之長。」乃顧而謂之宏曰：「張令文蔚國章，智樹仁策，撝光可大，與望克韶。宣王既以銘焉，袞公豈宜闕爾？恭惟嘉命，勒茲徽猷，俾夫亞聖，同之前美。」由是也，故得繚宮牆，殖庭宇，橑鳳翼，瓦魚鱗。清泠萃風，曈照日，綠樹霍靡，紅藥鬖髿，林霽囀鸚，階香舞蝶。宴於斯，餞於斯，器用陶匏，粢食不[B223]。命曰稱袞公之德歟！遂吮墨含毫，聆奇瞬美，網鳳策，獵麟書，牽彼朱絲，緯茲黃絹。其頌曰：
珠毓滄溟，鳳飛丹穴，況德君子，聞諸往說。彼美袞公，儒林秀栵。惠和天授，聲聞風烈。道成四友，德浮十哲。魯明禦敗，衛通哀泄。宛爾龍盤，颯然鶴發。噫天喪子；芳蘭已折。（其一）聖皇有道，四隩攸同。恩覆天宇，令發春風。緬懷泗上，睿想淹中。俯徽魯禮，贈此袞公。天書戾止，儒術昭融。弁冕載頍，威光自雄。皇情有實，陋巷何空？（其二）昭昭良牧，彬彬文質。熊軾藺風，隼槧日。嶽鎮鄒魯，道流溟渤。神秀疏聳，靈鑒朗逸。德柔去殺，仁深濟物。來斯懷古，中心壹鬱。麥秀已謠，黍離雲述？爰命作頌，傳諸故實。（其三）
瞻彼魯國，地固人安。龜鳧鬱氣，洙泗鳴湍。禮經雲委，物產星攢。伊予作宰，諒匪能官。蒲城懷仲，河陽謝潘。棼絲可理，制錦良難。儉懷簞笥，禮想雩壇。塗荒露浥，樹古風殘。愛而不見，慨然永歎。楝宇是葺，金石斯刊。悠悠千載，其芳若蘭。
