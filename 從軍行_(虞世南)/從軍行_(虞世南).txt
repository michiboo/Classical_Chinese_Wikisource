
塗山烽候驚，弭節度龍城。
冀馬樓蘭將，燕犀上谷兵。
劒寒花不落，弓曉月逾明。
凜凜嚴霜節，冰壯黃河絕。
蔽日卷征蓬，浮天散飛雪。
全兵值月滿，精騎乘膠折。
結髮早驅馳，辛苦事旌麾。
馬凍重關冷，輪摧九折危。
獨有西山將，年年屬數奇。
烽火發金微，連營出武威。
孤城塞雲起，絕陣虜塵飛。
俠客吸龍劒，惡少縵胡衣。
朝摩骨都壘，夜解谷蠡圍。
蕭關遠無極，蒲海廣難依。
沙磴離旌斷，晴川候馬歸。
交河梁已畢，燕山斾欲揮。
方知萬里相，侯服見光輝。

