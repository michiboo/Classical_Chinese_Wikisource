　　欽定四庫全書　　　　　集部三
　　祖英集　　　　　　　　別集類二〈宋〉
　　提要
　　〈臣〉等謹案祖英集二巻宋釋重顯撰重顯字隠之遂州李氏子幼依普安院僧仁鐃落髪後至靈隠翠峰晚住明州雪竇皇祐四年卒事蹟詳具僧寳傳此篇乃其詩集前有僧文政序稱師自戾止雪竇或先徳言句師因而頌之或感興懐別貽贈之作總輯成二百二十首末署天聖十年孟陬月天聖十年即明道元年是嵗十一月改元故正月猶稱天聖也重顯戒行清潔彼教稱為古徳故其詩多語涉禪宗與道潛恵洪諸人専事吟詠者蹊逕稍別然胸懐脫灑韻度自高隨意所如皆天然拔俗五言如靜空孤鶚逺高栁一蟬新草隨春岸緑風倚夜濤寒片石幽籠蘚殘花冷襯雲啼狖衝寒影歸鴻見㫁行皆綽有九僧遺意七言絶句如自貽送僧喜禪人回山諸篇亦皆風致清婉琅然可誦固非概作禪家酸餡語也乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　祖英集原序
　　師之形言也且異乎陽春白雪碧雲清風者也夫大圭不琢貴乎天真至言不文尚於理實乃世之衡鑑豈智識而擬議哉師自戾止翠峯雪竇或先徳言句淵密師因而頌之或感興懐別貽贈之作固亦多矣其有好道者並録而囊之一日摠緝成二百二十首乃冩呈師師曰余偶興而作寧存於本不許行焉禪者應曰乃祖闡千載之芳烈也勿輕舎諸師察其慤志勉弗獲已抑而從之文政幸侍座機輒述序引用識嵗時炎宋天聖十年孟陬日參學小師文政序





