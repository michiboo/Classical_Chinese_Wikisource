　　欽定四庫全書　　　　　經部二
　　尚書埤傳　　　　　　書類
　　提要
　　〈臣〉等謹案尚書埤傳十七卷
　　國朝朱鶴齡撰鶴齡字長孺別號愚菴呉江人前明諸生是書前有考異一巻辨經文同異後有逸篇偽書及書説餘一卷大抵以孔𫝊為真故史記所載湯誥親受於孔安國者反以為偽所見未免偏僻然中間埤傳十五卷旁引曲證亦多可採如治梁及岐則取王應麟之説而不用註疏屬在雍州之解沂水取金履祥之言而魯之沂與徐之沂截然分明於分別九州則取章俊卿之考索於西伯戡黎則取王樵之日記如此之類頗見別裁至於三江故道左袒郭璞殊嫌失考多士多方併録王柏更定之本尢失於輕信瑣説竄改古經又堯典俊徳謂徧考字書俊不訓大不知俊者大也乃夏小正𫝊文如是之類或亦間有疎漏要其詮釋義理而不廢考訂訓詀斟酌於漢學宋學之間較書肆講義則固逺勝焉乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀









　　尚書埤傳原序
　　六經之學非訓詁不明然有訓詁不能無異同有異同不能無蹖駮他經皆然尚書為甚蓋尚書者帝王之心法治法所總而萃也後世大典章大政事儒者朝堂集議多引尚書之文為斷義解一訛貽害非尠如誤解用牲於郊牛二而世遂有主合祭天地及南郊北郊之說者矣誤解九族與罪人以族遂有旁及母族妻族而坐之者矣誤解桐宮居憂復子明辟而世遂以放君負扆真為伊周之事矣誤解金作贖刑始以黃金易黃鐡矣誤解臣妾逋逃始以婦女從軍矣誤以洪範五行牽合庶徵福極而介甫反之遂謂天變不足畏矣誤以弗辟為致辟居東為東征而公孫碩膚之美不白矣誤解弱水在條支崑崙即河源及書序成王伐東夷而漢武之窮兵西北隋唐之越海征遼東皆不足戒矣嗟乎傳書豈易言哉百篇之文火於秦殘於漢馬融鄭𤣥王肅之徒開闢草昧甚為簡畧古文孔傳晚出書義稍顯孔頴達為之疏雖正二劉〈焯炫〉之失未愜學者之心求其條貫羣言闡明奧指信無逾於仲默集傳者但其意主於撥棄註疏故名物制度之屬不能無訛筆力視紫陽易詩二傳亦多不逮識者不能無憾焉考明初令甲本宗註疏蔡傳附之後又以蔡傳未精命儒臣劉三吾等博採諸說參互考訂名書傳㑹選頒諸學宮其後大全行而此書遂廢又其後制科專取蔡氏而大全亦庋高閣白首窮經仍訛踵陋讀禹貢者河渠遷改若追風陳洪範者九數相乘迷如辨霧此以攻經生章句猶隔重山況望其酌古準今坐而論作而行卓然稱有用之儒哉余竊用愍嘆此埤傳之所由作也記曰疏通知逺而不誣書教也夫推之時務而有宜有不宜不可謂通試之異代而或驗或不驗不可謂逺故列朝經筵進講必首及尚書誠以三五以來崇功廣業咸出其中非徒古史記言記事之體余之輯是書也主詁義而兼及史家臚羣疑而斷以臆說務求為今適用之學庶幾孔堂之金石絲竹不盡至於銷沉磨滅雲爾若以仲黙之書羣然尸祝不應輒有異辭則余且撟舌而退夫仲黙作傳已不盡同紫陽之說何獨疑於生仲默之後者哉康熙癸丑正月哉生魄松陵朱鶴齡長孺甫書












　　尚書埤傳凡例
　　經文不全解故不全載昔趙子常〈汸〉說春秋有杜氏補注一書專取杜注之闕畧舛譌者訂正之予此書實倣其體學者先讀蔡傳然後參觀此書斯本末畢見矣漢唐二孔氏去古未逺名物度數之學多得其真蔡氏訓釋義理誠迥出註疏之上然稽古卻疎又一事而前後異解徃徃有之今備加剖析取註疏為主參以諸儒之說其二孔舛誤已經朱蔡改定者不更述焉
　　書以道政事故先儒說書多援後代事為左證予竊取其意於諸家參論古今之說多從採摭至禹貢一篇賦稅漕渠田功水利所載特詳
　　書解自註疏而外有蘇文忠〈軾〉書傳黃宣憲〈度〉書說呂成公〈祖謙〉書說他如王介甫〈安石〉林少穎〈之竒〉葉少藴〈夢得〉鄭漁仲〈樵〉呉才老〈棫〉晁以道〈說之〉程泰之〈大昌〉呉斗南〈仁烋〉蔡季通〈元定〉諸家之說皆為朱子所稱蔡傳既行諸家盡廢又如章俊卿〈如愚〉黃東發〈震〉王伯厚〈應麟〉呉幼清〈澄〉金吉甫〈履祥〉鄒晉昭〈季友〉王魯齋〈栢〉近代如王恭簡〈樵〉鄭端簡〈曉〉袁坤儀〈黃〉諸家皆能發明古義為仲默功臣余蒐緝雖勤僅存梗概學者當求全本讀之〈先儒之說已引入蔡傳者今不重出〉
　　唐宋以來諸名家文集中其論說有與書義相證發者多節鈔之以備觀覽
　　仲默所解天文厯律得之家傳其粹義精言又多得之朱子今人盡讀蔡傳蔡傳實未易讀也今於其難解處特詮釋一二
　　書句難㸃未子嘗言之矣今俗師斷句多不古諸說中有更正者附載焉






　　書經考異〈經文主監版註疏〉
　　堯典曰若稽古〈毛晃増韻曰與粵同古文尚書作粵又通作越召誥越若來是也〉欽明文思安安〈王應麟曰尚書考靈曜作晏晏鄭氏注寛與容覆謂之晏第五倫疏體晏晏之安馮衍顯志賦思唐虞之晏晏〉格於上下〈格說文引書作假按假有格音古頟切〉克明俊德〈俊大學作峻按韻㑹俊祖峻切峻須閏切音近義不同辨詳埤傳〉平章百姓〈平史記作便後漢書班固引作辨注引鄭𤣥雲別也〉協和萬邦〈史記協作合邦作國按史記漢書引書邦皆作國避諱〉黎民於變時雍〈變漢書作蕃〉欽若昊天厯象日月星辰〈史記欽若作敬順厯象作數法〉宅嵎夷〈宅蔡邕石經作度史記作居下同朱子曰古字宅度通用愚按說文宅託居也從宀乇聲故古有鐸音毛詩其究安宅此維與宅皆音鐸是也又釋名宅擇也擇吉處而營之此有相度之義故古宅與度通嵎夷史記作郁夷說文作嵎峓釋文雲考靈曜作禺銕六經正誤雲銕古鐵字蓋峓誤而為銕也〉寅賓出日平秩東作〈史記作敬道日出便程東作〉以殷仲春〈仲史記作中音仲下同〉鳥獸孳尾〈史記作字微〉平秩南訛〈史記作便程南譌〉宅西曰昧谷〈王應麟曰鄭𤣥注周禮引書作度西曰栁谷虞翻謂當為栁谷古柳卯同字而誤以為昧裴松之謂翻言為然魏文帝時張掖柳谷口水溢涌寳石負圖即其地也愚按集韻昧古作與古文戼字形相近故漢人有栁谷之說不足信〉寅餞納日平秩西成〈史記作敬道日入便程西成〉厥民夷〈史記作其民易〉厥民隩〈史記作其民燠〉鳥獸氄毛〈說文作□髦□而尹切又人勇切毛盛也〉朞三百有六旬〈朞說文作稘有古與又通〉以閏月定四時成歲〈定史記作正邵景迂雲古文作正開元誤作定〉允釐百工庶績咸熈〈史記作信飭百官衆功皆興漢書作皆美〉𦙍子朱啓明〈史記作繼子丹朱開明開避諱〉驩兠曰〈兠說文作兜韓愈詩開弓射鴅吺注云驩兜尚書古文作鴅吺〉共工方鳩僝功〈史記作旁聚衆功說文作旁逑僝功〉咨四岳湯湯洪水方割〈史記咨作嗟岳作嶽下同洪作鴻益稷同〉方命圮族〈史記作負命毀族〉不德忝帝位〈史記不作鄙正義雲鄙俚無德〉克諧以孝烝烝乂不格姦〈史記克諧作能和乂作治格作至〉舜典舜讓於德弗嗣〈史本紀作不懌自序雲唐堯遜位虞舜不台索隱曰古文作弗嗣今文作不怡怡即懌也台古通作怡班固典引亦作不怡愚按從不怡無理太史公蓋未見古文也〉在璿璣玉衡〈璿後漢書作璇〉類於上帝〈類說文作禷〉徧於羣神〈徧史記作辨〉輯五瑞〈輯史記漢書作揖韻㑹輯通作揖周南螽斯羽揖揖兮是也〉東巡守〈釋文雲本亦作狩後漢書張純引亦作狩〉至於岱宗柴〈說文作祡下從示唐張參五經文字雲柴本作祡經典取燔柴之義多從木馬氏雲積柴加牲其上以焚之〉格於藝祖〈史記作至於禰祖廟釋文雲藝馬融王肅雲禰也〉惟刑之恤哉〈恤史記作靜徐廣曰今文作謐謐靜也〉流共工於幽洲〈洲孟子作州史記作陵〉竄三苗於三危〈竄孟子作殺〉讓於稷契暨臯陶〈說文作偰臮咎繇臮暨古今字史記作與〉黎民阻飢〈阻史記漢書作祖徐廣曰今文作祖祖始也索隱曰古文作阻飢孔氏雲阻難也阻祖聲相近未知誰得〉五品不遜〈遜史記作馴後漢書作訓〉寇賊姦宄〈宄史記作軌〉五流有宅〈宅史記作度下同〉惟明克允〈史記作能信〉疇若予工〈若史記作馴下同〉敎胄子〈胄史記作稺〉八音克諧〈諧說文作龤〉朕堲讒說殄行震驚朕師〈史記作畏忌讒說殄偽振驚朕衆〉黜陟幽明〈黜史記作絀〉大禹謨帝德廣運〈呂氏春秋引夏書曰天子之德廣運乃神高誘注此逸書也〉惟影響〈鄒季友曰影古文作景葛洪始加彡此天寳三載衛包改古文從今文時所易也他字有與古文異者多此類〉儆戒無虞〈朱子語録雲儆古文作敬唐改今文〉俾勿壞〈左傳作勿使壊〉降水儆予〈降孟子作洚愚按註疏皆作降孔傳雲水性流下故曰降水今集傳作洚蓋因孟子易之義實從洚為長〉予懋乃德〈懋說文作楙蔡氏曰懋楙古今字〉臯陶謨惇敘九族〈史記作敦序〉庶明勵翼邇可逺在茲〈史記作衆明高翼近可逺在已〉禹拜昌言〈昌史記作美〉巧言令色孔壬〈史記作善色佞人〉載采采〈史記作始事事〉亂而敬〈亂史記作治〉剛而塞〈塞說文作㥶史記作實〉彰厥有常〈彰後漢書作章〉夙夜浚明有家〈史記作蚤夜翊明〉日嚴祇敬六德〈祇史記作振〉翕受敷施〈敷史記作普〉撫於五辰〈撫說文作□雲古尚書撫字〉無教逸欲有邦〈漢書王嘉封事作毋敖佚欲有國〉天工人其代之〈工漢書作功〉自我五禮有庸哉〈釋文雲有庸馬本作五庸按後漢書梁統傳亦作五庸〉懋哉懋哉〈懋爾雅注作茂雲茂懋古今字〉自我民明威〈釋文雲威馬本作畏威畏古字通王應麟曰古文本作畏今作威衛包所改〉思曰贊贊襄哉〈史記作思贊道哉顧炎武曰書臯陶謨思曰贊贊襄哉呂刑今爾罔不由慰曰勤易大畜九三曰閑輿衛皆當作日古人日曰二字同一書法惟曰若之曰上畫不滿與日字異耳〉益稷播奏庶艱食鮮食〈釋文雲艱馬本作根謂根生之食釋名艱根也〉藻火粉米黼黻絺繡〈王應麟曰古文尚書及說文作璪火黺□黼黻林艾軒雲黺□黼黻當各為一物璪如玉璪之璪為璪之狀而以火旁飾之火因物而後見耳希冕謂黺□黼黻皆從黹同謂之希冕陸德明雲希與黹同蓋有由來也〉作㑹〈釋文雲馬鄭本作繪㑹繪古字通〉在治忽〈史記作來始滑索隱曰古文尚書作在治忽今文作采政忽漢書作七始詠注云七始者天地四時人之始也忽又或作曶黃溍曰采與在滑與忽音相近來與采始與治七與在詠與忽文相近政與治義相近諸儒皆隨字解之〉欽四鄰〈史記作敬四輔臣駰引尚書大傳曰古者天子必有四輔前曰疑後曰丞左曰輔右曰弼〉撻以記之〈撻說文作遽〉敷納以言明庶以功〈左傳引夏書賦納以言明試以功〉敷同日奏罔功〈史記作布同善惡則無功〉娶於塗山〈說文作予娶嵞山〉弼成五服〈弼說文作𨚍毗必切輔信也〉鳥獸蹌蹌〈說文作牄牄雲鳥獸來食聲說苑作鶬鶬〉簫韶九成〈古文尚書作箾㲈說文舜樂曰箾韶箾以竿擊人也所角切又音簫孔安國訓為簫管之簫辨詳埤傳〉勅天之命〈勅史記作陟〉元首叢脞哉〈脞說文作睉昨禾切日小也徐曰今從月非〉禹貢隨山刋木〈刋史記漢書作栞下同〉至於岳陽〈岳史記漢書作嶽下同〉覃懐底績〈底績史記作致功下同〉恆衛既從大陸既作〈恆史記漢書作常避諱下同作史記作為〉島夷皮服〈島史記漢書作鳥鄭雲鳥夷搏食鳥獸者〉濟河惟兗州〈濟漢書作泲下同韻㑹雲詩出宿於泲注沇水東流書作濟與泲同說文作泲徐曰今多作濟故與常山濟水相亂惟史記作維下同兗史記作沇〉灉沮㑹同〈灉史記漢書作雍〉厥草惟繇〈草漢書作屮繇說文作蘨〉作十有三載乃同〈載史記漢書作年乃漢書作迺〉厥篚織文〈厥史記作其下同篚漢書作棐下同〉達於河〈達史記漢書作通下同〉濰淄其道〈釋文雲濰本或作惟又作維漢書作惟菑其史記作既〉海濱廣斥〈濱漢書作瀕下同斥史記漢書作潟史多厥田斥鹵一句〉厥篚檿絲〈檿史記漢書作酓〉淮沂其乂〈乂史記作治〉蒙羽其藝〈藝史記漢書作蓺下同〉大野既豬〈大野漢書作泰壄豬史記漢書作都下同〉厥土赤埴墳草木漸包〈釋文雲埴鄭作□徐鄭王皆讀如熾韋昭音試漸本又作蔪包或作苞〉羽畎夏翟〈翟漢書作狄〉蠙珠暨魚〈釋文雲蠙本又作玭音同暨史記漢書作臮下同〉達於河〈釋文雲河如字說文作菏即菏澤金仁山以為古文尚書作菏韻㑹引新安王氏說以為應從菏非也辨詳埤傳〉陽鳥攸居〈攸史記作所漢書作逌下皆同〉篠簜既敷〈史記篠簜作竹箭下同敷作布〉瑤琨篠簜〈釋文雲琨馬本作瑻漢書同簜周禮註作□雲盛筯器也〉㳂於江海〈釋文雲㳂馬本作均雲均平鄭雲均讀曰㳂史記漢書皆作均江海〉九江孔殷〈史記作甚中〉沱潛既道〈潛史記作涔漢書作灊下皆同郭璞雲涔潛古今字既史作已〉雲土夢作乂〈史記作雲土夢為治索隱曰夢一作瞢鄒誕生又作蒙漢書雲夢二字連沈括曰石經倒土夢字唐太宗時得古本始改正〉杶榦栝柏〈釋文雲杶本又作櫄榦本又作幹〉礪砥砮丹〈礪漢書作厲〉九江納錫大龜〈納錫史記作入賜〉逾於洛〈逾漢書作踰洛史記漢書皆作雒下同〉滎波既豬〈史記作滎播既都索隱曰古文尚書作滎波今文作滎播播是水播溢之義書疏雲馬鄭王本皆作滎播〉導菏澤被孟豬〈導史記作道下同菏史記漢書皆作荷下同孟豬周禮作望諸左傳爾雅作孟諸史記作明都漢書作盟豬〉厥貢漆枲絺紵〈枲史記作絲〉厥篚纖纊〈纊史記作絮〉岷嶓既藝〈岷史記作汶漢書作㟭後皆同說文又作□〉厥土青黎〈史記作其土青驪〉西傾因桓是來〈漢書傾作頃來作徠〉逾於沔〈逾史記作踰下同〉灃水攸同〈灃漢書作酆下同〉終南惇物〈惇史記作敦〉至於豬野〈豬史記作都野漢書作壄〉三危既宅三苗丕敘〈史記宅作度丕敘作大序〉崑崙析支渠搜〈崑崙史記作崑崙漢書作昆崙析支後漢書作賜支搜漢書作叟〉導岍及岐〈岍史記漢書作汧〉厎柱析城〈厎史記作砥下同〉至於陪尾〈陪史記作負漢書作倍師古曰讀曰陪又作橫〉至於孟津〈孟史記漢書作盟〉至於大伾〈釋文雲本或作坯或作□史記作邳〉嶓冢導漾〈漾史記漢書作瀁〉為滄浪之水〈滄史記作蒼〉至於澧〈澧史記漢書作醴〉東迆北㑹於滙〈石經及監本註疏皆作於滙今本多作為滙金仁山雲若至彭蠡則江漢合流久矣當作北㑹於漢蓋江勢迆北處正受漢口此說有理但經文不可輕改鄒季友書傳定作為辨詳埤傳〉溢為滎〈溢史記作泆漢書作軼〉四隩既宅〈隩說文作墺史記漢書作奧宅史記作居〉九川滌源〈源史記漢書作原〉六府孔修〈孔史記作甚〉納緫納銍納秸〈釋文雲秸本或作稭馬雲去其頴前漢書作內緫內銍內戛〉二百里男邦〈史記作任國王應麟曰書傳男任也任王者事王莽封王氏女皆為任蓋男任古通用〉甘誓天用𠞰絶其命〈鄒季友曰說文剿絶也古文尚書作劋今文作剿其作勦者自訓勞也於此義不通蓋篆文刀力相似而傳寫之訛耳六經正誤雲𠞰絶之𠞰從巢從刀子小切非從力也從力者楚交切禮記毋勦說是也愚按今監版註疏𠞰從刀蓋因前辨而改之坊本集傳仍誤從力〉五子之歌民可近不可下〈國語引雲民可近也而不可下也〉惟彼陶唐有此冀方今失厥道亂其紀綱乃厎滅亡〈左傳引雲惟彼陶唐帥彼天常有此冀方今失其行亂其紀綱乃滅而亡〉關石和鈞〈和國語作龢〉𦙍征聖有謨訓〈左傳祁奚引作謩勲〉不及時者殺無赦〈及荀子作逮〉仲虺之誥〈仲虺史記作中𤳹音壘說文同荀子作蘬或作𤴄〉初征自葛東征西夷怨南征北狄怨〈孟子湯一征自葛始天下信之東面而征西夷怨南面而征北狄怨又雲湯始征自葛載以下同〉徯予後〈予孟子作我〉能自得師者王謂人莫已若者亡〈荀子引仲蘬曰諸侯能自得師者王得友者霸得疑者存自為謀而莫已若者亾〉覆昬暴〈釋文雲暴本或作虣〉湯誥敢昭告於上天神後請罪有夏〈論語敢昭告於皇皇后帝有罪不敢赦〉與之戮力〈說文作勠戮勠古字通〉爾有善朕弗敢蔽罪當朕躬弗敢自赦惟簡在上帝之心〈論語帝臣不蔽簡在帝心〉其爾萬方有罪在予一人予一人有罪無以爾萬方〈論語朕躬有罪無以萬方萬方有罪罪在朕躬國語餘一人有辠無以萬夫萬夫有辠在餘一人〉伊訓惟元祀十有二月乙丑〈漢書惟太甲元年十有二月乙丑朔說者謂朔旦冬至之歲〉伊尹祠於先王〈漢書伊尹祀於先王誕資有牧方明說者謂冬至越茀祀先王於方明方囘曰方明木為之繪以六色飾以六玉如神之有主儀禮有之他經未見〉造攻自鳴條朕哉自亳〈孟子天誅造攻自牧宮朕載自亳哉載古字通〉從諫弗咈先民時若居上克明為下克忠〈荀子引書雲從諫而不拂微諫而不倦為上則明為下則遜〉太甲辟不辟〈禮記作厥辟不辟〉旁求俊彥〈釋文雲俊本或作畯〉無越厥命〈釋文雲越本又作粵〉茲乃不義〈釋文雲義本又作誼〉自作孽不可逭〈逭孟子作活〉後來無罰〈孟子作後來其無罰〉視乃厥祖〈集傳本作烈祖〉咸有一德厥德匪常〈顧炎武曰石經及國子監註疏本皆作匪常唐栁澤上書引此亦作匪常今集傳作靡常非是〉慎官惟賢材〈集傳作才按才材並見說文有別〉七世之廟可以觀德萬夫之長可以觀政〈呂氏春秋作七世之廟可以觀怪萬夫之長可以生謀〉盤庚〈釋文雲盤本又作般左傳作盤庚之誥〉若顛木之有由櫱〈說文引書作甹枿由古文作甹徐鍇曰說文無由字本作㕀以周切木生條也今尚書去已作由蓋古文省也而後人為因自之通稱已讀若含徐曰孔安國注尚書以由為用用枿語不通枿又作𣡌五葛切〉不昬作勞〈釋文雲昬本或作暋音敏鄒季友曰爾雅昬暋皆訓彊故兩存〉越其罔有黍稷〈釋文雲越本又作粵〉相時憸民〈憸說文作息廉切利口也〉邦之臧惟汝衆邦之不臧惟予一人有佚罰〈國語引般庚國之臧則維汝衆國之不臧則維予一人是有逸罰〉乃有不吉不迪顛越不恭暫遇姦宄我乃劓殄滅之無遺育〈左傳作其有顛越不共則劓殄無遺育〉說命〈釋文雲本又作兌禮記作兌命〉亮隂三祀〈禮記作諒闇注讀為梁䳺論語作諒隂大傳作梁闇漢志作涼隂鄒季友曰亮音與梁同隂音與庵同按庵字與䳺同音後漢書方有之故鄭氏以䳺為音今當易之以便流俗〉旁求於天下〈說文引商書使百工敻求於野夐營求也〉說築傅巖之野〈巖史記作險〉若濟巨川用汝作舟楫若歲太旱用汝作霖雨〈國語若津水用女作舟若天旱用女作霖雨〉若藥不瞑〈瞑說文作眄莫甸切〉爵罔及惡德惟其賢〈禮記引兌命爵無及惡德民立而正事〉黷於祭祀時謂弗欽禮煩則亂事神則難〈禮記純而祭祀是謂不敬事煩則亂事神則難〉惟學遜志務時敏〈遜志禮記作敬孫〉高宗肜日惟先格王〈格史記漢書作假後同〉惟天監下民〈史記作惟天監下〉天既孚命正厥德〈孚史記作附漢書作付〉王司敬民罔非天𦙍典祀無豐於昵〈史記王嗣敬民罔非天繼常祀無禮於棄道〉西伯戡黎〈戡說文作鈛爾雅注作堪黎說文作𨛫大傳作耆史記作𨸒𨸒音其〉不有康食不虞天性〈史記康作安不虞下多知字〉大命不摰〈摰說文作𡠗脂利切至也〉微子今殷其淪喪若涉大水其無津涯〈史記今殷其典喪若涉水無津涯〉我其發出狂〈狂史記作徃注引鄭𤣥雲我其起作出徃也〉我家耄遜於荒〈史記作我家保於喪〉天毒降災荒殷邦〈史記作天篤下菑亡殷國〉今殷民乃攘竊神祗之犧牷牲用〈史記作今殷民乃陋淫神祗之祀〉用乂讐斂〈釋文雲讐馬本作稠數也斂賦斂也〉我舊雲刻子〈刻論衡作〉孩泰誓〈泰孟子國語作太孔傳雲大㑹以誓衆解作大晁氏曰古文作大誓與大誥同開元間衛包定今文始作泰〉天佑下民作之君作之師惟其克相上帝寵綏四方有罪無罪予曷敢有越厥志〈孟子天降下民作之君作之師惟曰其助上帝寵之四方有罪無罪惟我在天下曷敢有越厥志〉離心離德〈左傳作亦有離心離德〉取彼兇殘我伐用張〈孟子則取於殘殺伐用張〉罔或無畏寧執非敵百姓懍懍若崩厥角〈孟子無畏寧爾也非敵百姓也若崩厥角稽首〉牧誓〈牧說文作坶字林音某地名〉左杖黃鉞右秉白旄〈說文鉞作戊旄作髦〉逖矣西土之人〈逖爾雅注作逷〉稱爾戈〈稱爾雅注作偁〉惟恭行天之罰〈恭後漢書班固引作龔〉尚桓桓〈說文作□□胡官切犬行也〉如虎如貔如熊如羆於商邦弗迓克奔〈史記如虎如羆如豺如螭不禦克奔釋文雲迓馬本作禦〉武成旁死魄〈說文作霸雲月始生霸然貌〉肆予東征綏厥士女惟其士女篚厥𤣥黃昭我周王天休震動用附我大邑周〈孟子東征綏厥士女匪厥𤣥黃紹我周王見休惟臣附於大邑周　篚本作匪說文引逸周書實𤣥黃於匪今文尚書作篚昭爾雅注云逸書作釗釗見也〉師逾孟津〈逾石經監本同釋文雲本亦作踰集傳本作渡非也〉血流漂杵〈杵說文作櫓雲大盾也徐曰古文尚書血流漂櫓通作鹵〉一戎衣天下大定〈中庸一戎衣而有天下〉大賚於四海〈論語周有大賚善人是富〉重民五教惟食喪祭〈論語所重民食喪祭〉洪範〈洪史記呂氏春秋皆作鴻〉王乃言曰嗚呼〈漢書乃作迺下同嗚呼史記作於乎漢書作烏嘑〉惟天隂隲下民相協厥居〈史記作維天隂定下民相和其居以下惟字皆作維〉我不知其彝倫攸敘〈彝史記作常攸史記作所漢書作逌下皆同〉不畀洪範九疇〈史記作不從鴻範九等不漢書作弗〉敬用五事〈敬漢書作羞注云羞進也〉協用五紀〈協漢書作旪師古曰讀曰葉和也〉乂用三德〈乂漢書作艾下同師古曰讀曰乂治也〉威用六極〈威史記漢書作畏馬融曰天所以畏懼人用六極〉從作乂〈乂史記作治下同〉思曰睿〈史記作睿漢書作䜭應劭曰通也古文作睿〉明作晢〈史記作智漢書作悊下皆同孔疏王肅雲晢智也定本作晢則讀為哲鄒季友曰晢之列反字與晰同下當從日從口非後同　陳啓源曰晢哲悊三字古通然考說文晢訓明哲訓知而悊訓敬則悊字之義稍殊〉用敷錫厥庶民〈史記敷作傅厥作其下皆同〉不協於極不罹於咎〈不協不罹大傳作不葉不離〉無虐煢獨〈大傳作毋侮矜寡史記作毋侮鰥寡以下無字皆作毋按矜鰥二字古通〉於其無好德〈史記作於其毋好〉無偏無陂〈史記作毋偏毋頗鄒季友曰陂古文作頗唐𤣥宗以此句韻讀不協因周易泰卦旡平不陂釋文陂作頗音遂改無頗為無陂今按頗陂二字皆從皮古字多通用但須改音不必改字也顧炎武曰宋宣和六年詔洪範陂復為頗監本未嘗復舊然呂氏春秋引此正作頗而下文有人用側頗僻之語況以古音求之作頗為協　呉棫曰古義字皆音俄周官注亦音俄故古文尚書本作無偏無頗遵王之義以葉俄音唐明皇以義字今音為乂遂改頗為陂以從今音而古音遂湮滅矣〉無有作好遵王之道無有作惡遵王之路〈呂氏春秋有作或王應麟曰韓非子先王之法曰無或作利從王之指無或作惡從王之路蓋述洪範而失之〉無偏無黨〈說苑作不偏不黨〉是彝是訓〈彝史記作夷〉於帝其訓〈訓史記作順下是訓同〉彊弗友剛克〈弗史記作不〉燮友柔克〈燮史記作內索隱曰內當為燮〉沈潛剛克〈左傳引商書曰沈漸剛克史記亦作沈漸索隱依馬融解作潛〉曰雨曰霽曰蒙曰驛曰克〈史記作曰雨曰濟曰涕曰霿曰克索隱曰涕音亦尚書作驛霿音蒙王應麟曰周禮大卜注引洪範曰雨曰㴉曰䦴曰雺曰克詩正義洪範卜兆有五曰圛注云圛者色澤光明古文作涕今文作圛說文引書圛即此楊慎曰古文尚書雨㴉雺圛注雺天氣下地氣不上也圛升雲半有半無也雺一作霚又作蒙今文雺作蒙圛作驛〉曰貞曰悔〈說文作□荒內切〉衍忒〈史記作貣〉五者來備〈王應麟曰史記作五事來備後漢書荀爽謂之五韙李雲謂之五氏傳習之訛也〉庶草蕃廡〈說文作繁無後漢書班固引作蕃蕪鄒季友曰古文蕃廡之廡但作無音武而有無之無但作旡與亡後人既以無為有無之無故尚書今文加廣以別之廡乃堂下同室之名音同而義則非矣說文作橆注引書作蕃無無即橆字後人省兩木為四點也當從說文為正〉時暘若〈漢書暘作陽下同〉時燠若〈史記漢書燠作奧下皆同〉恆雨若〈史記恆作常下同〉曰豫〈史記漢書論衡皆作舒〉曰蒙〈史記漢書作霿〉王省惟歲〈省史記作𤯝〉俊民用章〈俊史記作畯下同〉旅獒〈釋文雲馬鄭作豪酋豪也疏雲由不見古文妄為此說〉惟德其物〈其左傳作繄〉金縢王有疾不豫〈豫說文作悆羊茹切喜也〉植璧秉珪〈孔疏鄭𤣥雲植古置字謂置璧三王之坐也愚按商頌置我鞉鼔鄭讀作植蓋二字古通用〉是有丕子之責於天〈史記丕作負索隱引鄭𤣥曰丕讀負隗囂移檄雲庶無負子之責本此〉乃並是吉〈並論衡引作逢又解雲卜曰逢筮曰遇〉我之弗辟〈釋文雲馬鄭本讀作避謂避居東都〉盡弁以啓金縢之書〈史記作朝服以開金縢書〉大誥天降割於我家〈釋文雲割馬本作害〉民獻有十夫〈民獻大傳作民儀王莽作大誥雲民儀有十夫本此〉天棐忱辭〈棐朱子云合作匪忱漢書作諶　陳啓源曰匚音方受物之器象形也匪字從此而以非諧聲亦訓器後借為非義用而訓器之匪復加竹為篚棐從木輔也輔即弓檠故從木遂通用為輔佐之義匪又作棐漢志賦入貢棐師古曰棐與匪同蓋棐匪皆器可通用也至於棐之為輔匪之為非則不可通用也朱子因師古注謂棐忱之棐亦合作匪如雲天不可信此於字義失考故蔡氏仍從輔字解之〉康誥克明德慎罰〈大學作克明德大傳引康誥作克明俊德〉𢎞於天〈荀子引書作𢎞覆於天〉天畏棐忱〈畏爾雅注作威〉義刑義殺勿庸以次汝封乃汝盡遜曰時敘惟曰未有遜事〈荀子作義刑義殺勿庸以即予惟曰未有順事〉殺越人於貨暋不畏死罔弗憝〈孟子暋作閔罔弗憝作凡民罔弗譈〉惟文王之敬忌乃裕民曰我惟有及則予一人以懌〈荀子作惟文王敬忌一人以懌〉酒誥淫泆於非彝〈釋文雲泆本或作逸又作佚〉盡執拘以歸於周〈拘說文作抲虎何切撝也〉梓材至於屬婦〈屬說文作媰〉惟其塗丹雘〈塗說文作𢾅〉皇天既付中國民〈釋文雲付馬本作附〉召誥則無遺壽耉〈漢書作無遺耉老〉王乃初服嗚呼若生子〈論衡作今王初服厥命於戲若生子〉洛誥越三日丁巳〈越說文作粵〉頒朕不暇〈頒說文作攽布還切分也〉公無困哉〈哉漢書作我〉多士敢弋殷命〈釋文雲弋馬本作翼義同愚謂此即詩傳翼圍之翼〉大淫泆有辭〈釋文雲泆馬本作屑雲過〉〈也〉予惟率肆矜爾〈率肆論衡作夷憐〉爾不啻不有爾土〈釋文雲啻徐本作翅〉無逸嚴恭寅畏〈釋文雲嚴馬本作儼寅史記作敬〉治民祗懼〈祇史記作振〉舊勞於外爰暨小人〈史記作久勞於外為與小人〉乃或亮隂三年不言其惟不言言乃雍〈史記作乃有亮闇三年不言言乃讙禮記亦作讙〉嘉靖殷邦至於小大無時或怨〈史記作密靜殷國至於小大無怨〉肆高宗之享國五十有九年〈王應麟曰石經作肆高宗之享國百年漢杜欽亦曰高宗享百年之壽愚按高宗即位之年殷本紀無考魯世家引無逸雲五十五年此曰百年者恐是併生年數之猶呂刑雲穆王享國百年耳〉能保惠於庶民〈史記作保施小民〉文王不敢盤於遊田〈盤後漢書郅惲引作槃〉無或胥譸張為幻〈譸爾雅作侜韻㑹雲譸古通作侜陳風誰侜予美程子曰侜謂譸張迂囘〉君奭在我後嗣子孫大弗克恭上下遏佚前人光〈漢書作嗣事子孫大不克共上下遏失前人光〉天難諶乃其墜命〈漢書作天應棐諶乃亡隊命〉在昔上帝割申勸寧王之德〈禮記作在昔上帝周田觀文王之德訛四字〉迪見冒〈釋文雲冒馬本作朂雲勉也〉蔡仲之命囚蔡叔於郭鄰〈黃度曰郭鄰逸書作虢即古東虢國也古郭虢二字同音蓋通用愚按公羊傳虞虢作虞郭左傳注虢亦作郭又按今本逸周書郭鄰作郭淩黃氏雲逸書作虢豈傳本有異同耶〉慎厥初惟厥終終以不困〈左傳作慎始而敬終終以不困〉多方勸於帝之迪〈釋文雲迪馬本作攸雲所也〉因甲於內亂〈甲孔傳作夾疏雲古人甲與夾通用鄭𤣥王肅皆解作狎愚按衛風能不我甲韓詩作狎毛傳亦解作狎此甲字當與彼同〉洪舒於民〈舒古文作荼薛肇明曰大為民荼毒也愚按舒史記通作荼建元侯表荊荼是懲荼音舒禮玉藻天子搢珽諸侯荼考工記工人斵目必荼皆音舒謂舒徐也古二字通用〉叨懫日欽〈懫說文作□讀若摰忿戾也〉爾罔不克臬〈釋文雲臬馬本作㓷〉爾尚不忌於凶德〈說文尚作上忌作諅渠記切忌也〉立政其在受德暋〈暋說文作忞讀若旻強也〉灼見三有俊心〈灼說文作□之若切明也〉克由繹之〈蔡傳解作紬繹本漢書谷永傳讀為抽呂東萊仍如字解辨詳埤傳〉其勿以憸人〈釋文雲憸本又作利口也說文作譣〉周官不和政厖〈陳啓源曰流俗本皆作龎按尨莫江切犬之多毛者一曰雜也通作厖龎薄江切髙屋也二字音訓各別監本註疏作厖當以為正〉君陳庶言同則繹〈荀子作庶言同〉必有忍其乃有濟〈國語作必有忍也若能有濟也〉顧命在後之侗〈釋文雲侗馬本作詷說文亦作詷〉敷重蔑席〈說文敷作布蔑作□讀若蔑織蒻席也〉陳寳〈寳說文作宲〉四人綦弁〈釋文雲綦馬鄭本作騏雲青黑色愚按馬青黑色者曰騏曹風其弁伊騏集傳引顧命四人騏弁今作綦朱子意蓋同馬鄭孔傳作文鹿子皮蔡氏從之鹿皮訓其質青黑訓其色也〉冕執瞿〈瞿說文作鑺㦸屬集韻作戵〉冕執銳〈說文引書作鈗廣韻鈗徒外切經典稽疑雲銳是銳利非兵器也當從說文音兌〉三宿三祭三咤〈釋文雲咤說文作㓃丁故反馬本同鄒季友曰宿字本作肅古通用爾雅肅進也謂進爵也咤說文引書作㓃注云奠爵也咤與叱同曲禮不咤食怒也經文本作㓃傳寫誤耳蘇氏以為至齒不飲與嚌同義非也〉君牙亦惟先正之臣〈按監版註疏作先正與說命篇同解流俗本多作先王從大全也〉夏暑雨小民惟曰怨咨〈禮記作夏日暑雨咨作資下同〉啓佑我後人咸以正罔缺〈孟子啓佑作佑啓罔作無〉囧命〈釋文雲囧亦作□史記作□韻㑹雲下畫長滿從口非〉呂刑〈禮記史記俱作甫刑〉荒度作刑〈周禮注作度作祥刑〉寇攘矯䖍〈寇說文作敓敓與奪同〉劓刵椓黥〈說文作刖劓斀黥椓竹角切〉庶戮方告無辜於上〈論衡作庶僇旁告無辜於天帝〉皇帝清問下民〈釋文雲馬本作清訊〉折民惟刑〈釋文雲折馬鄭王本皆作悊馬雲智也漢志同〉士制百姓於刑之中〈後漢書梁統引書士作爰中作衷按衷與中古通用〉罔有擇言在身〈禮記作而罔有擇言在躬〉天齊於民俾我一日〈釋文雲俾馬本作矜矜哀也王應麟曰後漢書楊賜封事作天齊乎人假我一日賜通桓君章句即歐陽尚書〉雖休勿休惟敬五刑〈漢書作雖休勿休祗事不怠〉告爾祥刑〈後漢書劉愷引作詳刑注引鄭𤣥雲詳審察之也〉何擇非人何敬非刑何度非及〈史記何擇非其人何敬非其刑何居非其宜與〉惟來〈釋文雲來馬本作求雲有求請受賕也〉其罪惟鈞〈史記作惟鈞其過〉簡孚有衆惟貎有稽無簡不聽具嚴天威〈史記簡信有衆惟訊有稽無簡不疑共嚴天威〉墨辟疑赦其罰百鍰〈史記墨作黥鍰作率下皆同徐廣曰率即鍰也音刷說文雲鍰六鋝也周禮謂鍰為鋝〉其罰惟倍〈史記作倍灑徐廣曰當作蓰五倍曰蓰〉剕辟疑赦〈剕周禮作刖史記作臏漢書作髕師古曰髕去膝骨頭〉上刑適輕下服下刑適重上服〈後漢書劉愷引作上刑挾輕下刑挾重〉刑罰世輕世重〈後漢書應劭引作時輕時重〉哀矜折獄〈大傳作哀矜悊獄漢書作哀鰥折獄〉報以庶尤〈尤說文作訧〉文侯之命昭升於上〈升史記作登〉敷聞在下〈敷後漢書作傅〉罔或耆壽俊在厥服予則罔克〈漢書作罔克耆壽咎在朕躬〉修捍我於艱〈捍史記作㪋〉費誓〈史記作肹索隱曰古文尚書作粊大傳作鮮鮮獮也於肹地誓衆因行獮田之禮也粊地名即魯費邑〉善□乃甲冑〈史記作陳乃甲冑〉杜乃擭〈釋文雲杜本又作𢾅〉峙乃糗糧〈糗史記作□說文作餱〉魯人三郊三遂〈遂史記作隧〉秦誓若弗雲來〈周必大曰文苑英華賦多用貟來讀秦誓本義始知今雲字乃貟之省文愚按漢韋賢傳引書雖則貟然是古文雲皆作貟也〉仡仡勇夫〈仡說文作㑶〉截截善諞言〈截說文作𢧵釋文雲諞馬本作偏〉若有一介臣〈介大學作個〉斷斷猗〈說文作□□猗雲古文斷作□猗大學作兮〉是能容之〈是大學作寔〉亦職有利哉〈亦職大學作尚亦〉冒疾以惡之〈冐大學作媢〉違之俾不達〈達大學作通〉
　　呉才老王伯厚皆有考異今因其本而廣之所引皆兩漢以前之書史記多刪改經文間有謬誤故不全録






