
三十二餘罷，鬢是潘安仁。
四十九仍入，年非朱買臣。
縱橫愁繫越，坎壈倦遊秦。
出籠窮短翮，委轍涸枯鱗。
窮經不霑用，彈鋏欲誰申。
天子未驅策，歲月幾沈淪。
輕生長慷慨，效死獨殷勤。
徒歌易水客，空老渭川人。
一得視邊塞，萬里何苦辛。
劍匣胡霜影，弓開漢月輪。
金刀動秋色，鐵騎想風塵。
爲國堅誠款，捐軀忘賤貧。
勒功思比憲，決略暗欺陳。
若不犯霜雪，虛擲玉京春。

