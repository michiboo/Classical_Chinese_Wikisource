　　欽定四庫全書　　　　集部八
　　明文海　　　　　　　總集類
　　提要
　　〈臣〉等謹案明文海四百八十二巻
　　國朝黃宗羲編宗羲有易學象數論已著録宗羲於康熈乙夘以前嘗選明文案二百巻既復得崑山徐氏所藏明人文集因更輯成是編分體二十有八毎體之中又各為子目賦之目至十有六書之目至二十有七序之目至五記之目至十有七傳之目至二十墓文之目至十有三分類殊為繁碎又頗錯互不倫如議己別立一門而奏疏內復出此體既立諸體文一門而卻巧瘞筆放雀諸篇復別為一類而止目為文尤為無謂他若書序傳記諸門或析學校書院為二或敘文苑於儒林之上或列論文論詩於講學議禮議樂論史之前編次糅雜頗為後人所譏考閻若璩潛邱劄記辨此書體例為必非黃先生所編乃其子主一所為若璩常遊宗羲之門其説當為可據蓋晚年未定之本也明代文章自何李盛行天下相率為沿襲剽竊之學逮嘉隆以後其𡚁益甚宗羲之意在於掃除摹擬空所倚傍以情至為宗又欲使一代典章人物俱藉以考見大凡故雖遊戱小説家言亦為兼收並採不免失之泛濫然其蒐羅極富所閲明人集幾至二千餘家如桑悅南都北都二賦朱彛尊著日下舊聞時搜討未見而宗羲得之以冠茲選其他散失零落頼此以傳者尚復不少亦可謂一代文章之淵藪考明人著作者當必以是編為極備矣其書巻帙繁重傳鈔者希此本猶其原藁四百八十一及八十二巻內文十二篇有録無書無可核補今亦並仍之雲乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀











