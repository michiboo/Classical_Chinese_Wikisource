　　欽定四庫全書　　　　　史部十一
　　海鹽澉水志　　　　　　地理類三〈都㑹郡縣之屬〉提要
　　〈臣〉等謹案海鹽澉水志八巻宋常棠撰棠字召仲號竹𥦗海鹽人仕履未詳澉水在海鹽縣東三十六里水經所謂谷水流出為澉浦者是也唐開元五年張庭珪奏置鎮宋紹定三年監澉浦鎮稅修職郎羅叔韶使棠為誌凡分十四門曰地理曰山曰水曰廨舍曰坊巷曰坊塲曰軍寨曰亭堂曰橋梁曰學校曰寺廟曰古跡曰物産曰碑記曰詩詠敘述簡核綱目該備而八巻之書為頁止四十有四明韓邦竒撰朝邑縣志言約事盡世以為絶特之作今觀是編乃知其源出於此可謂體例精嚴藻不妄抒者矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













