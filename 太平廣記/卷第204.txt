　　唐玄宗在東洛，大酺於五鳳樓下。命三百里內縣令刺史，率其聲樂來赴闕者。或謂令較其勝負而賞罰焉。時河內郡守令樂工數百人於車上，皆衣以錦繡；伏廂之牛，蒙以虎皮，及為犀象形狀，觀者駭目。時元魯山遣樂工數十人聯袂歌於蒍，於蒍魯山之文也。玄宗聞而異之，徵其詞，乃歎曰：「賢人之言也。」其後上謂宰臣曰：「河內之人，其在塗炭乎。」促命徵還，而授以散秩。每賜宴設酺會，則上御勤政樓。金吾及四軍兵士，未明陳仗，盛列旗幟，皆被黃金甲，衣短後繡袍。太常陳樂，衛尉張幕後。諸番酋長就食府縣。教坊大陳：山車旱船，尋撞走索，丸劍角牴，戲馬鬥雞。又令宮女數百飾以珠翠，衣以錦繡，自帷中出，擊雷鼓，為《破陣樂》、《太平樂》、《上元樂》。又引大象犀牛入場，或拜舞，動中音律。每正月望夜，又御勤政樓觀作樂。貴臣戚里，官設看樓。夜闌，即遣宮女於樓前歌舞以娛之。〈（出《明皇雜錄》）〉
　　天寶中，玄宗命宮女數百人為梨園弟子，皆居宜春北院。上素曉音律，時有馬仙期、李龜年、賀懷智皆洞知律度。安祿山自范陽入覲，亦獻白玉簫管數百事，皆陳於梨園。自是音響殆不類人間。〈（出《譚賓錄》）〉
　　太真妃多曲藝，最善擊磬。拊搏之音，玲玲然多新聲，雖太常梨園之能人，莫能加也。玄宗令彩藍田綠玉琢為磬，尚方造簨簴流蘇之屬，皆以金鈿珠翠珍怪之物雜飾之。又鑄金為二獅子，拿攫騰奮之狀，各重二百餘斤，以為趺。其他彩繪絢麗，製作精妙，一時無比也。及上幸蜀回京師，樂器多亡失，獨玉磬偶在。上顧之淒然，不忍置於前，促令載送太常寺。至今藏於太樂署正聲庫者是也。〈（出《開元住信記》）〉
　　天寶中，樂章多以邊地為名。若《涼州》、《甘州》、《伊州》之類是焉。其曲遍繁〈（「繁」原作「係」，據明抄本改）〉聲，名入「破」。後其地盡為西蕃所沒破，乃其兆矣。〈（出《傳載錄》）〉
　　韋皋鎮西川，進奉聖樂曲，兼與舞人曲譜同進。到京，於留邸按閱，教坊數人潛窺，因得先進。〈（出《盧氏雜說》）〉
　　於司空頔因韋太尉奉聖樂，亦撰《順聖樂》以進。每宴，必使奏之。其曲將半，行綴皆伏，而一人舞於中央。幕客韋綬笑曰：「何用窮兵獨舞。」雖詼諧，亦各有為也。頔又令女妓為侑舞，雄健壯妙，號《孫武順聖樂》。〈（出《國史補》）〉
　　文宗善吹小管。時法師文漵為入內大德，一日得罪流之。弟子入內，收拾院中籍入家具輩，猶作法師講聲。上彩其聲為曲子，號《文漵子》。〈（出《盧氏雜說》）〉
　　文宗時，有宮人沈阿翹為上舞《河滿子》。聲詞風態，率皆宛暢。曲罷，上賜金臂環，即問其從來，阿翹曰：「妾本吳元濟之妓。元濟敗，因以聲得為宮娥。」遂自進白玉方響，云：「本吳元濟所有也。」光明潔泠，可照十數步。言其槌即犀也，凡物有聲，乃響其中焉。架則雲檀香也，而文采若雲霞之狀，芬馥著人，則彌月不散。制度精妙，故非中國所有。上因令阿翹奏《涼州曲》，音韻清越，聽者無不愴然。上謂之曰：「天上樂。」仍選內人，與阿翹為弟子。〈（出《杜陽雜編》）〉
　　懿宗一日召樂工，上方奏樂為《道調弄》，上遂拍之。故樂工依其節，奏曲子，名《道調子》。十宅諸王，多解音聲。倡優雜戲皆有之，以備上幸其院，迎駕作樂。禁中呼為「音聲郎君」。〈（出《盧氏雜說》）〉
　　隋煬帝幸江都時，樂工王令言子自內歸。令言問其子：「今日所進曲子何？」曰：「安公子。」令言命其子奏之，曰：「汝不須隨駕去，此曲子無宮聲，上必不回。」果如其言。〈（出《盧氏雜說》）〉
　　西涼州俗好音樂，制新曲曰《涼州》。開元中，列上獻之，上召諸王於便殿同觀焉。曲終，〈（「終」原作「江」，據明抄本改）〉諸王拜賀，蹈舞稱善，獨寧王不拜。上顧問之，寧王進曰：「此曲雖佳。臣有所聞焉。夫音也，始之於宮，散之於商，成之於角徵羽，莫不根蒂而襲於宮商也。斯曲也，宮離而少，徵商亂而加暴。臣聞宮君也，商臣也。宮不勝則君勢卑，商有餘則臣事僭。卑則逼下，僭則犯上。發於忽微，形於音聲；播之於詠歌，見之於人事。臣恐一日有播越之禍，悖逼之患，莫不兆於斯曲也。」上聞之默然。及安史亂作，華夏鼎沸，所以見寧王審音之妙也。〈（出《開天傳信記》）〉
　　後唐清泰之初，王仁裕從事梁苑，時范公延光師之。春正月，郊野尚寒，引諸幕寮，餞朝客於折柳亭。樂則於羽，而響鐵獨有宮聲，泊將摻執，竟不諧和。王獨訝之，私謂戎判李大夫式、管記唐員外獻曰：「今日必有譸張之事，蓋樂音不和。今諸音舉羽，而獨扣金有宮聲。且羽為水，宮為土，水土相剋，得無憂乎？」於時筵散，朝客西歸。范公引賓客，紲鷹火，獵於王婆店北。為奔馬所墜，不救於荒陂。自辰巳至午後，絕而復甦。樂音先知，良可至矣。〈（出《玉堂閒話》）〉
　　薛談學謳於秦青，未窮青之技，自謂盡之，遂辭去歸。秦青弗止。餞於郊衢，撫節悲歌，聲振林木，響遏行雲。談謝求返，終身不敢言知。秦青顧謂其友曰：「昔韓娥東之齊，匱糧。過雍門，鬻歌假食。既去而餘音繞樑，三日不絕，左右以其人弗去。過逆旅，旅人辱之。韓娥因曼聲哀哭，一里老幼悲愁涕泣相對，三日不食。遽追而謝之，娥復曼聲長歌，一里老幼喜歡拤舞，弗能自禁。乃厚賂而遣之。故雍門之人，至今善歌善哭，效娥之遺聲也。」〈（出《博物志》）〉
　　漢戚夫人善為翹袖折腰之舞，歌《出塞》、《入塞》、《望歸》之曲。侍婢數百人皆為之，後宮齊唱，常入雲霄。〈（出《西京雜記》）〉
　　唐開元中，樂工李龜年、彭年、鶴年兄弟三人皆有才學盛名。彭年善舞，鶴年、龜年能歌，尤妙制《渭川》。特承顧遇，於東都大起第宅。僭侈之制，逾於公侯。宅在東都通遠裡，中堂制度，甲於都下。〈（今裴晉公移於定鼎門南別墅，號綠野堂）〉其後龜年流落江南，每遇良辰勝賞，為人歌數闋，座中聞之，莫不掩泣罷酒。則杜甫嘗贈詩，所謂「歧王宅裡尋常見，崔九堂前幾度聞。正值江南好風景，落花時節又逢君。」崔九堂殿中監崔滌、中書令湜之弟也。〈（出《明皇雜錄》）〉
　　又　開元中，禁中初重木芍藥，即今牡丹也。〈（開元《天寶花木記》雲，禁中呼木芍藥為牡丹）〉得四本，紅、紫、淺紅、通白者。上因移植於興慶池東沉香亭前。會花方繁開，上乘照夜白，太真妃以步輦從。詔特選梨園弟子中尤者，得樂十六部。李龜年以歌擅一時之名，手捧檀板，押眾樂前，將歌之。上曰：「賞名花，對妃子，焉用舊樂詞為？」遂命龜年持金花箋，宣賜李白，立進《清平調》辭三章。白欣然承旨，猶苦宿酲未解，因援筆賦之。辭曰：「雲想衣裳花想容，春風曉拂露華濃。若非群玉山頭見，會向瑤台月下逢。一支紅豔露凝香，雲雨巫山枉斷腸。借問漢宮誰得似，可憐飛燕倚新荘。名花傾國兩相歡，長得君王帶笑看。解釋春風無限恨，沉香亭北倚欄杆。」龜年遽以辭進。上命梨園弟子，約略調撫絲竹，遂促龜年以歌。太真妃持玻璃七寶盞，酌西涼州葡萄酒，笑領歌意甚厚。上因調玉笛以倚曲，每曲遍將換，則遲其聲以媚之。太真飲罷，斂繡巾重拜上。龜年常語於五王，獨憶以歌得自勝者，無出於此，抑亦一時之極致耳。上自是顧李翰林，尤異於他學士。會高力士終以脫靴為深恥。異日，太真妃重吟前詞，力士戲曰：「此為妃子怨李白，深入骨髓。何反拳拳如是？」太真因驚曰：「何翰林學士能辱人如斯？」力士曰：「以飛燕指妃子，是賤之甚矣。」太真頗深然之。上嘗三欲命李白官，卒為宮中所捍而止。〈（出《松窗錄》）〉
　　李袞善歌於江外，名動京師。崔昭入朝，密載而至。乃邀賓客，請第一部樂及京邑之名倡，以為盛會。昭言有表弟，請登末座，令袞弊衣而出，滿坐嗤笑之。少頃命酒，昭曰：「請表弟歌。」坐中又笑。及喉囀一聲，樂人皆大驚曰：「是李八郎也。」羅拜之。〈（出《國史補》）〉
　　韓會善歌，絕妙。名輩號為四夔，會為夔頭。〈（出《國史補》）〉
　　歌曲之妙，其來久矣。元和中，國樂有米嘉榮、何戡，近有陳不嫌。不嫌子意奴，一二十年來絕不聞善唱，盛以拍彈行於世。拍彈起於李可久。〈（明抄本久作及）〉懿宗朝恩澤曲子，《別趙十》、《哭趙十》之名。劉尚書禹錫《與米嘉榮》詩云：「三朝供奉米嘉榮，能變新聲作舊聲。於今後輩輕前輩，好染髭鬚事後生。」又自貶所歸京，《聞何戡歌》曰：「二十年來別帝京，重聞天樂不勝情。舊人唯有何戡在，更請慇懃唱渭城。」〈（出《盧氏雜說》）〉
　　秦咸陽宮有玉笛長二尺三寸，二十六孔。吹之則見車馬山林，隱隱相次，息亦不見，名曰昭華之管。〈（出《西京雜記》）〉
　　玄宗嘗坐朝時，以手指上下按其腹。朝退，高力士進曰：「陛下向來數以手指按其腹，豈非聖體小不安耶？」玄宗曰：「非也。吾昨夜夢游月宮，諸仙娛餘以上清之樂。流亮清越，殆非人所聞也。酣醉久之，合奏清樂。以送吾歸。其曲淒楚動人，杳杳在耳。吾向以玉笛尋，盡得矣。坐朝之際，慮或遺忘，故懷玉笛，時以上下尋之。非不安也。」力士再拜賀曰：「非常之事也，願陛下為臣一奏之。」上試奏，其音寥寥然，不可名也。力士又奏拜，且請其名。上笑曰：「此曲名《紫雲回》。」載於樂章，今太常刻石在焉。〈（出《開天傳信記》）〉
　　漢中王瑀為太卿。早起朝，聞永興裡人吹笛，問是太常樂人否。曰：「然。」已後因閱樂而喚之，問曰：「何得某日臥吹笛耶。」〈（出《傳記》）〉
　　李舟好事嘗得村舍煙竹，截為笛，堅如鐵石。以遺李謩。謩吹笛，天下第一。月夜泛江，與同舟人吹，寥亮逸發。俄有客於岸，呼舟請載。既至，請笛而吹，甚為精妙，山石可裂。謩平生未嘗見。及入破，呼吸盤擗，應指粉碎。客散，不知所之。舟人著記，疑其蛟龍也。謩嘗秋夜吹笛於瓜州，楫載甚隘。初發調，群動皆息；及數奏，微風颯然立至。有頃，舟入賈客，有怨歎悲泣之聲。〈（出《國史補》）〉
　　又　謩，開元中吹笛為第一部，近代無比。有故，自教坊請假至越州，公私更宴，以觀其妙。時州客舉進士者十人，皆有資業，乃醵二千文同會鏡湖，欲邀李生湖上吹之，想其風韻，尤敬人神。以費多人少，遂相約各召一客。會中有一人，以日晚方記得，不遑他請。其鄰居有獨孤生者年老，久處田野，人事不知，茅屋數間，嘗呼為獨孤丈。至是遂以應命。到會所，澄波萬頃，景物皆奇。李生拂笛，漸移舟於湖心。時輕雲朦朧，微風拂流，波瀾陡起。李生捧笛，其聲始發之後，昏噎齊開，水木森然，彷彿如有神鬼之來。坐客皆更贊詠之，以為鈞天之樂不如也。獨孤生乃無一言，會者皆怒。李生為輕己，意甚忿之。良久，又靜思作一曲，更加妙絕，無不賞駭。獨孤生又無言。鄰居召至者甚慚悔，白於眾曰：「獨孤村落幽處，城郭稀至。音樂之類，率所不通。」會客同誚責之，獨孤生不答，但微笑而已。李生曰：「公如是，是輕薄為？〈（明抄本為作技）〉復是好手？」獨孤生乃徐曰：「公安知僕不會也？」坐客皆為李生改容謝之。獨孤曰：「公試吹《涼州》。」至曲終，獨孤生曰：「公亦甚能妙，然聲調雜夷樂，得無有龜茲之侶乎？」李生大駭，起拜曰：「丈人神絕，某亦不自知，本師實龜茲之人也。」又曰：「第十三疊誤入水調，足下知之乎？」李生曰：「某頑蒙，實不覺。」獨孤生乃取吹之。李生更有一笛，拂試以進。獨孤視之曰：「此都不堪取，執者粗通耳。」乃換之，曰：「此至入破，必裂，得無吝惜否？」李生曰：「不敢。」遂吹。聲發入雲，四座震況，李生蹙踖不敢動。至第十三疊，揭示謬誤之處，敬伏將拜。及入破，笛遂敗裂，不復終曲。李生再拜。眾皆貼息，乃散。明旦，李生並會客皆往候之，至則唯茅舍尚存，獨孤生不見矣。越人知者皆訪之，竟不知其所去。〈（出《逸史》）〉
　　許雲封，樂工之笛者。貞元初，韋應物自蘭臺郎出為和州牧，非所宜願，頗不得志。輕舟東下，夜泊靈璧驛。時雲天初瑩，狄露凝冷，舟中吟瓢，〈（明抄本瓢作凮，疑當作諷）〉將以屬詞。忽聞雲封笛聲，嗟歎良久。韋公洞曉音律，謂其笛聲，酷似天寶中梨園法曲李謩所吹者。遂召雲封問之，乃是李謩外孫也。雲封曰：「某任城舊土，多年不歸。天寶改元，初生一月。時東封回，駕次至任城。外祖聞某初生，相見甚喜，乃抱詣李白學士，乞撰令名。李公方坐旗亭，高聲命酒。當爐賀蘭氏年且九十餘，邀李置飲於樓上。外祖送酒，李公握管醉書某胸前曰：樹下彼何人，不語真吾好。語若及日中，煙霏謝成寶。外祖辭曰：本於李氏乞名，今不解所書之語。李公曰：」此即名在其間也。樹下人是木子，木子李字也。不語是莫言，莫言謩也。好是女子，女子外孫也。語及日中，是言午，言午許也。煙霏謝成寶，是雲出封中，乃是雲封也。即李謩外生許雲封也。「後遂名之。某才始十年，身便孤立。因乘義馬，西入長安。外祖憫以遠來，令齒諸舅學業。謂某性知音律，教以橫笛。每一曲成，必撫背賞歎。值梨園法部置小部音聲，凡三十餘人，皆十五以下。天寶十四載六月日，時驪山駐蹕，是貴妃誕辰。上命小部音聲，樂長生殿。仍奏新曲，未有名。會南海進荔枝，因以曲名《荔枝香》。左右歡呼，聲動山谷。其年安祿山叛，車駕還京。自後俱逢離亂，漂流南海，近四十載。今者近訪諸親，將抵龍丘。」韋公曰：「我有乳母之子，其名千金，嘗於天寶中受笛李供奉。藝成身死，每所悲嗟。舊吹之笛，即李君所賜也。遂囊出舊笛。雲封跪捧悲切，撫而觀之曰：」信是佳笛，但非外祖所吹者。「乃為韋公曰：」竹生雲夢之南，鑒在柯亭之下。以今年七月望前生，明年七月望前伐，過期不伐。則其音窒。未期而伐，則其音浮。浮者外澤中乾，乾者受氣不全，氣不全則其竹夭。凡發揚一聲，出入九息。古之至音者，一疊十二節，一節十二敲。今之名樂也，至如落梅流韻，感金谷之遊人，折柳傳情，悲玉關之戍客。誠為清響，且異至音，無以降神而祈福也。其已夭之竹，遇至音必破，所以知非外祖所吹者。「韋公曰：」欲旌汝鑒，笛破無傷。「雲封乃捧笛吹《六州遍》，一疊未盡，騞然中裂。韋公驚歎久之，遂禮雲封於曲部。〈（出《甘澤謠》）〉
　　洞庭賈客呂鄉筠常以貨殖販江西〈（明抄本江西作山海）〉雜貨，逐什一之利。利外有羨，即施貧親戚，次及貧人，更無餘貯。善吹笛，每遇好山水，無不維舟探討，吹笛而去。嘗於中春月夜，泊於君山側，命樽酒獨飲，飲一杯而吹笛數曲。忽見波上有漁舟而來者，漸近，乃一老父鬢眉皤然，去就異常。鄉筠置笛起立，迎上舟。老父維漁舟於鄉筠舟而上，各問所宜。老父曰：「聞君笛聲嘹亮，曲調非常，我是以來。」鄉筠飲之數杯，老父曰：「老人少業笛，子可教乎？」鄉筠素所耽味，起拜，願為末學。老父遂於懷袖間出笛三管。其一大如合拱；其次大如常人之蓄者；其一絕小如細筆管。鄉筠復拜請老父一吹，老父曰：「其大者不可發，次者亦然，其小者為子吹一曲。不知得終否。」鄉筠曰：「願聞其不可發者。」老父曰：「其第一者在諸天，對諸上帝，或元君，或上元夫人，合上天之樂而吹之。若於人間吹之，人消地拆，日月無光，五星失次，山嶽崩圯，不暇言其餘也。第二者對諸洞府仙人、蓬萊姑射、昆丘王母、及諸真君等，合仙樂而吹之，若人間吹之，飛沙走石，翔鳥墜地，走獸腦裂，五星內錯，稚幼振死，人民緾路，不暇言餘也。其小者，是老身與朋儕可樂者。庶類雜而聽之，吹的不安。〈（明抄本安作妨）〉未知可終曲否。」言畢，抽笛吹三聲，湖上風動，波濤沆瀁，魚鱉跳噴。鄉筠及童僕恐聳讋況。五聲六聲，君山上鳥獸叫噪，月色昏昧，舟楫大恐。老父遂止。引滿數杯，乃吟曰：「湖中老人讀黃老，手援紫藟坐翠草。春至不知湘水深，日暮忘卻巴陵道。」又飲數杯，謂鄉筠曰：「明年社，與君期於此。」遂棹漁舟而去，隱隱漸沒於波間。至明年秋，鄉筠十旬於筠山伺之，終不復見也。〈（出《博異志》）〉
　　咸通中，丞相李蔚拜端揆日。自大梁移鎮淮海，政績日聞。未期周，榮加水土，移風易俗，甚洽群情。洎彭門亂常之後，藩鎮瘡痍未平，公按轡恭己而治之。補綴頹毀，整葺壞綱，功無虛日。以其郡寡勝游之地，且風亭月觀，既以荒涼；花圃釣台，未愜深旨。一旦，命於戲馬亭西，連玉鉤斜道，開剏池沼，構葺亭台。揮斤既畢，號曰「賞心」。栽培花木，蓄養遠方奇禽異畜，畢萃其所。芳春九旬，居人士女得以遊觀。一旦，聞浙右小校薛陽陶，臨押度支運米入城。公喜其姓名，有同曩日朱崖李相左右者。遂令試詢之，果是舊人矣。公甚喜，如獲古物，乃命衙庭小將代押運糧，留止別館。一日，公召陽陶游，詢其所聞，及往日蘆管之事。薛因獻朱崖李相、陸暢、元、白所撰歌一軸。公益喜之。次出蘆管，於茲亭奏之。〈（其管絕微。每於一觱篥中。常容三管也。明抄本三作一。）〉聲如天際自然而來，情思寬閒。公大加賞之，〈（亦贈其詩不記，終篇雲；虛心纖質雁銜餘，鳳吹龍吟定不如。明抄本終作全）〉於是錫賚甚豐。出其二子，皆授牢盆倅職。初公構池亭畢，未有嘉名，因目曰「賞心」。諸從事以公近諱，〈（蓋賞字有尚字也）〉公曰：「宣父言徵不言在，言在不言徵。且非內官宮妾，何避其疑哉。」遂不改作。其亭自秦畢亂逆，乃為芻豢之地。嗟呼！公孫弘之東閣，劉屈氂後為馬廄，亦何異哉！〈（出《桂苑叢談》）〉
