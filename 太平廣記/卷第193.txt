　　漢茂陵少年李亭好馳駿狗，逐狡獸。或以鷹鷂逐雉兔。皆為嘉名：狗則有修豪、周睫、白望、青曹之名；鷹則有青翅、黃眸、青冥、金距之屬；鷂則有從風、孤飛之號。〈（出《西京雜記》）〉
　　隋煬帝之幸江都也，命司空楊素守西京。素驕貴，又以時亂，天下之權重望崇者，莫我若也。奢貴自奉，禮異人臣。每公卿入言，賓客上謁，未嘗不踞床而見，令美人捧出，侍婢羅列，頗僭於上。末年益甚。一日，衛公李靖以布衣來謁，獻奇策。素亦踞見之。靖前揖曰：「天下方亂，英雄競起，公為帝室重臣，須以收羅豪傑為心，不宜踞見賓客。」素斂容而起，與語大悅，收其策而退。當靖之聘辯也，一妓有殊色，執紅拂，立於前，獨目靖。靖既去，而拂妓臨軒，指吏問曰：「去者處士第幾？住何處？」吏具以對，妓頷而去。靖歸逆旅，其夜五更初，忽聞扣門而聲低者，靖起問焉，乃紫衣戴帽人，杖揭一囊。靖問：「誰？」曰：「妾楊家之紅拂妓也。」靖遽延入，脫衣去帽，乃十八九佳麗人也。素麵華衣而拜。靖驚。答曰：「妾侍楊司空久，閱天下之人多矣，未有如公者。絲蘿非獨生，願托喬木，故來奔耳。」靖曰：「楊司空權重京師，如何？」曰：「彼屍居餘氣，不足畏也。諸妓知其無成，去者眾矣。彼亦不甚逐也。計之詳矣，幸無疑焉。」問其姓，曰：「張。」問伯仲之次，曰：「最長。」觀其肌膚儀狀，言詞氣性，真天人也。靖不自意獲之，益喜懼，瞬息萬慮不安，而窺戶者足無停履。既數日，聞追訪之聲，意亦非峻，乃雄服乘馬，排闥而去。將歸太原，行次靈石旅舍。既設床，爐中烹肉且熟，張氏以發長委地，立梳床前；靖方刷馬。忽有一人，中形，赤髯而虯，乘蹇驢而來，投革囊於爐前，取枕欹臥，看張氏梳頭。靖怒甚。未決，猶刷馬。張氏熟觀其面，一手握髮，一手映身搖示，令忽怒。急急梳頭畢，斂袂前問其姓。臥客曰：「姓張。」對曰：「妾亦姓張，合是妹。」遽拜之，問第幾？曰：「第三。」問妹第幾？曰：「最長。」遂喜曰：「今日多幸。遇一妹。」張氏遙呼曰，李郎且來拜三兄。靖驟拜。遂環坐。曰：「煮者何肉？」曰：「羊肉，計已熟矣。」客曰：「饑甚。」靖出市買胡餅，客抽匕首，切肉共食。食竟，餘肉亂切爐前食之，甚速。客曰：「觀李郎之行，貧士也，何以致斯異人？」曰：「靖雖貧，亦有心者焉。他人見問，固不言。兄之問，則無隱矣。」具言其由，曰：「然則何之？」曰：「將避地太原耳。」客曰：「然吾故非君所能致也。」曰：「有酒乎？」靖曰：主人西則酒肆也。靖取酒一剅。酒既巡，客曰：「吾有少下酒物，李郎能同之乎？」靖曰：「不敢。」於是開華囊，取出一人頭並心肝。卻收頭囊中，以匕首切心肝共食之。曰：「此人乃天下負心者心也，銜之十年，今始獲，吾憾釋矣。」又曰：「觀李郎儀形器宇，真丈夫，亦知太原之異人乎？」曰：「嘗見一人，愚謂之真人，其餘將相而已。」其人何姓？曰：「同姓。」曰「年幾？」曰：「近二十。」今何為？曰：州將之愛子也。曰：「似矣，亦須見之，李郎能致吾一見否？」曰：「靖之友劉文靜者與之狎，因文靜見之可也。兄欲何為？」曰：望氣者言太原有奇氣，使吾訪之。李郎明發，何時到太原？靖計之：某日當到。曰：「達之明日方曙，我於汾陽橋待耳。」訖，乘驢而其行若飛，回顧已遠。靖與張氏且驚懼。久之曰，烈士不欺人，固無畏，但速鞭而行。及期，入太原，候之相見，大喜，偕詣劉氏。詐謂文靜曰：「以善相思見郎君。」迎之。文靜素奇其人，方議論匡〈（「匡」原作「厈」，據明抄本改）〉輔，一旦聞客有知人者，其心可知，遽致酒延焉。既而太宗至，不衫不履，裼裘而來，神氣揚揚，貌與常異。虯髯默居坐末，見之心死。飲數巡，起招靖曰：「真天子也。」靖以告劉，劉益喜自負。既出，而虯髯曰：「吾見之，十八九定矣；亦須道兄見之。李郎宜與一妹復入京，某日午時，訪我於馬行東酒樓下，下有此驢及一瘦騾，即我與道兄俱在其所也。」公到，即見二乘，攬衣登樓，即虯髯與一道士方對飲。見靖驚喜，召坐，環飲十數巡。曰：「樓下櫃中有錢十萬，擇一深隱處，駐一妹畢，某日復會我於汾陽橋。」如期登樓，道士虯髯已先坐矣。共謁文靜。時方弈棋，揖起而語心焉。文靜飛書迎文皇看棋。道士對弈。虯髯與靖旁立為侍者。俄而文皇來，長揖而坐，神清氣朗，滿坐風生，顧盼暐如也。道士一見慘然，下棋子曰：「此局輸矣，輸矣。於此失卻局，奇哉。救無路矣，知復奚言？」罷弈請去。既出，謂虯髯曰：「此世界非公世界也，他方可圖，勉之，勿以為念。」因共入京。虯髯曰：「計李郎之程，某日方到。到之明日，可與一妹同詣某坊曲小宅。愧李郎往復相從，一妹懸然如磬，欲令新婦祗謁，略議從容，無令前卻。」言畢，吁嗟而去。靖也策馬遄徵，俄即到京，與張氏同往，乃一小板門，扣之，有應者拜曰：「三郎令候一娘子李郎久矣。」延入重門，門益壯麗，奴婢三十餘人羅列於前。奴二十人引靖入東廳，非人間之物。巾妝梳櫛畢，請更衣，衣又珍奇。既畢，傳雲三郎來，乃虯髯者，紗帽褐裘，有龍虎之姿。相見歡然，催其妻出拜，蓋天人也。遂延中堂，陳設盤筵之盛，雖王公家不侔也。四人對坐，牢饌畢，陳女樂二十人，列奏於前，似從天降，非人間之曲度。食畢行酒，而家人自西堂舁出二十床，各以錦繡帕覆之。既呈，盡去其帕，乃文簿鑰匙耳。虯髯謂曰：「盡是珍寶貨泉之數，吾之所有，悉以充贈。何者？某本欲於此世界求事，或當龍戰三二年，建少功業。今既有主，住亦何為。太原李氏真英主也，三五年內，即當太平。李郎以英特之才，輔清平之主，竭心盡善，必極人臣。一妹以天人之姿，蘊不世之略，從夫之貴，榮極軒裳。非一妹不能識李郎，非李郎不能遇一妹。聖賢起陸之漸，際會如期，虎嘯風生，龍騰雲萃，固當然也。將餘之贈，以奉真主，贊功業。勉之哉！此後十餘年，東南數千里外有異事，是吾得志之秋也。妹與李郎可瀝酒相賀。」顧謂左右曰：「李郎一妹，是汝主也。」言畢，與其妻戎裝乘馬，一奴乘馬從後，數步不見。靖據其宅，遂為豪家，得以助文皇締構之資，遂匡大業。貞觀中，靖位至僕射。東南蠻奏曰：「有海賊以千艘，積甲十萬人，入扶餘國，殺其主自立，國內已定。」靖知虯髯成功也，歸告張氏，具禮相賀，瀝酒東南祝拜之。乃知真人之興，非英雄所冀，況非英雄乎？人臣之謬思亂，乃螳螂之拒走輪耳。或曰，衛公之兵法，半是虯髯所傳也。〈（出《虯髯傳》）〉
　　唐貞觀中，恆州有彭闥、高瓚，二人鬥豪。於時大酺，場上兩朋競勝。闥活捉一豬，從頭咬至頂，放之地上，仍走。瓚取貓兒從尾食之，腸肚俱盡，仍鳴喚不止。闥於是乎帖然心服。〈（出《朝野僉載》）〉
　　唐開元年中，數敕賜州縣大酺。嘉興縣以百戲，與監司競勝精技。監官屬意尤切。所由直獄者語與獄中云：「倘有諸戲劣於縣司，我輩必當厚責。然我等但能一事稍可觀者，即獲財利，歎無能耳。」乃各相問，至於弄瓦緣木之技，皆推求招引。獄中有一囚笑謂所由曰：「某有拙技，限在拘係，不得略呈其事。」吏驚曰：「汝何所能？」囚曰：「吾解繩技。」吏曰：「必然，吾當為爾言之。」乃具以囚所能白於監主。主召問罪輕重，吏云：「此囚人所累，逋緍未納，餘無別事。」官曰：「繩技人常也，又何足異乎？」囚曰：「某所為者，與人稍殊。」官又問曰：「如何？」囚曰：眾人繩技，各係兩頭，然後於其上行立周旋。某隻須一條繩，粗細如指，五十尺，不用係著，拋向空中，騰擲翻復，則無所不為。官大驚悅，且令收錄。明日，吏領戲場。諸戲既作，次喚此人，令效繩技。遂捧一團繩，計百餘尺，置諸地，將一頭，手擲於空中，勁如筆。初拋三二丈，次四五丈，仰直如人牽之，眾大驚異。後乃拋高二十餘丈，仰空不見端緒。此人隨繩手尋，身足離地，拋繩虛空，其勢如鳥，旁飛遠揚，望空而去。脫身行狴，在此日焉。〈（出《原化記》）〉
　　唐開元中，吳郡人入京應明經舉。至京因閒步坊曲。忽逢二少年著大麻布衫，揖此人而過，色甚卑敬，然非舊識，舉人謂誤識也。後數日，又逢之，二人曰：「公到此境〈（明抄本」境「作」竟「）〉，未為主，今日方欲奉迓，邂逅相遇，實慰我心。揖舉人便行，雖甚疑怪，然強隨之。抵數坊，於東市一小曲內，有臨路店數間，相與直入，舍宇甚整肅。二人攜引升堂，列筵甚盛。二人與客據繩床坐定。於席前，更有數少年各二十餘，禮頗謹。數出門，若佇貴客。至午後，雲去來。矣聞一車直門來，數少年隨後，直至堂前，乃一鈿車。捲簾，見一女子從車中出，年可十七八，容色甚佳。花梳滿髻，衣則絝素。二人羅拜，此女亦不答；此人亦拜之，女乃答。遂揖客入。女乃升床，當局而坐，揖二人及客，乃拜而坐。又有十餘後生皆衣服輕新，各設拜，列坐於客之下。陳以品味，饌至精潔。飲酒數巡，至女子，執杯顧問客：」聞二君奉談，今喜展見。承有妙技，可得觀乎？「此人卑遜辭讓云：」自幼至長，唯習儒經，弦管歌聲，輒未曾學。「女曰：」所習非此事也。君熟思之，先所能者何事？「客又沈思良久曰：」某為學堂中，著靴於壁上行得數步。自餘戲劇，則未曾為之。「女曰：所請只然，請客為之。遂於壁上行得數步。女曰：」亦大難事。「乃回顧坐中諸後生，各令呈技，俱起設拜。有於壁上行者，亦有手撮椽子行者，輕捷之戲，各呈數般，狀如飛鳥。此人拱手驚懼，不知所措。少頃女子起，辭出。舉人驚歎，恍恍然不樂。經數日，途中復見二人曰：」欲假盛駟，可乎？「舉人曰：」唯。「至明日，聞宮苑中失物，掩捕失賊，唯收得馬，是將馱物者。驗問馬主，遂收此人。入內侍省勘問，驅入小門。吏自後推之，倒落深坑數丈，仰望屋頂七八丈，唯見一孔，才開尺餘。自旦入至食時，見一繩縋一器食下。此人饑急，取食之。食畢，繩又引去。深夜，此人忿甚，悲惋何訴。仰望，忽見一物如鳥飛下，覺至身邊，乃人也。以手撫生，謂曰：」計甚驚怕，然某在無慮也。「聽其聲，則向所遇女子也。共君出矣。以絹重係此人胸膊訖，絹一頭係女人身。女人縱身騰上，飛出宮城，去門數十里乃下。云：」君且便歸江淮，求仕之計，望俟他日。「此人大喜，徒步潛竄，乞食寄宿，得達吳地。後竟不敢求名西上矣。〈（出《原化記》）〉
