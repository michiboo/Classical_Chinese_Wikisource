

張子房，名良，韓國人也，避地於南陽，徙居於沛，後為沛國人焉。童幼時，過下邳圯橋，風雪方甚，遇一老叟，着烏巾，黃單衣。墜履於橋下，目子房曰：「孺子為我取之。」子房無倦色，下橋取履以進。老叟引足以納之，子房神意愈恭。叟笑曰：「孺子可教也。明旦來此，當有所教。」子房昧爽至，叟已在矣。曰：「期而後至，未可傳道。」如是者三，子房先至，亦無倦怠。老叟喜，以書授之曰：「讀此當為帝王師。若復求吾，乃穀城山下黃石也。」子房讀其書，能應機權變，佐漢祖定天下。後人謂其書為《黃石公書》。修之於身，能煉氣絕力，輕身羽化。與綺里季、東園公、甪里先生、夏黃公，為雲霞之交。漢初，遇四五小兒路上群戲，一兒曰：「着青裙，入天門，揖金母，拜木公。」時人莫知之，子房知之，往拜之曰：「此東王公之玉童也。所謂金母者，西王母也；木公者，東王公也。此二元尊，乃陰陽之父母，天地之本源，化生萬靈，育養群品。木公為男仙之主，金母為女仙之宗。長生飛化之士，昇天之初，先覲金母，後謁木公，然後昇三清，朝太上矣。此歌乃玉童教世人拜王公而揖王母也。」子房佐漢，封留侯，為大司徒。解形於世，葬於龍首原。赤眉之亂，人發其墓，但見黃石枕，化而飛去，若流星焉。不見其屍形衣冠，得素書一篇及兵畧數章。子房登仙，位為太玄童子，常從老君於太清之中。其孫道陵得道，朝崑崙之夕，子房往焉。〈出《仙傳拾遺》〉
東方朔，小名曼倩。父張氏，名夷，字少平；母田氏。夷年二百歲，顏若童子。朔生三日而田氏死，死時漢景帝三年也。鄰母拾朔養之，時東方始明，因以姓焉。年三歲，天下秘識，一覽暗誦於口，恆指揮天上空中獨語。鄰母忽失朔，累月暫歸，母笞之。後復去，經年乃歸。母見之大驚曰：「汝行經年一歸，何以慰吾？」朔曰：「兒暫之紫泥之海，有紫水污衣，仍過虞泉湔浣，朝發中還，何言經年乎？」母又問曰：「汝悉經何國？」朔曰：「兒湔衣竟，暫息冥都崇臺，一窹眠，王公啗兒以丹栗霞漿，兒食之既多，飽悶幾死，乃飲玄天黃露半合。即醒，還遇一蒼虎息於路，初兒騎虎而還，打捶過痛，虎囓兒腳傷。」母便悲嗟，乃裂青布裳裹之。朔復去家萬里，見一枯樹，脫布掛樹，布化為龍，因名其地為「布龍澤」。朔以元封中，遊鴻濛之澤，忽遇母採桑於白海之濱。俄而有黃眉翁，指母以語朔曰：「昔為我妻，託形為太白之精。今汝亦此星之精也。吾卻食吞氣，已九十餘年，目中童子，皆有青光，能見幽隱之物。三千年一返骨洗髓，二千年一剝皮伐毛，吾生來已三洗髓五伐毛矣。」
朔既長，仕漢武帝為太中大夫。武帝暮年，好仙術，與朔狎暱。一日謂朔曰：「朕欲使愛幸者不老，可乎？」朔曰：「臣能之。」帝曰：「服何藥？」曰：「東北地有芝草，西南有春生之魚。」帝曰：「何知之？」曰：「三足烏欲下地食此草，羲和以手掩烏目，不許下，畏其食此草也。鳥獸食此，即美悶不能動。」問曰：「子何知之？」朔曰：「小兒時掘井，陷落井下，數十年無所託。有人引臣往取此草，乃隔紅泉不得渡。其人與臣一隻履，臣乃乘履泛泉，得而食之。其國人皆織珠玉為簟，要臣入雲韍之幕，設玄珉雕枕，刻鏤為日月雲雷之狀，亦曰『鏤空枕』，亦曰『玄雕枕』。又薦�毫之珍褥，以百�之毫織為褥。此毫褥而冷，常以夏日舒之，因名『柔毫水藻之褥』。臣擧手試之，恐水濕席，定視乃光也。」其後武帝寢於靈光殿，召朔於青綺窗綈紈幕下，問朔曰：「漢年運火德統，以何精何瑞為祥？」朔對曰：「臣嘗游昊然之墟，在長安之東，過扶桑七萬里，有雲山。山頂有井，雲從井中出。若土德則黃雲，火德則赤雲，金德則白雲，水德則黑雲。」帝深信之。
太初二年，朔從西那邪國還，得聲風木十枝，以獻帝。長九尺，大如指。此木出因洹之水，則《禹貢》所謂『因桓』是來。即其源也，出甜波，上有紫燕黃鵠集其間。實如細珠，風吹珠如玉聲，因以為名。帝以枝遍賜群臣，年百歲者頒賜。此人有疾，枝則有汗，將死者枝則折。昔老聃在周二千七百年，此枝未汗；洪崖先生，堯時年已三千歲，此枝亦未一折。帝乃賜朔，朔曰：「臣見此枝三遍枯死，死而復生，何翅汗折而已？語曰：『年末年，枝忽汗。〈明鈔本「末」作「未」，「忽」作「勿」。《御覽》卷九五三引《洞冥記》作「年未半，枝不汗」〉』此木五千歲一濕，萬歲一枯也。」帝以為然。又天漢二年，帝升蒼龍舘，思仙術，召諸方士，言遠國遐鄉之事。唯朔下席操筆䟽曰：「臣遊北極，至鏡火山，日月所不照，有龍衘火，以照山四極。亦有園囿池苑，皆植異草木。有明莖草。如金燈，折為燭，照見鬼物形。仙人寗封，嘗以此草然於〈「於」原作「為」，據明鈔本改〉夜，朝見腹內外有光，亦名『洞腹草』。帝剉此草為蘇，以塗明雲之觀，夜坐此觀，即不加燭，亦名『照魅草」。採以籍足，則入水不沉。」朔又嘗東遊吉雲之地，得神馬一匹，高九尺。帝問朔何獸，曰：「王母乘雲光輦，以適東王公之舍，稅此馬於芝田，東王公怒，棄此馬於清津天岸。臣至王公壇，因騎而反。遶日三匝，此馬入漢關，關門猶未掩。臣於馬上睡，不覺還至。」帝曰：「其名云何？」朔曰：「因事為名，名『步景駒』。」朔曰：「自馭之如駑馬蹇驢耳。」朔曰：「臣有吉雲草千頃，種於九景山東，二千年一花，明年應生，臣走往刈之，以秣馬，馬立不饑。」朔曰：「臣至東極，過吉雲之澤。」帝曰：「何為吉雲？」曰：「其國常以雲氣占凶吉，若有喜慶之事，則滿室雲起，五色照人。着於草樹，皆成五色露，露味皆甘。」帝曰：「吉雲五露可得否？」曰：「臣負吉雲草以備馬，此立可得，日可三二往。」乃東走，至夕而還，得玄白青黃露，盛以青琉璃，各受五合，授帝。帝徧賜群臣，其得之者，老者皆少，疾者皆除也。又武帝常見彗星，朔折『指星木』以授帝，帝指彗星，應時星沒，時人莫之測也。朔又善嘯，每曼聲長嘯，輒塵落漫飛。
朔未死時，謂同舍郎曰：「天下人無能知朔，知朔者唯太王公耳。」朔卒後，武帝得此語，即召太王公問之曰：「爾知東方朔乎？」公對曰：「不知。」「公何所能。」曰：「頗善星曆。」帝問：「諸星皆具在否？」曰：「諸星具，獨不見歲星十八年，今復見耳。」帝仰天歎曰：「東方朔生在朕旁十八年，而不知是歲星哉。」慘然不樂。其餘事跡，多散在別卷，此不備載。〈出《洞冥記》及《朔別傳》〉
王喬，河東人也，漢顯宗時為葉令。有神術，每月朔望，常詣京朝。帝怪其來數，而不見車騎，密令太史伺望之。言臨至，必有雙鳧從東南飛來。於是候鳧至，舉羅張之，但得一舄焉，乃四年時所賜尚書官屬履也。每當朝時，葉縣門下鼓，不擊自鳴，聞於京師。後天忽下玉棺於庭前，吏人推排，終不搖動。喬曰：「天帝欲召我也。」乃沐浴服餌，臥棺中，蓋便立復。宿昔乃塟城東，土自成墳。其夕，縣中牛羊皆流汗喘乏，人莫知之。百姓為立廟，號『葉君祠』，禱無不應，遠近尊崇。帝詔迎取其鼓，置都亭下，略無復聲。或云：「即古仙人王喬也，示變化之跡於世耳。」〈出《仙傳拾遺》〉
周隱遙，洞庭山道士，自雲甪里先生之孫。山上有其祖甪里廟甪里村。言其數世得道，嘗居焦山中，學太陰鍊形之道，死於崖窟中。囑其弟子曰：「檢視我屍，勿令他物所犯。六年後，若再生，當以衣裳衣我。」弟子視之，初則臭穢蟲壞，唯五臟不變，依言閉護之。至六年往看，乃身全卻生。弟子備湯沐，以新衣衣之。髮鬒而黑，髭麤而直，若獸鬣也。十六年又死如前，更七年復生。如此三度，已四十年餘，近八十歲，狀貌如三十許人。隋煬帝聞之，徵至東郡，頒賜豐厚，恩禮隆異。而懇乞歸山。尋還本郡。貞觀中，召至長安，於內殿安置，問修習之道。對曰：「臣所修者，匹夫之志，功不及物，利唯一身。帝王修道，一言之利，萬國蒙福。得道之效，速於人臣。區區所學，非九重萬乘之所修也。」懇求歸山，尋亦隨其所適。〈出《仙傳拾遺》〉
劉商者，中山靖王之後。舉孝廉，歷官合淝令。而篤好無為清簡之道。方術服鍊之門，五金八石，所難致者。必力而求之。人有方䟽，未合鍊施效者，必資其藥石，給其鑪鼎，助使成之，未嘗有所覬覦也。因泛舟苕霅間，遂卜居武康上強山下。有樵童藥臾，雖常草木之藥，詣門而售者，亦答以善價。一旦，樵夫鬻樵，有朮一把，商亦厚價致之。其庭廡之下，籬落之間，草木諸藥，已堆積矣。忽閑步杖策，逍遙田畝蹊隧之傍，聊自怡適，聞藂林間，有人相與言曰：「中山劉商，今日已賜真朮矣，蓋陰功篤好之所感乎。」窺林中，杳無人跡。奔歸取朮，修而服之。月餘，齒髮益盛，貌如嬰童；舉步輕速，可及馳馬；登涉雲巖，無復困憊。又月餘，坐知四方之事，驗若符契，乃入上彊洞中。咸通初，有酒家以樵叟稍異，盡禮接之。累月復一至，因謂酒家曰：「我山中劉商也，夙攻水墨，願留一圖，以酬見待之厚。」使備繒素，而約以再來。一日果至酒家，援毫運思，頃刻而千山萬水，非世工之所及。將去，謂酒家曰：「我祖淮南王，今為九海總司，居列真之任。授我以南溟都水之秩，旬日遠別，不復來矣。」如是十許日，天色晴霽，香風瑞雲，彌布山谷，樵者見空中騎乘，飛舉南去。〈出《仙傳拾遺》〉
