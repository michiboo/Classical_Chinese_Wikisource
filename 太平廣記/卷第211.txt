　　南齊宗測字敬微，炳之孫也，代居江陵。不應招辟。驃騎將軍豫章王嶷請為參軍，測答曰：「何得謬傷海鳧，橫斤山木？」性善書畫。傳其祖業，志欲游名山。乃寫祖炳所畫《尚子平圖》於壁。隱廬山，居炳舊宅。畫阮籍遇孫登於行障上，坐臥對之。又永業寺佛影台。皆稱臻絕。〈（出《南齊記》）〉
　　齊袁茜，陳郡人。時南康郡守劉繒妹為鄱陽王妃，伉儷甚篤。王為齊明帝所誅。妃追傷過切，心用恍惚，遂成癔病。醫所不療。袁茜善圖寫。畫人面，與真無別。乃令畫王形象，並圖王平生所寵姬，共照鏡，狀如偶寢。密令媼奶示妃。妃見乃唾之，因罵曰：「斲老奴晚！」於是悲情遂歇，病亦痊除。〈（出謝赫《畫品》）〉
　　梁元帝常畫聖僧，武帝親為作贊。任荊州刺使時，畫《蕃客入朝圖》，帝極稱善〈（據梁書）〉。又畫《職貢圖》，並序外國貢獻之事〈（序具本集）〉。又遊春苑，白麻紙《畫鹿圖》、《師利像》、《鸛鶴》、《陂池芙蓉》、《醮鼎圖》。並有題印傳於代。〈（出《名畫記》）〉
　　梁陶弘景字通明，明眾藝，善書畫。武帝嘗欲徵用。隱居畫二牛：一以金籠頭牽之，一則逶迤就水草。梁武知其意，遂不以官爵逼之。〈（出《名畫記》）〉
　　梁張僧繇，吳人也。天監中，為武陵王國將軍吳興太守。武帝修飾佛寺，多命僧繇畫之。時諸王在外，武帝思之。遣僧繇傳寫儀形，對之如面也。江陵天皇寺，明帝置，內有柏堂。僧繇畫廬舍那像及仲尼十哲。帝怪問：「釋門內如何畫孔聖？」僧繇曰：「後當賴此耳。」及後周滅佛法，焚天下寺塔，獨此殿有宣尼像，乃不毀拆。又金陵安樂寺畫四龍，不點眼睛。每云：「點之即飛去。」人以為妄誕，因請點之。須臾，雷電破壁，二龍乘雲騰上天。未點睛者見在。初吳曹不興圖青溪龍，僧繇見而鄙之，乃廣其像於龍泉亭。其畫留在秘閣，時未之重。至太清中，雷震龍泉亭。遂失其壁，方知神妙。又畫《天竺二胡僧》。因侯景亂，散拆為二。一僧為唐右常侍陸堅所寶。堅疾篤，夢胡僧告云：「我有同侶，離拆多年，今在洛陽李家。若求合之，當以法力助君。」陸以錢帛，求於其處，果購得之。疾亦尋愈。劉長卿為記述之。其張畫所有靈感，不可具戴。〈（出《名畫記》）〉
　　又潤州興國寺，苦鳩鴿棲樑上穢污尊容。僧繇乃東壁上畫一鷹，西壁上畫一鷂，皆則首向簷外看。自是鳩鴿等不復敢來。〈（出《朝野僉戴》）〉
　　北齊高孝珩，世宗第二子，封廣寧郡王尚書大司徒同州牧。博涉多才藝。嘗於廳壁畫蒼鷹，觀者疑其真，鳩雀不敢近。又畫《朝士圖》，當時妙絕。為周師所虜，授開府，封縣侯。孝珩亦善音律。周武宴齊君君臣，自彈琵琶，命孝珩吹笛。〈（出《名畫記》）〉
　　北齊楊子華，世祖時，任直閣將軍員外散騎侍郎。常畫馬於壁。夜聽，聞啼齧長鳴，如索水草聲。圖龍於素，舒之輒雲氣縈集。世祖重之，使居禁中。天下號為畫聖，非有詔，不得與外人畫。時有王子衝善棋通神，號為二絕。〈（出《名畫記》）〉
　　北齊劉殺鬼與楊子華同時，世祖俱重之。畫鬥雀於壁間，帝見之，以為生，拂之方覺。常在禁中，錫賚巨萬。任梁州刺史，名見北齊書。〈（出《名畫記》）〉
　　隋田楊與鄭法士同於京師光明寺畫小塔。鄭圖東壁北壁，田圖西壁南壁，楊畫外邊四面。是稱「三絕」。楊以簟蔽畫處，鄭竊觀之，謂楊曰：「卿畫終不可學。何勞障蔽？」鄭託以婚姻，有對門之好，又求楊畫本。楊引鄭至朝堂，指以宮闕衣冠、人馬車乘曰：「此是吾之畫本也。」由是鄭深伏。光明寺改為大雲寺，在長安懷遠裡也。〈（出《名畫記》）〉
　　唐貞觀三年，東蠻謝元深入朝。冠烏熊皮冠，以金絡額，毛帔以裳，為行滕，著履。中書侍郎顏師古奏言：「昔周武王治致太平，遠國歸款。周史乃集其事為《王會篇》。今聖德所及，萬國來朝。卉服鳥章，俱集蠻邸。實可圖寫貽於後。以彰懷遠之德。」從之，乃命立德等圖畫之。又趙郡李嗣真《論畫》，其上品之第三，序右相博陵子閻立本，洎其兄工部尚書大安公立德之畫曰：「大安博陵，難兄難弟。自江右陸謝雲亡，北朝子華長逝，象人之妙，實為中興。至如萬國來庭，奉塗山之玉帛，百蠻朝貢，接應門之序位，折旋矩規，端簪奉笏之儀，魁詭譎怪、鼻飲頭飛之俗，莫不盡該豪末，備得精神。」〈（出《譚賓錄》）〉
　　唐太宗朝，官位至重，與兄立德齊名。嘗奉詔寫太宗真容。後有佳手，傳寫於玄都觀東殿前間，以鎮九五岡之氣，猶可以仰神武之英威也。立德創《職貢圖》，異方人物，詭怪之狀。立本畫國王粉本在人間。昔南北兩朝名手，不足過也。時南山有猛獸害人，太宗使驍勇者捕之，不得。虢王元鳳忠義奮發，自往取之，一箭而斃。太宗壯之，使立本圖狀。鞍馬僕從，皆寫其真，無不驚服其能。有《秦府十八學士》、《凌煙閣功臣》等圖，亦輝映前古。唯《職貢》、《鹵簿》等圖，與立德同制之。俗傳慈恩畫功臣，雜手成色，不見其蹤。其人物鞍馬、冠冕車服，皆神也。李嗣真云：「師鄭法士，實亦過之。後有王知慎、師範，甚有筆力。閻畫神品。」〈（出唐《畫斷》）〉太宗嘗與侍臣泛春苑，池中有異鳥隨波容與。太宗擊賞數四，詔座者為詠，召閻立本寫之。閣外傳呼雲。「畫師閻立本。」時為主爵郎中，奔走流汗，俯臨池則，手揮丹青，不堪愧赧。既而戒其子曰：「吾少好讀書，倖免牆面。緣情染翰，頗及儕流，唯以丹青見知。躬廝養之務，辱莫大焉。汝宜深戒，勿習此也。」至高宗朝。閻立本為右丞相，姜恪以邊將立功為左相。又以年饑，放國子學生歸，又限令史通一經。時人為之語曰：「左相宣威沙漠，右相馳譽丹青。三館學生放散。五台令史明經〈（明經二字原作經明，據明抄本改）〉〈（出《大唐新語》）〉。立本家代善畫。至荊州，視張僧繇舊跡曰：「定虛得名耳。」明日及往，曰：「猶是近代佳手。」明日又往，曰：「名下定無虛士。」坐臥觀之，留宿其下，十日不能去。又梁張僧繇作《醉僧圖》。道士每以此嘲僧，群僧恥之。於是聚錢數十萬，貨閻立本作《醉道士圖》。今並傳於代。〈（出《國史異纂》）〉
　　天後朝，位至少保。文章學術，名冠當時。學書師褚河南。時稱：買褚得薛不落節〈（稱買褚得薛不落節八字原缺，據名抄本補）〉。畫蹤閻令。秘書省有《畫鶴》，時號一絕。會旅遊新安郡，遇李白。因留連，書永安寺額，兼畫西方像一壁。筆力瀟灑，風姿逸發，曹張之亞也。二妙之跡，李翰林題贊見在。又聞蜀郡多有畫諸佛菩薩青牛之像，並居神品。〈（出《唐畫斷》）〉
　　唐尉遲乙僧，土火羅國胡人也。貞觀初，其國以丹青巧妙，薦之闕下云：「其國尚有兄甲僧，未有見其畫蹤。」乙僧今茲恩寺塔前面中間功德，叉〈（明抄本叉作又）〉凹垤花，西面中間千手千眼菩薩，精妙之極。光宅寺七寶台後面畫降魔像，千怪萬狀，實奇蹤也。然其畫功德人物花草，皆是外國之象，無中華禮樂威儀之德。〈（出《唐畫斷》）〉
　　唐王右丞維家於藍田玉山，游止輞川。兄弟以科名文學冠絕當代，故時稱朝廷左相筆，天下右丞詩者也。其畫山水松石，蹤似具生，而風標特出。今京都千福寺西塔院有掩障，一畫楓戍，一圖輞川。山谷鬱盤，雲水飛動，意出塵外，怪生筆端。常自題詩云：「夙世謬詞客，前身應畫師。」其自負也如此。慈恩寺東院，與畢庶子鄭廣文，各畫一小壁。時號「三絕」。故庾右丞宅，有壁圖山水兼題記，亦當時之妙也。山水松石，妙上上品。〈（出《唐畫斷》）〉
　　又維嘗至招國坊庾敬休宅，見屋壁有畫《奏樂圖》。維熟視而笑。或問其故，維曰：「此霓裳羽衣曲第三疊第一拍。」好事者集樂工驗之，無一差者。〈（出《國史補》）〉
　　唐開元中，諸衛將軍李思訓，子昭道為中舍，俱得山水之妙。時人云：「大李將軍」、「小李將軍」是也。思訓格品高奇，山川絕妙。鳥、獸草木，皆其能。中舍之圖，山水鳥獸，甚多繁巧。智思筆力不及也。天寶中，玄宗召思訓，畫大同殿壁兼掩障。異日因奏對，詔云：「卿所畫掩障，夜聞水聲。通神之佳手，國朝山水第一。」思訓神品。昭道妙上品。〈（出《唐畫斷》）〉
　　唐韓乾，京兆人也。唐玄宗天寶中召入供奉。上令師陳閎畫馬，怪其不同。詔因詰之。奏云：「臣自有師。陛下內廄馬，皆臣之師也。」上甚異之。其後果能狀飛龍之質，盡噴玉之奇。九方之識既精，伯樂之相乃備。且古之畫馬，有《周穆王八駿圖》；國朝閻立本畫馬，似模展鄭。多見筋骨，皆擅一時之名，未有希代之妙。開元後，四海清平。外域名馬，重譯累至。然而砂磧且遙，蹄甲多薄。玄宗遂擇其良者，與中國之駿，同頒馬政。自此內廄有「飛黃」、「照夜」、「浮雲」、「五方」之乘。奇毛異狀，筋骨既健〈（「健」原作「同」，據明抄本改）〉，蹄甲皆厚。駕御歷險，若舉輦之安，馳驟應心，中韶頀之節。是以陳閎貌之於前，韓乾繼之於後。寫渥窪之狀，不在水中。移騕褭之形，出於天上。韓故居神品。陳兼寫真，居妙品上。寶應寺三門神，西院北方天王，佛殿前面菩薩，西院佛像，寶聖寺北院二十四聖等，皆其蹤也。畫馬高會菩薩西院鬼神等神品。〈（出《唐畫斷》）〉
　　又乾閒居之際，忽有一人朱衣玄冠而至。乾問曰：「何得及此。」對曰：「我鬼使也。聞君善圖良馬，願賜一匹。」乾立畫焚之。數日因出，有人揖而謝曰：「蒙君惠駿足，免為山川跋涉之勞，亦有以酬效。」明日，有人送素縑百疋，不知其來。乾收而用之。〈（出《獨異志》）〉
　　建中初，曾有人牽馬訪醫。稱馬患腳，以二千求治。其馬毛色骨相，馬醫未嘗見。笑曰：「君馬酷似韓乾所畫者，真馬中固無也。」因請馬主繞市門一匝，馬醫隨之。忽值韓乾。乾亦驚曰：「真是吾設色者。」乃知隨意所匠，必冥會所肖也。遂摩挲。馬若蹶，因損前足。乾心異之。至舍，視其所畫馬本，腳有一點黑缺。方知畫通靈矣。馬醫所獲錢，用曆數主，乃成泥錢。〈（出《酉陽雜俎》）〉
