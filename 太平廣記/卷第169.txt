　　陳實嘗歎曰：「若周子居者，真棟樑之器。譬諸寶劍，則世之龍泉。」客有問陳季方曰：「足下家君，有何功德，而荷天下重名？」季方曰：「吾家君，譬如桂樹，生於泰山之阿，上有萬仞之高，下有不測之淵；上為甘露所沾，下為淵泉所潤。當斯之時，桂樹焉知泰山之高，淵泉之深？不知有功德與無。」〈（出《世說》）〉
　　郭泰至汝南，造袁奉高，車不停軌，鸞不輟軛；詣黃叔度，乃彌日信宿。人問其故，林宗曰：「叔度汪汪如千頃之波，澄之不清，撓之不濁，其器深廣難測矣。」〈（出《世說》）〉
　　郭泰秀立高峙，澹然淵停。九州之士，悉懍懍宗仰，以為覆蓋。蔡伯喈告盧子乾、馬日磾曰：「吾為天下作碑銘多矣，未嘗不有慚。唯為郭先生碑頌無愧色耳。」〈（出《世說》）〉
　　鄭玄在馬融門下。融嘗不解割裂書七事，而玄思其五，別令盧子乾思其二。融告乾曰：「孔子謂子貢，回也聞一知十，吾與汝弗如也。今我與子，可謂是矣。」〈（出《世說》）〉
　　蔡邕評陳蕃、李膺先後，曰：陳仲舉強於犯上；李元禮嚴於攝下。易〈（明抄本「易」上有「犯上難攝下」五字）〉。仲舉三君之下〈（謝沈《漢記》曰：三君者，一時之所重，竇武、劉淑、陳蕃）〉；元禮八俊之上〈（「上」原作「重」，據明抄本、陳校本改。薛瑩《漢書》曰：李膺、王暢、荀鯤、朱宇、魏明、劉佑、杜楷、趙典為俊）〉。〈（出《世說》）〉
　　顧邵嘗獨謂龐士元曰：「聞子孫人，吾與足下孰愈？」士元曰：「陶冶世俗，與時沉機，吾不如子；論霸王之餘策，覽倚伏之要最，吾亦有一日之長。邵亦能為之乎？」〈（出《世說》）〉
　　諸葛瑾，弟亮，及從弟誕，並有盛名，各事一國。時以蜀得其龍，吳得其虎，魏得其狗。〈（出《世說》）〉
　　龐士元至吳，吳人並友之。見陸績、顧邵、全琮而為之目曰：「陸子所謂駑馬有逸〈（」逸「字原闕，據世說補）〉足之用，顧子所謂駑牛可以負重致遠。或問，如目陸為勝邪？曰：」駑馬雖精速，能致一人耳。駑牛一日百里，所致豈一人哉！「吳人無以難。全子好聲名，似汝南樊〈（」樊「原作」楚「，據世說改）〉子昭。〈（出《世說》）〉
　　司馬文王問武陔曰：「陳泰何如其父司空？」陔曰：「通雅博暢，能以天下聲教為己任者，不如也；明練簡至，立功立事，過之。」〈（出《世說》）〉
　　冀州刺史楊淮二子，喬與髦，俱總角為成器。淮與裴頠、樂廣友善，遣見之。頠性弘放，愛喬之有風韻。謂淮曰：「喬當及卿，髦小減也。」廣性清淳，愛髦之有神檢，謂淮曰：「喬自及卿，然髦尤精出。」淮笑曰：我二兒之優劣，乃裴、樂之優劣也。「論者評之，以為喬雖高韻而無檢局，樂言為得。然並為後之雙雋。〈（出《世說》）〉
　　魏武將見匈奴使，自以形陋，不足懷遠國，使崔季圭代當之，自捉刀立床頭。事畢，令間諜問曰：「魏王何如？」使曰：「魏王雅望非常，然床頭捉刀人，乃英雄也。」王聞之，馳殺此使。〈（出《商芸小說》）〉
　　晉殷浩既廢，桓溫語諸人曰：「少時與之共騎竹馬，我棄去已，浩輒取之，故當出我下。」〈（出《世說新書》）〉
　　明帝問謝鯤：「君自謂何如庾亮？」答曰：「端委廟堂，使百僚準則，臣不如亮；一丘一壑，自謂過之。」〈（出《世說新書》）〉
　　貞觀五年。上謂長孫無忌等曰：「朕聞主賢則臣直。人固不自知，公宜論朕得失。」無忌曰：「陛下武功文德，跨絕古今，發號施令，事皆利物。臣順之不暇，實不見陛下有愆失。」上曰：「朕欲聞己過，公乃妄相諛悅。今面談公等得失，以為鑒誡。言之者可以無過，聞之者足以自改。因曰，無忌善於籌算，應對敏速。求之古人，亦當無比。兵機政術，或恐非其所長。高士廉涉獵古今，心術聰悟，臨難不改節，為官亦無朋黨。所少者骨鯁規諫耳。唐儉言辭俊利，善和解人，酒杯流行，發言啟齒。事朕三載，遂無一言論國家得失。楊師道性純善，自無愆過，而情實怯懦，未甚更事，急緩不可得力。岑文木性道敦厚，文章所長，持論恆據經遠，自不負於理。劉洎性最堅貞，言多利益，然其意尚，然諾朋友，能自補闕，亦何以尚焉。馬周見事敏速，性甚貞正。至於論量人物，直道而言，朕比任使，多所稱意。褚遂良學問稍長，性亦堅正，既寫忠誠，甚親附於朕，譬如飛鳥依人，自加憐愛。」〈（出《唐會要》）〉
　　武德初，李績得黎陽倉，就食者數十萬人。魏徵、高季輔、杜正倫、郭孝恪皆客游其所，一見於眾人之中，即加禮敬。平武牢獲鄭州長史戴胄，釋放推薦之。當時認為有知人之鑒。〈（出《唐會要》）〉
　　又貞觀元年，績為并州都督。時侍中張文瓘為參軍事。績曾歎曰：「張稚圭後來管蕭，吾不如也。」待以殊禮。時有二僚，亦被禮接。績將入朝，一人贈以佩刀，一人贈以玉帶，文瓘獨無所及。因送行二十餘里。績曰：「諺雲，千里相送，歸於一別。稚圭何以行之遠也？可以還矣。」文瓘曰：「均承尊獎，彼皆受賜而返，鄙獨見遺，以此於悒。」績曰：「吾子無苦，老夫有說。某遲疑少決，故贈之以刀，戒令果斷也；某放達小拘，故贈之以帶，戒令檢約也，吾子宏才特達，無施不可，焉用贈焉？」因極推引。後文瓘累遷至侍中。〈（出《廣人物誌》）〉
　　唐薛收與從父兄子元敬、族兄子德音齊名，時人謂之河東三鳳，收與元敬俱為文學館學士，時房杜等處心腹之寄，深相友托。元敬畏於權勢，竟不狎。如晦常云：「小記室不可得而親，不可得而疏。」〈（出《譚賓錄》）〉
　　貞觀六年，上宴侍臣。謂王圭曰：「卿識鑒精通，尤善談論，自房玄齡等，咸宜品藻。又可自量，與諸子孰賢。」圭對曰：「孜孜奉國，知無不為，臣不如玄齡；才兼文武，出將入相，臣不如李靖；敷奏詳明，出納惟允，臣不如彥博；剸繁理劇，眾務必舉，臣不如戴胄；諫諍為心；恥君不及堯舜；臣不如魏徵。至於激濁揚清，嫉惡好善，臣於數子，亦有微長。」太宗深然其言，群公亦各以為盡己所能，謂之確論。〈（出《唐會要》）〉
　　貞觀十九年，考功員外郎王師旦知舉，考張昌齡、王公瑾策下。太宗歎曰：「二人咸有詞華。」對曰：「體性輕薄，文絕浮豔，必不成令器。臣不上拔者，恐變陛下風雅。」帝以為名言。後如其言也。〈（出《譚賓錄》）〉
　　封德彝之少也，僕射楊素見而奇之，遂妻以姪女。常撫座曰：「封郎必居此坐。」後討遼東，封公船沒，眾皆謂死。楊素曰：「封郎當得僕射，此必未死。」使人求之。公抱得一板，沒於大海中，力盡欲放之，忽憶楊公之言，復勉力持之，胸前為板所摩擊，肉破至骨。眾接救得之。後果官至僕射。〈（出《定命錄》）〉
　　員半千本名餘慶，師事王義方。義方重之。嘗謂曰：「五百年一賢，足下當之矣。」因改名半千。〈（出《譚賓錄》）〉
　　李績每臨陣選將，必相有福祿者而後遣之。人問其故。對曰：「薄命之人，不足與成功名。」君子以為知言。〈（出《譚賓錄》）〉
　　高宗時，蠻群聚為寇。討之輒不利，乃以徐敬業為刺史。彼州發卒郊迎，敬業盡放令還，單騎至府。賊聞新刺史至。皆繕理以待，敬業一無所問。處分他事畢，方曰：「賊皆安在？」曰：「在南岸。」乃從一二佐吏而往。觀者莫不駭愕。賊初持兵覘望，及見舡中無所有，乃更閉營藏隱，敬業直入其營內，告云：「國家知汝等為貪吏所苦，非有他惡，可悉歸田，後去者為賊。」唯召其魁首，責以不早降，各杖數十而遣之。境內肅然。其祖英公聞之，壯其膽略。曰：「吾不辦此。然破家者，必此兒也。」〈（出《國史異纂》）〉
　　唐證聖中，劉奇為侍郎，注張文成、司馬鍠為御史。二人因申屠瑒以謝。奇正色曰：「舉賢無私，何見謝？」〈（出《譚賓錄》）〉
　　張鷟〈（自號浮休子）〉
　　唐婁師德，滎陽人也，為納言。客問浮休子曰：「婁納言何如？」答曰：「納言直而溫，寬而慄，外愚而內敏，表晦而裡明，萬頃之波，渾而不濁，百練之質，磨而不磷，可謂淑人君子，近代之名公者焉。」客曰：「狄仁傑為納言，何如？」浮休子曰：「粗覽經史，薄閒文筆，箴規切諫，有古人之風。剪伐淫祠，有烈士之操。心神耿直。涅而不淄。膽氣堅剛。明而能斷。晚途錢癖，和嶠之徒與？」客曰：「鳳閣侍郎李昭德，可謂名相乎？」答曰：「李昭德志大而器小，氣高而智薄，假權制物，扼險凌人，剛愎有餘，而恭寬不足。非謀身之道也。」俄伏法焉。又問洛陽令來俊臣，雍容美貌，忠赤之士乎？答曰：「俊臣面柔心狠。行險德薄。巧辯似智。巧諛似忠，傾覆邦家，誣陷良善，其汪充之徒歟？蜂蠆害人，終為人所害。」無何，為太僕卿，戮於西市。又問武三思可謂名王哉？答曰：「三思憑藉國親，位超袞職，貌象恭敬，心極殘忍，外示公直，內結陰謀，弄王法以復仇，假朝權而害物，晚封為德靜王，乃鼎賊也，不可以壽終。」竟為節愍太子所殺。又問中書令魏元忠，耿耿正直，近代之名臣也。答曰：「元忠文武雙闕，名實兩空，外示貞剛，內懷趨附，面折張食其之黨，勇若熊羆；諂事武士開之儔，怯如駑犬。首鼠之士，進退兩端。虺蜥之夫，曾無一志。亂朝敗政。莫匪斯人。附三思之徒，斥五王之族。以吾熟察，終不得其死然。」果坐事長流思州，憂恚而卒。又問中書令李嶠何如，答曰：「李公有三戾，性好榮遷，憎人升進；性好文章，憎文才筆；性好貪濁，憎人受賂。亦如古者有女君，性嗜肥鮮，禁人食肉，性愛綺羅，斷人衣錦；性好淫縱，憎人畜聲色。此亦李公之徒也。」又問司刑卿徐有功何如？「答曰：」有功耿直之士也。明而有膽，剛而能斷。處陵夷之運，不偷媚以取容；居版蕩之朝，不遜辭以苟免，來俊臣羅織者，有功出之；袁智弘鍛鍊者，有功寬之，躡虎尾而不驚，觸龍鱗而不懼。鳳跱鴟梟之內，直以全身；豹變豺狼之間，忠以遠害。若值清平之代，則張釋之、於定國豈同年而語哉？「又問司農卿趙履溫何如？答曰：」履溫心不涉學，眼不識文，貌恭而性狠，智小而謀大，趑趄狗盜，突忽豬貪，晨羊誘外，不覺其死，夜蛾覆燭，不覺其斃，頭寄於頸，其能久乎？「後從事韋氏為逆，夷其三族。又問鄭愔為選部侍郎，何如？答曰：」愔猖獗小子，狡猾庸人，淺學浮詞，輕才薄德，狐蹲貴介，雉伏權門，前托俊臣，後附張易，折支德靜之室，舐痔安樂之庭，鸋鳷棲於葦苕，魦鱨游於沸鼎；既無雅量，終是凡材。以此求榮。得死為幸。「後果謀反伏誅。〈（出《朝野僉載》）〉
　　御史裴周使幽州日。見參謀姓胡，雲是易州人，不記名。項有刀痕。問之。對曰：「某昔為番官，曾事特進李嶠。嶠獎某聰明，每有詩什，皆令收掌。常熟視謂之曰：」汝甚聰明，然命薄。少官祿，年至六十已上，方有兩政。三十有重厄，不知得過否。爾後轗軻，不得覓身名。胡至三十，忽遇孫〈（「孫」原作「張」，據本書卷一六三孫轗條改）〉佺北征，便隨入軍。軍敗，賊刃頸不斷。於積屍中臥，經一宿，乃得活。自此已後，每憶李公之言，更不敢覓官。於寺中灑掃，輾轉至六十。因至鹽州，於刺史郭某家為客。有日者見之，謂刺史曰：「此人有官祿，今合舉薦，前十月當得官。刺史曰：」此邊遠下州，某無公望，豈敢輒薦舉人？「俄屬有恩赦，今天下刺史各舉一人。某年五月，郭舉此人有兵謀。至十月，策問及第，得東宮衛佐官，仍參謀范陽軍事。〈（出《定命錄》）〉
　　唐聖歷中，侍郎鄭杲注韓思復太常博士，元希聲京兆府士曹參軍，嘗謂人曰：「今年當選，得韓元二子，是吏部不負朝廷矣。」〈（出《譚賓錄》）〉
　　唐景雲中，盧從願為侍郎。杜暹自婺〈（「婺」原作「虢」，據本書一八六杜暹條改）〉州參軍注鄭縣尉，後為戶部尚書。盧自益州長史入朝，杜立於上。乃曰：「選人定如何？」盧曰：「亦由僕藻鑒，遂使明公展千里之足。」〈（出《譚賓錄》）〉
　　尚書裴寬罷郡西歸，沂流停午，因維舟暫駐。見一人坐樹下，衣服故弊，因命與語，大奇之，遂為知心，曰：「以君才識，必自富貴，何貧也？」舉一船錢帛奴婢貺之，客亦不讓所惠。語訖上船，偃蹇者鞭撲之。裴公益奇之，其人乃張徐州〈（「州」下原有「人」字，據幽閒鼓吹刪）〉也。〈（出《幽閒鼓吹》）〉
　　潤州刺史韋詵，自以族望清華，嘗求子婿，雖門地貴盛，聲名籍甚者，詵悉以為不可。遇歲除日，閒無事，妻孥登城眺覽，見數人方於園圃有所瘞。詵異之，召吏指其所，使訪求焉。吏還白曰：「所見乃參軍裴寬所居也，令與寬俱來。」詵詰其由，寬曰：「某常自戒，義不以苞苴污其家。今日有人遺鹿，置之而去。既不能自欺，因於家童瘞於後園，以全其所守。不謂太守見之。」詵因降階曰：「某有息女，願授君子。」裴拜謝而去，歸謂其妻曰：「嘗求佳婿，今果得之。」妻問其誰，即向之城上所見瘞物者。明日復召來，韋氏舉家視其簾下。寬衣碧衫，疎瘦而長〈（舊制：八品已下衣碧）〉。入門，其家大噱，呼為鸛鵲。詵妻涕泣於帷下。既退，詵謂其妻曰：「愛其女，當令作賢公侯之妻。奈何白如瓠者人奴之材？」詵竟以女妻之，而韋氏與寬偕老。其福壽貴盛，親族莫有比焉。故開元天寶，推名家舊望，以寬為稱首。〈（出《明皇雜錄》）〉
　　蘇頲年五歲，裴談過其父。頲方在，乃試誦庾信《枯樹賦》。將及終篇，避談字，因易其韻曰：「昔年移柳，依依漢陰。今看搖落，悽愴江潯。樹猶如此，人何以任。」談駭歎久之，知其他日必主文章也。〈（出《廣人物誌》）〉
