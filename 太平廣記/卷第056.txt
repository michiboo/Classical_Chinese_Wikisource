　　西王母者，九靈太妙龜山金母也，一號太虛九光龜台金母元君。乃西華之至妙，洞陰之極尊。在昔道氣凝寂，湛體無為，將欲啟迪玄功，化生萬物。先以東華至真之氣，化而生木公。木公生於碧海之上，芬靈之墟，以主陽和之氣。理於東方，亦號曰東王公焉。又以西華至妙之氣，化而生金母。金母生於神州伊川，厥姓侯氏，生而飛翔，以主元，毓神玄奧。於聅莽之中，分大道醇精之氣，結氣成形。與東王公共理二氣，而育養天地，陶鈞萬物矣。柔順之本，為極陰之元，位配西方，母養群品。天上天下，三界十方，女子之登仙者得道者，咸所隸焉。所居宮闕，在龜山春山西那之都，崑崙之圃。閬風之苑。有城千里、玉樓十二，瓊華之闕、光碧之堂、九層玄室、紫翠丹房。左帶瑤池、右環翠水。其山之下，弱水九重。洪濤萬丈。非飈車羽輪，不可到也。所謂玉闕暨天，綠台承霄。青琳之宇，朱紫之房，連琳彩帳，明月四朗。戴華勝，佩虎章，左侍仙女，右侍羽童。寶蓋沓映，羽摻蔭庭。軒砌之下，植以白環之樹，丹剛之林，空青萬條，瑤乾千尋，無風而神籟自韻，瑯瑯然皆九奏八會之音也。神州在崑崙之東南，故爾雅云：「西王母目下是矣。」又云：「王母蓬發，戴華勝。虎齒善嘯者，此乃王母之使，金方白虎之神，非王母之真形也。元始天王授以方天元統龜山九光之籙，使制召萬靈，統括真聖，監盟證信，總諸天之羽儀。天尊上聖，朝晏之會，考校之所，王母皆臨訣焉。上清寶經，三洞玉書，凡有授度，咸所關預也。黃帝討蚩尤之暴，威所未禁，而蚩尤幻變多方，徵風召雨，吹煙噴霧，師眾大迷。帝歸息太山之阿，昏然憂寢。王母遣使者，被玄狐之裘，以符授帝曰：「太一在前，天一在後，得之者勝，戰則克矣。」符廣三寸，長一尺，青瑩如玉，丹血為文。佩符既畢，王母乃命一婦人，人首鳥身，謂帝曰：「我九天玄女也。」授帝以三宮五意陰陽之略，太一遁甲六壬步鬥之術，陰符之機，靈寶五符五勝之文。遂克蚩尤於中冀，剪神農之後，誅榆罔於阪泉，天下大定，都於上谷之涿鹿。又數年，王母遣使白虎之神，乘白鹿，集於帝庭，授以地圖。其後虞舜攝位，王母遣使授舜白玉環。舜即位，又授益地圖，遂廣黃帝之九州為十有二州。王母又遣使獻舜白玉琯，吹之以和八風。《尚書》帝驗期曰：「王母之國在西荒也。」昔茅盈字叔申；王褒字子登；張道陵字輔漢，洎九聖七真，凡得道授書者，皆朝王母於昆陵之闕焉。時叔申、道陵侍太上道君，乘九蓋之車，控飛虯之軌，越積石之峰，濟弱流之津，浮白水，凌黑波，顧盼倏忽，詣王母於闕下。子登清齋三月，王母授以《瓊華寶曜七晨素經》。茅君從西城王君詣白玉龜台，朝謁王母，求長生之道。曰：「盈以不肖之軀，慕龍鳳之年，欲以朝菌之脆，求積朔之期。」王母愍其勤志，告之曰：「吾昔師元始天王及皇天扶桑帝君，授我以玉佩金璫二景纏煉之道，上行太極，下造十方，溉月咀日入天門，名曰玄真之經。今以授爾，宜勤修焉。因敕西城王君，一一解釋以授焉。又周穆王時，命八駿與七華之士，使造父為御，西登崑崙，而賓於王母。穆王持白珪重錦，以為王母壽，本具周穆王傳。至漢武帝元封元年七月七日夜，降於漢宮。語在漢武帝傳內，此不復載焉。〈出《集仙錄》〉
　　上元夫人，道君弟子也。亦玄古以來得道，總統真籍，亞於龜台金母。新降之處多使侍女相聞，己為賓侶焉。漢孝武皇帝好神仙之道，禱醮名山，以求靈應。元封元年辛未七月七日夜，二唱之後，西王母降於漢宮。帝迎拜稽首，侍立久之。王母呼帝令坐，食〈食字原闕。據明抄本、許刻本補。〉以天廚，筵宴粗悉，命駕將去。帝下席叩頭，請留慇懃，王母復坐。乃命侍女郭密香，邀夫人同宴於漢宮。語在漢武帝傳中。其後漢宣帝地節四年乙卯，咸陽茅盈字叔申，受黃金九錫之命，為東嶽上卿司命真君太元真人。是時五帝君授冊既畢，各昇天而去。茅君之師乃總真王君，西靈王母與夫人，降於句曲之山金壇之陵華陽天宮，以宴茅君焉。時茅君中君名固，字季佛，小君名衷，字思和，王母王君授以靈訣，亦受錫命紫素之冊，固為定錄君，衷為保命君，亦侍貞會。王君告二君曰：「夫人乃三天真皇之母，上元之高尊。統領十方玉女之籍，汝可自陳。」二君下席再拜，求乞長生之要。夫人憫其勤志，命侍女宋辟非出紫錦之囊，開綠金之笈，以《三元流珠經》、《丹景道精經》、《隱地八術經》、《太極緣景經》凡四部，以授二君。王母復敕侍女李方明，出丹瑤之函，披雲殊之笈，出《玉佩金瑞〈明抄本作璫〉經》、《太霄隱書經》、《洞飛二景內書》，傳司命君。各授書畢，王母與夫人告去，千乘萬騎，升還太空矣。〈出《漢武內傳》〉
　　雲華夫人，王母第二十三女，太真王夫人之妹也。名瑤姬，受徊風混合萬景煉神飛化之道。嘗東海游還，過江上，有巫山焉，峰岩挺拔，林壑幽麗，巨石如壇，留連久之。時大禹理水，駐山下。大風卒至，崖振谷隕不可制。因與夫人相值，拜而求助。即敕侍女，授禹策召鬼神之書，因命其神狂章、虞餘、黃魔、大翳、庚辰、童律等，助禹斲石疏波，決塞導厄，以循其流。禹拜而謝焉。禹嘗詣之，崇轘之巔，顧盼之際，化而為石；或倏然飛騰，散為輕雲，油然而止，聚為夕雨；或化游龍，或為翔鶴，千態萬狀，不可親也。禹疑其狡獪怪誕，非真仙也，問諸童律。律曰：「天地之本者道也，運道之用者聖也，聖之品次，真人仙人也。其有稟氣成真，不修而得道者，木公、金母是也。蓋二氣之祖宗、陰陽之原本、仙真之主宰、造化之元光。雲華夫人，金母之女也。昔師三元道君，受上清寶經，受書於紫清闕下，為雲華上宮夫人。主領教童真之士，理在玉英之台，隱見變化，蓋其常也。亦由凝氣成真，與道合體，非寓胎稟化之形，是西華少陰之氣也。且氣之彌綸天地，經營動植，大包造化，細入毫髮。在人為人，在物為物，豈止於雲雨龍鶴，飛鴻騰鳳哉？」禹然之，後往詣焉，忽見雲樓玉台，瑤宮瓊闕森然，既靈官侍衛，不可名識。獅子抱關，天馬啟塗，毒龍電獸，八威備軒，夫人宴坐於瑤台之上。禹稽首問道，召禹使前而言曰：「夫聖匠肇興，剖大混之一樸，發為億萬之體。發大蘊之一苞，散為無窮之物。故步三光而立乎晷景，封九域而制乎邦國，刻漏以分晝夜，寒暑以成歲紀，兌離以正方位，山川以分陰陽，城廓以聚民，器械以衛眾，輿服以表貴賤，禾黍以備凶歉。凡此之制，上稟乎星辰，而取法乎神真，以養有形之物也。是故日月有幽明，生殺有寒暑，雷震有出入之期，風雨有動靜之常。清氣浮乎上，而濁眾散於下。廢興之數，治亂之運，賢愚之質，善惡之性，剛柔之氣，壽夭之命，貴賤之位，尊卑之敘，吉凶之感，窮達之期，此皆稟之於道，懸之於天，而聖人為紀也。性發乎天而命成乎人。立之者天，行之者道。道存則有，道去則非。道無物不可存也，非修不可致也。玄老有言，致虛極，守靜篤，萬物將自復。復謂歸於道而常存也。道之用也，變化萬端而不足其一，是故天參玄玄，地參混黃，人參道德。去此之外，非道也哉。長久之要者，天保其玄，地守其物，人養其氣，所以全也。則我命在我，非天地殺之，鬼神害之，失道而自逝也。志乎哉，勤乎哉，子之功及於物矣，勤逮於民矣，善格乎天矣，而未聞至道之要也。吾昔於紫清之闕受書，寶而勤之，我師三元道君曰，上真內經，天真所寶，封之金台。佩入太微，則雲輪上往，神武抱關，振衣瑤房，遨宴希林，左招仙公，右棲白山，而下眄太空。泛乎天津，則乘雲騁龍，游此名山，則真人詣房，萬人奉衛，山精伺迎。動有八景玉輪，靜則宴處金堂。亦謂之「太上玉佩金璫」之妙文也。汝將欲越巨海而無飈輪，渡飛沙而無雲軒，陟阨塗而無所舉，涉泥波而無所乘，陸則困於遠絕，水則懼於漂淪，將欲以導百穀而濬萬川也。危乎悠哉，太上愍汝之至，亦將授以靈寶真文，陸策虎豹，水制蛟龍，斷馘千邪，檢馭群凶，以成汝之功也。其在乎陽明之天也。吾所授寶書，亦可以出入水火，嘯叱幽冥，收束虎豹，呼召六丁，隱瀹八地，顛倒五星，久視存身，與天相傾也。」因命侍女陵容華出丹玉之笈，開上清寶文以授，禹拜受而去，又得庚辰、虞餘之助，遂能導波決川，以成其功，奠五嶽，別九州，而天錫玄珪，以為紫庭真人。其後楚大夫宋玉，以其事言於襄王，王不能訪道要以求長生，築台於高唐之館，作陽台之宮以祀之，宋玉作神仙賦以寓情，荒淫穢蕪。高真上仙，豈可誣而降之也？有祠在山下，世謂之大仙，隔岸有神女之石，即所化也。復有石天尊神女壇，側有竹，垂之若篲。有稿葉飛物著壇上者，竹則因風掃之，終瑩潔不為所污。楚人世祀焉。〈出《集仙錄》〉
　　燕昭王即位二年，廣延國來獻善舞者二人，一名旋波，一名提謨。並玉質凝膚，體輕氣馥，綽約而窈窕，絕古無倫。或行無影跡，或積年不饑。昭王處以單綃華幄，飲以瓀珉之膏，飴以丹泉之粟。王登崇霞台，乃召二人來側。時香風歘起，徘徊翔舞，殆不自支，王以纓縷拂之，二人皆舞。容冶妖麗，靡於翔鸞，而歌聲輕颺。乃使女伶代唱，其曲清響流韻，雖飄梁動塵，未足加焉。其舞一名縈塵，言其體輕，與塵相亂；次曰集羽，言其婉轉，若羽毛之從風也；末曰旋懷，言其支體緬曼，若入懷袖也。乃設麟文之席，散華蕪之香。香出波弋國，浸地則土石皆香；著朽木腐草，莫不蔚茂；以薰枯骨，則肌肉皆生。以屑鋪地，厚四五尺，使二人舞其上，彌日無跡，體輕故也。時有白鸞孤翔，銜千莖穟，穟於空中，自生花實，落地即生根葉，一歲百獲，一莖滿車，故曰盈車嘉穟。麟文者，錯雜眾寶以為席也，皆為雲霞麟鳳之狀，昭王復以衣袖麾之，舞者皆止，昭王知為神異，處於崇霞之台，設枕席以寢宴，遣人以衛之。王好神仙之術，故玄天之女，托形作二人。昭王之末，莫知所在，或游於江漢。或在伊洛之濱，遍行天下，乍近乍遠也。〈出《王子年拾遺》〉
