　　開元中，有名醫紀明者，吳人也。嘗授秘訣於隱士周廣。觀人顏色談笑，便知疾深淺。言之精譯，不待診候。上聞其名，徵至京師。令於掖庭中召有疾者，俾周驗焉。有宮人，每日昃則笑歌啼號，若中狂疾。而又足不能及地。周視之曰：「此必因食且飽，而大促力，頃復僕於地而然也。」周乃飲以雲母湯。既已，令熟寐，寐覺，乃失所苦。問之。乃言：「嘗因大華宮主載誕三日。宮中大陳歌吹。某乃主謳者，懼其聲不能清。且常〈（「常」原作「長」，據明抄本改）〉食狘蹄羹，〈（「羹」原作「美」，據明抄本改）〉遂〈（明抄本遂作甚）〉飽。而當筵歌數〈（明抄本數作大）〉曲。曲罷，覺胸中甚熱，戲於砌台乘高而下。未及其半，復有後來者所激，因僕於地。久而方蘇而病狂，因茲足不能及地也。」上大異之。有黃門奉使，自交廣而至，拜舞於殿下。周顧謂曰：「此人腹中有蛟龍，明日當產一子，則不可活也。」上驚問黃門曰：「卿有疾否？」乃曰：「臣馳馬大庾嶺，時當大熱，既困且渴，因於路傍飲野水，遂腹中堅痞如石。」周即以消石雄黃，煮而飲之。立吐一物，不數寸，其大如指。細視之，鱗甲備具，投之以水，俄頃長數尺。周遽以苦酒沃之，復如故形。以器覆之。明日，器中已生一龍矣。上深加禮焉，欲授以官爵。周固請還吳中。上不違其意，遂令還鄉。水部員外劉復為周作傳，敘述甚詳。〈（出《明皇雜錄》）〉
　　白岑曾遇異人傳發背方，其驗十全。岑賣弄以求利。後為淮南小將，節度高適脅取之。其方然不甚效。岑至九江為虎所食，驛吏於囊中乃得真本。太原王升之寫以傳佈。〈（出《國史補》）〉
　　柳芳為郎中，子登疾重。時名醫張萬福初除泗州，與芳故舊，芳賀之，具言子病。惟持故人一顧也。張詰旦候芳，芳遽引視登。遙見登頂曰：「有此頂骨，何憂也？」因診脈五六息。復曰：「不錯，壽且逾八十。」乃留芳數十字。謂登曰：「不服此亦得。」後登為庶子，年至九十。〈（出《酉陽雜俎》）〉
　　荊人道士王彥伯天性善醫，尤別脈。斷人生死壽夭，百不差一。裴胄尚書有子，忽暴中病。眾醫拱手。或說彥伯，遽迎使視之。候脈良久，曰：「都無疾。」乃煮散數味，入口而愈。裴問其狀，彥伯曰：「中無鰓鯉魚毒也。」其子實因鱠得病。裴初不信，乃鱠鯉魚無鰓者，令左右食之。其疾悉同。始大驚異焉。〈（出《酉陽雜俎》）〉
　　又彥伯自言：「醫道將行。」列三四灶，煮藥於庭。老幼塞門而請。彥伯指曰：「熱者飲此，寒者飲此，風者飲此，氣者飲此。」各負錢帛來酬，無不效者。〈（出《國史補》）〉
　　李祐為淮西將。元和十三年，送款歸國。裴度破吳元濟，入其城。官軍有剝婦人衣至裸體者。祐有新婦姜氏，懷孕五月矣，為亂卒所劫，以刀劃其腹。姜氏氣絕踣地。祐歸見之，腹開尺餘，因脫衣襦裹之。一夕復甦。傅以神藥而平。滿十月，產一子。朝廷以祐歸國功，授一子官。子曰行修，年三十餘，為南海節度。罷歸，卒於道。〈（出《獨異志》）〉
　　唐時京城有醫人忘其姓名。元頏中表間，有一婦人從夫南中，曾誤食一蟲。常疑之，由是成疾，頻療不損。請看之。醫者知其所患。乃請主人姨奶中謹密者一人，預戒之曰：「今以藥吐瀉，但以盤盂盛之。當吐之時，但言有一小蝦蟆走去。然切不得令病者知是誑紿也。」其奶僕遵之，此疾永除。又有一少年，眼中常見一小鏡子。俾醫工趙卿診之。與少年期，來晨以魚鱠奉候。少年及期赴之。延於內，且令從容。候客退後方接。俄而設台子，止施一甌芥醋，更無他味，卿亦未出。迨禺中，久候不至。少年饑甚，且聞醋香，不免輕啜之。逡巡又啜之。覺胸中豁然，眼花不見，因竭甌啜之。趙卿知之，方出。少年以啜醋慚謝。卿曰：「郎君先因吃鱠太多，醬醋不快。又有魚鱗在胸中，所以眼花。適來所備醬醋，只欲郎君因饑以啜之。果愈此疾。烹鮮之會，乃權詐也。請退謀朝餐。」他妙多斯類也。〈（出《北夢瑣言》）〉
　　金吾騎曹梁革得和扁之術，太和初，為宛陵巡官。按察使於敖有青衣曰蓮子，念之甚厚。一旦以笑語獲罪，斥出貨焉，市吏定直曰七百緡。從事御史崔某者聞而召焉，請革評其脈。革診其臂曰：「二十春無疾之人也。」崔喜留之，送其直於敖。敖以常深念也，一怒而逐之，售於不識者斯已矣。聞崔寵之不悅，形於顏色。然已去之，難復召矣，常貯於懷。未一年，蓮子暴死。革方有外郵之事，回見城門，逢柩車，崔人有執紼者。問其所葬，曰：「蓮子也。」呼載歸，而奔告崔曰：「蓮子非死，蓋屍蹶耳。向者革入郭，遇其柩，載歸而往請蘇之。」崔怒革之初言，悲蓮子之遽夭。勃然曰：「匹夫也，妄惑諸侯，遂齒簪裾之列。汝謂二十春無疾者，一年而死。今既葬矣，召其柩而歸，脫不能生，何以相見？」革曰：「此固非死，蓋屍蹶耳。苟不能生之，是革術不仁於天下，何如就死以謝過言。」乃令破棺出之。遂刺其心及臍下各數處，鑿去一齒，以藥一刀圭於口中。衣以單衣，臥空床上，以練素縛其手足，有微火於床下。曰：「此火衰，蓮子生矣。且戒其徒，煮蔥粥伺焉。其氣通若狂者，慎勿令起，逡巡自定。定而困，困即解其縛，以蔥粥灌之，遂活矣。正狂令起，非吾之所知也。」言竟，復入府謂崔曰：「蓮子即生矣。」崔大釋其怒，留坐廳事。俄而蓮子起坐言笑。界吏報敖，敖飛牘於崔，蓮子復生，乃何術也。仍與革偕歸。入門則蓮子來迎矣，敖大奇之。且夫蓮子事崔也，非素意，因勸以與革。崔亦惡其無齒，又重敖，遂與革。革得之，以神藥縛齒，未逾月而齒生如故。太和壬子歲，調金吾騎曹，與蓮子偕在輦下。其年秋，高損之以其元舅為天官，即日與相聞，故熟其事而言之。〈（出《續異錄》，明抄本作出《續玄怪錄》）〉
　　唐崔鉉鎮渚宮。有富商船居。中夜暴亡，待曉，氣猶末絕。鄰房有武陵醫工梁新聞之。乃與診視曰：「此乃食毒也。三兩日非外食耶？」僕夫曰：「主翁少出舫，亦不食於他人。」梁新曰：「尋常嗜食何物？」僕夫曰：「好食竹雞，每年不下數百隻。近買竹雞，並將充饌。」梁新曰：「竹雞吃半夏。必是半夏毒也。」命搗姜捩汁，折齒而灌，由是而蘇。崔聞而異之，召至，安慰稱獎。資以僕馬錢帛入京，致書於朝士，聲名大振。仕至尚藥奉御。有一朝士詣之，梁曰：「何不早見示？風疾已深矣。請速歸，處置家事，委順而已。」朝士聞而惶遽告退，策馬而歸。時有鄜州馬醫趙鄂者，新到京都。於通衢自榜姓名，雲攻醫術。此朝士下馬告之，趙鄂亦言疾危，與梁生之說同。謂曰：「即有一法，請官人剩吃消梨，不限多少。咀齕不及，捩汁而飲。或希萬一。」此朝士又策馬而歸。以書筒質消梨，馬上旋齕。行到家，旬日唯吃消梨，煩覺爽朗，其恙不作。卻訪趙生感謝，又訪梁奉御，且言得趙生所教。梁公驚異，且曰：「大國必有一人相繼者。遂召趙生，資以僕馬錢帛，廣為延譽，官至太僕卿。〈（出《北夢瑣言》）〉
　　又省郎張廷之有疾，詣趙鄂。才診脈，說其疾宜服生薑酒一盞，地黃酒一杯。仍謁梁新，所說並同，皆言過此即卒。自飲此酒後，所疾尋平。他日為時相堅虐一杯，訴之不及，其夕乃卒。時論為之二妙。〈（出《聞奇錄》）〉
　　江淮州郡，火令最嚴，犯者無赦。蓋多竹屋，或不慎之，動則千百間立成煨燼。高駢鎮維揚之歲，有術士之家延火，燒數千戶。主者錄之，即付於法。臨刃，謂監刑者曰：「某之愆尤，一死何以塞責。然某有薄技，可以傳授一人，俾其救濟後人，死無所恨矣。」時駢延待方術之士，恆如饑渴。監行者即緩之，馳白於駢。駢召入，親問之。曰：「某無他術，唯善醫大風。」駢曰：「可以核之。」對曰：「但於福田院選一最劇者，可以試之。」遂如言。乃置患者於密〈（「密」原作「隙」，據明抄本改）〉室中，飲以乳香酒數升，則懵然無知，以利刀開其腦縫。挑出蟲可盈掬，長僅二寸。然以膏藥封其瘡，別與藥服之，而更節其飲食動息之候。旬餘，瘡盡愈。才一月，眉須已生，肌肉光淨，如不患者。駢禮術士為上客。〈（出《玉堂閒話》）〉
　　長安完盛日。有一家於西市賣飲子。用尋常之藥，不過數味，亦不閒方脈，無問是何疾苦，百文售一服。千種之疾，入口而愈。常於寬宅中，置大鍋鑊，日夜銼斲煎煮，給之不暇。人無遠近，皆來取之，門市駢羅，喧闐京國，至有齎金守門，五七日間，未獲給付者。獲利甚極。時田令孜有疾，海內醫工召遍。至於國師待詔，了無其徵。忽見親知白田曰：「西市飲子，何訪試之。」令孜曰：「可。」遂遣僕人，馳乘往取之。僕人得藥，鞭馬而回。將及近坊，馬蹶而覆之。僕既懼其嚴難，不復取雲。〈（明抄本復取雲作敢復去）〉遂詣一染坊，丐得池腳一瓶子，以給其主。既服之，其病立愈。田亦只知病癒，不知藥之所來，遂賞藥家甚厚。飲子之家，聲價轉高。此蓋福醫也。近年，鄴都有張福醫者亦然。積貨甚廣，以此有名，為番王挈歸塞外矣。〈（《出玉堂閒語》）〉
　　近朝中書舍人於遘，嘗中盅毒，醫治無門。遂長告，漸欲遠適尋醫。一日，策杖坐於中門之外。忽有釘鉸匠見之。問曰：「何苦而羸苶如是？」於即為陳之。匠曰：「某亦曾中此，遇良工。為某鈐出一蛇而愈。某亦傳得其術。」遘欣然，且祈之。彼曰：「此細事耳，來早請勿食，某當至矣。」翊曰果至。請遘於舍簷下，向明張口。執鈐俟之。及欲夾之，差跌而失。則又約以來日。經宿復至。定意伺之，一夾而中。其蛇已及二寸許，赤色，粗如釵股矣。遽命火焚之。遘遂愈。復累除官，至紫微而卒。其匠亦不受贈遺。但云：「某有誓救人。」唯飲數觴而別。〈（出《玉堂閒話》）〉
　　京城及諸州郡闤闠中，有醫人能出盅毒者，目前之驗甚多。人皆惑之，以為一時幻術，膏肓之患，即不可去。郎中顏燧者，家有一女使抱此疾，常覺心肝有物唼食，痛苦不可忍。累年後瘦瘁，皮骨相連，脛如枯木。偶聞有善醫者，於市中聚眾甚多，看療此病。顏試召之。醫生見曰：「此是蛇盅也，立可出之。」於是先令熾炭一二十斤，然後以藥餌之。良久，醫工秉小鈐子於傍。於時覺咽喉間有物動者，死而復甦。少頃，令開口，鉗出一蛇子長五七寸，急投於熾炭中燔之。燔蛇屈曲，移時而成燼，其臭氣徹於親鄰。自是疾平，永無吃心之苦耳。則知活變起虢肉徐甲之骨，信不虛矣。〈（出《玉堂閒話》）〉
