　　僧祗律雲，佛住舍衛城南方。有邑名大林，時有商人驅八牛到北方俱名國。有一商人在澤中牧牛。時有離車捕龍食之，捕得一龍，離車穿鼻牽行。商人問離車：「今汝牽此龍何用？」云：「我將殺而為啖。」商人慾以一牛易之，捕者邀至八牛，方許。商人即放龍令去。既而復慮離車追逐，復捕取放別池中。龍忽變為人，語謂商人曰：「君施我命，今欲報恩，可共入宮，當報大德。」商人答言：「龍性率暴，嗔恚無常，或能殺我。」答云：「不爾。前人係我，我力能殺彼人。但以我受菩薩法，都無殺心。何況君今施我壽命，顧當加害。若不去者，少住此中。我先往掃除。」商人後入宮內，見龍門邊，二龍係在一處。因問汝為何被係。答言：「此龍女半月中，三日受齋法。我兄弟守護此龍女，不為堅固，為離車所捕。以是被係。」龍女俄出，呼商人入宮坐寶床上。龍女言：「龍中有食，能盡壽而消者，有二十年消者。有七年消者，有閻浮提人食者。未知君欲何食。」答言：「須欲閻浮提食。」即時種種飲食俱備。商人問龍女：「此龍何故被係？」龍女言：「此有過，我欲殺之。」商人言：「汝莫殺。」「乃言不爾，要當殺之。」商人言：「汝放彼者，我當食耳。」復言曰：「不得直放之，當罰六月，擯置人間。」商人見龍宮中，寶物莊嚴飾宮殿，即問：「汝有如是莊嚴，因受菩薩何為？」答言：「我龍法有五事苦。何等為五？謂生時、眠時、淫時、嗔時、死時。一日之中，三過皮肉落地，熱沙簇身。」商言：「汝欲何求耶？」答言：「人道中生，為畜生苦不知法，故欲就如來出家。」龍女即與八餅金，言此金足汝父母眷屬終身用之不盡。復言汝合眼。即以神變持著本國，以八餅金與父母。曰：「此是龍金。」說己更生盡壽用之不可盡。時思念仁慈不得不行，暫救龍女，恩報彌重；況持大齋，受福寧小？〈（出《法苑珠林》）〉
　　釋玄照修道於嵩山白鵲谷，操行精慤，冠於緇流。常願講《法華經》千遍，以利於人。既講於山中，雖冱寒酷熱，山林險邃，而來者恆滿講席焉。時有三叟，眉須皓白，容狀瑰異，虔心諦聽。如此累日。玄照異之。忽一旦，晨謁玄照曰：「弟子龍也，各有所任，亦頗勞苦，已曆數千百年矣。得聞法力，無以為報，或長老指使，願效微力。」玄照曰：「今愆陽經時，國內荒饉，可致甘澤，以救生靈。即貧道所願也。」三叟曰：「召雲致雨，固是細事。但雨禁絕重，不奉命擅行，誅責非細，身首為憂也。試說一計，庶幾可矣。長老能行之乎？」玄照曰：「願聞其說。」三叟曰：「少室山孫思邈處士道高德重，必能脫弟子之禍，則雨可立致矣。」玄照曰：「貧道知孫處士之在山也，而不知其所行，又何若此邪？」三叟曰：「孫公之仁，不可診度，著千金翼方，惠利濟於萬代，名已籍於帝宮，誠為貴真也。如一言救庇，當保無恙。但長老先與之約，如其許諾，即便奉依。」即以拯護之方，授於玄照。玄照詣思邈所居，懇誠祗謁，情禮甚謹。坐定久之，乃曰：「處士以賢哲之度，濟拔為心，今者亢陽，寸苗不植，嗷嗷百姓，焦枯若此，仁哲之用，固在於今。幸一開恩，以救危歉。」思邈曰：「僕之無堪，遁棄山野，以何功力，濟於人也？苟有可施，固無所吝。」玄照曰：「貧道昨遇三龍，令其致雨。皆雲，不奉上帝之命，擅行雨者，誅罪非輕。唯處士德尊功大，救之則免。特布腹心，仰希裁度。」思遜曰：「但可施設，僕無所惜。」玄照曰：「既雨之後，三龍避罪，投處士後沼中以隱。當有異人捕之，處士喻而遣之，必得釋罪矣。」思邈許之。玄照歸，見三叟於道左，玄照以思邈之旨示之。三叟約一日一夜，千里雨足，於是如期泛灑，澤甚廣被。翌日，玄照來謁思邈。對語之際，有一人骨狀殊異，徑往後沼之畔，喑啞叱咤。斯須，水結為冰。俄有三獺，二蒼一白，自池而出。此人以赤索繫之，將欲挈去。思邈召而謂曰：「三物之罪，死無以贖。然昨者擅命，是鄙夫之意也，幸望脫之。兼以此誠上達，恕其重責也。」此人受教，登時便解而釋之，攜索而去。有頃，三叟致謝思邈，願有所酬。孫曰：「吾山谷之中，無所用者，不須為報。」回詣玄照，願陳力致效。玄照曰：「山中一食一衲，此外無闕，不須酬也。」三叟再為請。玄照因言，前山當路，不便往來，卻之可否？三叟曰：「固是小事耳。但勿以風雷為責，即可為之。」是夕，雷霆震擊。及曉開霽，寺前豁然，數里如掌。三叟復來，告謝而去。思邈至道，不求其報，尤為奇特矣。〈（出《神仙感遇傳》）〉
　　唐前侍御史王景融，瀛州平舒人也。遷父靈柩就洛州，於埏道掘著龍窟，大如甕口。景融俯而觀之，有氣如煙直上，衝其目，遂失明。旬日而卒。〈（出《朝野僉載》）〉
　　玄宗在東都，晝寢於殿，夢一女子容色濃豔，梳交心髻，大帔廣裳，拜於床下。上曰：「汝是何人？」曰：「妾是陛下凌波池中龍女，衛宮護駕，妾實有功。今陛下洞曉鈞天之音，乞賜一曲，以光族類。」上於夢中為鼓胡琴，拾新舊之聲為《凌波曲》。龍女再拜而去。及覺，盡記之。因命禁樂。自〈（「自」字原闕，據明抄本補）〉與琵琶，習而翻之。遂宴從官於凌波宮，臨池奏新曲。池中波濤湧起復定，有神女出於波心，乃昨夜之女子也。良久方沒。因遣置廟於池上，每歲祀之。〈（出《逸史》）〉
　　陶峴者，彭澤令孫也。開元中，家於崑山。富有田業。擇家人不欺能守事者，悉付之家事。身則泛遊於江湖，遍行天下。往往數載不歸。見其子孫成人，皆不辯其名字也。峴之文學，可以經濟。自謂疏脫，不謀仕宦。有知生〈（明抄本「知生」作「生知」）〉者通於八音，命陶人為甓，潛記歲時，取其聲，不失其驗。嘗撰《集樂》錄八音，以定音之得失。自製三舟，備極空巧。一舟自載，一舟置賓，一舟貯飲饌。客有前進士孟彥深、進士孟雲卿、布衣焦遂，各置僕妾共載。而峴有夕樂一部，常奏清商曲。逢其山泉，則窮其境物，乘興春行。峴且名聞朝廷，又值天下無事，經過郡邑，無不招延。峴拒之曰：「某麋鹿閒人，非王公上客。」亦有未招而詣者。係水仙〈（《甘澤謠》「係水仙」作「係方伯」）〉之為人，江山之可駐耳。吳越之土，號為水仙。曾有親戚為南海守，因訪韶石而往省焉。郡守喜其遠來，贈錢百萬。及遇古劍，長二尺許，又玉環，徑四寸，及海船崑崙奴名摩訶，善游水而勇捷，遂悉以錢而貫之。曰：「吾家至寶也。」乃回棹，下白芷，入湘〈（「湘」原作「柏」，據陳校本改）〉江。每遇水色可愛，則遺劍環於水，命摩訶取之，以為戲樂。如是數歲。因渡巢湖，亦投劍環，而令取之。摩訶才入，獲劍環而便出曰：「為毒蛇所齧。」遽刃去一指，乃能得免。焦遂曰：「摩訶所傷，得非陰靈怒乎？蓋水府不欲人窺也。」峴曰：「敬奉喻。然某常慕謝康樂之為人。雲終當樂死山水，但狥所好，莫知其他。且棲遲逆旅之中，載於大塊之上，居布素之賤，擅貴游之歡，浪跡怡情僅三十載，固亦分也。不得升玉墀見天子，施功惠養，逞志平生，亦其分也。」乃命移舟曰：「要須一到襄陽山，便歸吳郡也。」行次西塞山，維舟吉祥佛舍。見江水黑而不流，曰：「此必有怪物。」乃投劍環，命摩訶下取，見汨沒波際，久而方出，氣力危絕，殆不任持。曰：「劍環不可取也。有龍高二丈許，而劍環置前，某引手將取，龍輒怒目。」峴曰：「汝與劍環，吾之三寶。今者二物既亡，爾將安用？必須為吾力爭之也。」摩訶不得已，被發大呼，目眥流血，窮泉一入，不復還也。久之，見摩訶支體磔裂，污於水上。如有示於峴也。峴流涕水濱，乃命回棹。因賦詩自敘，不復議游江湖矣。詩曰：「匡廬舊業自有主，吳越新居安此生。白髮數莖歸未得，青山一望計還程。鶴翻楓葉夕陽動，鷺立蘆花秋水明。從此捨舟何所詣，酒〈（「酒」原作「日」，據陳校本改）〉旗歌扇正相迎。」〈（出《甘澤謠》）〉
　　唐開元中，河南採訪使汴州刺〈（「刺」原作「敕」，據明抄本改，）〉使齊浣以徐城險急，奏開十八里河，達於青水，平長淮之險。其河隨州縣分掘。亳州真源縣丞崔延禕糾其縣徒，開數千步，中得龍堂。初開謂是古墓，然狀如新築淨潔。周視，北壁下有五色蟄龍長丈餘，頭邊鯉魚五六枚，各長尺餘。又有靈龜兩頭，長一尺二寸，眸長〈（「眸長」原「作毛」，據明抄本改）〉九分〈（「分」原作「寸」。據本書卷四六七「齊浣」條改）〉，如常龜。禕以白開河御史鄔元昌，狀上齊浣。浣命移龍入淮，取龜入汴。禕移龍及魚二百餘里，至淮岸，白魚數百萬跳躍赴龍，水為之沸。龍入淮噴水，雲霧杳冥，遂不復見。初將移之也，御史員〈（「員」原作「貢」。據本書卷四六七「齊浣」條改）〉錫拔其一須。元昌差網送龜至宋，遇水泊，大龜屢引頸向水。網戶憐之，暫放水中。水闊數尺，深不過五寸，遂失大龜所在。涸水求之，亦不獲。空致龜焉。〈（出《廣異記》）〉
　　北庭西北沙州有黑河。深可駕舟，其水往往泛濫，蕩室廬，瀦原野。由是西北之禾稼盡去，地荒而不可治，居人亦遠徙，用逃墊溺之患。其吏於北庭沙洲者，皆先備牲酎，望祀於河滸，然後敢視政。否即淫雨連月，或大水激射，圮城邑，則裡中民盡魚其族也。唐開元中，南陽張嵩奉詔都護於北庭，挈符印至境上，且召郊迎吏訊其事。或曰：「黑河中有巨龍，嗜羔特犬彘，故往往漂浪騰水，以凱郡人望祀河滸。我知之久矣。」即命致牢醴，布筵席，密召左右，執弓矢以俟於側。嵩率僚吏，班於河上，峨冠斂板，罄折肅躬。俄頃，有龍長百尺自波中躍而出。俄然升岸，目有火光射人。離人約有數十步，嵩即命彀矢引滿以伺焉。既而果及於幾筵，身漸短而長數尺。方將食，未及，而嵩發矢。一時眾矢共發，而龍勢不能施而摧。龍既死，裡中俱來觀之，嘩然若市。嵩喜已除民害，遂以獻上。上壯其果斷，詔斷其舌，函以賜嵩。且〈（陳校本「且」下有「降優詔勞之。賜號龍舌張氏」十一字）〉子孫承襲在沙州為刺史，至今號為龍舌張氏〈（陳校本「號為」作「不絕」，無「龍舌張氏」四字）〉。
　　唐玄宗嘗潛龍於興慶宮。及即位，其興慶池嘗有一小龍出遊宮外御溝水中。奇狀蜿蜒，負騰逸之狀。宮嬪內豎，靡不具瞻。後玄宗幸蜀，鑾輿將發，前一夕，其龍自池中御素雲，躍然亙空，望西南而去。環列之士，率共觀之。及上行至嘉陵江，乘舟將渡，見小龍翼舟而進。侍臣咸睹之。上泫然泣下，顧謂左右曰：「此吾興慶池中龍也。」命以酒沃酹，上親自祝之，龍乃自水中振鬣而去。〈（《出宣室志》）〉
　　開元末，西國獻獅子，至安西道中，係於驛樹。近井，獅子吼，若不自安。俄頃，風雷大至，有龍出井而去。〈（出《國史補》）〉
　　玄宗將封泰山。進次滎陽旃然河，上見黑龍，命弓矢。親射之。矢發龍滅。自爾旃然伏流，於今百餘年矣。按旃然即濟水也。濟水溢而為滎，遂名旃然。《左傳》雲「楚師濟於旃然」是也。〈（出《開天傳信記》）〉
　　舊說：「春水時至，魚發龍門。則有化者。」至今汾晉山中，龍有遺骨遺角甚眾。彩以為藥。有五色者。〈（出《國史補》）〉
