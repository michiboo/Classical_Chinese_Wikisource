　　峰州有一道水，從吐蕃中來，夏冷如冰雪。有魚長一二寸，來去有時，蓋水上如粥。人取烹之而食，千萬家取不可盡。不知所從來。〈（出《朝野僉載》）〉
　　劉恂者曾登海舶，入舵樓，忽見窗板懸二巨蝦殼。頭、尾、鉗、足具全，各七八尺。首占其一分，嘴尖利如鋒刃，嘴上有須如紅箸，各長二三尺。雙腳有鉗，鉗粗如人大指，長二尺餘，上有芒刺如薔薇枝，赤而銛硬，手不可觸。腦殼烘透，彎環尺餘，何止於杯盂也。《北戶錄》云：「滕循為廣州刺史，有客語循曰：『蝦鬚有一丈長者，堪為拄杖。』循不之信，客去東海，取須四尺以示循，方伏其異。」〈（出《嶺表錄異》）〉
　　瓦屋子，蓋蚌蛤之類也，南中舊呼為蚶〈（音憨）〉子。頃因盧鈞尚書作鎮，遂改為瓦屋子，以其殼上有稜如瓦壠，故以此名焉。殼中有肉，紫色而滿腹，廣人猶重之，多燒以薦酒，俗呼為天臠炙。食多即壅氣，背膊煩疼，未測其性也。〈（出《嶺表錄異》）〉
　　印魚，長一尺三寸，額上四方如印，有字，諸大魚應死者，先以印印之。〈（出《酉陽雜俎》）〉
　　僧行儒言，建州有石斑魚，好與蛇交。南中多隔蜂窠，窠大如壺，常群螫人。土人取石斑魚就蜂側炙之，標於竿上，向日，令魚影落其窠上，須臾，有鳥大如燕數百，互擊其窠，窠碎落如葉，蜂亦全盡。〈（出《酉陽雜俎》）〉
　　唐段成式雲，井魚腦有穴，每嗡水，輒於腦穴蹙出，如飛泉，散落海中，舟人競以空器貯之。海水鹹苦，經魚腦穴出，反淡如泉水焉。成式見梵僧善提勝說。〈（出《酉陽雜俎》）〉
　　異魚，東海人常獲魚，長五六尺，腹胃成胡鹿刀槊之狀，或號秦皇魚。〈（出《酉陽雜俎》）〉
　　傍海大魚，脊上有石十二時，一名籬頭溺，一名螃𧒯，其溺甚毒。〈（出《酉陽雜俎》）〉
　　郫縣侯生者，於漚麻池側得鱓魚，大可尺圍，烹而食之，發白復黑，齒落復生，自此輕健。〈（出《錄異記》）〉
　　玳瑁形狀似龜，唯腹背甲有烘點。《本草》云：「玳瑁解毒，其大者悉婆薩石，兼雲辟邪。」廣南盧亭，〈（海島彝人也。）〉獲活玳瑁龜一枚以獻連帥嗣薛王。王令生取背甲小者二片，帶於左臂上以辟毒。龜被生揭其甲，甚極苦楚。後養於使宅後北池，伺其揭處漸生，復遣盧亭送於海畔。或雲，玳瑁若生，帶之有驗，是飲饌中有盅毒，玳瑁甲即自搖動；若死，無此驗。〈（出《嶺表錄異》）〉
　　南海有水族，前左腳長，前右腳短，口在肋旁背上，常以左腳捉物，置於右腳，右腳中有齒齧之，方內於口。大三尺餘，其聲「術術」，南人呼為海術。〈（出《酉陽雜俎》）〉
　　海鏡，廣人呼為膏葉，盤兩片，合以成形。殼圓，中甚瑩滑。日〈（「日」原作「白」，據《太平御覽》卷九四三改。）〉照如雲母光。內有少肉如蚌胎，腹中有紅蟹子，其小如黃豆，而螯具足。海鏡饑，則蟹出拾食，蟹飽歸腹，海鏡亦飽。或迫之以火，則蟹子走出，離腸腹立斃。或生剖之，有蟹子活在腹中，逡巡亦斃。〈（出《嶺表錄異》）〉
　　水母，廣州謂之水母，閩謂之魠。〈（癡駕反）〉其形乃渾然凝結一物，有淡紫色者，有白色者，大如覆帽，小者如碗。腸下有物如懸絮，俗謂之足，而無口眼。常有數十蝦寄腹下，咂食其涎。浮泛水上，捕者或遇之，即欻然而沒，乃是蝦有所見耳。〈（《越絕書》雲，海鏡蟹為腹，水母蝦為目。）〉南中好食之，雲性暖，治河魚之疾，然甚腥，須以草木灰點生油再三洗之，瑩淨如水精紫玉。肉厚可二寸，薄處亦寸餘，先煮椒桂或荳蔻，生薑縷切而炸之，或以五辣肉醋，或以蝦醋，如鱠食之。最宜蝦醋，亦物類相攝耳。水母本陰海凝結之物，食而暖補，其理未詳。〈（出《嶺表錄異》）〉
　　蟹，八月腹內有芒，芒真稻芒也，長寸許，向東輸與海神，未輸芒，不可食。〈（出《酉陽雜俎》）〉
　　善苑國出百足蟹，長九尺，四螯。煎為膠，謂之螯膠，勝鳳喙膠也。〈（出《酉陽雜俎》）〉
　　平原郡貢螗蟹，彩於河間界，每年生貢。斲冰火照，懸老犬肉，蟹覺犬肉即浮，因取之。一枚直百錢，以氈密束於驛馬上，馳之至京。〈（出《酉陽雜俎》）〉
　　䱜魚，章安縣出焉。子朝出索食，暮還入母腹，中容四子。頰赤如金，甚健，網不能制，俗呼為河伯健兒。〈（出《酉陽雜俎》）〉
　　鸚鵡螺，旋尖處屈而咮，如鸚鵡嘴，故以此名，殼上青綠斑，大者可受二升。殼內光瑩如雲母，裝為酒杯，奇而可玩。〈（出《嶺表錄異》）〉
　　紅螺，大小亦類鸚鵡螺，殼薄而紅，亦堪為酒器。刳小螺為足，綴以膠漆，尤可佳尚也。〈（出《嶺表錄異》）〉
　　初寧縣裡多鴦龜，殼薄狹而燥，頭似鵝，不與常龜同，而能齧犬也。〈（出《南越志》）〉
　　鯢魚如鮎，四足長尾，能上樹。天旱，輒含水上山，以草葉覆身，張口，鳥來飲水，輒吸食之。聲如小兒，峽中人食之，先縛於樹鞭之，身上白汁出，如構汁，去此方可食，不爾有毒。〈（出《酉陽雜俎》）〉
　　鱟雌常負雄而行，漁者必得其雙。南人列肆賣之，雄者少肉。舊說，過海輒相積於背，高尺〈（「尺」原作「丈」，據明抄本改。）〉餘，如帆，乘風遊行。今鱟殼上有物，高七八寸，如石珊瑚，俗呼鱟帆。至今閩嶺重鱟醬。十二足，殼可為冠，次於白角。南人取其尾為小如意。〈（出《酉陽雜俎》）〉
　　飛魚，朗山朗水有之，魚長一尺，能飛，即凌雲空，息即歸潭底。〈（出《酉陽雜俎》）〉
　　虎蟹，殼上有虎斑，可裝為酒器，與紅蟹皆產瓊崖海邊，雖非珍奇，亦不易彩得也。〈（出《嶺表錄異》）〉
　　蠔即牡蠣也，其初生海島邊，如拳石，四面漸長。有高一二丈者，巉岩如山，每一房內，蠔肉一片，隨其所生，前後大小不等。每潮來，諸蠔皆開房，伺蟲蟻入，即合之。海夷盧亭者以斧楔取殼，燒以烈火，蠔即啟房，挑取其肉，貯以小竹筐，赴虛市，以易西骨米。蠔肉大者醃為炙，小者炒食，肉中有滋味。食之即甚，壅腸骨。〈（出《嶺表錄異》）〉
　　鯉脊中鱗一道，每鱗上有黑點，大小皆三十六鱗。唐朝律，取得鯉魚，即宜放，仍不得吃。說赤鯶公，賣者決六十。〈（出《酉陽雜俎》）〉
　　興州有一處名雷穴，水常半穴，每雷聲，水塞穴流，魚隨流而出。百姓每候雷聲，繞樹布網，獲魚無限。非雷聲，漁子聚鼓擊於穴口，魚亦輒出，所獲半於雷時。韋行規為興州刺史時，與親故書，說其事。〈（出《酉陽雜俎》）〉
　　東海有魚，虯尾似鴟，鼓浪即降雨，遂設像於屋脊。〈（出《譚賓錄》）〉
　　海上取牛魚皮懸之，海潮至，即毛豎。〈（出《譚賓錄》）〉
　　蝤𥒥，大者長尺餘，兩螯至強。八月能與虎鬥，虎不如。隨大潮退殼，一退一長。〈（出《酉陽雜俎》）〉
　　奔䱐，一名瀱，非魚非蛟，大如舡，長二三丈，若鮎，有兩乳在腹下，雄雌陰陽類人。取其子著岸上，聲如嬰兒啼。項上有孔，通頭，氣出哧哧作聲，必大風，行者以為候。相傳懶婦所化，殺一頭，得膏三四斛，取之燒燈，照讀書紡績輒暗。照歡樂之處則明。〈（出《酉陽雜俎》）〉
　　係臂如龜，入海捕之，必先祭。又陳所取之數，則自出，因取之。若不信，則風浪覆舡。〈（出《酉陽雜俎》）〉
　　李德裕幼時，常於明州見一水族，有兩足，嘴似雞，身如魚。〈（出《酉陽雜俎》）〉
　　海魚千歲為劍魚，一名琵琶魚，形似琵琶而喜鳴，因以為名。虎魚老則為蛟；江中小魚，化為蝗而食五穀者，百歲為鼠。〈（出《酉陽雜俎》，明抄本作出《述異記》）〉
　　淮南有懶婦魚，俗雲，昔楊氏家婦，為姑所怒，溺水死為魚。其脂膏可燃燈燭，以之照鼓琴瑟博奕，則爛然有光，若照紡績，則不復明。〈（出《述異記》）〉
　　淮水中，黃雀至秋化為蛤，至春復為黃雀，雀五百年化為蜃蛤。〈（出《述異記》）〉
　　天牛魚，方員三丈，眼大如斗，口在肋下，露齒無唇，兩肉角如臂，兩翼長六尺，尾五尺。〈（出《南越記》）〉
