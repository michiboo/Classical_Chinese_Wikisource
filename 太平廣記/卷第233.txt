　　昔有人名玄石，從中山酒家沽酒。酒家與千日酒，忘語其節。至家醉臥，不醒數日。家人不知，以為死也，具棺殮葬之。酒家至千日，乃憶玄石前來沽酒，醉當醒矣。遂往索玄石家而問之，云：「石亡已三年，今服闋矣。」於是與家人至玄石墓，掘塚開視，玄始醒，起於棺中。〈（出《博物志》）〉
　　河東人劉白墜者善於釀酒。六月中時暑赫，劉以罌貯酒，曝於日中。經一旬，酒味不動，飲之香美，醉而不易醒。京師朝貴出郡者，遠相餉餽，逾於千里。以其可至遠，號曰「鶴觴」，亦名「騎驢酒」。永熙中，青州刺史毛鴻賓帶酒之任。路中夜逢劫盜，盜飲之皆醉，遂備擒獲。因此複名「擒奸酒」。遊俠語曰：「不畏張弓拔刀，唯畏白墜春醪。」〈（出《伽藍記》）〉
　　《輿地誌》：村人取若下水以釀酒，醇美。俗稱「若下酒」。張協士所云：「荊州烏程，豫北竹葉。」即此是也。〈（出《十道記》）〉
　　魏賈摪家累千金，博學善著作。有蒼頭善別水，常令乘小舟於黃河中。以瓠匏接河源水，一日不過七八升。經宿，器中色如絳。以釀酒，名「崑崙觴」，酒之芳味，世間所絕。曾以三十斛上魏莊帝。〈（出《酉陽雜俎》）〉
　　歷城北有使君林。魏正始中，鄭公慤三伏之際，每率賓僚避暑於此。取大蓮葉置硯格上。盛酒三升。以簪刺葉，令與柄通。屈莖〈（「莖」原作「徑」，據明抄本改）〉上，輪菌如象鼻。傳吸之，名為「碧筒」。歷下效之，言酒味雜蓮氣，香冷勝於冰。〈（出《酉陽雜俎》）〉
　　張華既貴，有少時知識來候之。華與共飲九醞酒，為酣暢，其夜醉眠。華常飲此酒，醉眠後，輒敕左右，轉側至覺。是夕，忘敕之。左右依常時為張公轉側，其友人無人為之。至明，友人猶不起。華咄云：「此必死矣。」使視之，酒果穿腸流，床下滂沱。〈（出《世說》）〉
　　張華為醇酒，煮三薇以漬麴櫱。櫱出西羌，曲出北胡。胡中有指星麥，四月火星出，獲麥而食之。櫱用水漬，三夕而麥生萌芽。以平旦時雞初鳴而用之，俗人呼為雞鳴麥。以釀酒，清美鬯。久含令人齒動，若大醉不搖蕩，使人肝腸爛，當時謂之消腸酒。或雲，醇酒可為長宵之樂。二說聲同而事異焉。〈（出《王子年拾遺記》）〉
　　烏孫國有青田核，莫知其樹與實。而核大如五六升瓠，空之盛水，俄而成酒。劉章曾得二枚，集賓設之，可供二十人。一核方盡，一核所盛，復中飲矣。唯不可久置，久則味苦難飲。因名其核曰「青田壺」，酒曰「青田酒」。〈（出《古今注》）〉
　　石虎於大武殿前起樓，高四十丈。結珠為簾，垂五色玉珮。上有銅龍，腹空，盛數百斛酒。使胡人於樓上噀酒，風至，望之如雲霧。名曰「黏雨台」，使以灑塵。〈（出《拾遺錄》）〉
　　酒名：郢之富水，烏城之若下，滎陽之土窟春，富平之石凍春，劍南之燒春，河東之乾和蒲桃，嶺南之靈溪博羅，宜成之九醞，潯陽之湓水，京城之西市腔，蝦蟆陵之郎官清。河漢之〈（《國史補》「河漢之」作「阿婆清又有」）〉三勒漿，其法出波斯。三勒者，謂庵摩勒、毗黎勒、訶黎勒。〈（出《國史補》）〉
　　新州多美酒。南方酒不用麴櫱，杵米為粉，以眾草葉胡蔓草汁溲，〈（南人呼「野葛」為「胡蔓草」）〉大如卵，置蓬蒿中陰蔽，經月而成。用此合糯為酒。故劇飲之後，既醒，猶頭熱涔涔，有毒草故也。南方飲既燒。即實酒滿甕，泥其上，以火燒方熟。不然，不中飲。既燒即揭瓶趨虛，泥固猶存。沽者無能知美惡，就泥上鑽小穴可容筋，以細筒插穴中，沽者就吮筒上，以嘗酒味，俗謂之「滴淋」。無賴小民空手入市，遍就酒家滴淋，皆言不中，取醉而返。南人有女數歲，即大釀酒。既漉，候冬陂池水竭時，置酒罌，密固其上，痤於陂中。至春漲水滿，不復發矣。候女將嫁，因決陂水，取供賀客。南人謂之「女酒」。味絕美，居常不可致也。〈（出《投荒雜錄》）〉
　　大中年，丞郎宴席，蔣伸在座。忽斟一杯言曰：「席上有孝於家，忠於國，及名重於時者，飲此爵。」眾皆肅然，無敢舉者。獨李公景讓起引此爵，蔣曰：「此宜其然。」〈（出《盧氏雜說》）〉
　　崔郢為京尹日，三司使在永達亭子宴丞郎。崔乘酒突飲，眾人皆延之。時譙公夏侯孜為戶部使，問曰：「尹曾任給舍否？」崔曰：「無。」譙公曰：「若不曾歷給舍，京光尹不合衝丞郎宴。命酒乣來，命下籌，且吃罰爵。」取三大器物。引滿飲之。良久方起。〈（出《盧氏雜說》）〉
　　唐孫會宗僕射，即渥相大王父也。宅中集內外親表開宴。有一甥姪為朝官，後至。及中門，見緋衣官人，衣襟前皆是酒涴，咄咄而出。不相識。頃即席，說於主人。訝無此官。沉思之，乃是行酒時，階上酹酒，草草傾潑也。自此每酹酒，止則身恭跪，一酹而已，自孫氏始，今人三酹非也。〈（出《北夢瑣言》）〉
　　陸相扆出典夷陵時，有士子修謁。相國與之從容，因命酒酌勸。此子辭曰：「天性不飲酒。」相曰：「誠如所言，已校五分矣。蓋平生悔吝有十分，不為酒困，自然減半也。」〈（出《北夢瑣言》）〉
　　山濤字巨源，飲酒量至八斗。武帝欲試之，使人私默以記之，至量而醉。〈（出《晉書》）〉
　　周顗字伯仁，飲酒至量一石。及過江，雖日醉，每恨無對。偶有歸對北來，顗遇之，為忻然。乃置酒二石共飲，各大醉。及醒，顗使人視，客已腐肋而死矣。〈（出《晉書》）〉
　　唐裴均之鎮襄州，裴弘泰為鄭滑館驛辷官，充聘於漢南。遇大宴，為賓司所漏。及設會，均令走屈鄭滑裴辷官。弘泰奔至，均不悅。責曰：「君何來之後，大涉不敬。酌後至酒，已投乣籌。」弘泰謝曰：「都不見客司報宴，非敢慢也。叔父舍罪，請在座銀器，盡斟酒滿之。器隨飲以賜弘泰，可乎？」合座壯之，均亦許焉。弘泰次第揭座上小爵，以至觥船。凡飲皆竭，隨飲訖。即置於懷，須臾盈滿。筵中有銀海，受一斗以上，其內酒亦滿。弘泰以手捧而飲，飲訖。目吏人，將海覆地，以足踏之，卷抱而出，即索馬歸驛。均以弘泰納飲器稍多，色不懌。午後宴散，均又思弘泰之飲，必為酒過度所傷，憂之。迨暮，令人視飲後所為。使者見弘泰戴紗帽，於漢陰驛廳，箕踞而坐。召匠秤得器物，計二百餘兩。均不覺大笑。明日再飲，回車日，贈遺甚厚。〈（出《乾鐉子》）〉
　　王源中，文宗時為翰林承旨。暇日，與諸昆季蹴踘於太平裡第。球子擊起，誤中源中之額，薄有所損。俄有急召，比至，上訝之。源中具以上聞，上曰：「卿大雍睦。」命賜酒二盤，每盤貯十金碗，每碗各容一升許，宣今並碗賜之。源中飲之無餘，略無醉容。〈（出《摭言》）〉
　　魏徐邈字景山，為尚書郎。時禁酒，邈私飲沉醉。從事趙達問曹事，邈曰：「中聖人。」達白太祖，太祖甚怒。鮮于輔曰：「醉人謂清酒為聖人，濁酒為賢人。邈性修慎，偶醉言耳。」乃得免罪。〈（出《異苑》）〉
　　劉伶常乘鹿車，攜一壺酒，使人荷鍤隨之。曰：「死便埋我。」其遺形如此。渴甚，求酒於妻。妻藏酒棄器，諫曰：「非養生之道，宜斷之。」伶曰：「善。當祝鬼神自誓，便可具酒肉。」妻從之。伶跪祝曰：「天生劉伶，以酒為名。一飲一石，五斗解酲。婦人之言，必不可聽。」於是酌酒御肉，塊然復醉。〈（出《晉書》）〉
　　義寧初，一縣丞衣纓之胄。年少時，甚有丰采。涉獵書史，兼有文性。其後沉湎於酒，老而彌篤。日飲數升，略無醒時。得病將終，酒臭聞於數里，遠近驚愕，不知所由。如此一旬，此人遂卒。故釋典戒酒，令人昏癡。今臨亡酒臭，彰其入惡道而。〈（出《五行記》）〉
