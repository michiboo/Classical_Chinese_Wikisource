　　後魏劉獻之少好學，尤精詩傳，泛觀子史。見名法之言，掩卷而笑曰：「若使楊墨之流，不為此書，千載誰知少也。」又謂所親曰：「觀屈原《離騷》之作，自是狂人，死何足惜。」時人有從之學者，獻之曰：「立身雖百行殊途，准之四科，要以德行為首。子若能入孝出悌。忠信仁讓，不待出戶，天下自知。倘不能然，雖復下帷針股，躡履從師，止可博聞強識。不過為土龍乞雨，眩惑將來。其於立身之道何益乎？孔門之徒，初亦未悟。見吾丘之歎，方乃歸而養親。嗚呼！先達之人，何自學之晚也！」由是四方學者慕之。歎曰：「吾不如莊周樗散遠矣。」固以疾辭。〈（出《談藪》）〉
　　范陽盧景裕，太常靜之子，司空同之猶子。少好閒默，馳騁經史。守道恭素，不以榮利居心，時號居士焉。初頭生一叢白毛，數之四十九莖，故偏好老易。為註解。至四十九歲卒，故小字白頭。性端謹，雖在暗室，必矜莊自持。盛暑之月，初不露袒。妻子相對，有若嚴賓。歷位中書侍郎。〈（出《談藪》）〉
　　唐肖德言篤志於學，每開五經，必盥濯束帶，危坐對之。妻子謂曰：「終日如是，無乃勞乎？」德言曰：「敬先師之言，豈憚於此乎！」〈（出《譚賓錄》）〉
　　張楚金與越石同預鄉貢進士，州司將罷越石而貢楚金。楚金辭曰：「以順即越石長，以才即楚金不如。」固請俱退。李勣為都督，歎曰：「貢士本求才行，相推如此，何嫌雙舉。」乃薦擢第。〈（出《譚賓錄》）〉
　　梁瑯玡王筠幼而清隸，文采逸豔，為沈約所賞。及沈為尚書令，筠為郎。謂筠曰：「僕昔與王謝諸賢，為文會之賞。自零落以來，朽疾相繼。平生玩好，殆欲都絕。而一文一詠，此事不衰。不意疲暮，復遇盛德。都伯喈見王仲宣歎曰：此王公之孫，吾家書籍萬卷，必當相與。僕雖不敏，請慕斯言。」每商確書史，流〈（流字原缺，據明抄本補）〉閱篇章，畢夜闌景，以為得志之賞。筠歷位司徒左長史度支尚書。〈（出《談藪》）〉
　　胡楚賓屬文敏速，每飲酒半酣而後操筆。高宗每令作文，必以金銀杯盛酒。令飲，便以杯賜之。〈（出《譚賓錄》）〉
　　則天幸龍門，令從官賦詩。左史東方虯詩先成，則天以錦袍賜之。及宋之問詩成，則天稱詞更高，奪袍以賜之。〈（出《譚賓錄》）〉
　　源乾曜因奏事稱旨，上悅之。於是驟拔用，歷戶部侍郎京兆尹以至宰相。異日，上獨與高力士語曰：「汝知吾拔用乾曜之速乎？」曰：「不知也。」上曰：「吾以容貌言語類蕭至忠，故用之。」對曰：「至忠不嘗負陛下乎，陛下何念之深也。」上曰：「至忠晚乃謬計耳，其初立朝，得不謂賢相乎？」上之愛才宥過，聞者莫不感悅。〈（出《國史補》）〉
　　崔膺性狂，張建封愛其文，以為客，隨建封行營。夜中大叫驚軍，軍士皆怒，欲食其肉，建封藏之。明日置宴，監軍曰：「某有與尚書約，彼此不得相違。」建封曰：「唯。」監軍曰：「某有請，請崔膺。」建封曰：「如約。」逡巡。建封又曰：「某亦有請，卻請崔膺。」座中皆笑。後乃得免。〈（出《國史補》）〉
　　李實為司農卿，促責官租。肖祐居喪，輸不及期。實怒，召至。租車亦至，故得不罪。會有賜與，當為謝狀。常秉筆者方有故，實急，乃曰：「召衣齊衰者。」祐至，立為草狀。實大喜，延英薦之。德宗令問喪期，屈指以待，及釋服之明日，自處士拜拾遺。祐有文章，善畫，好鼓琴，其拔擢乃偶然耳。〈（出《國史補》）〉
　　李賀字長吉，唐諸王孫也。父瑨肅，邊上從事。賀年七歲，以長短之歌名動京師。時韓愈與皇甫湜賢賀所業，奇之而未知其人。因相謂曰：「若是古人，吾曹不知者。若是今人，豈有不知之理。」會有以瑨肅行止言者，二公因連騎造門，請其子。既而總角荷衣而出。二公不之信，因面試一篇。賀承命欣然，操觚染翰，旁若無人。仍目曰《高軒過》。曰：「華裙織翠青如蔥，金環壓轡搖玲瓏。馬蹄隱隱聲隆隆，入門下馬氣如虹，雲是東京才子，文章巨公。二十八宿羅心胸，殿前作賦聲磨空。筆補造化天無功，元精耿耿貫當中。龐眉書客感愁蓬，誰知死草生華風。我今垂翅負天鴻，他日不羞蛇作龍。」二公大驚，遂以所乘馬，命聯鑣而還所居，親為束髮。年未弱冠，丁內艱。他日舉進士，或謗賀不避家諱，文公時著辨諱一篇。不幸未狀室而終。〈（出《摭言》）〉
　　韓愈引致後輩，為舉科第，多有投書請益者。時人謂之韓門弟子。後官高，不復為也。〈（出《國史補》）〉
　　楊敬之愛才公正。嘗知江表之士項斯，贈詩曰：「處處見詩詩總好，及觀標格過於詩。平生不解藏人善，到處相逢說項斯。」因此遂登高科也。〈（出《尚書故實》）〉
　　王鐐富有才情，數舉未捷。門生盧肇等，公薦於春官雲，「同盟不嗣，賢者受譏。相子負薪，優臣致誚。」乃旌鐐嘉句曰，「擊石易得火，扣人難動心。今日朱門者，曾恨朱門深。」聲聞藹然。果擢上第。〈（出《抒情詩》）〉
　　宣皇坐朝，次對官趨至前，必待氣息平勻，上然後問事。令狐綯進李遠為杭州刺史，宣皇曰：「我聞李遠詩云，長日唯銷一局棋。豈可以臨郡哉。」對曰：「詩人之言，不足有實也。」仍薦遠廉察可任，乃俞之。〈（出《幽閒鼓吹》）〉
　　鄭愚尚書，廣州人。擢進士第，〈（第下原有士字，據北夢瑣言三刪）〉揚歷清顯。聲甚高而性好華，以錦為半臂。崔魏公鉉鎮荊南，鄭授廣南節制。路由渚宮，鉉以常禮待之。鄭為進士時，未嘗以文章及魏公門，至是乃執所業。魏公覽之，深加歎賞曰：「真銷得半臂也。」〈（出《北夢瑣言》）〉
　　齊會稽孔稚珪，光祿靈產之子，侍中道隆之孫，張融之內弟。稚珪富學，與陸思曉、謝淪為君子之交。珪不樂世務，宅中草沒人。南有山池，春日蛙鳴。僕射王晏嘗鳴笳鼓造之，聞群蛙鳴，晏曰：「此殊聒人耳。」答曰：「我聽卿鼓吹，殆不及此。」晏有愧色。歷位太子詹事。贈光祿大夫。〈（出《談藪》）〉
　　北齊趙郡李元誠，鉅鹿貞公恢之孫，鉅鹿簡介靈之〈（「靈之」原作「之公」，據北齊書二二李元忠傳改）〉曾孫。性放誕，不好世務，以飲酒為務。為太常卿，太祖欲以為僕射，而疑其多酒。子騷諫之，元誠曰：「我言作僕射不如飲酒樂，爾〈（「爾」原作「耳」，據明抄本改）〉愛僕射，宜勿飲酒。」行台尚書司馬子如及孫騰，嘗詣元誠，其庭宇蕪曠，環堵頹圯。在樹下，以被自擁，獨對一壺，陶然樂矣。因見〈（見字原缺，據明抄本補）〉其妻，衣不曳地。撒所坐在褥，質酒肉，以盡歡意焉。二公嗟尚，各置餉饋，受之而不辭，散之親故。元誠一名元忠。拜儀同，領衛尉，封晉陽公。卒贈司徒，諡曰文宣。〈（出《談藪》）〉
　　丹陽陶弘景幼而惠，博通經史。睹葛洪《神仙傳》，便有志於養生。每言仰視青雲白日，不以為遠。初為宜都王侍讀，後遷奉朝請。永明〈（「永明」原作「水平」，按梁書五-陶弘景傳謂永明十年上表辭祿，據改）〉中，謝職隱茅山。山是金陵洞穴，周回一百五十里，名曰華陽洞天。有三茅司命之府，故時號茅山。由是自稱華陽隱居，人間書疏，皆以此代名。亦士安之玄晏，稚川之抱樸也。惟愛林泉，尤好著述。縉紳士庶稟道伏膺，承流向風，千里而至。先生嘗曰：「我讀外書未滿萬卷，以內書兼之，乃當小出耳。」齊高祖問之曰：「山中何所有？」弘景賦詩以答之，詞曰：「山中何所有？嶺上多白雲。只可自怡悅，不堪持寄君。」高祖賞之。〈（出《談藪》）〉
　　唐田游岩初以儒學累徵不起，侍其母隱嵩山。甘露中，中宗幸中獄，因訪其居，游岩出拜。詔命中書侍郎薛元超入問其母，御題其門曰，「隱士田游岩宅」，徵拜弘文學士。〈（出《翰林盛事》）〉
　　朱桃椎，蜀人也。淡泊無為，隱居不仕。披裘帶索，沈浮人間。竇軌為益州，聞而召之。遺以衣服，逼為鄉正。桃椎不言而退，逃入山中。夏則裸形，冬則以樹皮自覆。凡所贈遺，一無所受。織芒履，置之於路上。見者皆曰，「朱居士之履也。」為鬻取米，置之本處。桃椎至夕取之，終不見人。高士廉下車，深加禮敬。召至，降階與語。桃椎一答，既而便去。士廉每加褒異，蜀人以為美談。〈（出《大唐新語》）〉
　　玄宗徵嵩山隱士盧鴻，三詔乃至。及謁見，不拜，但磬折而已。問其故，鴻對曰：「臣聞老子雲，禮者忠信之薄，不足可依。山臣鴻，敢以忠信奉上。」玄宗異之，召入賜宴，拜諫議大夫，賜章服，並辭不受。給米百石，絹百疋，送還隱居之處。〈（出《大唐新語》）〉
　　天寶之亂，元結自汝濆，大率鄰里南投襄漢，保全者千餘家。乃舉義師宛葉之間，有嬰城捍寇之力。結天寶中師中行子。始在商於之山稱元子，逃難入猗玗之山稱猗玗子，或稱浪士。漁者呼為聱叟。酒徒呼為漫叟。及為官，呼漫郎。〈（出《國史補》）〉
　　賀知章性放曠，美談笑，當時賢達咸傾慕。陸象先既知章姑子也，知章特相親善。象先謂人曰：「賀兄言論調態，真可謂風流之士。」晚年縱誕，無復規檢。自號四明狂客，醉後屬詞，動成篇卷，文不加點，咸有可觀。又善草隸書，好事者共傳寶之。請為道士歸鄉，舍宅為觀，上許之。仍拜子為會稽郡司馬。御製詩以贈行。〈（出《譚賓錄》）〉
　　顧況志尚疏逸，近於方外。有時宰曾招致，將以好官命之。況以詩答之曰：「四海如今已太平，相公何事喚狂生。此身還似籠中鶴，東望滄溟叫數聲。」後吳中皆言況得道解化去。〈（出《尚書故實》）〉
　　陳琡，鴻之子也。鴻與白傅傳《長恨詞》。文格極高，蓋良史也。咸通中，佐廉使郭常侍銓之幕於徐。性尤耿介，非其人不與之交。同院有小計姓武，亦元衡相國之後，蓋汾陽之坦床也。乃心不平之，遂挈家居於茅山。與妻子隔山而居，短褐束縧，焚香習禪而已。或一年半載，與妻子略相面焉。在職之時，唯流溝寺長老與之款接，亦具短褐相見。自述檀經三卷，今在藏中。臨行，留一章與其僧云：「行若獨車輪，常畏大道覆。止若圓底器，常恐他物觸。行止既如此，安得不離俗。」乾符中，弟璉復佐薛能幕於徐，自丹陽棹小舟至於彭門，與弟相見。薛公重其為人，延請入城。遂堅拒之曰：「某已有誓，不踐公門矣。」薛乃攜舟造之，話道永日，不宿而去。其志尚之介僻也如此。〈（出《玉堂閒話》）〉
　　孔拯侍郎為遺補時，嘗朝回值雨，而無雨備，乃於人家簷廡下避之。過食時，雨益甚，其家乃延入廳事。有一叟出迎甚恭，備酒饌亦甚豐潔，公侯家不若也。拯慚謝之，且假雨具。叟曰：「某閒居，不預人事。寒暑風雨，未嘗冒也。置此欲安施乎？」令於他處假藉以奉之。拯退而嗟歎，若忘宦情。語人曰：「斯大隱者也。」〈（出《北夢瑣言》）〉
