　　趙冬曦任吏部尚書。吏部參選事例，每年銓曹人吏，舊例各合得一員外。及論薦親族，眾人皆悉論請。有令史曲思明一人，二年之內，未嘗有言。冬曦謂曰：「銓曹往例。」各合得一官，或薦他人亦得。」思明又不言，但唯而退。冬曦益怪之。一日又召而謂曰：「以某今日之勢，三千餘人選客，某下筆，即能自貧而富，舍賤而貴，饑之飽之，皆自吾筆。人人皆有所請，而子獨不言何也？」思明曰：「夫人生死有命，富貴關天。官職是當來之分，未遇何以悵然？三千之人，一官一名，皆是分定，只假尚書之筆。思明自知命未亨通，不敢以閒事撓於尚書。」冬曦曰：「如子之言，當賢人也，兼能自知休咎耶？」思明曰：「賢不敢當。思明來年，始合於尚書下授一官，所以未能有請也。」冬曦曰：「來年自授何官？」思明曰：「此乃忘之矣！」冬曦曰：「如何？」思明曰：「今請於階下書來年於尚書下授官月日，及請授俸料多少，亦請尚書同封記。請壞廳上壁，內書記，卻泥封之。若來年授官日，一字參差，請死於階下。」乃再拜而去。冬曦雖不言，心常怪之要誕，常擬與注別異一官。忽一日，上幸溫泉，見白鹿昇天，遂改會昌縣為昭應，敕下吏部，令注其官。冬曦遂與思明注其縣焉。及事畢，乃召而問之曰：「昨上幸溫泉，白鹿昇天，改其縣為昭應，其縣與長安萬年不殊，今為注其官。子且妄語，豈能先知此乎？」思明拜謝曰：「請尚書壞壁驗之。」遂乃拆壁開封，看題云：來年某月日，上幸溫泉，改其縣為昭應，蒙注授其官，及所請俸料。一無差謬。冬曦甚驚異之。自後凡有事，皆發使問之，莫不神驗。冬曦罷吏部，差人問思明，當更得何官。思明報云：向西得一大郡。且卻後旬日，上召冬曦，問江西風土。冬曦奏對稱旨，乃曰：「冬曦真豫章父母。遂除江南觀察使。到郡之後，有事發使問之，無不克應。卻後二年，疾病危篤。差人問之，思明報云：「可部署家事。冬曦知其不免，其疾危困而卒。〈（出《會昌解頤》）〉
　　吏部令史馬游秦，開元中，以年滿當選。時侍郎裴光庭，以本銓舊吏。問其所欲，游秦不對。固問之，曰：「某官已知矣，不敢復有所聞。」光庭曰：「當在我，安得之？」游秦不答，亦無懼色。光庭怒曰：「既知可以言乎。游秦曰：「此可誌之，未可言之。」乃命疏其目，藏於楹棟之間，期注唱後而發之。後老君見於驪山，鑾輿親幸其地，因改會昌縣為昭應縣。光庭以舊無昭應之名，謂游秦莫得而知也，遂補其縣錄事。及唱官之日，發棟間所誌之書，則如其言爾。〈（出《前定錄》）〉
　　蕭華雖陷賊〈（「賊」原作「城」，據明抄本改。）〉中，李泌嘗薦之。後泌歸山，肅宗終相之。唯舉薛勝掌綸誥，終不行。或問於泌，泌云：「勝官卑，難於發端。」乃置其《拔河賦》於案，冀肅宗覽之，遂更薦。肅宗至，果讀之，不稱旨，曰：『天子者君父。』而以天子玉齒對金錢熒煌乎？」他日復薦，終不得。信命也。〈（出《感定錄》）〉
　　沙門一行，開元中，嘗奏玄宗云：「陛下行幸萬里，聖祚無疆。」故天寶中，幸東都，庶盈萬數。及上幸蜀，至萬里橋，方悟焉。〈（出《傳載》）〉
　　玄宗時，有術士，云：「判人食物，一一先知。」公卿競延接。唯李大夫棲筠不信，召至謂曰：「審看某明日餐何物。」術者良久曰：「食兩盤糕糜，二十碗桔皮湯。」李笑，乃遣廚司具饌，明日會諸朝客。平明，有教〈（「教」明抄本，陳校本作「敕」。）〉召對。上謂曰：「今日京兆尹進新糯米，〈（原本「米」下有「糕」字，據明抄本刪。）〉得糕糜，卿且唯〈（「唯」字明抄本，陳校本作「住」。）〉吃。」良久，以金盤盛來。李拜而餐，對御強食。上喜曰：「卿吃甚美，更賜一盤，又盡。」既罷歸，腹疾大作，諸物絕口，唯吃桔皮湯，至夜半方愈。忽記術士之言，謂左右曰：「我吃多少桔皮湯？」曰：「二十碗矣。」嗟歎久之，遽邀術士，厚與錢帛。〈（出《逸史》）〉
　　杜相鴻漸之父名鵬舉，父子而似兄弟之名，蓋有由也。鵬舉父〈（原本無「父」字，據明抄本補。）〉嘗夢有所之，見一大碑，雲是宰相碑，已作者金填其字，未者刊名於柱上。有杜家兒否？曰：「有。」任自看之。視之，記得姓下有鳥偏旁曳腳，而忘其字，乃名子為鵬舉。而謂之曰：「汝不為相，即世世名字，當鳥旁而曳腳也。」鵬舉生鴻漸，而名字亦前定矣，況其官與壽乎？〈（出《集話錄》）〉
　　李大夫棲筠未達，將赴選。時揚州田山人，煙霞之士也，頗有前知。往見之，問所得官。答曰：「宣州溧陽尉。」李公曰：「某朝列之內，亦有親故。所望之官，實不至此。」良久曰：「勝則不可。某亦未審，將一書與楚州白鶴觀張尊師，師當知矣。」李公至，尋得觀院，蒿蓁塞徑，若無人居。扣門良久，方有應者，乃引入，見張生甚古。叟曰：「田子無端，妄相告郎君語。郎君豈不要知官否，彼云何？」曰：「宣州溧陽尉。」曰：「否，魏州館陶主簿。然已後任貴，聲華暄赫，無介意於此也。」及到京，授溧陽尉，李公驚異，以為張道士之言不中。數日，敕破銓注，改館陶主簿，乃知田張相為發明。後兩人皆不知所之。田生弟作江州司馬，名士顒。〈（出《逸史》）〉
　　貞元初，有太學生杜思溫，善鼓琴。多游於公侯門館，每登臨宴，往往得與。嘗從賓客夜宿城苟家觜。中夜山月如畫，而遊客皆醉，思溫獨攜琴臨水閒泛。忽有一叟支頤來聽。思溫謂是座客，殊不回顧。及曲罷，乃知非向者同游之人，遽置琴而起。老人曰：「少年勿怖，餘是秦時河南太守梁陟也，遭難，身沒於此中。平生好鼓琴，向來聞君撫琴，弦軫清越，故來聽耳。知音難遇，無辭更為我彈之。」思溫奏為《沉湘》。老人曰：「此弄初成，吾嘗尋之，其間音指稍異此。」思溫因求其異。隨而正之，聲韻涵古，又多怨切，時人莫之聞也。叟因謂思溫曰：「君非太學諸生乎？」曰：「然。」叟曰：「君何不求於名譽，而常為王門之伶人乎？」思溫竦然曰：「受教。且問窮達之事。」叟曰：「餘之少子，主管人間祿籍，當為君問之。」此後二日，當再會於此。至期而思溫往見，叟亦至焉。乃告曰：「惜哉，君終不成名，亦無正官。然有假祿在巴蜀，一十九年，俸入不絕。然慎勿為武職，當有大禍，非禳所免。誌之誌之。」言訖，遂不見。思溫明年又下第，遂罷舉，西遊抵成都，以所藝謁韋令公。公甚重之，累署要籍，隨軍十七八年，所請雜俸，月不下二萬。又娶大將軍女，車馬第宅甚盛。而妻父嘗欲思溫在轅門，思溫記老人之言，輒辭不就。後二日，密請韋令公，遂補討擊使。牒出方告，不敢復辭。而常懼禍至，求為遠使，竟不果。及劉辟反叛時，思溫在鹿頭城。城陷，為官軍所殺。家族不知所在也。〈（出《前定錄》）〉
　　柳及，河南人，貞元中進士登科殊之子也。家於澧陽。嘗客游至南海。元帥以其父有名於縉紳士林間，俾假掾於廣。未幾，娶會長岑氏之女。生一男，名甑甑。及以親老家遠，不克迎候，乃攜妻子歸寧於澧陽。未再歲後，以家給不足，單車重遊南中，至則假邑於蒙，於武仙再娶沈氏。會公事之郡，獨沈氐與母孫氏在縣廨。時當秋，夜分之後，天晴月皎。忽於牖中見一小兒，手招沈氏曰：「無懼無懼，某幾郎子也。」告說事狀，歷然可聽。沈氏以告其母。母乃問是何人，有何所請。答曰：「某甑甑也，以去年七月身死，故來辭別。」凡人夭逝，未滿七歲者，以生時未有罪狀，不受業報。縱使未即托生，多為天曾權祿驅使。某使當職役，但送文書來往地府耳。天曹記人善惡，每月一送地府，其間有暇，亦得閒行。」沈氏因告曰：「汝父之郡會計，亦當即至。」俄爾及歸，沈氏具告。及固不信，曰：「荒徼之地，當有妖怪，假託人事，殆非山精木魅之所為乎？」其夕，即又於牖間以手招及。及初疑，尚正辭詰之，乃聞說本末，知非他鬼，乃歔欷涕泗，因詢其夭橫之由。答曰：「去年七月中，戲弄得痢疾，醫藥不救，以致於此，亦命也。今為天曹收役，亦未有托生之期。」及曰：「汝既屬冥司，即人生先定之事可知也，試為吾檢窮達性命，一來相告。」答云：「諾。」後夕乃至，曰：「冥官有一大城，貴賤等級，咸有本位，若棋佈焉。世人將死，或半年，或數月內，即先於城中呼其名。時甑甑已聞呼父名也，輒紿而對。」既而私謂沈氏曰：「阿爺之名，已被呼矣，非久在人間。他日有人求娶沈氏者，慎勿許之。若有姓周，職在軍門者，即可許之，必當偕老，衣食盈羨。」其餘所述近事，無不徵驗。後一夕又來曰：「某以拘役有限，不得到人間。，從此永訣矣。」言詞悽愴，歔欷而去。後四月，及果卒。沈氏尋亦萍泊南海。或有求納者，輒不就。後有長沙小將姓周者，部本郡錢帛，貨殖於廣州，求娶沈氏。一言而許之。至今在焉。平昌孟弘微與及相識，具錄其事。〈（出《前定錄》）〉
　　韋泛者，不知其所來。大歷初，罷潤州金壇縣尉。客游吳興，維舟於興國佛寺之水岸。時正月望夜，士女繁會。泛方寓目，忽然暴卒。縣吏捕驗，其事未已，再宿而蘇。云：「見一吏持牒來，云：『府司追。』遂與之同行。約數十里，忽至一城，兵衛甚嚴，入見多是親舊往還。泛驚問吏曰：『此何許也？』吏曰：『此非人間也。』泛方悟死矣。俄見數騎呵道而來，中有一人，衣服鮮華，容貌甚偉。泛前視之，乃故人也，驚曰：「君何為來此？』曰：「『為吏所追。』其人曰：『某職主召魂，未省追子。因思之曰：『嘻，誤矣！所追者非追君也，乃兗州金鄉縣尉韋泛也！』遽叱吏送之歸。泛既喜得返，且恃其故人，因求其祿壽。其人不得已，密謂一吏，引於別院，立泛於門。吏入，持一丹筆來，書其左手曰：『前楊復後楊，後楊年年強。七月之節歸玄鄉。』泛既出，前所追吏亦送之。」既醒，具述其事。沙門法寶好異事，盡得其實，因傳之。後六年，以調授太原楊曲縣主簿，秩滿至京師。適遇所親與鹽鐵使有舊，遂薦為楊子縣巡官。在職五年。建中元年，六月二十八日，將赴選，以暴疾終於廣陵旅舍，其日乃立秋日也。〈（出《前定錄》）〉
