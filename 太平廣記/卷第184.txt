　　貢舉
　　昭宗皇帝，頗為孤進開路。崔凝覆試，但是子弟，無問文章高下，率多退落，其間屈人頗多。孤寒中，唯程晏、黃韜擅場之外，其
　　韋甄及第，勢固萬全矣。然未知名第高下，未免撓懷。俄聆於光德里南街。忽睹一人扣一板門甚急。良久，軋然門開。呼曰：「十三官尊體萬福。」既而甄果是第十三人矣。〈（出《摭言》）〉
　　劉纂者，商州劉蛻之子也，亦善為文。乾寧中，寒棲京師。偶與一醫士為鄰。纂待之甚至，往往假貸之。其人即樞密使門徒。嗣薛王為大京兆，醫工因為知柔診脈。從容之際，盛言纂之窮且屈。知柔甚領覽。會試官以解送等第，稟於知柔。知柔謂纂是開府門前人醫者之言，必開府之意也，非解元不可。由是以纂居首送，纂亦莫知其由。自是纂落數學，方悟。竟無以自雪。〈（出《摭言》）〉
　　僖宗廣明之亂〈（庚子誤為甲辰）〉甲辰，天下大荒，車駕再幸岐梁。饑殣相望，郡國率不以貢士為意。江西節帥鍾傅起於義聚，奄有疆土，充庭述職，為諸侯表式。而乃孜孜以薦賢為急務。雖州裡白丁，片文隻字求貢於有司者，莫不盡禮接之。至於考試之辰，設會供帳，甲於治平。行鄉飲之禮，嘗率賓佐臨視，拳拳然有喜色。後大會以餞之，筐篋之外，率皆資以桂王。解元三十萬，解副二十萬，其餘皆不減十萬。垂三十載，此志未嘗稍息。時舉子者以公卿關節，不遠千里而求首薦，歲常不下數輩。
　　盧文煥，光化二年狀元及第，頗以宴醵為急務。常府開宴，同年皆患貧，無以致之。一旦紿以游齊國公亭子，既自皆解帶從容。煥命團司牽驢。時柳璨告文煥，以驢從非己有。文煥曰：「藥不瞑眩，厥疾弗瘳。」璨甚銜之。居四年，璨登庸，文煥憂慼日加。璨每遇之曰：「藥不瞑眩，厥疾弗瘳。」〈（出《摭言》）〉
　　光化二年，趙光逢放柳璨及第。光逢後三年不遷。時璨自內庭大拜，光逢始以左丞徵入。未幾，璨坐罪誅死，光逢膺大用，居重地十餘歲。上表乞骸，守司空致仕。二年，復徵拜上相。〈（出《摭言》）〉
　　盧延讓光化三年登第。先是延讓師薛能為詩，詞意入癖，時人多笑之。吳融向為侍御史，出官峽中。延讓時薄游荊渚，貧無卷軸，未遑贄謁。會融表弟滕籍者，偶得延讓百篇。融既覽，大奇之。且曰：「此無他貴，語不尋常耳。於是稱之於府主成汭。時故相張公職於是邦，常以延讓為笑端。及融言之，咸所改觀。由是大獲舉糧。延讓深所感激。然猶困循，竟未相面。值融赴急徵，尋入內庭，孜孜於公卿間稱譽不已。光化戊午歲，來自襄之南。融一見如舊相識，延讓嗚咽流涕，於是攘臂成之矣。〈（出《摭言》）〉
　　羅隱、顧雲，俱受知於相國令狐綯。顧雖鹺賈之子，而風韻詳整。羅亦錢塘人，鄉音乘刺。相國子弟每有宴會，顧獨預之。風韻談諧，莫辨其寒素之士也。顧文賦為時所稱，而切於成名。嘗有啟事陳於所知，只望丙科盡處，竟列於尾株之前也。羅既頻不得意，頗怨望，竟為貴遊子弟所排，契闊東歸。黃寇事平，朝賢議欲召之。韋貽范沮之曰：「某與同舟而載，雖未相識，舟人告云：此有朝官。羅曰：是何朝官，我腳夾筆，亦可敵得數輩。必若登科通籍，吾徒為秕糠也，」由是不果召。〈（出《北夢瑣言》）〉
　　唐天祐年，河中進士楊玄同老於名場，是歲頗亦彷徨，未涯兆朕，宜祈吉夢，以卜前途。是夕，夢龍飛天，乃六足。及見榜，乃名第六。則知固有前定矣。〈（出《玉堂閒話》）〉
　　封舜卿梁時知貢舉。後門生鄭致雍同受命，入翰林為學士。致雍有俊才。舜卿才思拙澀，及試五題，不勝困弊，因托致雍秉筆。當時識者，以為座主辱門生。同光初致仕。〈（出《北夢瑣言》）〉
　　禮部貢院，凡有榜出，書以淡墨。或曰，名第者，陰注陽受，淡墨書者，若鬼神之跡耳。此名鬼書也。范質云：未見故實，塗說之言，未敢為是。嘗記未應舉日，有登第者相告，舉子將策名，必有異夢。今聊記憶三數夢，載之於此。高輦應舉，夢雷電晦冥，有一小龍子在前，吐出一石子。輦得之。占者曰：雷電晦冥，變化之象，一石十科也。將來科第，其十數矣。及將放榜，有一吏持主文貼子至，問小吏姓名：則曰姓龍。詢其名第高卑，則曰第十人。又郭俊應舉時，夢見一老僧屐於臥榻上，蹣跚而行。既寤，甚惡之。占者曰：老僧上座也，著屐於臥塌上行，屐高也，君其巍峨矣。及見榜，乃狀元也。王汀應舉時，至滑州旅店，夢射王慎徵，一箭而中。及將放榜，或告曰：君名第甚卑。汀答曰：苟成名，當為第六人。及見榜，果如所言。或者問之，則告以夢。王慎徵則前年第六人及第，今射而中之，故知亦此科第也。質於癸巳年應舉，考試畢場。自以孤平〈（明抄本「孤平」作「幼年」。）〉初舉，不敢決望成名，然憂悶如醉。晝寢於逆旅，忽有所夢。寐未吪間，有九經蔣之才相訪。即驚起而坐，且告以夢。夢被人以硃筆於頭上亂點，己牽一胡孫如驢許大。蔣即以夢占之曰：「君將來必捷，兼是第三人矣。」因問其說，即曰：「亂點頭者，再三得也；朱者、事分明也；胡孫大者為猿，算法圈三徑一，故知三數也。」及放榜，即第十三人也。〈（出《玉堂閒話》）〉
　　氏族
　　後魏孝文帝定四姓，隴西李氏大姓，恐不入，星夜乘鳴駝，倍程至洛。時四姓已定訖。故至今謂之駝李焉。〈（出《朝野僉載》）〉
　　太原王氏，四姓得之為美，故呼為釢鏤王家，喻銀質而金飾也。〈（出《國史補》）〉
　　高宗朝，以太原王，范陽盧，滎陽鄭，清河博陵二崔，趙郡隴西二李等七姓，其族望恥與諸姓為婚，乃禁其自相姻娶。於是不敢復行婚禮，密裝飾其女以送夫家。〈（出《國史異纂》）〉
　　李積。酒泉公義琰姪孫，門戶第一而有清名。常以爵位不如族望，官至司封郎中懷州刺史，與人書札，唯稱隴西李積。〈（出《國史補》）〉
　　崔仁師之孫崔湜、滌〈（「滌」原作「湜」，據明抄本改。）〉等昆仲數人，並有〈（「並有」二字原缺，據唐《摭言》十二補。）〉文翰，列官清要。每私宴之際，自比王謝之家。謂人曰：「吾之門第〈（」門第「原作」人門「，據明抄本改。）〉及出身官歷，未嘗不為第一。丈夫當先據要路以制人，豈能默默受制於人。」故進取不已，而不以令終。〈（出《摭言》）〉
　　世有山東士大夫類例三卷。其有非士族及假冒者，多不見錄。署雲相州僧曇剛撰。後柳衝亦明族姓，中宗朝為相州刺史。詢問舊老，云：「自隋已來，不聞有僧曇剛。」蓋懼嫉於時，故隱其名氏。〈（出《國史補》）〉
　　初，李嶠與李迥秀同在廟堂，奉詔為兄弟。又西祖王璋與信安王禕同產。故趙郡隴西二族，昭穆不定，一會之中，或孫為祖，或祖為孫。〈（出《國史補》）〉
　　張說好求山東婚姻，當時皆惡之。及後與張氏親者，乃為甲門〈（「甲門」原作「申明」，據明抄本改。）〉四姓。鄭氏不離滎陽，又崗頭盧，澤底李，土門崔，皆為鼎甲。〈（出《國史補》）〉
　　楊氏，自楊震號關西孔子，葬於潼關亭，至今七百餘年，子孫猶在閿鄉故宅，天下一家而已。〈（出《國史補》）〉
　　李尚書益有宗人庶子同名，俱出於姑臧公。時人謂尚書為文章李益，庶子為門戶李益，而尚書亦兼門地焉。嘗姻族間有禮會，尚書歸，笑謂家人曰：「太甚笑，今日局席，兩個坐頭，總是李益。〈（出《因話錄》）〉
　　文宗為莊恪選妃，朝臣家子女者〈（明抄本「子女者」作「有女子」。）〉悉被進名，士庶為之不安。帝知之，召宰臣曰：「朕欲為太子婚娶，本求汝鄭門衣冠子女為新婦，〈（明抄本」婦「下有」扶出來田舍齁齁地如「九字。）〉聞在外朝臣，皆不願共聯作親情，〈（明抄本情作家。）〉何也？朕是數百年衣冠。」無何神堯打〈（明抄本打作把朕二字。）〉家羅訶去。因遂罷其選。〈（出《盧氏雜說》）〉
　　白敏中為相，嘗欲以前進士侯溫為子婿。且有日矣，其妻盧氏曰：「身為宰相，願為我婿者多矣。己既姓白，又以侯氏兒為婿，必為人呼作侯白爾。」敏中為之止焉。敏中始婚也，已朱紫矣，嘗戲其妻為接腳夫人。又妻出，輒導之以馬。妻既憾其言，每出，必命撤其馬，曰：「吾接腳夫人，安用馬也。」〈（出《玉泉子》）〉
　　汝州衣冠，無非望族，多有子女。有汝州參軍亦令族內，於一家求親，其家不肯曰：「某家世不共軒冕家作親情。」〈（出《盧氏雜說》）〉
　　有黃生者，擢進士第。人問與頗同房否？對曰：別洞。黃本溪洞豪姓，生故以此對。人雖咍之，亦賞其直實也。〈（出《尚書故實》）〉
