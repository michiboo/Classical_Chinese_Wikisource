　　黎州漢源縣有旌節花，去地三二尺，行行皆如旌節也。〈（出《黎州漢源縣圖經》）〉
　　野悉密出佛林國，亦出波斯國。苗長七八尺，葉似梅。四時敷榮。其花五出，白色，不結子。花開時，遍野皆香。與嶺南詹糖相類。西域人常彩其花，壓以為油，塗其香滑。
　　都勝花，紫色，兩重心，數葉卷上，如蘆朵，蕊黃葉細。
　　簇蝶花，花朵簇一蕊，如蓮房。色淺紅。出在溫州。
　　茙葵，本湖中葵也，一名胡葵。似葵。大者紅，可緝為布。燒作灰，藏大火，久不滅。有重台者。
　　金燈一曰九形，花葉不相見。俗惡人家種之，故一名無義草。
　　金錢花。梁時荊州掾屬，雙六賭金錢，錢盡，以金錢花相足。魚弘謂得花勝得錢。
　　毗屍沙，一名曰中金錢花。本出外國，梁大同二年來中土。〈（已上七花並出《酉陽雜俎》）〉
　　牡丹花，世謂近有。蓋以隋末文士集中，無牡丹歌詩。則楊子華有晝牡丹處極分明。子華北齊人，則知牡丹花亦已久矣〈（出《尚書故實》）〉。又《謝康樂》集，亦言「竹間水際多牡丹」。而隋朝《種植法》七十餘卷中，不說牡丹者，則隋朝花藥中所無也。〈（出《酉陽雜俎》）〉
　　唐開元末，裴士淹為郎官，奉使幽冀回，至汾州眾香寺，得白牡丹一棵。值於長興私地。天寶中，為都下奇賞。當時名士，有《裴給事宅看牡丹》詩。詩尋訪未獲。太常博士張乘，嘗見裴祭酒說，又房琯有言：「牡丹之會，琯不與焉。」〈（出《酉陽雜俎》）〉
　　唐至德中，馬僕射總鎮太原。得紅紫二色牡丹，移於城中。元和初猶少，今與茙葵較〈（「較」字原闕。據明抄本、陳校本補。）〉多少耳。〈（出《酉陽雜俎》）〉
　　長安興唐寺，有牡丹一棵，唐元和中，著花二千一百朵。其色有正暈倒暈，淺〈（「淺」原作「深」，據明抄本、陳校本改）〉紅深紫，黃白檀等，獨無深紅。又無花葉中無抹心者。重台花。有花面徑七八寸者。〈（出《酉陽雜俎》）〉
　　長安興善寺素師院牡丹，色絕嘉。元和末，一枝花合歡。〈（出《酉陽雜俎》）〉
　　唐朝韓文公愈，有疏從子姪，自江淮來。年甚少，韓令學院中伴子弟。子弟悉為凌辱。韓知，遂送街西僧院中，令讀書。經旬，寺主綱復訴其狂率，韓遽令歸，且責曰：「市肆賤類，營衣食，尚有一事長處。汝所為如此，竟作何物？」姪拜謝。徐曰：「某有一藝，恨叔不知。」因指階前牡丹曰：「叔要此花青紫黃赤，唯命也。」韓大奇之，遂給所須試之。乃豎箔曲，盡遮牡丹叢，不令人窺。掘棵四面，深及其根，寬容人坐。唯齎紫礦輕粉朱紅，旦暮治其根。凡七日，遂掩坑。白其叔曰：「根校遲一月。」時冬初也，牡丹本紫，及花發，色黃紅歷緣。每朵有一聯詩，字色紫分明，乃是韓公出關時詩頭一韻，曰：「雲橫秦嶺家何在？雪擁藍關馬不前」十四字。韓大驚異。遂乃辭歸江淮，竟不願仕。〈（出《酉陽雜俎》）〉
　　長安貴游尚牡丹，三十餘年矣。每春暮，車馬若狂，以不就玩為恥。金吾鋪圍外寺觀，種以求利，一本有數萬者。元和末，韓令姪〈（《國史補》中「姪」作「始」）〉至長安，私第有之，遽令斸去。曰：「吾豈效兒女子也？」〈（出《國史補》）〉
　　月桂，葉如桂。花淺黃色，四瓣。青蕊，花盛發如柿蒂。出蔣山。〈（出《酉陽雜俎》）〉
　　牡桂，葉大如苦竹。葉中有一脈如筆跡。花蒂葉三瓣，瓣端分為兩歧。其表色淺黃，近歧淺紅色。花六瓣，色白。心凸起如荔枝。其枝紫。出婺州山中。〈（出《酉陽雜俎》）〉
　　桂花，三月開，黃而不白。大庾詩皆稱桂花耐日，及張曲江詩「桂華秋皎潔」，妄矣。〈（出《酉陽雜俎》）〉
　　羅多海紅並海石榴。唐贊皇李德裕言，花中帶海者，悉從海東來。章川花差類海石榴，五朵簇生，葉狹長，重沓承。
　　南海四時皆有朱槿，花常開。然一本之內，所發不過一二十花。且開不能如圖畫者，叢發爛熳。〈（原闕出處，明抄本作「出《酉陽雜俎》」）〉
　　嶺表朱槿花，莖葉皆如桑樹。葉光而厚〈（南人謂之弗桑）〉。樹身高者〈（出《酉陽雜俎》）〉，止於四五尺，而枝葉婆娑。自二月開花，至於中冬方歇。其花深紅色，五出，如大蜀葵。有蕊一條，長於花葉，上綴金屑，日光所爍，疑有燄生。一叢之上，日開數百朵，雖繁而有豔，且近而無香。暮落朝開。插枝即活，故名之槿。俚女亦彩而鬻，一錢售數十朵。若微此花，紅梅無以資其色。〈（出《嶺表錄異》）〉
　　嶺南紅槿，自正月迄十二月常開，秋冬差少耳。〈（出《嶺南異物志》）〉
　　那提槿花，紫色，兩重葉。外重葉捲心，心中抽莖，高寸餘。葉端分五瓣，如蒂。瓣中紫蕊，莖上黃蕊。
　　閩中多佛桑樹。枝葉如桑，唯條上勾。花房如桐花，含長一寸餘，似重台狀。花亦有淺黃者。南中桐花有深色者。
　　貞桐，枝端抽赤黃條，條復旁對，分三層。花大如落蘇花，黃色。一莖上有五六十朵。
　　諸花少六出者，唯梔子花六出。陶真白〈（「白」原作「曰」，據明抄本改）〉言：「梔子剪花六出，刻房七道。」其花香甚，相傳即西域薝蔔也。
　　山茶，葉如茶樹，高者丈餘。花大盈寸，色如緋。十二月開。
　　衡山石楠花，有紫碧白三色。花大如牡丹。亦有無花者。
　　白州比閭華，其華若羽。伐其木為薪，終日火不敗。
　　木蓮花，葉似辛夷，花類蓮色。出鳴玉溪，卬州亦有。
　　那伽花，狀如三春，無葉，華色白，心黃，六瓣。出在舶上。
　　長安敦化坊百姓家，唐大和中，有木蘭一樹，花色深紅。後桂州觀察使李勃看宅人，以五千買之。宅在水北。經年，花紫色。
　　唐衛公李德裕，嘗獲異木一株，春花紫。予思木中一歲發花，唯木蘭。
　　洛中鬻花木者，言嵩山深處，有碧色玫瑰。而今亡矣。〈（自那提槿花下並出《酉陽雜俎》）〉
　　刺桐花，狀如圖畫者不類。其木為材。三四月時，布葉繁密，後有赤花。間生葉間三五房，不得如畫者。紅芳滿樹〈（謫椽陳去疾，家於閩，因語方物。去疾曰：「閩之泉州刺桐，葉綠而花紅房。照物皆朱殷然，與番禺者不同。乃知此地所畫者，實閣中之木。非南海之所生也。「椽」原作「緣」，「方」下原有「風」字，「閩之泉州」上原闕「曰」字，皆朱原作家未，「生」原作「意」，據明抄本改）〉。〈（出《投荒雜錄》）〉
　　樂游苑自生玫瑰樹。下多苜蓿。一名懷風。時人或謂之光風。風在其間常肅然，日照其花有光彩，故名曰苜蓿懷風。茂陵人謂之連枝草。〈（出《西京雜記》）〉
　　南中花多紅赤，亦彼之方色也，唯躑躅為勝。嶺北時有，不如南之繁多也。山谷間悉生。二月發時，照耀如火。月餘不歇。〈（出《嶺南異物志》）〉
　　凌霄花中露水，損人目。〈（出《酉陽雜俎》）〉
　　漢明帝時，池中有分枝荷，一莖四葉，狀如駢蓋。實如玄珠，可以飾珮。〈（出《酉陽雜俎》）〉
　　靈帝時，有夜舒荷，一莖四蓮。其葉夜舒晝卷。〈（出《酉陽雜俎》）〉
　　睡蓮。南海有睡蓮，夜則花低入水。〈（原闕出處，今見《酉陽雜俎》十九）〉
　　宣平〈（「宣平」原作「唐室」，據陳校本改）〉中太傅相國盧公，應舉時，寄居壽州安豐縣別墅。嘗游芍陂，見裡人負薪者，持碧蓮花一朵。公驚問之。答曰：「陂中得之。」盧公後從事浙西。因使淮服。話於太尉衛公李德裕。德裕令搜訪芍陂，則無有矣。又遍尋於江渚間，亦終不能得。乃知向者一朵，蓋神異耳。〈（出《尚書故實》）〉
　　唐韓文公愈之姪，有種花之異。聞其說於小說〈（「小說」二字原闕，據明抄本補）〉。杜給事孺休典〈（「典」原作「與」，據《北夢瑣言》改）〉湖州，有染戶家，池生青蓮花。刺史命收蓮子歸京，種於池沼，或變為紅蓮，因異之。乃致書問染工。染工曰：「我家有三〈（「三」原作「公」，據陳校本改）〉世治靛甕，嘗以蓮子浸於甕底，俟經歲年，然後種之。若以所種青蓮花子為種，即其紅矣。蓋還本質，又何足怪？」乃以所浸蓮子寄之。道士申匡圖，又見人以雞矢和土，培芍藥花叢，其淡紅者悉成深紅。染之所益信矣。偽蜀王先主將晏駕，其年，峨嵋山娑羅花，悉開白花。又荊文獻王未薨前數年，溝港城隍，悉開白蓮。一則染以氣類，一則表示凶兆，又何疑哉？〈（原闕出處，明抄本「作出《北夢瑣言》」）〉
　　偽蜀主當僭位，諸勳貴功臣，競起甲第。獨偽中令趙廷隱，起南宅北宅。千梁萬拱，其諸奢麗，莫之與儔。後枕江瀆，池中有二島嶼。遂甃石循池，四岸皆種垂楊，或間雜木芙蓉。池中種藕。每至秋夏，花開魚躍。柳蔭之下，有士子執卷者，垂綸者，執如意者，執塵尾者，談詩論道者。一旦岸之隈，有蓮一莖，上分兩歧，開二朵。其時謂之太平無事之秋，士女拖香肆豔，看者甚眾。趙廷隱畫圖以進，蜀主歎賞。其時歌者詠者不少。無何，禁苑中有蓮一莖，歧分三朵。蜀王開筵宴，召群臣賞之。是時詞臣已下，皆貢詩。當時有好事者，圖以繪事，至今傳之。
　　蘇州進藕，其最上者名傷荷藕。或雲，荷名；或雲，葉甘為蟲所傷；或雲，故傷其葉，以長其根。近多重台荷，實中又生花，亦甚異也。〈（出《國史補》）〉
　　石蓮入水沉，唯煎鹼鹵能浮之。雁食之，糞落山中，百年不壞。相傳橡子落水為蓮。〈（出《酉陽雜俎》）〉
　　芰一名水菜，一名蘚苔。漢武昆明池中，有浮根菱，根出水上，葉淪波下，亦曰青水芰。玄都有芰，碧色，狀如雞飛，名翻雞芰。仙人鳧伯子常彩之。〈（出《酉陽雜俎》）〉
　　菱，今人但言菱芰。諸解草木書，亦不分別。唯伍安貧《武〈（「伍安貧武」原作「五安貨五」，據《全唐文》七六一改）〉陵記》，言四角曰芰，兩角曰菱。今蘇州折腰菱多兩角。荊州有僧，遺段成式一斗郢城菱，三角而無芒，可以挼莎。〈（出《酉陽雜俎》）〉
