　　佛圖澄者，西域人也。本姓帛氏。少出家。清真幼學，誦經數百萬言。以晉懷帝永嘉四年來適洛陽，志弘大法。善念神咒，能役使鬼物。以麻油雜煙灰塗掌，千里外事，皆徹見掌中，如對面焉，亦能令潔齋者見。又叫聽鈴音以言事，無不效驗。欲於洛陽立寺，值劉曜寇斥洛台，帝京擾亂，澄立寺之志遂不果。乃潛身革野，以觀世變。時石勒屯兵葛陂，專以殺戮為威，沙門遇害者甚眾。澄憫念蒼生，欲以道化勒，於是杖策到軍門。勒大將郭黑略素奉法，澄即投止略家。略從受五戒，崇弟子之禮。略後從勒征伐，輒預克勝負，勒疑而問曰：「孤不覺卿有出眾智謀，而每知行軍吉凶，何也？」略曰：將軍天挺神武，幽靈所助。有一沙門，術智非常，雲將軍當略有區夏。己應為師，臣前後所白，皆其言也。」勒喜曰：「天賜也。」召澄問曰：「佛道有何靈驗？」澄知勒不達深理，正可以道術為教，因言曰：「至道雖遠，亦可以近事為證。」即取器盛水，燒香咒之。須臾生青蓮華，光色曜日。勒由此信伏。澄因諫曰：「夫王者德化洽於宇內則四靈表瑞，政弊道消則彗孛見於上。恆象著見，體咎隨行。斯乃古今之常理，天人之明戒。」勒甚悅之。凡應被誅殘蒙其益者，十有八九，於是中州之胡，皆願奉佛。時有痼疾，世莫能知者，澄為醫療，應時瘳損。陰施默益者，不可勝記。勒自葛陂還河北，過坊頭，人夜欲斲營，澄語黑略曰：「須臾賊至，可令公知。」果如其言，有備故不敗。勒欲試澄，夜冠胄衣甲執刃而坐，遣人告澄云：「夜來不知大將軍所在。」使人始至，未及有言，澄逆問曰：「平居無寇，何故夜嚴？」勒益敬之。勒後因忿，欲害諸道士，並欲苦澄。澄乃避至黑略舍，語弟子曰：「若將軍使至，問吾所在者，報雲不知所之。」使人尋至，覓澄不得，使還報勒。勒驚曰：「吾有惡意向聖人，聖人舍我去矣。」通夜不寢，思欲見澄。澄知勒意悔，明旦造勒，勒曰：「昨夜何行？」澄曰：「公有怒心，昨故權避；公今改意，是以敢來。」勒大笑曰：「道人謬耳。」襄國城塹水源，在城西北五里，其水源暴竭。勒問澄：「何以致水？」澄曰：「今當敕龍取水。」勒字世龍，謂澄嘲己，答曰：「正以龍不能致水，故相問耳？」澄曰：「此誠言，非戲也。水泉之源，必有神龍居之，往以敕語告之，水必可得。」乃與弟子法首等數人，至故泉源上。其源故處，久已乾燥，坼如車轍。從者心疑致水難得。澄坐繩床，燒安息香，咒願數百言。如此三日，水泫然微流，有一小龍，長五六寸許，隨水來出。諸道士竟往視之，澄曰：「龍有毒，勿臨其上。」有頃，水大至，隍塹皆滿。澄閒坐歎曰：「後二日，當有一小人驚動此下。」即而襄國人薛合，有二子，既小且驕，輕侮鮮卑奴。奴忿，抽刃刺殺其弟，執兄於室，以刀擬心，若人入屋，便欲加手，謂薛合曰：「送我還國，我活汝兒。不然，共死於此。」內外驚愕，莫敢往觀。勒乃自往視之，謂薛合曰：「送奴以全卿子，誠為善事。此法一開，方為後害，卿且寬情，國有常憲。」命人取奴，奴遂殺兒而死。鮮卑段末波攻勒，其眾甚盛。勒懼問澄，澄曰：「昨日寺鈴嗚雲，明旦食時，當擒段末波。」與勒登城望波軍，不見前後，失色曰：「豈可獲。是公安我辭耳。」更遣夔安問澄，澄曰：「已獲波矣。」時城北伏兵出，遇波執之。澄勸勒宥波，遣還本國，勒從之，卒獲其用。時劉載已死，載從弟曜篡襲偽立，稱元光初。光初八年，曜遣從弟中山王岳將兵攻勒，勒遣石虎率步騎拒之，大戰洛西，岳敗，保石樑塢，虎堅柵守之。澄與弟子自官寺至中寺，始入寺門，歎曰：「劉岳可憫！」弟子法祚問其故，澄曰：「昨亥時岳已被執。」果如所言。光初十一年，曜自率兵攻洛陽，勒欲自往拒曜，內外僚佐，無不畢諫，勒以訪澄。澄曰：「相輪鈴音云：『秀支替戾岡，僕谷劬禿當』，此羯語也。秀支替戾岡出也，『僕谷』劉曜胡位，劬禿當捉也，此言軍出捉得曜也。」時徐光聞澄此言苦勸。勒乃留長子石弘，共澄以鎮襄國，自率中軍步騎直指洛城。兩軍才交，曜軍大潰，曜馬沒水中，石堪生擒之送勒。澄時以物塗掌觀之，見有大眾，中縛一人，朱絲約其肘。因以告弘。當爾之時，正生擒曜也。時平之後，勒乃僭稱趙天王行皇帝事，改元建平，是歲晉成皇帝咸和五年也。勒登位已後，事澄益篤。時石蔥叛，其年，澄戒勒曰：「今年蔥中有蟲，食必害人，可令百姓無食蔥也。」勒頒告境內，慎無食蔥。到八月，石蔥果走。勒益加尊重，有事必咨而後行，號大和尚。石虎有子名斌，後勒以為子，勒愛之甚重。忽暴病而亡，已涉二日。勒曰：「朕聞虢太子死，扁鵲能生。大和尚國之神人，可急往告，必能致福。」澄乃取楊枝咒之，須臾能起，有頃平復。由是勒諸稚子多在佛寺中養之。每至四月八日，勒躬自詣寺，觀佛像而發願。至建平四年四月，天靜無風，而塔上一鈴獨鳴。澄謂眾曰：「鈴音云：『國有大喪，不出今年矣。』」是歲七月勒死。太子弘襲位。少時，虎廢弘自立，遷都於鄴，改元建武。傾心事澄，又至於勒。乃下書曰：「和尚國之大寶，榮爵不加，高祿不受，榮祿匪頒，何以旌德。從此已往，宜衣以綾錦，乘以雕輦。朝會之日，和尚升殿，常侍已下，悉助舉舁，太子諸公，扶輦而上。主者唱大和尚，眾座皆起，以彰其尊。」又敕偽司空李農旦夕親問，太子諸公，五日一朝，表朕敬焉。澄時止鄴城內中寺，遣弟子法常北至襄國，弟子法佐從襄國還，相遇，在梁塞城下共宿。對車夜談，言及和尚，比旦各去。法佐至，始入覲澄。澄逆笑曰：「昨夜爾與法常交車共說汝師耶。先民有言：『不曰敬乎？幽而不改；不曰慎乎？獨而不怠。』幽獨者敬慎之本，而不識乎？」佐愕然愧懺。於是國人每共相語曰：「莫起噁心。和尚知汝。」及澄之所在，無敢向其方面涕唾便利者。時太子石邃有二子在襄國，澄語邃曰：「小阿彌比當得疾，可往迎之。」邃即馳信往視，果已得疾。太醫殷騰及外國道士自言能治，澄告弟子法常曰：「正使聖人復出，不癒此疾，況此等乎？」後三日果死。石邃荒酒，將圖為逆，謂內豎曰：「和尚神通，儻發吾謀，明日來者，當先除之。」澄月望將入覲虎，謂弟子僧會曰：「昨夜天神呼我曰：『明日若入，還勿過人。』我儻有所過，汝當止我。」澄常入，必過邃。知澄入，要候甚苦。澄將上南台，僧會引衣，澄曰：「事不得止。」坐未安，便起，邃固留不住，所謀遂止。還寺歎曰：「太子作亂，其形將成。」欲言難言，欲忍難忍，乃因事從容箴虎，虎終不解。俄而事發，方悟澄言。後郭黑略將兵徵長安北山羗，墮羗伏中。時澄在堂上座，弟子法常在側，澄忽慘然改容曰：「郭公陷狄。」令眾生咒願，澄又自咒願，須臾更白：「若東南出者活，餘向則困。」復更咒願，有頃曰：「脫矣。」後月餘日，黑略還說，隨羗圍中東南走，馬乏，正遇帳下人推馬與之，曰：「公乘此，小人乘公馬，濟與不濟，任命也。」略得其馬，故獲免。推驗日期，正是澄咒願時也。偽大司馬燕公石斌，虎以為幽州牧，鎮有群凶湊聚，因以肆暴。澄戒虎曰：「天神昨夜言：『疾牧馬還。至秋，齊當癱爛。』」虎不解此語，即敕諸處牧馬送還。其秋，有人譖斌於虎，虎召斌，鞭之三百，殺其所生齊氏。虎彎弓捻矢，自視行斌罰。罰輕，虎乃手殺五百人。澄諫曰：「心不可縱，死不可生。禮不親殺，以傷恩也。何有天子親行罰乎？」虎乃止。後晉軍出淮泗，隴北瓦城皆被侵逼，三方告急，人情危擾，虎乃瞋曰：「吾之奉佛，而更致外寇，佛無神矣。」澄明旦早入，虎以事問澄，因讓虎曰：「王過世經為大商主，至罽賓寺，嘗供大會，中有六十羅漢，吾此身亦預斯會。時得道人謂吾曰，此主人命盡，當更化身，後晉王地。今王為王，豈非福耶？疆場軍寇，國之常耳，何為怨謗三寶，夜興毒念乎？」虎乃信悟，跪而謝焉。虎常問澄：「佛法不殺，朕為天下之主，非刑殺無以肅清海內，既違戒殺生，雖復事佛，誰獲福耶？」澄曰：「帝王事佛，當在體恭心順，顯揚三寶。不為暴虐，不害無辜。至於兇暴無賴，非化所遷，有罪不得不殺，有惡不得不刑，但當殺可殺，當刑可刑耳。若暴虐恣意，殺害非罪，雖復輕刑事法，無解殃禍。願陛下省欲興慈，廣及一切，則佛教永隆，福祚方遠。」虎雖不能盡從，而為益不少。虎尚書張離、張良，家富事佛，各起大塔。澄謂曰：「事佛在於清靜無欲，慈矜為心。檀越雖儀奉大法，而貪吝未已，遊獵無度，積聚不窮，方受玩世之罪，何福報之可希耶？」離等後並被戮滅。時又久旱，自正月至六月。虎遣太子詣臨漳西釜口祈雨，久而不降。虎令澄自行，即有白龍二頭降於祠所，其日大雨，方數千里，其年大收。戎貊之徒，先不識法，聞澄神驗，皆遙向禮拜，並不言而化焉。澄常遣弟子向西城中市香，即行。澄告餘弟子，掌中見買香弟子在某處被劫，垂死。因燒香咒願，遙救護之。弟子後還，雲某月某日某處，為賊所劫，垂當見殺，忽聞香氣，賊無故自驚曰：「救兵已至。」棄之而走虎於臨漳修治舊塔，少承露盤，澄曰：「臨緇城內有古阿育王塔，地中有承露盤及佛像，其上林木茂盛，可掘取之。」即畫圖與使，依言掘取，果得盤像。虎每欲伐燕，澄諫曰：「燕國運未終，卒難可克。」屢行敗績，方信澄戒。澄道化即行，以人多奉佛，皆營造塔廟，相競出家，真偽混淆，多生愆過。虎下書問中書曰：「佛號世尊，國家所奉。裡閭小人無爵秩者，為應得事佛與不？又沙門皆應高潔貞正，行能精進，然後可為道士。今沙門甚眾，或有姦宄避役，多非其人。卿可同議。」偽中書著作郎王度奏曰：「夫王者郊祀〈祀原作視，據明抄本改〉天地，祭奉百神，載在祀典，禮有常饗。佛出西域，外國之神，功不施民，非天子諸華所應祠奉。往者漢明感夢，初傳其道，唯聽西域人得立寺都邑，以奉其神。漢人皆不得出家。魏承漢〈原本漢下有後字。據高僧傳刪〉制，亦循前軌。今大趙受命，率由舊章。華戎制異。人神流別，外不同內，饗祭殊禮。荒下服禮，不宜雜錯。國家可斷趙人，悉不聽詣寺燒香禮拜，以尊典禮。其百辟卿士，下逮眾隸，例皆禁之。其有犯者，與淫祀同罪。趙人為沙門者，還從四民之服。」偽中書令王波同度所奏。虎下書曰：「度議云：『佛是外國之神，非天子諸華所可宜奉。』 
　　朕生自邊壤，忝當期運，君臨諸夏〈夏原作下，據明抄本改〉。至於饗禮，應兼從本俗。佛是戎神，正所應奉。夫制由上行，永世作則，苟事克無虧，何拘前代。其夷趙百蠻，有餘其淫禮樂事佛者，悉聽為道。」於是慢戒之徒，因之以厲。黃河中舊不生黿，忽得一以獻虎，澄見而歎曰：「桓溫其入河不久。」溫字元子。後果如言也。時魏縣有一流民，莫識氏族，恆著麻襦布裳，在魏縣市中乞丐，時人謂之麻襦。言語卓越，狀如狂病，乞得米穀不食，輒散置大路，雲飼天馬。趙興太守藉拔收送詣虎。先是澄謂虎曰：「國東二百里某月某日當送一非常人，勿殺之也。」如期果至。虎與共語，了無異言，唯道「陛下當終一柱殿下。」虎不解此語，令送以詣澄。麻襦謂澄曰：「昔在元和中會，奄至今日。有戎受玄命，絕歷終有期。金離銷於壤，邊荒不能尊。驅除靈期跡，莫已已之懿。裔苗葉繁，其來方積，休期如何斯？永以歎之！」澄曰：「天回運極，否將不支。九木水為難，無可以術學。玄哲雖存世，莫能基必馥〈高僧傳馥作穨〉久游閻浮利，擾擾多此患。行登凌雲宇，會於虛游間。」澄與麻襦，講語終日，人莫能解。有竊聽者，唯得此數言，推計似如論數百年事。虎遣馬驛送還本縣，既出城外，辭能步行，云：「我當有所過，未便得發。至合口橋，可留見待。」使如言馳去，未至合口，而麻襦已在橋上。考其行步，有若飛也。澄有弟子道進，學通內外，為虎所重。嘗言及隱士，虎謂進曰：「有楊軻者，朕之民也，徵之十餘年，不恭王命，故往省視。傲然而臥。雖不得君臨萬邦，乘輿所向，天沸地湧。雖不能令木石屈膝，何匹夫而長傲耶？昔太公之齊，先誅華士。太公賢哲，豈其謬乎？」進對曰：「昔舜優蒲衣，禹造伯成，魏飾乾木，漢美周黨，管寧不應曹氏，皇甫不屈晉世，二聖四君，共嘉其節，將欲激厲貪竟，以峻清風。願陛下遵舜、禹之德，勿效太公用刑。君舉必書，豈可令趙史遂無隱遁之傳乎？」虎悅其言，即遣軻還其所止，遣十家供給之。進還，具以白澄，澄睆然笑曰：「汝言善也，但軻命有所縣矣！」後秦州兵亂，軻弟子以牛負軻西奔，戍軍追擒，並為所害。虎嘗晝寢，夢見群羊負魚，從東北來。寤已訪澄，澄曰：「不祥也。鮮卑其有中原乎？」慕容氏後果都之。澄嘗與虎共處中堂，澄忽驚曰：「幽州當火災。」仍取酒灑之，久而笑曰：「救已得矣。」虎遣驗幽州，云：「爾日火從四門起，西南有黑雲來，驟雨滅之，雨亦頗有酒氣。」至虎建武十四年七月，石宣、石韜將圖相殺。宣時到寺，與澄同坐。浮圖一鈴獨鳴，澄謂宣曰：「解鈴音乎？鈴云：『鬍子〈子原作於，據高僧傳改〉洛度。』」宣變色曰：「是何言與？」澄謬曰：「老胡為道，不能山居無言，重茵美服，豈非洛度乎？」石韜後至，澄熟視良久，韜懼而問澄，澄曰：「怪公血臭，故相視耳。」至八月，澄使弟子十人齋於別室，澄時暫入東閣。虎與後杜氏問訊，澄曰：「脅下有賊，不出十日，自佛圖從西，北殿以東，當有流血。慎勿東行走。」杜後曰：「和尚耄耶，何處有賊？」澄即易語云：「六情所受，皆悉是賊。老自應耄，但使少者不暋。」遂便寓言，不復章的。後二日，宣果遣人害韜於佛寺中，欲因虎臨喪，仍行大逆。虎以澄先戒，故獲免。及宣事發被收，澄諫虎曰：「既是陛下之子，何為重禍耶？陛下若忍怒加慈者，尚可六十餘歲。如必誅之，宣當為彗星，下掃鄴宮也。」虎不從，以鐵鏁穿宣領，牽上薪積而焚之，收其官屬三百餘人，皆車裂支解，投之漳河。澄乃敕弟子罷別室〈室原作空，據明抄本改〉齋也。後月餘日，有一妖馬，耄尾皆有燒狀，入中陽門，出顯陽門，東首東宮，皆不得入，走向東北，俄爾不見。澄聞而歎曰：「災其及矣。」至十一月，虎大饗群臣於太武前殿，澄吟曰：「殿乎殿乎，棘子成林，將壞人衣。」虎令發殿石下視之，有棘生焉。澄還寺，視佛像曰：「悵恨不得莊嚴。」獨語曰：「得三年乎？」自答「不得不得。」又曰：「得二年、一年、百日、一月乎？」自答「不得」乃無復言，還房，謂弟子法祚曰：「戊申歲禍亂漸萌，己酉石氏當滅。吾及其未亂，先從化矣。」既遣人與虎辭曰：「物理必遷，身命非保，貧道燄幻之軀，化期已及。既荷恩殊重，故逆以仰聞。」虎愴然曰：「不聞和尚有疾，乃忽爾告終。」即自出至寺而慰諭焉。澄謂虎曰：「出入生死，道之常也。修短分定，非所能言。夫道重行全，德貴無怠，苟業操無虧，雖亡若在。違而獲延，非其所願。今意未盡者，以國家心存佛理，奉法無吝。興起寺廟，崇顯莊麗。稱斯德也，宜享休祉。而布政猛烈，刑酷罪〈原本無罪字，據明抄本補〉濫，顯違〈違原作為，據明抄本改〉聖典，幽背法戒，以不自懲革。終無佛祐。若降心易慮，惠此下民，則國祚延長，道俗慶賴。畢命就盡，沒無遺恨。」虎悲動嗚咽，知其必逝，即為鑿壙營墳。至十二月八日，卒於鄴宮寺，是歲晉穆帝永和四年也。士庶悲哀，號赴傾國。春秋一百一十七歲矣。仍窆於臨漳西紫陌，即虎所創塚也。俄而梁犢作亂，明年虎死，冉閔篡戮，石種都盡。閔小字棘奴，澄先所謂棘子成林者也。澄左乳旁先有一孔，圍四五寸，通徹腹內，有時光從中出，或以絮塞孔，夜欲讀書，輒拔絮，則一室洞明。又齋日輒至水邊，引腸洗之，還復內中。澄身長八尺，風姿甚美，妙解深經，旁通世論。講說之日，正標宗致，使始末文〈明抄本始末文三字作如來之〉言，昭然可了。加復慈洽蒼生，拯救危苦，二石凶強，虐害非道，若不以與澄同日，熟可言哉。但百姓蒙益，日用而不知耳。佛天〈高僧傳天作調〉、須菩提等數十名僧，出自天竺、康居，不遠數萬之路，足涉流沙，詣澄受訓。樊淝釋道安、中山竺法雅，並跨越關河，聽澄講說。皆妙達精理，研測幽微。澄自說生處去鄴九萬餘里，棄家入道一百九年，酒不逾齒。過中不食，非戒不履，無欲無求。受業追隨，常有數百，前後門徒，幾且一萬。所歷州郡，興立佛寺八百九十三所，弘法之盛，莫與先矣。初虎殮澄以生時錫杖及缽內棺中，後冉閔篡位，開棺唯得缽杖，不得見屍。或言澄死之日，有人見澄於流沙。虎疑其不死，因發墓開棺視之，唯見一石，虎曰：「石者朕也，師葬我而去矣。」未幾虎死。後慕容雋都鄴，處石虎宮中，每夢見虎齧其臂，意謂石虎為崇。乃募覓虎屍，於東明館掘得之，屍僵不毀。雋蹹之罵曰：「死胡敢怖生天子！汝作宮殿成，而為汝兒所圖，況復他耶。」鞭撻毀辱，投之漳河。屍倚橋柱不移，秦將王猛乃收而葬之。麻襦所言一柱殿也。後符堅徵鄴，雋子蹹為堅大將郭神虎所執，實先夢虎之驗也。田融趙〈趙原作起。據高僧傳改。〉記云：「澄未亡數年，自營塚壙。」澄既〈既原作記。據明抄本改。〉知塚必開，又屍不在中，何容預作？恐融之謬矣。澄或言佛圖澄，或言佛屠澄，皆取梵音之不同耳。〈出《高僧傳》〉
