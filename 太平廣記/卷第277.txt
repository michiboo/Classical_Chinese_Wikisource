　　後魏閭英為肥城令，夢日墮所居黃山水中，林人以車牛挽致不出，英抱戴而歸。後至散騎常侍。〈（出《夢雋》）〉
　　後魏宋瓊母病，冬月思瓜。瓊夢見人與瓜，覺。得之手中。時稱孝感。〈（出《夢雋》）〉
　　後魏宋穎妻鄧氏，亡十五年。忽夢亡妻向穎拜曰：「今被處分為高崇妻，故來辭。」流涕而去。數日崇卒。〈（出《夢雋》）〉
　　後魏盧元明，字幼章，為中書侍郎。孝武永熙末，乃居洛東緱山。時元明夢友〈（友字原缺。據明抄本補。）〉人王由攜酒就之言別。賦詩為贈。及覺，憶其詩十字云：「自茲一去後，朝市不復遊。」元明歎曰：「由性不狎俗，旅寄人間，乃有今夢。詩復如此，必有他故也。」經三日，果聞由為亂兵所害。尋其亡日，乃是發夢之夜焉。〈（出《夢記》）〉
　　後魏廣陽王元淵，夢著袞衣倚槐樹，問占者楊元稹。元稹言：「當得三公。」退謂人曰：「死後得三公耳，槐字木旁鬼。」果為朱榮所殺，贈司徒。〈（出《酉陽雜俎》）〉
　　許超夢盜羊入獄，問楊元稹，元稹曰：「當得城陽令。」後封城陽侯。〈（出《酉陽雜俎》）〉
　　北齊侍御史李廣，博覽群書。修史。夜夢一人曰：「我心神也。君役我太苦，辭去。」俄而廣疾卒。〈（出《獨異志》）〉
　　齊宜都王鏗年七歲，出閣，陶弘景為侍讀。八九年中，甚相接遇。後鏗遇害。時弘景隱山中，夢鏗來，慘然言別曰：「某今命過，無罪，後三年。當生某家。」弘景訪之以幽中事，多秘不出。及覺，即使人至都參訪，果與夢符。弘景因此著《夢記》。〈（出《夢記》）〉
　　徐孝嗣，字始昌。曾在率府，晝臥北壁下。夢兩童子，遽云：「移公床。」孝嗣驚起，壁有聲，行數步而壁倒，壓床。〈（出《談藪》）〉
　　宣城太守濟陽江淹少時，嘗夢人授以五色筆，故文采俊發。後夢一丈夫，自稱郭景純，謂淹曰：「前借卿筆，可以見還。」探懷得五色筆，與之。自爾淹文章躓矣。故時人有「才盡」之論。〈（出《南史》）〉
　　李輔國恣橫無君，代宗漸惡之。因寢，夢登樓，見高力士領數百鐵騎，以戟刺輔國，流血灑地，前後歌呼，自北而去。遣謁者問其故，力士曰：「明皇之命也。」帝覺。不輒言。及輔國為盜所殺，帝異之，方以其夢話於左右。〈（出《杜陽雜編》）〉
　　江南偽中書舍人徐善，幼孤，家於豫章。楊吳之克豫章，善之妹為一軍校所虜。既定，軍校得善，請以禮聘之。善自以為舊族，不當與戎士為婚，固不許，乃強納幣焉，悉擲棄之。臨以白刃，亦不懼，然竟虜之而去。善即詣楊都，求見吳楊渥而訴之。時渥初嗣藩服，府廷甚嚴，僣擬王者。布衣遊士，旬歲不得一見。而善始至白沙，渥夜夢人來言曰：「江西有秀才徐善，將來見公。今在白沙逆旅矣，其人良士也。且有情事，公可厚遇。」且即遣騎迎之。既至，禮遇甚厚，且問所欲言，善具白其妹事。即命贖歸於徐氏。時歙州刺史陶雅聞而異之，因闢為從事。〈（出《稽神錄》）〉
　　隋文帝未貴時，常舟行江中。夜泊中，夢無左手。及覺，甚惡之，及登岸。詣一草庵。中有一老僧，道極高。具以夢告之。僧起賀曰：「無左手者，獨拳也，當為天子。」後帝興建此庵為吉祥寺。居武昌下三十里。〈（出《獨異志》）〉
　　唐太宗為秦王時，年十八，與晉陽令劉文靖首謀之夜。高祖夢墮床下，見遍身為蟲蛆所食，甚惡之。諮詢於安樂寺智滿禪師。師俗姓賈氏，西河人也，戒行高潔。師曰：「此可拜乎！夫床下者，陛下也。群明食者，所謂群生共仰一人活耳。」高祖嘉其言。又云：「貧僧頗習《易》，以卦之象，明夷之兆。按《易》曰，巽在床下，紛若無咎，而早吉晚凶。斯固體大，不可以小，小則敗。大則濟，可作大事。以濟群生，無往不亨，乃必成乎。」高祖動容曰：「雖蒙善誘，未敢當。」禪師眄秦王曰：「郎君與大人並葉兆夢，是謂乾父之盅，考用無咎。天理人事，昭然可知，不可固拒，天之與也。天與不取，必受其咎。無乃不可乎？」高祖拜而謝曰：「弟子何幸，再煩鄭重叮嚀之意，敢不敬從。」〈（出《廣德神異錄》）〉
　　戴胄素與舒州別駕沈裕善。胄以唐貞觀七年死。至八年八月，裕在州，夢其身行於京師義寧坊西南街。每見胄著故弊衣，顏容甚悴，見裕悲喜。問公生平修福，今者何為？答曰：「吾昔誤奏殺人，吾死後，他人殺羊祭我。由此二事，辯答辛苦，不可具言。今亦勢了矣。」因謂裕曰：「吾平生與君善友，竟不能進君官位，深恨於懷。君今自得五品，文書已過天曹，相助欣慶，故以相報。」言畢而寤，向人說之，冀夢有徵。其年冬，裕入京參選。有銅罰，不得官。又向人說所夢無驗。九年春，裕將歸江南，行至徐州，奉詔書，授裕五品，為婺州治中。〈（出《冥報記》）〉
　　婁師德布衣時，常因沉疾，夢一人衣紫，來榻前再拜曰：「君疾且間矣，幸與其偕去。」即引公出。忽覺力甚捷，自謂疾愈。行路數里，見有廨署，左右吏卒，朱門甚高，曰：「地府院。」驚曰：「何地府院而在人間乎？」紫衣者對曰：「冥道固與人接跡，世人又安得而知之？」公入其院，吏卒辟易四退。見一空室，曰「司命署」。問職何如？對曰：「主世人祿命之籍也。」公因竊視之，有書數千幅，在幾上。傍有綠衣者，稱為案掾。公命出己之籍，按取一軸以進，公閱之，書己名，載其祿位年月，周歷清貫，出入台輔，壽凡八十有五。覽之喜，謂案椽曰：「某一布衣耳，無饑凍足矣，又安敢有他望乎？」言未畢，忽有一聲沿空而下，震徹簷宇。案椽驚曰：「天鼓且動，君宜疾歸，不可留矣。」聞其聲，遂驚悟，始為夢游耳。時天已曙，其所居東鄰有佛寺，擊曉鍾。蓋案椽所謂天鼓也。是日疾亦間焉。後入仕曆官，咸如所載者。及為西京〈（明抄本京作涼）〉帥，一日，見黃衣使者至閣前曰：「冥途小吏，奉命請公。」公曰：「吾嘗見司命之籍，紀吾之位，當至上台，壽凡八十有五，何為遽見命耶？」黃衣人曰：「公任某官時，嘗誤殺無辜人，位與壽為主吏所降，今則窮矣。」言訖，忽亡所見。自是臥疾，三日乃薨也。〈（出《宣室志》）〉
　　顧琮為補闕，嘗有罪係詔獄，當伏法。琮一夕憂愁，坐而假寐。忽夢見其母下體，琮愈懼，形於顏色。流輩問，琮以夢告之，自謂不祥之甚也。時有善解者賀曰：「子其免乎？」問何以知之？曰：「太夫人下體，是足下生路也。重見生路，何吉如之。吾是以賀也。」明日。門下侍郎薛稷奏刑失入，竟得免。琮後至宰相。〈（出《廣異記》）〉
　　唐則天后夢一鸚鵡，羽毛甚偉，兩翅俱折。以問宰臣，群公默然。內史狄仁傑曰：「鵡者陛下姓也。兩翅折者，陛下二子，廬陵相王也。陛下起此二子，兩翅全也。」武承嗣、武三思連項皆赤。後契丹圍幽州，檄朝廷曰：「還我廬陵相王來。」則天乃憶狄公之言曰：「卿曾為我占夢。今乃應矣。朕欲立太子，何者為得？」傑曰：「陛下內有賢子，外有賢姪，取捨詳擇，斷在聖衷。」則天曰：「我自有聖子，承嗣、三思是何疥癬。」承嗣等懼，掩耳而去。即降敕追廬陵，立為太子，充元帥。初募兵，無有應者。聞太子行，北邙山頭皆兵滿，無容人處。賊自退散。〈（出《朝野僉載》）〉
　　唐薛季昶為荊州長史，夢貓兒伏臥於堂限上，頭向外。以問占者張猷，猷曰：「貓兒者爪牙，伏門限者。閫外之事，君必知軍馬之要。」未旬日，除桂州都督嶺南招討使。〈（出《朝野僉載》）〉
　　玄宗嘗夢落殿，有孝子扶上。他日以問高力士，力士云：「孝子素衣，此是韋見素耳。」帝深然之。數日，自吏部侍郎拜相。〈（出《廣異記》）〉
　　玄宗夢入井，有一兵士，著緋褌，背負而出。明日。使於兵號中尋訪，總無此人。又於苑中搜訪，見一掌關，著緋褌，便引見。上問：「汝昨夜作何夢？」對曰：「從井中背負日出登天。」上睹其形狀，與夢相似。乃問：「汝欲官乎？」答曰：「臣不解作官，臣家貧。」遂敕賜錢五百千。〈（出《定命錄》）〉
　　魏仍與李龜年同選。相與夢。魏夢見侍郎李彭年，使人喚，仍於銓門中側耳聽之。龜年夢有人報，侍郎注與君一畿丞。明日共解此夢，以為門中側耳是聞字，應是聞喜。果唱聞喜尉，李龜年果唱蘄州蘄縣丞。仍後貶齊安郡黃崗尉，准敕量移。乞夢，夢拾得一毛蠅子。與李龜年占議，云：「毛字千下有七，應去此一千七百里。」如其言。〈（出《定命錄》）〉
　　給事中陳安平子，年滿赴選。與鄉人李仙藥臥，夜夢十一月養蠶。仙藥占曰：「十一月養蠶，冬絲也。君必送東司。」數日，果送吏部。〈（出《朝野僉載》）〉
　　饒陽李瞿曇，勛官番滿選。夜夢一母豬極大。李仙藥占曰：「母豬，狘主也。君必得屯主。」數日，果如其言。〈（出《朝野僉載》）〉
　　趙良器嘗夢有十餘棺，並頭而列。良器從東歷踐其棺，至第十一棺破，陷其腳。後果歷任十一政，至中書舍人卒。高適任廣陵長史，嘗謂人曰：「近夢於大廳上，見疊累棺木，從地至屋脊。又見旁有一棺，極為寬大，身入其中，四面不滿。不知此夢如何？」其後累歷諸任，改為詹事，亦寬漫之官矣。〈（出《定命錄》）〉
　　奚侍郎陟，少年未從官，夢與朝客二十餘人，就一廳中吃茶。時方甚熱，陟東行首坐，茶起西，自南而去。二碗行，不可得至，奚公渴甚，不堪其忍。俄有一吏走入，肥大，抱簿書近千餘紙，以案致筆硯，請押。陟方熱又渴，兼惡其肥，忿之，乘高推其案曰：「且將去。」濃墨滿硯，正中文書之上，並吏人之面手足衣服，無不沾污。及驚覺。夜索紙筆細錄，藏於巾笥。後十五年，為吏部侍郎。時人方漸以茶為上味，日事修潔。陟性素奢，先為茶品一副，餘公卿家未之有也。風爐越甌，碗託角匕，甚佳妙。時已熱，餐罷，因請同舍外郎就廳茶會。陟為主人，東面首侍。坐者二十餘人。兩甌緩行，盛又至少，揖客自西而始，雜以笑語，其茶益遲。陟先有痟疾，加之熱乏，茶不可得，燥悶頗極。逡巡，有一吏肥黑，抱大文簿，兼筆硯，滿面瀝汗，遣押。陟惡忿不能堪，乃於階上推曰：「且將去。」並案皆倒，正中令史面，及簿書盡污。坐客大笑。陟方悟昔年之夢。語於同省。明日，取所記事驗之，更無毫分之差焉。〈（出《逸史》）〉
　　張鷟曾夢一大鳥，紫色，五彩成文，飛下，至庭前不去。以告祖父，云：「此吉祥也。昔蔡衡云：鳳之類有五，其色赤文章鳳也，青者鸞也，黃者鵷雛也，白者鴻鵠也，紫者鸑鷟也。此鳥為鳳凰之佐，汝當為帝輔也。」遂以為名字焉。鷟初舉進士，至懷州，夢慶雲復其身。其年對策，考功員外騫味道，以為天下第一。又初為岐王屬，夜夢著緋乘驢。睡中自怪，我衣綠裳，乘馬，何為衣緋卻乘驢。其年應舉及第，授鴻臚丞，未經考而授五品。此其應也。〈（出《朝野僉載》）〉
　　河東裴元質初舉進士。明朝唱策，夜夢一狗從竇出，挽弓射之，其箭遂撆。以為不祥，問曹良史，曰：「吾往唱策之夜，亦為此夢。夢神為吾解之曰：狗者第字頭也，弓第字身也，箭者第豎也，有撆為第也。」尋而唱第。果如夢焉。〈（出《朝野僉載》）〉
　　潘玠自稱，出身得官，必先有夢。與趙自勤同選，俱送名上堂，而官久不出。後玠雲，已作夢，官欲出矣。夢玠與自勤同謝官，玠在前行，自勤在後。及謝處，玠在東，公在西，相視而笑。其後三日，果官出。玠為御史，自勤為拾遺。同日謝。初引，玠在前先行，自勤在後。入朝，則玠於東立，自勤於西立，兩人遂相視而笑。如其夢焉。〈（出《定命錄》）〉
　　員外郎樊係，未應舉前一年，嘗夢及弟。榜出，王正卿為榜頭。一榜二十六人。明年方舉，登科之後，果是王正卿為首。人數亦同。係又自校書郎調選，吏部侍郎達奚珣，深器之，一注金城縣尉。係不受。達奚公云：「校書得金城縣尉不作，便作何官？」係曰：「不敢嫌畿尉，但此官不是係官。」經月餘，本缽更無缺與換，抑令入甲，係又不伏。其時崔異於東銓注涇陽尉，緣是優缺，不授。異，尚書崔翹之子。遂別求換一缺，適遇係此官不定。當日榜引，達奚謂云：「不作金城那，與公改注了。公自雲合得何官耶？」親云：「夢官合帶陽字。」達奚歎曰：「是命也。」因令唱示，〈（「示」原作「雲」，據明抄本改）〉乃涇陽縣令。〈（出《定命錄》）〉
　　呂諲嘗晝夢地府所追，隨見判官。判官云：「此人勛業甚高，當不為用。」諲便仰白：「母老子幼，家無所主。」控告甚切，判官令將過王。尋聞〈（「聞」原作「問」，據明抄本改。）〉左右白王：「此人已得一替。」問替為誰？雲是蒯適。王曰：「蒯適名士，職當其任。」遂放諲。諲時與妻兄顧況同宿。即覺，為況說之。後數十日，而適攝吳縣丞，甚無恙。而況數玩諲。以為歡笑。適月餘罷職，修第於吳之積善裡。忽有走卒衝入，謁云：「丁侍御傳語，令參三郎。」適云：「初不聞有丁侍御，為誰？」卒曰：「是仙芝。」適曰：「仙芝卒於餘杭，何名侍御？」卒曰：「地下侍御耳。」適惡之曰：「地下侍御，何意傳語生人。」卒曰：「兼令相追，不獨傳語。名籍已定，難可改移。」適求其白丁侍御：「己未合死，乞為求代。」卒去復來，云：「侍御不許，催令促裝。」因中疾，數日而死。〈（出《廣異記》）〉
