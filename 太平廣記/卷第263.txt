　　唐天授年，彭城劉誠之，粗險不調，高言庳語，凌上忽下，恐嚇財物，口無關鑰，妄說襖災。從萬年縣尉常彥瑋，索錢一百千。云：「我是劉果毅，當與富貴。」彥瑋進狀告之。上令二給事先入彥瑋房中，下簾坐窗下聽之。有頃，誠之及戶千仞至，於廳上坐，談話。彥瑋引之說國家長短，無所忌諱，給使一一紙筆抄之以進。上怒，令金吾捕捉。親問之，具承。遂腰斬誠之，千仞處絞，授彥瑋侍御史。〈（出《朝野僉載》）〉
　　唐老三衛宗玄成，邢州南和人。祖齊黃門侍郎。玄成性粗猛，稟氣凶豪，凌轢鄉村，橫行州縣。紀王為邢州刺史，玄成與之抗行。李備為南和令，聞之，每降階引接。分庭抗禮，務在招延，養成其惡。屬河朔失稔，開倉賑給，玄成依勢，作威鄉野，強乞粟一石。備與客對，不命，玄成乃門外揚聲，奮臂直入。備集門內典正一百餘人，舉牒推窮，強乞是實。初令項上著鏁，後卻鏁上著枷，文案既周，且決六十，杖下氣絕。無敢言者。〈（出《朝野僉載》）〉
　　孟神爽，揚州人，稟性狼戾，執心鴆毒，巡市索物，應聲即來；入邸須錢，隨口而至。長史縣令，高揖待之，丞尉判司，頷之而已。張潛為揚州刺史，聞其暴亂，遣江都縣令店上捉來。拖入府門，高聲唱速付法曹李廣業推鞠。密事並虛，准敕決百，杖下卒。〈（出《朝僉載》）〉
　　則天之廢廬陵也。飛騎十餘人於客戶坊同飲，有一人曰：「早知今日無功賞，不及扶豎廬陵。」席上一人起出，北門進狀告之。席未散，並擒送羽林。鞠問皆實。告者授五品，言者斬，自餘知反不告，坐絞。〈（出《朝野僉載》）〉
　　周令史韓令珪耐羞恥，厚貌強梁。王公貴人，皆呼次第。平生未面，亦強幹之。曾選，於陸元方下引銓。時舍人王勮奪情，與陸同廳而坐。珪佯驚曰：「未見王五。」勮便降階〈（「階」原作「皆」，據黃本改）〉憫然〈（「然」原作「默」，據黃本改）〉，令珪顰眉蹙刺，相尉而去。陸與王有舊，對面留住，問：「勮是誰？」莫之識也。後嚇人事敗，於朝堂決杖。遙呼河內王曰：「大哥何不相救？」懿宗目之曰：「我不識汝。」催杖苦鞭，杖下取死。〈（出《朝野僉載》）〉
　　唐李宏，汴州濬儀人也。凶悖無賴。狠戾不仁。每高鞍壯馬。巡坊歷店，唬庸調租船綱典，動盈數百貫。強貸商人巨萬。竟無一還。商旅驚波，行綱側膽。任正理為汴州刺史，上十〈（「十」原作「下」，據黃本改。）〉餘日，遣手力捉來，責情決六十。杖下而死。工商客生，酣飲相歡。遠近聞之，莫不稱快。〈（出《朝野僉載》）〉
　　唐長孫昕，皇后之妹夫。與妻表兄楊仙玉乘馬二十餘騎。並列〈（並列二字原空缺，據黃本補）〉瓜撾，於街中行。御史大夫李傑在坊中內參姨母，僮僕在門外。昕與仙郎，使奴打傑左右。傑出來，並波按頓。須臾。金吾及萬年縣官並到，送縣禁之。昕妻父王開府，將二百百騎，劫昕等去。傑與金吾、萬年，以狀聞上，奏敕斷昕殺，積杖至數百而卒。〈（出《朝野僉載》）〉
　　張易之兄弟驕貴，強奪莊宅奴婢姬妾，不可勝數。昌期於萬年縣街內行，逢一女人，婿抱兒相逐。昌期馬鞭撥其頭巾，女婦罵之。昌期顧謂奴曰：「橫馱將來。」婿投匭三四狀，並不出。昌期捉送萬年縣，誣以他罪，決死之。昌儀常謂人曰：「丈夫當如此，今時千人推我不倒，及其敗也，萬人擎我不能起。」俄而事敗，兄弟俱斬。〈（出《朝野僉載》）〉
　　唐邢州刺史權懷恩，無賴，除洛州長史。州差參軍劉犬子迎，至懷州路次拜。懷恩突過，不與語。步趁二百餘步，亦不遣乘馬。犬子覺不似，乃自上馬馳之。至驛，令脫靴訖，謂曰：「洛州幾個參軍？」對曰：「正員六人，員外一人。」懷恩曰：「何得有外員？」對曰：「餘一員，遣與長史脫靴。」懷恩驚曰：「君誰家兒？」對曰：「阿父為僕射。」懷恩撫然而去。僕射劉仁軌謂曰：「公草裡刺史，至神州，不可造次。參軍雖卑微〈（「微」原作「維」，據黃本改）〉，豈可令脫靴耶？」懷恩慚，請假不復出，旬日為益州刺史。〈（出《朝野僉載》）〉
　　唐洛陽丞宋之遜，太常主簿之問弟。羅織殺駙馬王同皎。初，之遜諂附張易之兄弟，出為兗州司倉，遂亡而歸，王同皎匿之於小房。同皎慷慨之士也，忿逆韋與武三思亂國，與一二所親論之，每至切齒。之遜於簾下竊聽之，遣姪曇，上書告之，以希韋之旨。武三思等果大怒，奏誅同皎之黨。兄弟並授五品官，之遜為光祿丞，之問為鴻臚丞，曇為尚衣奉御。天下怨之，皆相謂曰：「之問等緋衫，王同皎血染也。」誅逆韋之後，之遜等長流嶺南。客謂浮休子曰：「來俊臣之徒如何？」對曰：「昔有獅子王於深山，獲一豺，將食之。豺曰：請為王送二鹿以自贖。獅子王喜。週年之後，無可送，王曰：汝殺眾生亦已多，今次到汝，汝其圖之？豺默然無應，遂齚殺之。俊臣之輩，何異豺也。」〈（出《朝野僉載》）〉
　　上都市肆惡少，率髡而膚紮，備眾物形狀。恃諸軍，張拳強劫，至有以蛇售酒，捉羊甲擊人者。京兆尹薛元賞，上三日，令里長潛捕，約三十餘人，悉杖殺，屍於市。市人有點青者，皆炙滅之。時大寧坊力者張乾，紮左膊曰「生不怕京兆尹」，右膊曰「死不怕閻羅王。」又有王力奴，以錢五千召劄工，可胸腹為山亭院、池榭、草木、鳥獸，無不悉具，細若設色。公悉杖殺之。又賊趙武建，紮一百六處番印、盤鵲等，右膊刺言：「野雞灘頭宿，朝朝被鶻捎。忽驚飛入水，留命到今朝。」又高陵縣捉得鏤身者宋元素，紮七十一處，刺左臂曰：「昔日已前家未貧，千金不惜結交親。及至恓惶覓知己，行盡關山無一人。」右膊上紮瓠蘆，上紮出人首，如傀儡戲有郭公者。縣吏不解，問之，言胡蘆精也。〈（出《酉陽雜俎》）〉
　　周御史彭先覺，無面目。如意年中，斷屠極急。先覺知巡事，定鼎門草車翻，得兩羫羊。門家告御史，先覺進狀奏請：「合宮尉劉緬專當屠，不覺察，決一頓杖。肉付南衙官人食。」緬惶恐，縫新褲待罪。明日，則天批曰：「御史彭先覺，奏決劉緬，不須，其肉乞緬吃卻。」舉朝稱快。先覺於是乎慚。〈（出《朝野僉載》）〉
　　周長壽〈（周長壽三字原空缺，據黃本補）〉中，斷屠極切。左拾遺張德，妻誕一男。秘宰一口羊宴客。其〈（宴客其三字原空缺，據黃本補）〉日，命諸遺補。杜肅私囊一餤肉，進狀告之。至明日，在朝〈（在朝二字原空缺，據黃本補）〉前，則天謂張德曰：「郎妻誕一男，大歡喜。」德拜謝。則天又謂曰：〈（又謂曰三字原空缺，據黃本補）〉「然何處得肉？」德叩頭稱死罪。則天曰：「朕斷屠，吉凶不預。卿〈（預卿二字原空缺，據黃本補）〉命客，亦須擇交。無賴之人，不須共聚集。」出肅狀示之。肅流汗浹背。舉朝唾其面。
　　唐洛中，頃年有僧，以〈（以字原空缺，據黃本補）〉數粒所謂舍利者，貯於琉璃器中，晝夜香火。檀越之禮，日無虛焉。有士子迫於寒餒，因請僧，願得舍利，掌而觀之〈（之字原空缺，據黃本補）〉。僧遂出瓶授與，即吞之。僧惶駭如狂，復慮聞之於外。士子曰：「與吾幾錢，當服藥出之。」僧喜聞，遂贈二百緡。乃服巴豆。僧下瀉〈（僧字瀉字原空缺，據黃本補）〉取濯而收之。〈（出《尚書故事》）〉
　　劉子振，蒲人。頗富學業，而不知大體，尤好凌轢同道，詆訐公卿。不恥干索州縣，稍不留意，立致寒暑。以至就試明庭，稠人廣眾，罕有與立談者。劉允章知舉歲，患舉子納卷繁多，榜云：「納卷不得過三卷，子振納四十軸。」因之大掇凶譽。〈（原缺出處，今見《摭言》）〉
　　荊州貞元中，市中有鬻札者，有印，上簇針為眾物狀，如蟾蠍鳥獸，隨人所欲。一印之，刷以石墨，瘡愈後，細於隨永印。〈（出《酉陽雜俎》）〉
