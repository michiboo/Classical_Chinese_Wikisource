　　劉鄴字漢藩。咸通中，自長春宮判官召入內庭。特賜及第。韋保義以兄在相位，應舉不得，特賜及第，擢入內庭。〈（出《摭言》）〉
　　葉京，建州人也，極有賦名。向游大梁，常預公宴，因與監軍使面熟。及至京師時已遂登科，與同年連鑣而行。逢其人於通衢，馬上相揖。因之謗議喧然，後頗至沈棄。終於太學博士。〈（出《摭言》）〉
　　李藹應舉功勤，敏妙絕倫，人謂之束翅鷂子。咸通二年及第。〈（出《盧氏雜說》）〉
　　房珝，河南人，太尉之孫，咸通四年垂成而敗。先是名第定矣，無何寫試之際，仰泥土落，擊翻硯瓦，污試紙。珝以中表重地，只薦珝一人，主事不獲已，須應之。珝既臨曙，更請印副試。主司不諾，遂罷。〈（出《摭言》）〉
　　許棠，宣州涇縣人，早修舉業。鄉人汪遵者幼為小吏。洎棠應二十餘舉，遵猶在胥徒。然善為絕句詩，而深晦密。一旦辭役就貢，會棠送客至灞滻，忽遇遵於途中。棠訊之曰：「汪都，〈（都者。吏之呼也。）〉何事至京？」遵對曰：「此來就貢。」棠怒曰：「小吏無禮。」而果與棠同硯席，棠甚侮之。後遵成名五年，棠始及第。〈（出《摭言》）〉
　　劉允章題目「天下為家賦」，給事中杜裔體〈（按唐《摭言》十三「體」作「休」）〉進疏論。事雖不行，時以為當。崔澹「至仁伐不仁賦」，亦頗招時議。薛耽「盛德日新賦」，韻腳云：循乃無已。劉子震通狀，請改為「修」字，當時改正。〈（出《盧氏雜說》）〉
　　王凝清族重德，冠絕當時。每就寢息，必叉手而臥，或慮夢中見其先祖。曾牧絳州。於時司空圖方應進士舉，自別墅到郡。謁見後，更不訪親知，閽吏遽申司空秀才出郭矣。或入郭訪親知，即不造郡齊。王知之，謂其專敬，愈重之。及知舉，司空一捷，列第四人登科。同年訝其名姓甚暗，成事太速。有浮薄者號之為司徒空。王知有此說。因召一榜門生開筵，宣言於眾曰：「某切忝文柄，今年榜貼，全為司空先輩一人而已。」由是圖聲彩益振。〈（出《北夢瑣言》）〉
　　咸通十一年，以龐勛盜據徐州，久屯戎卒，連年飛輓，物力方虛，因詔權停貢舉一年。是歲，進士盧尚卿自遠至關，聞詔而回。乃賦東歸詩曰：「九重丹詔下塵埃，深瑣文闈罷選才。桂樹放教遮月長，杏園終待隔年開。自從玉帳論兵後，不許金門諫獵來。今日霸陵橋上過，關人應笑臘前回。」〈（出《年號記》）〉
　　李堯及第，在偏侍下，俯逼起居宴。霖雨不止，因遣賃油幕以張〈（去聲）〉之。堯先人舊廬昇平裡，凡用錢七百緡。自所居連亙通衢迨之一里餘，參御輩不啻千餘人，韉馬車輿，闐咽門巷，往來無有沾濕者。而金壁照耀，別有嘉致。堯時為丞相韋保衡所委，干預政事，號為李八郎。其妻又南海韋宙女，恆資之金帛，不可勝紀。〈（出《摭言》）〉
　　咸通十二年，禮部侍郎高湜知舉。榜內孤貧〈（「貧」原作「平」，據明抄本改）〉者，公乘億有賦三百首，人多書於壁。許棠有洞庭詩尤工，時人謂之許洞庭。最者有聶夷中，少貧苦，精於古體。有公子家詩云：「種花滿西園，花發青樓道。花下一禾生，去之為惡草。」又詠田家詩云：「父耕原上田，子斲山下荒。六月禾未秀，官家已修倉。」又云：「鋤田當日午，汗滴禾下土。誰念盤中餐，粒粒皆辛苦。」又云：「二月賣新絲，五月糶新谷。醫得眼前瘡，剜卻心頭肉。我願君王心，化為光明燭。不照綺邏筵，只照逃亡屋。」所謂言近意遠，合三百篇之旨也。〈（出《摭言》）〉
　　公乘億，魏人也，以詞賦著名。咸通十三年，垂三十舉矣。嘗大病，鄉人誤傳已死。其妻自河北來迎喪，會億送客至坡下，遇其妻。始夫妻闊別，積十餘歲。億時在馬上，見一婦粗纕跨驢，依稀與妻類，因睨之不已。妻亦如是。乃令人詰之，果億。內子與之相持而泣。路人歎異之。後旬日，億登第矣。〈（出《摭言》）〉
　　孫龍光，崔殷夢下狀元及第。前一年，嘗夢積木數百，龍光踐履往復。既而請一李處士圓之，處士曰：「賀郎君，喜來年必是狀元。何者？已居眾材之上。」〈（出《摭言》）〉
　　長沙日試萬言，王璘詞學寓贍，非積學所致。崔詹事廉問，持表薦之於朝。先是試之於使院，璘請書吏十人，皆給幾硯。璘絺捫捫腹，往來口授，十吏筆不停輟。首題黃河賦，三十字數刻而成。又鳥散餘花落詩三十首，援毫而就。時忽風雨暴至，數幅為回飈所卷，泥滓沾漬，不勝舒捲。璘曰：「勿取，但將紙來。」復縱筆一揮，斯須復十餘篇矣。時未停午，已積七千餘言。崔公語試官曰：「萬言不在試限，但請召來飲酒。黃河賦復有僻字百餘，請璘對眾朗宣，旁若無人。至京，時路岩方當軸，遣一介召之。璘意在沽激，曰：」請俟見帝。「岩聞之。大怒，亟命奏廢萬言科。璘杖策而歸，放曠於杯酒間，雖屠沽無間然矣。〈（出《摭言》）〉
　　乾符中，蔣凝應宏〈（「宏」原作「寵」，據明抄本改）〉詞。為賦止及四韻，遂白而去。試官不之信，逼請所謂。凝以實告。既而比之諸公，凝有德色。試官歎息久之。頃刻之間，播於人口。或稱之曰，白頭花鈿滿面，不若徐妃半妝。〈（出《摭言》）〉
　　吳融字子華，廣明中和間久負屈聲。雖未擢第，同人率多執贄謁之，如先達。有王圖者工詞賦，投卷凡旬月。融既見之，殊不言圖之臧否。但問圖曰：「吏〈（明抄本」吏「作」向「。）〉曾得盧休信否？何堅臥不起？惜哉！融所得不如他。」休，圖之中表，長於八韻，向與融同硯席，晚年拋廢，歸鏡中別墅。〈（出《摭言》）〉
　　盧光啟先人伏法，光啟兄弟修飾赴舉，謂親知曰：此乃開荒也。然其立性周謹。著初舉子一卷，即進取諸事，皆此類也。策名後，揚歷台省，受知於租庸張濬。濬出征並汾，盧每致書疏，凡一事別為一幅。朝士至今斆之，蓋重疊別紙，自光啟始也。唐末舉人，不問事行文藝，但勤於請謁，號曰精切，亦皆法於光啟爾。其族弟汝弼嘗為張濬出征判官，傳檄四方，其略云：「致赤子之流離，自朱耶之版蕩。」自謂人曰：「天生朱耶赤子，供我之筆也。」〈（出《北夢瑣言》）〉
　　王彥昌太原人，家世簪冕，推於鼎甲。廣明歲駕幸西蜀，敕賜及第。後為嗣薛王知柔判官。昭宗幸石門時，宰臣學士不及隨駕，知柔以京兆尹權中書，事屬近輔。表章繼至，勤於批答。知柔以彥昌名聞，遂命權知學士。居半歲，出拜京兆尹，加左常侍大理卿。為寺胥所累，南遷。〈（出《摭言》）〉
　　杜升父宣猷終宛陵。升有詞藻。廣明歲，蘇導給事刺劍州，升為軍卒。駕幸西蜀，例得召見。特敕賜緋。導尋入內庭，韋中令自翰長拜主文。升時已拜小諫，抗表乞就試，從之。登第數日，有敕復前官並〈（「並」原作「拜」，據明抄本、陳校本改。）〉服色。議者榮之。〈（出《摭言》）〉升自拾遺賜緋，卻應舉及第，又拾遺，時號著緋進士。〈（出《盧氏雜說》）〉
　　廣明年中，鳳翔副使鄭侍郎昌圖未及第前，嘗自任以廣度弘襟，不拘小節，出入游處，悉恣情焉。洎至輿論喧然，且欲罷舉。其時同里有親表家僕，自宋亳莊上至，告其主人云：「昨過洛京，於谷水店邊，逢見二黃衣使人西來，某遂與同行。至華嶽廟前，二黃衣使與某告別，相揖於店後面，謂某曰：」君家郎君應進士舉無？「〈（」無「原作」元「，據明抄本、陳校本改。）〉僕曰：」我郎主官已高，諸郎君見修學次。「又問曰：」莫親戚家兒郎應無？「曰：」有。「使人曰：」吾二人乃是今年送榜之使也，自泰山來到金天處，押〈（「押」原作「抑」，據明抄本改。）〉署其榜，子幸相遇。僕遂請竊窺其榜，使者曰：「不可，汝但記之。」遂畫其地曰：此年狀頭姓，偏傍有「阝」，名兩字，下一字在口中。榜尾之人姓，偏傍亦有此「阝」，名兩字，下一字亦在口中。記之記之？「遂去。鄭公親表頗異其事，遂訪岐副具話之。具勉以就試。昌圖其年狀頭及第，榜尾鄒希回也。姓名畫點皆同。〈（出《玉堂閒語》）〉
　　又咸通中，以進士車服僭差，不許乘馬。時場中不減千人，誰勢可熱手，亦皆騎驢。或嘲之曰：今年敕下盡騎驢，短袖長鞦滿九衢。清瘦兒郎猶自可，就中愁殺鄭昌圖。〈（相國魁偉甚，故有此句。出《摭言》）〉
　　唐崔亞郎中典眉州，程賀以鄉役充廳僕，共弟在州曹為小書吏。崔公見賀風味有似儒生，因詰之曰：「爾讀書乎？」賀降階對曰：「薄涉藝文。」崔公指一物，俾其賦詠。雅有意思，因令歸。選日，裝寫所業執贄，甚稱獎之，俾稱進士，依崔之門，更不他岐。凡二十五舉及第。每入京，館於博陵之第，常感提拔之恩。亞卒之日，賀為崔公衰服三年。人皆美之。〈（出《北夢瑣言》）〉
　　陳嶠謁安陸鄭諴，三年，方一相面。從容諴謂嶠曰：「識閔廷言否？」嶠曰：「偶未知聞。」諴曰：「不妨與之往還，其人文似西漢。〈（出《摭言》）〉
　　秦韜玉出入田令孜之門。車駕幸蜀，韜玉已拜丞郎，判鹺。及小歸公主文，韜玉准敕放第，仍編入其年榜中。韜玉致書謝新人，皆呼同年。略曰：「三條燭下，雖阻文闈，數仞牆邊，幸同恩地。」〈（出《摭言》）〉
　　陸扆舉進士，屬僖宗幸梁洋，隨駕至行在，與中書舍人鄭損同止逆旅。扆為宰相韋昭度所知，欲身事之速了，屢告昭度，昭度曰：「奈已深夏，復使何人為主司？」扆以鄭損對。昭度從之。因令扆致意。榜貼皆扆自定。其年六月，狀頭及第。後在翰林署，時苦熱，同列戲之曰：「今日好造榜矣。」然扆名冠一時，兄弟三人，時謂三陸，希聲及威也。〈（出《北夢瑣言》）〉
　　張曙、崔昭緯，中和初西川同舉，相與詣日者問命。時曙自恃才名籍甚，人皆目為將來狀元。崔亦分居其下。無何，日者殊不顧曙，第目崔曰：「將來萬全高第。」曙有慍色。日者曰：「郎君亦及第，然須待崔家郎君拜相，當此時過堂。」既而曙果以慘恤不終場，昭緯其年首冠。曙以篇什刺之曰：「千里江西陪驥尾，五更風小失龍鱗。昨夜浣花溪上雨，綠楊芳草為何人？崔甚不平。會夜飲，崔以巨觥飲張，張推辭再三。崔曰：」但喫卻，待我作宰相，與郎君取狀頭。「張拂衣而去，因之大不葉。後七年，崔自內廷大拜。張後於裴贄下及第。果於崔下過堂。〈（出《摭言》）〉
　　崔昭矩，大順中裴贄下狀元及第。翌日，兄昭緯登庸。王倜，丞相魯公損之子。倜及第。翌日，損登庸。倜過堂別見。歸點〈（按唐《摭言》八「點」作「黯」。）〉親迎拜席曰：「狀元及第，榜下版巡。脫白期月，無疾而卒。〈（出《摭言》）〉
　　賈泳父修有義聲。泳落拓，不拘細碎。嘗佐武臣倅晉州，時昭宗幸蜀。三榜裴相贄，時為前主客員外，客游至郡。泳接之傲睨。裴嘗簪笏造泳，泳戎裝一揖曰：「主公尚書邀放鷂子，勿怪。」如此傯傯而退，裴贄頗銜之。後裴三主文柄，泳兩舉為裴所黜。既而謂門人曰：「賈泳老倒可哀，吾當報之以德。」遂放及第。〈（出《摭言》）〉
