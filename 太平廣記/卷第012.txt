

壺公者，不知其姓名也。今世所有召軍符、召鬼神治病玉府符，凡二十餘卷皆出自公，故總名「壺公符」。時汝南有費長房者，爲市掾，忽見公從遠方來，入市賣藥，人莫識之。賣藥口不二價，治病皆愈。語買人曰：「服此藥必吐某物，某日當愈。」事無不效。其錢日收數萬，便施與市中貧乏饑凍者，唯留三五十。常懸一空壺於屋上，日入之後，公跳入壺中，人莫能見，唯長房樓上見之，知非常人也。長房乃日日自掃公座前地及供饌物，公受而不辭。如此積久，長房尤不懈，亦不敢有所求。公知長房篤信，謂房曰：「至暮無人時更來。」長房如其言即往，公語房曰：「見我跳入壺中時，卿便可效我跳，自當得入。」長房依言，果不覺已入，入後不復是壺，唯見仙宮世界，樓觀重門閣道。公左右侍者數十人，公語房曰：「我仙人也，昔處天曹，以公事不勤見責，因謫人間耳。卿可教，故得見我。」長房下座頓首曰：「肉人無知，積罪卻厚，幸謬見哀憫，猶入剖棺布氣，生枯起朽。但恐臭穢頑弊，不任驅使。若見哀憐，百生之厚幸也。」公曰：「審爾大佳，勿語人也。」公後詣長房於樓上曰：「我有少酒，相就飲之。」酒在樓下，長房使人取之，不能舉盎，至數十人莫能得上。乃白公，公乃下，以一指提上，與房公飲之。酒器如拳許大，飲之至暮不竭。告長房曰：「我某日當去，卿能去乎？」房曰：「欲去之心，不可復言，欲使親眷不覺知去，當有何計？」公曰：「易耳。」乃取一青竹杖與房，戒之曰：「卿以竹歸家，便可稱病，以此竹杖置卿所臥處，默然便來。」房如公言。去後，家人見房已死，屍在床，乃向竹杖耳，乃哭泣葬之。房詣公，恍惚不知何所，公乃留房於羣虎中，虎磨牙張口欲噬房，房不懼。明日，又內於石室中，頭上有一方石，廣數丈，以茅綯懸之，又諸蛇來嚙繩，繩即欲斷，而長房自若。公至，撫之曰：「子可教矣。」又令長房啖屎，兼蛆長寸許，異常臭惡，房難之，公乃歎謝遣之曰：「子不得仙道也。賜子爲地上主者，可得壽數百歲。」爲傳封符一卷付之，曰：「帶此可主諸鬼神，常稱使者，可以治病消災。」房憂不得到家，公以一竹杖與之曰：「但騎此，得到家耳。」房騎竹杖辭去，忽如睡覺，已到家。家人謂是鬼，具述前事，乃發棺視之，唯一竹杖，方信之。房所騎竹杖，棄葛陂中，視之乃青龍耳。初去至歸謂一日，推問家人，已一年矣。房乃行符，收鬼治病，無不癒者。每與人同坐共語，常呵責嗔怒，問其故，曰：「嗔鬼耳。」時汝南有鬼怪，歲輒數來郡中，來時從騎如太守，入府打鼓，周行內外，爾乃還去，甚以爲患。房因詣府廳事，正值此鬼來到府門前。府君馳入，獨留房。鬼知之，不敢前。房大呌呼曰便捉，前鬼來，乃下車伏庭前，叩頭乞曰改過。房呵之曰：「汝死老鬼，不念溫良，無故導從，唐突官府，自知合死否？急復真形。」鬼須臾成大鼈，如車輪，頭長丈餘。房又令復人形。房以一札符付之，令送與葛陂君，鬼叩頭流涕，持札去。使人追視之，乃見符札立陂邊，鬼以頭繞樹而死。房後到東海，東海大旱三年，謂請雨者曰：「東海神君前來淫葛陂夫人，吾繫之，辭狀不測，脫然忘之，遂致久旱。吾今當赦之，令其行雨。」即便有大雨。房有神術，能縮地脈，千里存在，目前宛然，放之復舒如舊也。 〈（出《神仙傳》） 〉
薊子訓者，齊人也。少嘗任州郡，舉孝廉，除郎中。又從軍，除駙馬都尉。人莫知其有道。在鄉裡時，唯行信讓，與人從事。如此三百餘年，顏色不老，人怪之。好事者追隨之，不見其所常服藥物也。性好清澹，常閒居讀《易》，小小作文，皆有意義。見比屋抱嬰兒，訓求抱之，失手墮地，兒即死。鄰家素尊敬子訓，不敢有悲哀之色，乃埋瘞之。後二十餘日，子訓往問之曰：「復思兒否？」鄰曰：「小兒相命，應不合成人，死已積日，不能復思也。」子訓因出外，抱兒還其家。其家謂是死，不敢受。子訓曰：「但取之無苦，故是汝本兒也。」兒識其母，見而欣笑，欲母取之，抱，猶疑不信。子訓既去，夫婦共往視所埋兒，棺中唯有一泥兒，長六七寸。此兒遂得長成。諸老人鬚髮畢白者，子訓但與之對坐共語，宿昔之間，明旦皆黑矣。京師責人聞之，莫不虛心謁見，無緣致之。有年少與子訓鄰居，爲太學生。諸貴人作計，共呼太學生謂之曰：「子勤苦讀書，欲規富貴，但召得子訓來，使汝可不勞而得矣。」生許諾。便歸事子訓，灑掃供侍左右數百日。子訓知意，謂生曰：「卿非學道，焉能如此？」生尚諱之，子訓曰：「汝何不以實對，妄爲虛飾，吾已具知卿意。諸貴人慾見我，我豈以一行之勞，而使卿不獲榮位乎。汝可還京，吾某日當往。」生甚喜，辭至京，與貴人具說。某日子訓當到，至期未發，生父母來詣子訓。子訓曰：「汝恐吾忘，使汝兒失信不仕邪？吾今食後即發。」半日乃行二千里。既至，生急往拜迎，子訓問曰：「誰欲見我？」生曰：「欲見先生者甚多，不敢枉屈，但知先生所至，當自來也。」子訓曰：「吾千里不倦，豈惜寸步乎？欲見者，語之令各絕賓客，吾明日當各詣宅。」生如言告諸貴人，各自絕客灑掃，至時子訓果來。凡二十三家，各有一子訓。諸朝士各謂子訓先到其家，明日至朝，各問子訓何時到宅，二十三人所見皆同時，所服飾顏貌無異，唯所言語，隨主人意答，乃不同也。京師大驚異，其神變如此。諸貴人並欲詣子訓，子訓謂生曰：「諸貴人謂我重瞳八采，故欲見我。今見我矣，我亦無所能論道，吾去矣。」適出門，諸貴人冠蓋塞路而來。生具言適去矣，東陌上乘騾者是也。各走馬逐之不及，如此半日，相去常一里許，終不能及，遂各罷還。子訓至陳公家，言曰：「吾明日中時當去。」陳公問「遠近行乎？」曰：「不復更還也。」陳公以葛佈單衣一送之。至時，子訓乃死，屍僵，手足交胸上，不可得伸，狀如屈鐵，屍作五香之芳氣，達於巷陌，其氣甚異。乃殯之棺中。未得出，棺中噏然作雷霆之音，光照宅宇。坐人頓伏良久，視其棺蓋，乃分裂飛於空中，棺中無人，但遺一隻履而已。須臾，聞陌上有人馬蕭鼓之聲，徑東而去，乃不復見。子訓去後，陌上數十里，芳香百餘日不歇也。〈（出《神仙傳》）〉
董奉者，字君異，候官人也。吳先主時，有少年爲奉本縣長，見奉年四十餘，不知其道。罷官去，後五十餘年，復爲他職，得經候官，諸故吏人皆老，而奉顏貌一如往日。問言「君得道邪？吾昔見君如此，吾今已皓首，而君轉少，何也？」奉曰：「偶然耳。」又杜燮爲交州刺史，得毒病死，死已三日，奉時在彼，乃往，與藥三丸，內在口中，以水灌之，使人捧舉其頭，搖而消之，須臾，手足似動，顏色漸還，半日乃能坐起，後四日乃能語。云：「死時奄忽如夢，見有十數烏衣人來，收燮上車去，入大赤門，徑以付獄中。獄各一戶，戶才容一人，以燮內一戶中，乃以土從外封塞之，不復見外光。忽聞戶外人言云：『太乙遣使來召杜燮』，又聞除其戶土，良久引出。見有車馬赤蓋，三人共坐車上，一個持節，呼燮上車。將還至門而覺，燮遂活。」因起謝曰：「甚蒙大恩，何以報效？」乃爲奉起樓於庭中。奉不食他物，唯啖脯棗，飲少酒，燮一日三度設之。奉每來飲食，或如飛鳥，騰空來坐，食了飛去，人每不覺。如是一年餘，辭燮去。燮涕泣留之不住，燮問欲何所之，莫要大船否。奉曰：「不用船，唯要一棺器耳。」燮即爲具之，至明日日中時，奉死，燮以其棺殯埋之。七日後，有人從容昌來，奉見囑云：「爲謝燮，好自愛理。」燮聞之，乃啟殯發棺視之，唯存一帛。一面畫作人形，一面丹書作符。後還豫章廬山下居​​，有一人中有癘疾，垂死，載以詣奉，叩頭求哀之。奉使病人坐一房中，以五重布巾蓋之，使勿動。病者云：「初聞一物來舐身，痛不可忍，無處不匝。量此舌廣一尺許，氣息如牛，不知何物也。良久物去。」奉乃往池中〈（明鈔本「池中」作「除巾」。）〉，以水浴之，遣去，告云：「不久當愈，勿當風。」十數日，病者身赤無皮，甚痛，得水浴，痛即止。二十日，皮生即愈，身如凝脂。後忽大旱，縣令丁士彥議曰：「聞董君有道，當能致雨。」乃自齎酒脯見奉，陳大旱之意。奉曰：「雨易得耳。」因視屋曰：「貧道屋皆見天，恐雨至何堪。」令解其意，曰：「先生但致雨，當爲立架好屋。」明日，士彥自將人吏百餘輩，運竹木，起屋立成。方聚土作泥，擬數里取水。奉曰：「不須爾，暮當大雨。」乃止。至暮即大雨，高下皆平，方民大悅。奉居山不種田，日爲人治病，亦不取錢。重病癒者，使栽杏五株，輕者一株。如此數年，計得十萬餘株，鬱然成林。乃使山中百禽羣獸，遊戲其下。卒不生草，常如芸治也。後杏子大熟，於林中作一草倉，示時人曰：「欲買杏者，不須報奉，但將穀一器置倉中，即自往取一器杏去。」常有人置穀來少，而取杏去多者，林中羣虎出吼逐之，大怖，急挈杏走，路傍傾覆，至家量杏，一如穀多少。或有人偷杏者，虎逐之到家，嚙至死。家人知其偷杏，乃送還奉，叩頭謝過，乃卻使活。奉每年貨杏得穀，旋以賑救貧乏，供給行旅不逮者，歲二萬餘斛。縣令有女，爲精邪所魅，醫療不效，乃投奉治之，若得女愈，當以侍巾櫛。奉然之，即召得一白鼉，長數丈，陸行詣病者門，奉使侍者斬之，女病即愈。奉遂納女爲妻，久無兒息。奉每出行，妻不能獨住，乃乞一女養之。年十餘歲，奉一日竦身入雲中去。妻與女猶存其宅，賣杏取給，有欺之者，虎還逐之。奉在人間三百餘年乃去，顏狀如三十時人也。〈（出《神仙傳》）〉
李常在者，蜀郡人也。少治道術，百姓累世奉事。計其年，已四五百歲而不老，常如五十許人。治病，困者三日〈（「日」原作「月」，據明鈔本改。）〉，微者一日愈。在家有二男一女，皆已嫁娶，乃去。去時從其弟子曾家孔家，各請一小兒，年皆十七八。家亦不知常在欲何去，即遣送之。常在以青竹杖度二兒，遣歸置其家所臥之處。徑還，勿與家人語。二子承教，以杖歸家，家人了不見兒去。後乃各見死在床上，二家哀泣，殯埋之。百餘日，弟子從郫縣逢常在，將此二兒俱行，二兒與弟子泣語良久，各附書到。二家發棺視之，唯青竹杖耳，乃知非死。後三十餘年，居地肺山。更娶婦。常在先婦兒乃往尋求之。未至十日，常在謂後妻曰：「吾兒欲來見尋，吾當去，可將金餅與之。」及至，求父所在，婦以金與之。兒曰：「父捨我去數十年，日夜思戀，聞父在此，故自遠來覲省，不求財也。」乃止。三十日父不還，兒乃欺其母曰：「父不還，我去矣。」至外，藏於草間。常在還語婦曰：「此兒詐言如是，當還。汝語之，汝長不復須我，我在法不復與汝相見。」乃去。少頃兒果來，母語之如此。兒自知不復見其父，乃泣涕而去。後七十餘年，常在忽去。弟子見在虎壽山下居，復娶妻。有父子，世世見之如故，故號之曰「常在」。〈（出《神仙傳》）〉
