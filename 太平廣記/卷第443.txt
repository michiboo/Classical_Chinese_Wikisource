　　吳唐者，廬陵人也，少好射獵，矢不虛發。嘗方春，將其子出獵，乃值一麈，將麑戲焉。麈覺有人氣，引麑潛去。麑未知所畏，因前就唐，唐射之而死。麈驚還悲鳴，唐乃置麑淨地，自藏草中。麈來俯舐頓伏，唐又射之，應弦而倒。既而又逢一麈，張弩之間，箭忽自發，激中其子。唐即投弓抱子，撫膺而哭，忽聞空中呼曰：「吳唐，麈之愛子，與汝何異！」驚視左右，虎從旁出，遙前，搏折其臂，還家一宿而卒。〈（出《宣室志》）〉
　　有李嬰者，與弟縧皆善用弩，曾射得一麈，解其四腳，懸置樹間，剖以為炙，列於火上，方欲共食，忽見山下有一神人，長三丈許，鼓步而來，手持大囊。既至，悉斂肉及皮骨，並列火上者於囊中，逕還山去。嬰與弟縧驚駭，莫知所措，亦竟無他焉。〈（出《鄱陟記》）〉
　　青州有劉幡者，元嘉初，射得一獐，剖腹，以草塞之，蹶然而起，俄而前走。幡怪而拔其塞草，須臾還臥，如此三焉。幡密錄此種，以求其類，理創多驗。〈（出《述異記》）〉
　　鹿千年為蒼鹿，又五百年為白鹿，又五百年化為玄鹿。漢成帝時，中山人得玄鹿，烹而視其骨，皆黑色。《仙方》云：「玄鹿為脯，食之，壽至二千歲。」餘千縣有白鹿，土人傳千歲矣。晉成帝遣人捕得，有銅牌鐫字，在角後，雲寶鼎二年，臨江所獻蒼鹿。〈（出《述異記》）〉
　　合浦康頭山有一鹿，額上戴科藤一枚，四條直上，各一丈許。〈（出《交州記》）〉雷郡有鹿，腥無味，不可食。俗云：海魚所化。郡人嘗見魚首而身為鹿者，斯信矣。與鷹鳩雀雉之化奚異哉！〈（出《投荒雜錄》）〉
　　胡向為虢州時，獵人殺一鹿，重一百八十斤，蹄下貫銅環，環上有篆字。博物者不能識。鹿馬洮陽縣東有華山，去縣九十里，回跨峙堞，峰嶺參差。昔有人因獵，見二鹿，其一者霜毛純素，照耀山谷；一者五彩成文，煥爛曜日。獵人驚其奇異而不射。前行數里，見二人訶責云：「使君何來，不見二馬耶？」答云：「唯見雙鹿。」曰：「吾為虞帝所使，至衡山，與安丘道士相聞。君所見鹿，是吾馬也。」〈（出《錄異記》）〉
　　晉安有東山樵人陳氏，恆見山中有紫光燭天。伺之久，乃見一大鹿，光自口出，設□捕而獲之，刳其腹，得一紫石，圓瑩如珠，因寶藏之，家自是富。至其孫，奢縱好酒，醉而玩其珠，以為石何神，因擊碎之。家自是貧矣。〈（出《稽神錄》）〉
　　唐虞部郎中陸紹弟為盧氏縣尉，掌時獵，遇鹿五六頭臨澗，見人不驚，毛斑如畫。陸怪獵人不射，問之，獵者言：「此是仙鹿也，射之不能傷，且復不利。」陸不信，強之。獵者不得已，一發矢，鹿帶箭而去。及返，射者墜崖，折左足。〈（出《酉陽雜俎》）〉
　　開元二十三年秋，玄宗皇帝狩於近郊，駕至咸陽原，有大鹿興於前，贔然其軀，頗異於常者。上命弓射之，一發而中。及駕還，乃敕廚吏炙其䏶已進，而尚食具熟俎獻。時張果老先生侍，上命果坐於前，以其肉賜之，果謝而食。既食，且奏曰：「陛下以此鹿為何如？」上曰：「吾只知其鹿也，亦未知何如哉！」果曰：「此鹿年且千歲矣，陛下幸問臣。」上笑曰：「此一獸耳，何遂言其千歲耶？」果曰：「昔漢元狩五年秋，臣侍武帝畋於上林。其從臣有生獲此鹿而獻者，帝以示臣。奏曰：『此仙鹿也，壽將千歲。今既生獲，不如活之。』會武帝尚神仙，由是納臣之奏。」上曰：「先生紿矣！且漢元狩五年，及今八百歲。其鹿長壽，豈歷八百歲而不為畋所獲乎？況苑囿內麋鹿亦多，今所獲何妨為他鹿乎？」果曰：「曩時武帝既獲此鹿，將捨去之。且命東方朔以煉銅為牌，刻成文字，以識其年，係於左角下，願得驗之，庶表臣之不誣也。」上即命置鹿首於前，詔內臣高力士驗之。凡食頃，曾無所見。上笑曰：「先生果謬矣！左角之下，銅牌安在？」果曰：「臣請自索之。」即顧左右，命銕鉗，鉗出一小牌，實銅製者，可二寸許，蓋以年月悠久，為毛革蒙蔽，始不見耳。持以進，上命磨瑩視之，其文字刓弊，不可識矣。上於是信果之不謬。又問果曰：「漢元狩五年，甲子何次？史編何事？吾將徵諸記傳，先生第為我言之。」果曰：「是歲歲次癸亥，武帝始開昆明池，用習水戰，因搜狩以順禮焉，迨今甲戌歲，八百五十二年。」上即命按漢史，其昆明池，果元狩五年所開，其甲子亦無差。上顧謂力士曰：「異乎哉！張果能言漢武時事，真所謂至人矣。吾固不可得而知也。」〈（出《宣室志》）〉
　　鄱陽樂安彭世，晉咸康中，以獵射為業。每入山，與子俱行。後忽蹶然而倒，化成一鹿，跳躍而去，其子終身不復弋獵，至孫卻習其事。曾射一鹿，兩角間有道家七星符，並其祖名字，及鄉居年月焉，睹之悔懊，自此永斷射獵。〈（出《異苑》）〉
　　常州江陰縣東北石筏山者，梁時有伐材人入此山，見有□鹿產，仍聞小兒啼聲。往視，見產一女子，因收取養之。及長，乃令出家為道士，時人謂之「鹿娘」。梁武帝為置觀，名為聖觀。〈（出《洽聞記》）〉
　　昔張盍蹋、寧成二人，並出家於蜀雲台山石室中，忽有一人，著黃練單衣，葛巾，到其前曰：「勞乎道士？」因以鏡照之，見是一鹿。遂責問之曰：「汝草中老鹿，何敢詐為人形？」言訖，化成老鹿而走去。〈（出《抱樸子》）〉
　　陶潛《搜神記》曰：有一士人姓車，是淮南人，天雨，舍中獨坐，忽有二年少女來就之。著紫纈襦，立其床前，共語笑。車疑之：天雨如此，女人從外來，而衣服何不沾濕？必是異物。其壁上先掛一銅鏡，徑數寸。回顧鏡中，有二鹿在床前。因將刀斲之，而悉成鹿。一走去，獲一枚，以為脯食之。〈（出《五行記》）〉
　　嵩山內有一老僧，結茅居薜蘿間，修持不出。忽見一小兒獨參禮，懇求為弟子，僧但誦經不顧。其小兒自旦至暮不退，僧乃問之曰：「此深山內，人跡甚稀，小兒因何至？又因何求為弟子？」小兒曰：「本居山前，父母皆喪，幼失所依，必是前生不修善果所致。今是以發願，捨離塵俗，來求我師。實欲修來世福業也。」僧曰：「能如是耶？其奈僧家寂寞，不同於俗人。志願雖嘉，能從道，心惟一乎？」小兒曰：「若心與言違，皇天后土，自不容耳，不惟我師不容也。」僧察其敏悟，知有善緣，遂與落髮。小兒為弟子後，精進勤劬，罕有倫等。或演法於僧，僧不能對；或問道於僧，僧不能折。老僧深重之，以為聖賢也。後數年，時在素秋，萬木凋落，涼風悲起，溪谷淒清。忽慨然四望，朗吟曰：「我本長生深山內，更何入他不二門。爭如訪取舊時伴，休更朝夕勞神魂。」吟訖，復長嘯。良久，有一群鹿過，小兒躍然，脫僧衣，化一鹿，跳躍隨群而去。〈（出《瀟湘錄》）〉
　　岐州西二十里王祜者，豪富之家也。第宅華麗，擬於貴顯，常開館舍，以待往來。至於珍饌芳醪，雖有千人詣之，曾不缺乏。忽一日，有一道士謁祜，自稱華山道士學真。攜一張琴，負一壺藥，來求寄泊。祜性且好道，既問之，忻然出迎。延於深院，敬待倍常。道士問祜曰：「君如是富，足敵侯伯之樂也。福則福矣，其如不賢。」祜笑而起拜。道士曰：「君設食於門下，以俟賢俊耶？以待餓者而飼之耶？若以待餓，方今天下安樂，餘糧棲畝，人無乏絕，又何飼之？若以俟賢俊，則不聞君延一賢，揖一俊。足以知君自不賢耳。無訝我言，我恐君有憑癡之名，喧嘩於人口，故以此直言以悟君，亦緣感君倍常敬仰我也。」祜遂慨然動容，再拜之。道士又曰：「我聞人之好樂，必有其師。事縱橫者，實存遊說之志；讀《孫》《吳》者，那無爭戰之心哉！某手攜一張琴，負一壺藥者，豈獨欲勞頓也，抑有旨耳。攜琴者，我知琴有古風，欲人知我好古，又欲化人還淳樸，省澆浮也。負藥壺者，我知人之多病，欲人知我有痊平人病之意也。我琴非止自化也，化人也。我藥非止痊自病也，痊人病也。噫！君之富濟於人，與夫家累千金，剝割人者則殊。如以古之豪貴之家待士，則怍矣。必以賢愚有別，慎保身名，無反招謗耳。」祜復再拜。道士乃命酒自酌。才曙，遽辭而去。祜令人潛偵之，見道士化一大鹿，西走不知所之。〈（出《瀟湘錄》）〉
　　江陵松滋枝江村射鹿者，率以淘河烏脛骨為管，以鹿心上脂膜作簧，吹作鹿聲，有大號、小號、呦呦之異。或作□鹿聲，則□鹿畢集，蓋為牝聲所誘，人得彀矢而注之。南中多鹿，每一牡管牝百頭。至春羸瘦，蓋游牝多也。及夏則唯食菖蒲一味，卻肥。當角解之時，其茸甚痛。獵人逄之，其鹿不敢逸走，伏而不動。獵者以繩係其茸，截而取之。先以其血來啖，然後斃鹿，何其苦也歟？夫狨麝孔雀，以有用賈害，良可愍之。〈（出《北夢瑣言》）〉
　　永淳年，嵐勝州兔暴，千萬為群，食苗並盡，不知何物變化。及暴已，即並失卻，莫知何所。異哉！〈（出《朝野僉載》）〉
　　司農卿楊邁少好畋獵，自云：在長安時，放鷹於野，遙見草中一兔跳躍，鷹亦自見，即奮往搏之。既至無有，收鷹上鞴。行數十步，回顧其處，復見兔走。又搏之，亦不獲。如是者三，即命芟草以求之，得兔骨一具，蓋兔之鬼也。〈（出《稽神錄》）〉
