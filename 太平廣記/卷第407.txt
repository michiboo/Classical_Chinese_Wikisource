
　　東方荒外，有豫章焉。此樹主一州。其高千丈，圍百丈。本上三百丈，始〈（「始」原作「本」，據陳校本改）〉有枝條，敷張如帳。上有玄狐黑猿。樹主一州，南北並列，面向西南。有九力士，操斧伐之，以占九州吉凶。斲復，其州有福；創者州伯有病；積歲不復者，其州滅亡〈（「亡」言州伯死，「復」者木創復也，出《神異經》。「伯」字原闕。出《神異經》四字原在「者」字下，據陳校本補改）〉。
　　東方有樹焉，高八十丈。敷張自輔。其葉長一丈，廣六七尺。名曰桑。其上自有蠶，作繭長三尺。繰一繭，得絲一斤。有椹焉，長三尺五寸，圍如長〈（桑是偃桑，但樹長大耳）〉。〈（出《神異經》）〉
　　荒外有火山，其中生不晝之木，晝夜火燃，得曝風不猛，猛雨不滅。〈（出《神異經》）〉
　　有樹如冬青，實生枝間，形如枇杷子。每熟即坼裂，蚊子群飛，唯皮殼而已。土人謂之蚊子樹。〈（出《嶺南異物志》）〉
　　含洭〈（「含洭」原作「舍溯」，據《酉陽雜俎》十改）〉縣　水口下東岸，有聖鼓，即楊山之鼓枝也，橫在川側。衝波所激，未嘗移動。眾鳥飛鳴，莫有萃者。般人誤以篙觸，以患瘧。〈（出《酉陽雜俎》）〉
　　武陵郡北，有鹿木二株，馬伏波所種。木多節。〈（出《酉陽雜俎》）〉
　　倒生木，此木依山生，根在上。有人觸則葉翕，人去則葉舒。出東海。〈（出《酉陽雜俎》）〉
　　黝木，節以盅獸，可以為鞭。〈（原闕出處，今見《酉陽雜俎續》十）〉
　　古南海縣有桄榔樹，峰頭生葉，有面。大者出面，乃至百斛。以牛乳啖之，甚美。〈（出《酉陽雜俎》）〉
　　南康有怪松。從前刺史，每令畫工寫松，必數枝衰悴。後因一客與妓，環飲其下，經日松死。〈（出《酉陽雜俎》）〉
　　嶺中諸山多楓樹。樹老多有瘤癭。忽一夜遇暴雷驟雨，其樹贅則暗長三數尺。南人謂之楓人。越巫雲，取之雕刻神鬼，異致靈驗。〈（出《嶺表錄異》）〉
　　《臨川記》雲，撫州麻姑山，或有登者，望之，廬岳彭蠡，皆在其下。有黃連厚樸，恆山楓樹。數千年者，有人形，眼鼻口臂而無腳。入山者見之，或有砟之者，皆出血。人皆以藍冠於其頭，明日看失藍，為楓子鬼。〈（出《十道記》）〉
　　江東江西山中，多有楓木人，於楓樹下生，似人形，長三四尺。夜雷雨，即長與樹齊，見人即縮依舊。曾有人合笠於首〈（「首」字原闕，據明抄本、陳校本補）〉，明日看，笠子掛在樹頭上。旱時欲雨，以竹束其頭，禊之即雨。人取以為式盤，極神驗。楓木棗地是也。〈（出《朝野僉載》）〉
　　南中有楓子鬼，楓木之老者人形，亦呼為靈楓焉。〈（出《述異記》）〉
　　有人破大木，木中有肉，可五斤，如熟豬肉。〈（出《稽神錄》）〉
　　循海之間，每構屋，即命民踏木於江中，短長細大，唯所取。率松材也。彼俗常用，不知古之何人斷截。埋泥沙中，既不朽蠹，又多如是。事可異者。〈（出《嶺南異物志》）〉
　　中宿縣山下有神宇，溱水至此，沸騰鼓怒。槎木泛至此淪沒，竟無出者，世人以為河伯下材。〈（出《酉陽雜俎》）〉
　　樟木，江東人多取為船。船有與蛟龍鬥者。〈（出《酉陽雜俎》）〉
　　武陵郡記，白雉山有木，名交讓。眾木敷榮後，方萌芽；亦更歲迭榮也。〈（出《酉陽雜俎》）〉
　　《玉策記》稱，千歲松樹，四邊披越，上杪不長。望而視之，有如偃蓋。其中有物，如青犬，或如人。皆壽萬歲。〈（出《抱樸子》）〉
　　東方朔西那汗國回。得聲木十枚。帝以賜大臣。人有疾則杖汗，將死則折。裡語：「生年未半杖不汗。」〈（出《酉陽雜俎》）〉
　　長安城禁苑內一大樹，冬月雪中，忽花葉茂盛。及凋落結實，其子光明璨爛，如火之明焉。數日，皆化為紅蛺蝶飛去。至明年，唐高祖自唐國入長安。此必前兆也。〈（出《瀟湘錄》）〉
　　梓童郪縣，唐大曆七年，夏六月甲子，涪水泛溢，流木數千條。梁棟欀桷具備。補內城屋，悉此木。喬林為之記。〈（出《洽聞記》）〉
　　長安西端正樹，去馬嵬一舍之程，乃唐德宗皇帝幸奉天，睹其蔽芾，錫以美名。後有文士經過，題詩逆旅，不顯姓名。詩曰：「昔日偏沾雨露榮，德皇西幸賜嘉名。馬嵬此去無多地，合向楊妃塚上生。」風雅有如此焉。〈（出《抒情詩》）〉
　　唐陳樸者，元和中，崇賢裡此街大門外，有槐樹，嘗黃昏徙倚窺外。見若婦人及老狐異鳥之類，進入樹中。遂伐視之。樹凡三槎，並空中，一槎中有獨頭栗一百二十一枚，中襁一死兒，長尺餘。〈（出《酉陽雜俎》）〉
　　唐相國李石，河中永樂有宅。庭槐一本，抽三枝，直過堂前屋脊，一枝不及。相國同堂昆弟三人，曰石，曰而〈（陳校本「而」作「程」）〉，皆登宰執；唯福一人，歷七鎮使相而已。〈（原闕出處，今見《酉陽雜俎續》十）〉
　　華州三家店西北道邊，有槐甚大，蔥鬱周回，可蔭數畝。槐有癭，形如二豬，相趂奔走。其回顧口耳頭足，一如塑者。〈（出《聞奇錄》）〉
　　賈人張弘者，行至華嶽廟前，忽昏懵，前進不可，繫馬於一金荊樹而酣睡。馬驚，拽出樹根而去。寤，逐而及之。樹根形如獅子，毛爪眼耳足尾，無不悉具。乃於華陰縣，求木工修之為一枕，獻於廟。守廟者常以匱鎖之。行人聞者，賂守廟者百錢，始獲一見。〈（出《聞奇錄》）〉
　　洛中願會寺，魏中書侍郎王翊舍宅立也。佛堂前生桑樹一株，直上五尺，枝條橫繞，柯葉旁布，形如羽蓋。復高五尺，又然。凡為五重。每一重，葉椹各異。京師道俗，謂之神桑。觀者甚眾。帝聞而惡之，以為惑眾，命給事黃門侍郎元紀，伐殺之。其日雲霧晦冥，下斧之處，流血至地，見者莫不悲泣。〈（出《洛陽伽藍記》）〉
　　昔婁約居常山，據禪座。有一野嫗，手持一樹。植之於庭，言此是蜻蜓樹。歲久芬芳鬱茂。有一烏，身赤尾長，常止息其上。〈（出《酉陽雜俎》）〉
　　無患木，燒之極香，避惡氣。一名噤婁，一名桓。昔有神巫曰瑤眊，能符劾百鬼，擒魑魅，以無患木擊殺之。世人競取此木為器，用卻鬼，因曰無患木。〈（出《酉陽雜俎》）〉
　　杜師仁嘗賃居。庭有巨杏樹。鄰居老人，每擔水至樹側，必歎曰：「此樹可惜。」杜詰之。老人云：「某善知木病，此樹有疾，某請治。」乃診樹一處，曰：「樹病醋心。」杜染指於蠹處嘗之，味若薄醋。老人持小鉤披蠹，再三鉤之，得一白蟲，如蝠。乃傅藥於瘡中。復戒曰：「有實，自青皮時，必標之。十去八九，則樹活。」如其言，樹益茂盛矣。又云：「嘗見《栽植經》三卷，言木有病醋心者。〈（出《酉陽雜俎》）〉
　　泉州文宣王廟，庭宇嚴峻，學校之盛，冠於藩府。庭中有皂莢樹，每州人將登第，則生一莢。以為常矣。梁真明中，忽然生一莢有半，人莫諭其意。乃其年，州人陳逖，進士及第；黃仁穎，學究及第。仁穎恥之，復應〈（「應」原作「登」，據明抄本改）〉進士舉。至同光中，舊生半莢之所，復生全莢。其年，仁穎及第。後數年，廟為火焚。其年，閩自稱尊號，不復貢士，遂至於今。〈（出《稽神錄》）〉
　　劍門之左峭岩間〈（「間」原作「聞」，據明抄本改）〉有大樹，生於石縫之中，大可數圍，枝幹純白。皆傳曰白檀樹。其下常有巨虺，蟠而護之，民不敢採伐。又西岩之半，有志公和尚影，路人過者，皆西向擎拳頂禮，若親面其如來。王仁裕癸未歲入蜀，至其岩下，注目觀之，以質向來傳說。時值晴朗，溪谷洗然，遂勒轡移時望之。其白檀，乃一白栝樹也。自歷大小漫天。夾路溪谷之間，此類甚多，安有檀香蛇繞之事？又西瞻志公影，蓋岩間有圓柏一株，即其笠首也；兩面有上下石縫，限之為身形；斜其縫者，即袈裟之文也；上有苔蘚斑駁，即山水之毳文也。方審其非白檀。志公不留影於此，明矣。仍知人之誤傳者何限哉！〈（出《玉堂閒話》）〉
　　藤實杯出西域。藤大如臂。葉似葛花實如梧桐。實成堅固，皆可酌酒。自有文章，映澈可愛。實大如杯，味如荳蔻，香美消酒。士人提酒，來至藤下，摘花酌酒，乃以其實消醒。國人寶之，不傳於中土。張騫入宛得之。事在《張騫出關志》。〈（出《炙轂子》）〉
　　松楨，即鍾藤也。葉大者，晉安人以為盤。〈（出《酉陽雜俎》）〉
　　安南有人子藤，紅色，在蔓端有刺。其子如人狀。崑崙燒之集象。南中亦難得。〈（出《酉陽雜俎》）〉
　　北天竺國出蜜草，蔓生大葉，秋冬不死。因重霜露，遂結成蜜，如塞上蓬鹽。〈（出《酉陽雜俎》）〉
　　胡蔓草，此草在邕間，叢生。花偏如梔子，稍大，不成朵，色黃白。葉稍異。誤食之，數日卒死。飲白鵝白鴨血〈（「血」字原闕，據明抄本補）〉則解。或以物投之，祝曰：「我買你，食之不死。」〈（出《酉陽雜俎》）〉
　　有草蔓生，色白，花微紅，大如粟。秦人呼為野狐絲。〈（出《酉陽雜俎》）〉
