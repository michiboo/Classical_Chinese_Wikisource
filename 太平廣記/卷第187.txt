　　凡拜相禮，絕班行。府縣載沙填路，自私第至於子城東街，名曰沙堤。有服假，或問疾，百僚就第。有司設幕次，排班。元日冬至立仗，大官皆備珂傘，列燭有五六百炬，謂之火城。宰相火城將至，則皆撲滅以避。宰相判四方之事有都堂，處分有司有堂帖，下次押名曰花押，黃敕既下，小異同曰黃帖，宰相呼為堂老。初百官早朝，必立馬建福望仙門外。宰相則於光宅車坊，以避風雨。元和初，始置待漏院。〈（出《國史補》）〉
　　凡中書門下，並於西省上，以便禮儀。五品以上，宰相送上，乃並卿參。〈（出《國史補》）〉
　　景龍三年，蘇瑰除尚書右僕射。時公卿大臣初拜官者，例計獻食，名曰燒尾。瑰因侍內宴，將作大匠宗晉卿謂曰：「拜僕射，竟不燒尾，豈不善邪？」帝默然。瑰奏曰：「臣聞宰相者，主陰陽，助天理物。今粒食踴貴，百姓不足，臣見宿衛兵，至有三日不得食者。臣愚不稱職，所以不敢燒尾。」〈（出《譚賓錄》）〉
　　諫議無事不入：每遇入省，有廚食四孔炙。中書舍人時謂宰相判官；宰相親嫌，不拜知制誥為屧腳。又云：「不由三字，直拜中書舍人者，謂之撻額裹頭。其制誥之本，出自王言，皆人主所為。故漢光武時，第五倫為督鑄錢掾，見詔書而歎曰：」此聖明主也，一見決矣。「近者凡有詔敕，皆責成群下。褒貶之言，哲王所慎。凡百具寮，王公卿士，始褒則謂其珪璋特達，善無可加；旋有貶黜，則比以斗筲下才，罪不容責。同為一士〈（」士「原作」字「，據明抄本改）〉之行，固出君上之言，愚智生於倏忽，是非變於俄傾。蓋天子無戲言，言之苟失，則取尤天下。〈（出《盧氏雜說》）〉
　　獨孤及求知制誥，試見元載。元知其所欲，迎謂曰：「制誥阿誰堪？」及心知不我與而與他也，乃薦李紓。時楊炎在閣下，忌及之來，故元阻之，乃二人力也。〈（出《嘉話錄》）〉
　　長慶初，穆宗以刑法為重。每大獄，有司斷罪，又令給事中中書舍人參酌出入之，百司呼為參酌院。〈（出《國史補》）〉
　　陽城居夏縣，拜諫議大夫；鄭錮居閿鄉，拜拾遺；李周南居曲江，拜校書郎。時人以轉遠轉高，轉近轉卑。〈（出《國史補》）〉
　　通事舍人宣詔，舊命拾遺團句把麻者，蓋謁者不知書，多失句度，故用拾遺低摘聲句以助之。及呂溫為拾遺，被喚把麻，不肯去。遂成故事。拾遺不把麻者，自呂始也。時柳宗元戲呂云：「幸識一文半字，何不與他把也？」〈（出《嘉話錄》）〉
　　開成末，韋絢自左補闕為起居舍人。時文宗稽古尚文，多行貞觀開元之事。妙選左右史，以魏謨為右史，俄兼大諫，入閣秉筆。直聲遠聞，帝倚以為相者，期在旦暮。對剔進諫，細大必行。公望美事，朝廷拭目，以觀文貞公之丰采。會文宗晏駕，時事變移，遂中輟焉。時絢已除起居舍人，楊嗣復於殿下先奏曰：「左補闕韋絢新除起居舍人，未中謝，奏取進止。」帝領之。李珪招而引之，絢即置筆札於玉階欄檻之石，遽然趨而致詞拜舞焉。左史得中謝，自開成中至武宗即位，隨仗而退，無復簪筆之任矣。遇簪筆之際，因得密邇天顏，故時人謂兩省為侍從之班，則登選者不為不達矣。〈（出《嘉話錄》）〉
　　李程為翰林學士，以階前磚日影為入候。程性懶，每入必逾八磚，故號為八磚學土。〈（出《傳載》）〉
　　兩省相呼為閣老，尚書丞郎相呼為曹長，員外郎御史拾遺相呼為院長。上可兼下，下不可兼上。侍御史相呼為端公。〈（出《國史補》）〉
　　御史故事，大朝會則監察押班，常參則殿中分班，入閣則侍御史監奏。蓋含元殿最遠，用八品宣政其次，用七品紫宸最近，用六品殿中得立花磚，綠衣用紫案褥之類，號為七貴。監察院長與同院禮隔，語曰：事長如事端。凡上堂絕言笑，有不可忍，雜端大笑，則合座皆笑，謂之烘堂。烘堂不罰。大夫中暴入三院，罰直盡放。其輕重尺寸，由於〈（「於」原作「放」，據國史補改）〉吏人，而大者存之黃卷。三院上堂，有除改者不得終食。唯刑部郎中得終之。〈（出《國史補》）〉
　　王某云：往歲任官同州，見御史出案，回止州驛，經宿不發。忽索雜案，又取印歷，鎖驛門甚急，一州大擾。有老吏竊哂，乃因庖人以通憲胥，許以百縑為贈。明日未明，御史已啟驛門，盡還案牘，乘馬而去。〈（出《國史補》）〉
　　崔遠為監察，巡囚至神策軍，為吏所陷。張蓋而入，又諷軍中索酒食，意欲結歡。竇文遠怒，立奏〈（「立奏」原作「奏立」，據明抄本改）〉敕就台鞭於直廳而流之。自是巡囚不至禁軍。〈（出《國史補》）〉
　　寶應二年，大夫嚴武奏在外新除御史，食宿私舍非宜。自此乃給公乘。元和中，元稹為監察，與中使爭驛廳，為其所辱，始有敕：節度觀察使台官與中使，先到驛者，得處上廳。為定製。〈（出《國史補》）〉
　　凡大朝會，監察押班不足，則使下侍御史，因朝奏者攝之。〈（出《國史補》）〉
　　御史臺門北開，蓋取肅殺就陰之義，故京台門北開矣。按鄴郡故事云：御史臺在宮城西南，其門北開。史故城御史臺亦北開。龍朔中，置桂坊，為東朝憲府，門亦北開。然都御史臺門南開。當時創造者不經，反於故事，同諸司，蓋以權宜邪？〈（御史臺記）〉
　　又北開者，或雲，是隋初移都之時，兵部尚書李圓通兼御史大夫，欲向省便近，故開北門。〈（出《譚賓錄》）〉
　　台儀，自大夫已下至監察，通謂之五院御史。國朝歷跋五院者共三人焉：李尚隱、張延賞、溫造也。〈（出《尚書故實》）〉
　　韓皋為御史中丞，常有所陳，必於紫宸殿，對百僚而請，未嘗詣便殿。上謂之曰：「我與卿言，於此不盡，可來延英，當與卿從容，或無遺事。」親友或謂皋曰：「自乾元已來，群臣啟事，皆詣延英，方得詳盡。公何獨於處庭，對眾官以陳之，無失於慎密乎？」韓曰：「御史天下之持平也。摧〈（」摧「原作」權「，據許刻本改）〉剛直枉，唯在公共。所言之事，貴人知之，奈何求請便殿，避人竊語，以私國家之法。且延英之置也，肅宗皇帝以苗晉卿年老艱步，故設之。後來臣僚得詣便殿，多以私自售，希求恩寵，欲盡其身。奈何以此為望哉！」〈（出《傳載》）〉
　　諫院以章疏之故，憂患略同。台中則務糾舉。省中多事，旨趨不一，故言遺補相惜，御史相憎，郎官相輕。〈（出《國史補》）〉
　　開元已前，於外則命使臣，否則止。自置八節度十採訪，始有坐而為使。其後名號益廣。於是有為使則重，為官則輕。故天寶末有佩印至三十者，大歷中請俸有至千貫者。今在朝太清宮、太微宮、度支、鹽鐵、轉運、知苑、閒廄、左右巡、分察、監察、館驛、監倉、監庫、左右街。外任則節度、觀察、諸軍、押蕃、防禦、團練、經略、鎮遏、招討、榷鹽、水陸運、營田、給納、監牧、長春宮。有時而置者。則大禮、禮儀、會盟、刪定、三司、黜陟、巡撫、宣慰、推復、選補、禮會、冊立、弔祭、供軍、糧料、和糴。此其大略。經置而廢者不錄。宦〈（「宦」原作「官」，據國史補改）〉官內外悉謂之使。舊為權臣所綰，州縣所理，今屬中人者有之。〈（出《國史補》）〉
　　郎官故事：吏部郎中二廳，先小銓，次格式；員外郎二廳，先南曹，次廢置。刑部分四復；戶部分兩賦。其制尚矣。舊說，吏部為省眼，禮部為南省舍人，考功度支為振行，比部得廊〈（「廊」原作「廓」，據明抄本改）〉下食。以飯從者，號比盤。二十四曹呼左右司為都公。省中語曰：後行祠屯，不博中行都門；中行禮部，〈（明抄本「部」作「戶」。）〉不博前行駕庫。〈（出《國史補》）〉
　　崔日知歷職中外，恨不居八座。及為太常卿，於都寺廳事後起一樓，正與尚書省相望。時人謂之崔公望省樓。〈（出《國史異纂》）〉
　　故事，度支案，郎中判入，員外判出，侍郎總疏押案而已。貞元以後，始為使額。郎官當直，發敕為重。水部員外郎劉約值宿，會河北繫囚配流嶺南，夜發敕，直宿令史不更事，唯下〈（「下」字原缺，據明抄本補）〉嶺南，不下河北。旬月後，本州聞奏，約遂出官。〈（出《國史補》）〉
　　吏部甲庫有朱泚偽黃案數百道，省中常取戲玩，已而藏之。柳辟知甲庫，始白執政，於都堂集八座丞郎焚之。〈（出《國史補》）〉
　　尚書省東南隅通衢有小橋，相目為拗項橋，言侍御史及殿中久次者至此，必拗項南望南宮也。都堂南門道東有古槐，垂陰至廣。相傳夜深聞絲竹之音，省郎有入相者，欲謂之音聲。祠部呼為水〈（去聲）〉廳，言其清且冷也。〈（出《因話錄》）〉
　　唐初，秘書省唯主寫書貯掌勘校而已。自是門可張羅，迥無統攝官署。望雖清雅，而實非要劇。權貴子弟及好利誇侈者率不好此職。流俗以監為宰相病坊，少監為給事中中書舍人病坊，丞及著作郎為尚書郎病坊，秘書郎及著作左郎為監察御史病坊。言從職不任繁劇者，當改入此省。然其職在圖史，非復喧〈（明抄本「喧」作「纖」。）〉卑，故好學君子厭於趨競者，亦求為此職焉。〈（出《兩京記》）〉
　　朝儀魚袋之飾，唯金銀二等。至武後，乃改五品以銅。中宗反正，從舊。〈（出《國史異纂》）〉
　　京兆府判司，特雲西法士。此兩廳事多。東士曹廳，時號為念珠廳，蓋判案一百八道；西士曹廳為莎廳，廳前有莎，周回可十五步。京兆府，時雲不立兩縣令，不坐兩少尹。兩縣引馬到府門，傳門而報。兩尹入廳，大尹亦到廳，不得候兩尹坐後出，不得候兩尹立後出。其京兆府縣之重，亦表大尹之尊。京兆府掾曹，時人云倚團省郎。河中府司錄廳亦有綠莎。昔好事者相承常溉灌。天佑已後，為不好事者除之。〈（出《聞奇錄》）〉
