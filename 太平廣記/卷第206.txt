　　按古文者，黃帝史蒼頡所造也。頡首有四目，通於神明。仰觀奎星圜曲之勢，俯察龜文鳥跡之象，博採眾美，合而為字，是曰古文。《孝經》援《神契》云：「奎主文章，蒼頡仿象是也。」〈（出《書斷》）〉
　　按大篆者，周宣王太史史籀所作也。或雲，柱下史始變古文，或同或異，謂之篆。篆者傳也，傳其物理，施之無窮。甄酆定六書，三曰篆書。八體書法，一曰大篆。又《漢書．藝文志》、《史籀》十五篇，並此也。以此官制之，用以教授，謂之史書，凡九千字。〈（出《書斷》）〉
　　周太史史籀所作也，與古文大篆小異，後人以名稱書，謂之籀文。《七略》曰：「《史籀》者，周時史官教學童書也，與孔氏壁中古文體異。甄酆定六書，二曰奇字是也。〈（出《書斷》）〉
　　小篆者，秦丞相李斯所作也。增損大篆，異同籀文，謂之小篆。亦曰秦篆。〈（出《書斷》）〉
　　按八分者，秦時人上谷王次仲所作也。王愔云：「王次仲始以古書方廣，少波勢。」建初中，以隸草作楷法，字方八分，言有模楷。始皇得次仲文，簡略，赴急疾之用。甚喜。遣使召之，三徵不至。始皇大怒，制檻車送之，於道化為大鳥飛去。〈（出《書斷》）〉
　　按隸書者，秦下邽人程邈所作也。邈字元岑，始為縣吏，得罪，始皇幽係雲陽獄中。覃思十年，益小篆方圓，而為隸書三千字，奏之。始皇善之，用為御史。以奏事煩多，篆字難成，乃用隸字。以為隸人佐書，故曰隸書。〈（出《書斷》）〉
　　按章草，漢黃門令史史游所作也。衛恆、李誕並云：「漢初而有草法，不知其誰。」蕭子良云：「章草者，漢齊相杜操，始變稿法。」非也，王愔云：〈（雲字原缺，據明抄本補）〉「元帝〈（「帝」原作「章」，據明抄本改）〉時，史游作急就章。解散隸體，粗書之。漢俗簡惰，漸以行之是也。」〈（出《書斷》）〉
　　按行書者，後漢隸川劉德升所造也。行書即正書之小變，〈（「變」原作「偽」，據明抄本改）〉務從簡易，相聞流行，故謂之行書。王〈（「王」原作「雲」，據明抄本改）〉愔云：「晉世以來，工書者多以行書著名。鍾元常善行書是也。爾後王羲之、王獻之，並造其極焉。」〈（出《書斷》）〉
　　按飛白者，後漢左中郎蔡邕所作也。王隱、王愔並云：「飛白變楷制也。本是宮殿題署，勢既勁，文字宜輕微不滿，名為飛白。」王僧虔云：「飛白、八分之輕者。邕在鴻都門，見匠人施堊帚，遂創意焉。〈（出《書斷》）〉
　　按草書者，後漢徵士張伯英所造也。梁武帝《草書狀》曰：「蔡邕雲，昔秦之時，諸侯爭長。羽檄相傳，望烽走驛，以篆隸難，不能救急，遂作赴急之書，蓋今之草書是也。」〈（出《書斷》）〉
　　汲塚書，蓋魏安釐王時，衛郡汲縣耕人，於古塚中得之。竹簡漆書科鬥文字，雜寫經史，與今本校驗，多有異同。耕人姓不。〈（不字呼作彪，其名曰淮，出《春秋後序》《文選》中注。）〉〈（出《尚書故實》）〉
　　秦丞相李斯曰：「上古作大篆，頗行於世，但為古遠，人多不能譯。今刪略繁者，取其合體，參為小篆。」斯善書，自趙高以下，咸見伏焉。刻諸名山，碑璽銅人，並斯之筆。書秦望紀功石，乃曰：「吾死後五百三十年，當有一人，替吾跡焉。」〈（出蒙恬《筆經》）〉斯妙篆，始省改之為小篆，著〈（「著」原作「者」，據明抄本改）〉《蒼頡篇》七章。雖帝王質文，世有損益，終以文代質，漸就澆醨。則三皇結繩，五帝畫像，三王肉刑，斯可況也。古文可為上古，大篆為中古，小篆為下古。三古為實，草隸為華。妙極於華者羲、獻，精窮其實者籀、斯。始皇以和氏之壁，琢而為璽，令斯書其文。今泰山嶧山及秦望等碑，並其遺蹟。亦謂傳國之偉寶，百世之法式。斯小篆入神，大篆入妙。李斯書，知〈（明抄本知作如）〉為冠蓋，不易施乎。〈（出《書評》並出《書斷》）〉
　　前漢蕭何善篆籀。為前殿成，覃思三月，以題其額。觀者如流，何使禿筆書。〈（出羊欣《筆陣圖》）〉
　　後漢蔡邕字伯喈。陳留人。儀容奇偉，篤孝博學，能畫善音，明天文術數。工書，篆隸絕世。尤得八分之精微，體法百變，窮靈盡妙，獨步今古。又剏造飛白，妙有絕倫。伯喈八分飛白入神，大篆小篆隸書入妙。女琰甚賢，亦工書。伯喈入嵩山學書，於石室內得一素書，八角垂芒，篆寫李斯並史籀用筆勢。伯喈得之，不食三時，乃大叫喜歡，若對數十人。伯喈因讀誦三年，便妙達其旨。伯喈自書五經於太學，觀者如市。〈（出羊欣《筆法》）〉蔡邕書，骨氣風透，精爽入神。〈（出袁昂《書評》並出《書斷》）〉
　　崔瑗字子玉，安平人。曾祖蒙，父駰。子玉官至濟北相，文章蓋世，善章草書。師於杜度，媚趣過之，點畫精微，神變無礙，利金百練，美玉天姿，可謂冰寒於水也。袁昂云：「如危峰阻日，孤松一枝。」王隱謂之「草賢」，章草入神，小篆入妙。〈（出《書斷》）〉
　　張芝字伯英，性好書。凡家之衣帛，皆書而後練。尤善章草，又善隸書。韋仲將謂之《草聖》。又雲，「崔氏之肉。張氏之骨。」其章草急就章字，皆一筆而成。伯英章草行入神，隸書入妙。〈（出《書斷》）〉伯英書，如漢武愛道，憑虛欲仙。〈（出袁昂《書評》）〉
　　張昶字文舒，伯英季弟。為黃門侍郎，尤善章草。書類伯英，時人謂之「亞聖」。文舒章草入神，八分入妙，隸入能。〈（出《書斷》）〉
　　劉德升字君嗣，潁川人。桓、靈世以造行書擅名。即以草剏，亦甚妍美。風流婉約，獨步當時。胡昭、鍾繇，並師其法。世謂鍾繇善行狎書是也。而胡書體肥，鍾書體瘦，亦各有君嗣之美也。〈（出《書斷》）〉
　　師宜官，南陽人。靈帝好書，徵天下工書於鴻都門者數百人。八分稱宜官為最，大則一字徑丈，小則方寸千言。甚矜能而性嗜酒，或時空至酒家，因書其壁以售之，觀者雲集。酤酒多售，則鏟滅之。後為袁術將鉅鹿耿球碑。術所立，宜官書也。〈（出《書斷》）〉
　　宜官書，如鵰翅未息，翩翩自逝。〈（出袁昂《書評》）〉
　　梁鵠字孟皇，安定烏氏人。少好書，受法於師宜官。以善八分書知名，舉孝廉為郎，亦在鴻都門下，遷選部郎。靈帝重之。魏武甚愛其書，常懸帳中，又以釘壁，以為勝宜官也。於時邯鄲淳亦得次仲法，淳宜為小字，鵠宜為大字，不如鵠之用筆盡勢也。〈（出《書斷》）〉
　　左伯字子邑，東萊人，特工八分，名與毛弘等列，小異於邯鄲淳。已擅名漢末，又甚能作紙。漢興，有紙代簡。至和帝時，蔡倫工為之，而子邑尤得其妙。故蕭子良答王僧虔書云：「子邑之紙，妍妙輝光；仲將之墨，一點如漆；伯英之筆，窮聲盡思。」妙物遠矣，邈不可追。〈（出《書斷》）〉
　　胡昭字孔明，潁川人。少而博學，不慕榮利。有夷、皓之節，甚能籀書，真行又妙。衛恆云：「胡昭與鍾繇，並師於劉德升，俱善草行。而胡肥鍾瘦，尺牘之跡，動見模楷。」羊欣云：「胡昭得張芝骨，索靖得其肉，韋誕得其筋。」張華云：「胡昭善隸書，茂先與荀勖共整理記籍。又立書博士，置弟子教習，以鍾胡為法，可謂宿士矣。」〈（出《書斷》）〉
　　魏鍾繇字元常。少隨劉勝入抱犢山，學書三年。遂與魏太祖、邯鄲淳、韋誕等議用筆。繇乃問「蔡伯喈筆法」於韋誕，誕惜不與。乃自槌胸嘔血，太祖以五靈丹救之得活。及誕死，繇令人盜掘其墓，遂得之，由是繇筆更妙。繇精思學書，臥畫被穿過表，如廁終日忘歸。每見萬類，皆書象之，繇善三色書，最妙者八分。〈（出羊欣《筆陣圖》）〉
　　繇尤善書〈（明抄本無書字）〉於曹喜、蔡邕、劉德升。真書絕世，剛柔備焉。點畫之間，多有異趣。可謂幽深無際，古雅有餘。秦漢以來，一人而已。雖古之善政遺愛，結人於心，未足多也，尚德哉。若其行書，則羲之、獻之之亞。草書則衛索之下。八分則有魏受禪碑，稱此為最也。太和四年薨，迨八十矣。〈（「矣」原作「年」，據明抄本改）〉元常隸行入神，草八分入妙。〈（出《書斷》）〉鍾書有十二種，意外巧妙，實亦多奇。〈（出袁昂《書評》）〉
　　鍾會字士季，元常子。善書，有父風。稍備筋骨，美兼行草，尤工隸書。遂逸致飄然，有凌雲之志。亦所謂「劍則幹將鏌鋣焉。」會嘗詐為荀勖書，就勖母鍾夫人取寶劍。兄弟以千萬造宅，未移居。勖乃潛畫元常形象，會兄弟入見，便大感慟。勖書亦會之類也，會隸行草章草並入妙。〈（出《書斷》）〉
　　魏韋誕字仲將，京兆人，太僕之子，官至侍中。伏膺於張伯英，兼邯鄲淳之法。諸書並善，題署尤精。明帝凌雲台初成，令仲將題榜。高下異好，宜就點正之。因危懼，以戒子孫，無為大字楷法。袁昂云：「如龍拿虎據，劍拔弩張。」張茂先云：「京兆韋誕、誕子熊、潁川鍾繇、繇子會、並善隸書。」初、青龍中，洛陽許鄴三都，宮觀始就。詔令仲將大為題署，以為永制。給御筆墨，皆不任用。因奏：「蔡邕自矜能書，兼斯、喜之法，非絝素不妄下筆。夫欲善其事，必利其器。若用張芝筆、左伯紙、及臣墨，兼此三者，又得臣手，然後可以逞徑丈之勢，方寸千言。然草跡之妙，亞乎索靖也。」嘉平五年卒，年七十五。仲將八分、隸書、章草、飛白入妙，小篆入能。兄康字元將。工書。子熊字少李〈（明抄本李作季。）〉亦善書。時人云，名父之子，克有二事。世所美焉。〈（出《書斷》）〉
　　又雲，魏明帝凌雲台成，誤先訂榜，未題署。以籠成誕，轆轤長絙引上，使就榜題。去地二十五丈，誕危懼，誡子孫，絕此楷法。〈（出《書法錄》）〉
