　　魯國公孔緯入相後，言於甥姪曰：「吾頃任兵部侍郎，與王晉公鐸，充弘文館學士，判館事。上任後，巡廳，晉公乃言曰：餘昔任兵部侍郎，與相國杜邠公悰，充弘文館直學士，判館事。暮春，留餘看牡丹於斯廳內。言曰：「此廳比令無逸〈（無逸乃邠公子，終金州刺史）〉居〈（玉泉子「居」作「修」）〉之，止要一間。今壯麗如此，子殊不知，非久須為灰燼。」餘聞此言，心常銘之。又語余曰：「明公將來亦據〈（「將來亦據」四字原空缺，據明抄本補）〉此座，猶或庶幾。由公而下者，罹其事矣。」以吾今日觀之則〈（「觀之則」三字原空缺，據明抄本補）〉邠公之言。得其大概矣。」是時昭宗纂承，孔緯入相，朝庭事〈（「朝庭事」三字原空缺，據明抄本補）〉體，掃地無餘，故緯感昔言而傷時也。〈（出《聞奇錄》）〉
　　李克助為大理卿。昭宗在華州。鄭縣令崔鑾，有民告舉放絁絹價〈（「絁」字「價」字原空缺，據《玉泉子》補）〉。刺史韓建令計以為贓，奏下三〈（「三」原作「二」，據陳校本改）〉司定罪。御史臺刑〈（「台刑」原作「刑台」，據明抄本改）〉部奏，罪當絞。大理寺數月不奏，建問李尚書：「崔令乃親情耶？何不奏？」克助云：「裨公之政也。」韓云：「崔令犯贓，奈何言我之過也？」李云：「聞公舉放，數將及萬矣。」韓曰：「我華州節度，華民我民也。」李曰：「華民乃天子之民，非公之民。若爾，即鄭縣民，乃崔令民也。」建伏其論，乃舍崔令之罪，謫潁陽尉。〈（出《聞奇錄》）〉
　　近者京都有數生會宴，因說人有勇怯，必由膽氣。膽氣若盛，自無所懼，可謂丈夫。座中有一儒士自媒曰：「若言膽氣，餘實有之。」眾人笑曰：「必須試，然可信之。」或曰：「某親故有宅，昔大凶，而今已空鎖。君能獨宿於此宅，一宵不懼者，我等酧君一局。」此人曰：「唯命。」明日便往，實非凶宅，但暫空耳。遂為置酒果燈燭，送於此宅中。眾曰：「公更要何物？」曰：「僕有一劍，可以自衛，請無憂也。」眾乃出宅，鎖門卻歸。此人實怯懦者，時已向夜，係所乘驢別屋，奴客並不得隨。遂向閣宿，了不敢睡。唯滅燈抱劍而坐，驚怖不已。至三更，有月上，斜照窗隙。見衣架頭有物如鳥鼓翼，翻翻而動。此人凜然強起，把劍一揮，應手落壁，磕然有聲，後寂〈（「後寂」原作「役寢」，據陳校本改）〉無音響。恐懼既甚，亦不敢尋究，但把劍坐。及五〈（五字原缺。據陳校本補）〉更，忽有一物，上階推門，門不開，於狗竇中出頭，氣休休然。此人大怕，把劍前斲，不覺自倒，劍失手拋落，又不敢覓劍，恐此物入來，床下跧伏，更不敢動。忽然困睡，不覺天明。諸奴客已開關，至閣子間，但見狗竇中，血淋漓狼藉。眾大驚呼，儒士方悟。開門尚自戰慄。具說昨宵與物戰爭之狀，眾大駭異。遂於此壁下尋，唯見席帽，半破在地，即夜所斲之鳥也。乃故帽破弊，為風所吹，如鳥動翼耳。劍在狗竇側，眾又繞堂尋血蹤，乃是所乘驢，已斲口喙，唇齒缺破。乃是向曉因解，頭入狗門，遂遭一劍。眾大笑絕倒，扶持而歸，士人驚悸，旬日方愈。〈（出《原化記》）〉
　　徐之蕭縣，有田民孟乙者善網狐狢。百無一失。偶乘暇，持槊行曠野。會日將夕，見道左數百步，荒塚巋然，草間細逕，若有人跡。遂入之，以槊於黑暗之處攪之。若有人捉拽之，不得動。問「爾鬼耶人耶？怪耶魅耶？何故執吾槊而不置？」暗中應曰：「吾人也。」乃命出之。具以誠告云：「我姓李，昨為盜，被係兗州軍候獄。五木備體，捶楚之處，瘡痏遍身。因伺隙逾獄垣，亡命之此，死生唯命焉。孟哀而將歸，置於複壁中，後經赦乃出。孟氏以善獵知名，飛走之屬，無得脫者，一旦荒塚之中，而得叛獄囚以歸。聞者皆大笑之。〈（出《玉堂閒話》）〉
　　光啟年中，左神策軍四軍軍使王卞出鎮振武。置宴，樂戲既畢，乃命角牴。有一夫甚魁岸，自鄰州來此較力，軍中十數輩軀貌膂力，悉不能敵。主帥亦壯之。遂選三人，相次而敵之，魁岸者俱勝。帥及座客，稱善久之。時有一秀才坐於席上，忽起告主帥曰：「某撲得此人。」主帥頗駭其言，所請既堅，遂許之。秀才降階，先入廚，少頃而出，遂掩綰衣服，握左拳而前。魁梧者微笑曰：「此一指必倒矣。」及漸相逼，急展左手示之，魁岸者懵然而倒，合座大笑。秀才徐步而出，盥手而登席焉。主帥詰之：「何術也？」對曰：「頃年客游，曾於道店逢此人，才近食桉，踉蹌而倒。有同伴曰：怕醬，見之輒倒。某聞而志之。適詣設廚，求得少醬，握在手中。此人見之，果自倒，聊助宴設之歡笑耳。有邊岫判官，目睹其事。〈（出《玉堂閒話》）〉
　　趙崇凝重清介，門無雜賓，慕王濛、劉真長之風也。標格清峻，不為文章，號曰無字碑。每遇轉官，舊例各舉一人自代，而崇未嘗舉人。云：「朝中無可代己者。」世以此少之。〈（出《北夢瑣言》）〉
　　韓偓，天復初入翰林。其年冬，車駕幸鳳翔，偓有卮從之功。返正初，帝面許用偓為相。偓奏云：「陛下運契中興，當須用重德，鎮風俗。臣座主右僕射趙崇，可以副陛下是選。乞回臣之命授崇，天下幸甚。」帝甚嘉歎。翼日，制用崇，暨兵部侍郎王贊為相。時梁太祖在京，素聞崇輕佻，贊又有嫌釁，乃馳入請見，於帝前，具言二公長短。帝曰：「趙崇乃韓偓薦。」時偓在側，梁王叱之。偓奏：「臣不敢與大臣爭。」帝曰：「韓偓出。」尋謫官入閩。故偓詩曰：「手風慵展八〈（明抄本「八」作「一」）〉行書，眼病休看九局基〈（明抄本「基」作「圖」）〉。窗裡日光飛野馬，案前筠管長蒲盧。謀身拙為安蛇足，報國危曾捋虎鬚。滿世可能無默識，未知誰擬試齊竽。」〈（出《摭言》）〉
　　岐王李茂貞霸秦隴也。涇州書記薛昌緒為人迂僻，稟自天性。飛文染翰，即不可得之矣。與妻相見亦有時，必有禮容，先命女僕通轉，往來數四，可之，然後秉燭造室。至於高談虛論，茶果而退。或欲詣幃房，其禮亦然。嘗曰：「某以繼嗣事重，輒欲卜其嘉會。」必候請而可之。及從涇帥統眾於天水，與蜀人相拒於青泥嶺。岐眾迫於輦運，又聞梁人入境，遂潛師宵遁，頗懼蜀人之掩襲。涇帥臨行，攀鞍忽記曰：「傳語書記，速請上馬。」連促之，薛在草庵下藏身。曰：「傳語太師，但請先行，今晨是某不樂日。」戎帥怒，使人提上鞍轎，捶其馬而逐之，尚以物蒙其面。云：「忌日禮不見客。」此蓋人妖也。秦隴人皆知之。〈（出《玉堂閒話》）〉
　　蜀有姜太師者，失其名，許田人也，幼年為黃巾所掠，亡失父母。從先主征伐，屢立功勳。後繼領數鎮節鉞，官至極品。有掌廄夫姜老者，事芻秣數十年。姜每入廄，見其小過，必笞之。如是積年，計其數，將及數百。後老不任鞭棰，因泣告夫人，乞放歸鄉里。夫人曰：「汝何許人？」對曰：「許田人。」「復有何骨肉？」對曰：「當被掠之時，一妻一男，迄今不知去處。」又問其兒小字，及妻姓氏行第，並房眷近親，皆言之。及姜歸宅，夫人具言，姜老欲乞假歸鄉，因問得所失男女親屬姓名。姜大驚，疑其父也，使人細問之：「其男身有何記驗？」曰：「我兒腳心上有一黑子，餘不記之。」姜大哭，密遣人送出劍門之外。奏先主曰：「臣父近自關東來。」遂將金帛車馬迎入宅，父子如初。姜報撻父之過，齋僧數萬，終身不撻從者。〈（出《王氏見聞》）〉
　　後唐長興中，侍衛使康義誠，常軍中差人於私〈（「私」原作「弘」，據許本改）〉宅充院子，亦曾小有笞責。忽一日，憐其老而詢其姓氏，則曰姓康。別詰其鄉土親族息胤，方知是父，遂相持而泣。聞者莫不驚異。〈（出《玉堂閒話》）〉
　　後唐莊宗過河，荊渚高季昌謂其門客梁震曰：「某事梁祖，僅獲自免。龍德已來，止求安活。我今入覲，亦要嘗之。彼若經營四方，必不縻我。若移入他鎮，可為子孫之福。此行決矣。」既自闕回。謂震曰：「新主百戰，方得河南。對勳臣誇手抄《春秋》。又豎指云：我於指頭上得天下。則功在一人，臣佐何有。且遊獵旬日不回，中外情何以堪？吾高枕無憂。」乃築西面羅城，拒敵之具。不三年，莊宗不守。英雄之料，頃刻不差，宜乎貽厥子孫。〈（出《北夢瑣言》）〉
　　有沈尚書失其名，常為秦帥親吏。其妻狼戾而不謹，又妒忌，沈常如在狴牢之中。後因閒退，挈其妻孥，寄於鳳州，自往東川游索，意是與怨偶永絕矣。華洪鎮東蜀，與沈有布衣之舊，呼為兄。既至郊迎，執手敘其契闊，待之如親兄。遂特創一第，僕馬金帛器玩，無有缺者，送姬僕十餘輩，斷不令歸北。沈亦微訴其事，無心還家。及經年，家信至，其妻已離鳳州，自至東蜀。沈聞之大懼，遂白於主人，及遣人卻之。其妻致書，重設盟誓，云：「自此必改從前之性，願以偕老。」不日而至。其初至，頗亦柔和；涉旬之後，前行復作。諸姬婢僕悉鞭棰星散，良人頭面，皆拿擘破損。華洪聞之，召沈謂之曰：「欲為兄殺之，如何？」沈不可。如是旬日後又作，沈因入衙，精神沮喪。洪知之，密遣二人提劍，牽出帷房，刃於階下，棄屍於潼江，然後報沈。沈聞之，不勝驚悸，遂至失神。其屍住急流中不去，遂使人以竹竿撥之，便隨流。來日，復在舊湍之上，如是者三。洪使係石縋之，沈亦不逾旬，失〈（「失」原作「日」，據明抄本改）〉魂而逝。得非〈（「而逝得非」四字原空缺，據明抄本補）〉怨偶為仇也！悲哉！沈之宿有仇乎？〈（出《王氏見聞》」）〉
　　王贊，中朝名士〈（「名士」原倒置，據明抄本改）〉。有弘農楊蘧者，曾至嶺外，見楊朔荔浦山水，心常愛之，談不容口。蘧嘗出入贊門下，稍接從容，不覺形於言曰：「侍郎曾見楊朔荔浦山水乎？」贊曰：「未曾打人唇綻齒落，安得見耶？」因大笑。此言嶺外之地，非貶不去。〈（出《稽神錄》，按見《北夢瑣言》卷五）〉
　　晉將少作監袁繼謙常說：「頃居青社，假一〈（「一」原作「十」，據明抄本改）〉第而處之，聞多凶怪，昏瞑即不敢出戶庭，合門驚懼，莫能安寢。忽一夕，聞吼聲，若有呼於甕中者，其聲重濁，舉家師懼，必謂其怪之尤者。遂於窗隙窺之，見一物蒼黑色，來往庭中。是夕月色晦，睹之既久，似若狗身，而首不能舉。遂以撾擊其腦，忽轟然一聲，家犬驚叫而去。蓋其日莊上人輸稅至此，就於其地而糜，釜尚有餘者，故犬以首入空器中，而不能出也。因舉家大笑，遂安寢。」〈（出《玉堂閒話》）〉
　　晉開運末，契丹主耶律德光自汴歸國，殂於趙之欒城。國人破其腹，盡出五臟，納鹽石許，載之以歸。時人謂之「帝羓」。〈（出《玉堂閒話》）〉
