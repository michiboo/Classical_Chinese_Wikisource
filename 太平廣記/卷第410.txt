　　東方大荒之中，有樹焉，名曰柤稼柩，柤，柤梨也；稼者，株稼也；柩，暱也。三千歲作花，九千歲作實。其花蕊紫色，其實赤色。亦高百丈，或千丈也。數張自輔。東西南北方枝，各近五十丈。葉長七尺，廣五尺。色如綠青，木皮如梓。樹理如甘草，味飴。實長九尺，圍如長，無瓤核。竹刀剖之，如凝蜜。得食，復見實，即滅矣。言復見後實熟者，壽一萬二千歲。〈（出《神異錄》）〉
　　南方大荒，有樹焉，名曰如何。三百歲作花，九百歲作實。花色朱，其實正黃。高五十丈，敷張如蓋。葉長一丈，廣二尺餘，似菅薴，色青。厚五分。可以絮，如厚樸。材理如支。九子，味如飴。實有核，形如棗。子長五尺，圍如長。金刀割之則酸，蘆刀剖之則辛。食之者地仙，不畏水火，不畏白刃〈（刃，刀之屬。言地仙者，不能飛，在地久生而已。「久生而已」原作「從之法也」。據明抄本改）〉。〈（出《神異經》）〉
　　南方有樹焉，高百丈，敷張自輔。葉長一丈，廣六尺。名梨。如今之柤梨，但樹大耳。其子徑三尺，剖之少瓤，白如素。和羹食之地仙，衣服不敗，辟穀，可以入水火也。〈（出《神異經》）〉
　　東南荒中有邪〈（音「耶」）〉木焉，高三千丈，或十餘圍，或七八尺。其枝有喬直上，不可那也。葉如甘瓜，三百歲盡〈（「盡」原作「晝」。據明抄本、陳校本改）〉。落而生花，形如甘瓜。花復二百歲，落而生萼。萼下生子，三歲而成熟。成熟之後，不長不減。子形如寒瓜，似冬瓜也，長七八寸，徑四五寸。萼復覆生頂。言發萼而得成實。此不取，萬世如故。若取子而留萼，萼復生子。如初年月復成熟。復二年則成萼，則復生子。其子形如甘瓤，少錬〈（音「練」）〉甘美。食之，令人身澤。不可過三升，令人冥醉，半日乃醒。木高，人取不能得。唯木下有多羅之人，緣能得之〈（多羅，國名）〉。一名無葉。世人後生，不見葉，謂之無葉也。一名綺縞。人見無葉，謂之綺縞。〈（出《神異經》）〉
　　波那婆樹，出佛林國，呼為阿薩嚲。樹長五六丈，皮色青綠。葉極光淨，冬夏不凋。無花結實。其實從樹莖出，大如冬瓜，有皮裹之。殼上有刺。瓤至甘甜，可食。核大如棗，一實有數枚。核中仁如粟黃，炒之食甚美。〈（出《酉陽雜俎》）〉
　　瞻波國有人牧牛百餘頭。有一牛離群，忽失所在，至暮方歸。形色鳴吼異常，牛主異之。明日遂獨行，主因隨之。入一穴，行五六里。豁然明朗，花木皆非人間所有。牛於一處食草，草不可識。有果作黃金色，牧牛人竊將還，為鬼所奪。又一日，復往取此果，至穴，鬼復欲奪。其人急吞之，身遂暴長。頭才出，身塞於穴。數日化為石。〈（出《酉陽雜俎》）〉
　　防陵楚山，有朱神李圃三十六所。潘岳《閒居賦》雲「房陵朱神之李」。又李尤《果賦》雲「三十六之朱李」。蓋仙李縹而神李紅。陸士衡《果賦》雲「中山之縹李」是也。〈（出《述異記》）〉
　　武陵源在吳中。山中無他木，盡生桃李，俗呼為桃李原。原上有石洞，洞中有乳水。世傳秦亂，吳人於此避難者，食桃李實者，皆得仙去。〈（出《述異記》）〉
　　杜陵有金李。李之大者，謂之夏李；尤小者謂之鼠李。〈（出《述異記》）〉
　　濟南郡之東南，有分流山。山上多杏，大如梨，色黃如桔。土人謂之漢帝杏，亦曰金杏。〈（出《酉陽雜俎》）〉
　　杏圃洲，南海中多杏，海上人云，仙人種杏處。漢時，嘗有人舟行遇風，泊此洲五六日，日食杏，故免死。雲，洲中有冬杏。王充《果賦》雲。冬實之杏，春熟之甘。」晉郭太儀《果賦》云：「杏或冬而實」。〈（出《述異記》）〉
　　許昌節使小廳，是故魏景福殿。董卓亂，魏武挾令遷帝，自洛都許。許州有小李子，色黃，大如櫻桃，謂之御李子。即獻帝〈（「帝」字原闕，據明抄本補）〉時所植，至今有焉。〈（出《述異記》）〉
　　魏文帝安陽殿前，天降朱李八枚。啖一枚，數日不食。今李種有安陽李，大而甘者，即其種也。〈（出《述異記》）〉
　　白柰，出涼州野豬澤，大如兔頭。〈（出《酉陽雜俎》）〉
　　脂衣柰，漢時紫柰。大如升，核紫花青。研之有汁，可漆，或著衣，不可浣。〈（出《酉陽雜俎》）〉
　　唐貞觀年中，頓丘縣有一賢者，於黃河渚上拾菜，得一樹栽子。大如指。持歸蒔之，三年，乃結子五顆。味狀如柰，又似林檎。多汁，異常酸美。送縣，縣上州，以其奇味，乃進之。上賜綾一十匹。後樹長成，漸至三百顆。每年進之，號曰朱柰。至今存。德貝〈（「貝」原作「具」，據明抄本改）〉博等州，取其枝接，所在豐足。人以為從西域浮來，礙渚而住矣。〈（出《朝野僉載》）〉
　　唐永徽中，魏郡臨黃王國村人王方言，嘗於河中灘上，拾得一小樹栽，埋之。及長，乃林檎也。實大如小黃瓠，色白如玉，間以珠點。亦不多，三數而已，有如纈。實為奇果。光明瑩目，又非常美。紀王慎為曹州刺史，有得之獻王。王貢於高宗，以為朱柰，又名五色林檎，或謂之聯珠果。種於苑中。西城老僧見之云：「是奇果亦名林檎。」上大重之，賜王方言文林郎，亦號此果為文林郎果。俗雲頻婆果。河東亦多林檎，秦中亦不少。河西諸郡。亦有林檎。皆小於文林果。〈（出《洽聞記》）〉
　　河州鳳林關有靈岩寺。每七月十五日，溪穴流出聖柰，大如盞。以為常。〈（出《洽聞記》）〉
　　桃之大者木桃。詩云．「投我以木桃」是也。〈（出《述異記》）〉
　　東方村有桃樹。其子徑三尺二寸。和核羹食之，令人益壽。食核中仁，可以治嗽。小桃溫潤，既嗽人食之即止也。〈（出《神異經》）〉
　　出郴州蘇耽仙壇。有人至心求之者，桃落壇上。或至五六顆。形似石塊，赤黃色。破之，如有核三重。研飲之，愈眾疾。尤治邪氣。〈（出《酉陽雜俎》）〉
　　鄴華林苑勾桃子，重三斤，或二斤半。亦有名梨者。比眾果氣味甘美，入口消釋，人間有名果。季龍作蝦蟆車，四箱廣一丈，深一丈，合土載中植之，則無不生也。〈（出《洽聞記》）〉
　　吐谷渾桃，大如石甕。〈（出《洽聞錄》）〉
　　偏桃出波斯國，波斯呼為婆淡。樹長五六丈，圍四五尺，葉似桃而闊大。三月開花，白色。花落結實，狀如桃子而形偏。其肉苦澀，不堪啖。核中仁甘甜。西域諸國並珍之。〈（出《酉陽雜俎》）〉
　　王母桃，洛陽華林園內有之。十月始熟。形如括簍。俗語曰：「王母甘桃，食之解勞。」亦名西王母桃。〈（出《酉陽雜俎》）〉
　　楊子留後吳堯卿家，有傭賃者。役之既久。一日，持一大桃核，可容數升，以獻堯卿。堯卿知其異，稍磨之取食。食盡，頗覺輕健。堯卿為吏，貪猥殘虐。畢師鐸之難，投所居後閣井中死。師鐸求得類堯卿者殺之。後有得其故居者，竊知其屍在井中，取而得之。舉體皆腐壞，而藏府有成金者。〈（出《積神錄》）〉
　　初寧縣裡有石榆子，一名山棗，又時呼為韶子也。〈（出《南越志》）〉
　　羅浮甘子，唐開元中，始有山僧種於南樓寺。其後進獻。幸蜀奉天之歲，皆不結實。〈（出《國史補》）〉
　　唐天寶十年，上謂倖臣曰：「近於宮內種甘子數株，今秋結實一百五十顆，與江南蜀道所進不異。」宰臣賀表曰：「雨露所均，混天區而齊被。草木有性，憑地氣而潛通。故得資江外之珍果，為禁中之華實。」相傳雲，玄宗幸蜀年，羅浮甘子不實。嶺南有蟻，大於秦中馬蟻，結巢於甘樹。實時，幸循其上，故甘皮薄而滑。往往甘實在巢中，冬深取之。味數倍於常者。〈（出《酉陽雜俎》）〉
　　北方荒中，有棗林焉。其高五十丈，敷張枝條數里餘。疾風不能偃，雷電不能摧。其子長六七寸，圍過其長。熟色如朱。乹之不縮。氣味潤澤，殊於常棗。食之可以安驅益氣。故方書云：「此棗枝條，盛於常棗，亦益氣安軀。」赤松子云。北方大棗味有殊，既可益氣又安軀。」〈（出《神異記》）〉
　　鄴華林苑中西王母棗，冬夏有葉，九月生花，臘月乃熟。三子一尺。又有圭〈（明抄本「圭」作「羊」）〉角棗〈（「棗」字原闕，據明抄本補）〉。亦三子一尺。〈（出《洽聞記》）〉
　　晉時。太倉南有翟泉，西有華林園，園有仙人棗。長五寸。核細如針。〈（出《酉陽雜俎》）〉
　　信都獻仲思棗四百枝。棗長四五寸，紫色〈（原本「紫」上有「國」字，「色」下有「細」字，據明抄本刪）〉，皮〈（「皮」原作「又」，據明抄本改）〉皺細核。實〈（「實」字原闕，據明抄本補）〉肥有味，賢於青州棗。北齊時，有仙人仲思得此棗，種之。亦名仙棗。時海內唯有數樹。〈（出《大業拾遺》）〉
　　波斯棗出波斯國。波斯呼為窟莽。樹長三四丈，圍五六尺。葉如土藤，不凋。二月生花。狀如蕉。花有兩甲，漸漸開罅，中有十餘房。子長二尺〈（明抄本「尺」作「寸」）〉，黃白色，有核。熟則紫黑，狀類乾棗。味甜如飴，可食。〈（出《酉陽雜俎》）〉
