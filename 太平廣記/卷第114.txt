　　宋費崇先，吳興人，少信佛法，精勤。泰始三年，受菩薩戒，寄齋於謝慧遠家，二十四日，晝夜不懈。每聽經，常以鵲尾香爐置膝前，初齋三夕，見一人，容服不凡，徑來舉爐去。崇先視膝前，爐猶在，方悟神異。自惟衣裳新濯，了無不淨，唯坐側有唾壺，既撤去壺。即復見此人還爐於前，未至席，猶見二爐，既至即合為一，然則此神人所提者，蓋爐影耳。崇先又嘗聞人說，福遠寺有欽尼者，精勤得道，欣然願見，未及得往，屬意甚至，常齋於他家，中夜，忽見一尼，容儀端儼，著赭布袈裟，正立齋席之前，食頃而滅。崇先及見此尼，狀貌被服，即前夜所睹者也。〈出《法苑珠林》〉
　　宋魏世子，梁郡人，奉佛精進，兒女尊修，唯婦迷執不信。女年十四，病死，七日而蘇，云：「可安施高座，並無量壽經。」世子即為具設經座，女雖持齋戒，未常看經，今即升座，誦聲清利。下啟父言：「兒死便往無量國，見父兄及己三人，池中已有芙蓉大花，後當化生其中。唯母獨無。不勝此苦，故歸啟報。」語竟，復絕。母於是敬信法教。〈出《冥祥記》〉
　　何曇遠，廬江人，父萬壽，御史中丞。曇遠奉法持菩薩戒，年十八，丁父艱。哀毀成疾，殆將滅性，號踴之外，歸心淨土，庶祈感應。時請僧數人，曇遠向僧舍懺悔宿業，終無感徵。僧舍每加獎勵，不令懈怠。爾後因夜轉經竟，眾僧已眠，曇遠忽自歌誦，僧舍驚而問之。曇遠曰：「見佛身黃金色，光燄丈餘，幡花翼從，充滿虛空，佛自西至，呼令速去。」曇遠素羸弱少力，此夕壯厲悅懌，便於合中取香著手中，並以園花散空。母曰：「汝今若去，不念吾耶？」曇遠無所言而頓臥，宿信家中，聞此靈異，亦皆欣肅，不甚悲懼。曇遠至五更，忽然而終，宅中芬馨數日。〈出《冥祥記》〉
　　宋陳秀遠，潁川人，嘗為湘州西曹，客居臨湘縣。少信奉三寶，年過耳順，篤業不衰。元徽二年七月中，宴臥未寐，歎念萬品死生，流轉無定，惟已將從何來，一心祈念，冀通感夢，時夕結陰，室無燈燭。有頃，見枕邊如螢火者，明照流飛，俄而一室盡明，連空如晝，秀遠遽興，合掌喘息。見庭中四五丈上，有一橋閣，危欄彩檻，立於空中。秀遠了不覺升之，坐於橋側，見橋上士女往還，衣裝不異世人。末有一嫗，年可三十，青襖白裳，行至秀遠而立。有頃，又一婦人純衣白布，偏環髻，持香花前，語秀遠曰：「汝前身即我也，以此花供養佛故，得轉身作汝。」復指青白嫗曰：「此即復是我前身也。」言殫而去，後指者亦漸隱。秀遠忽不覺還下之時，光亦尋滅。〈出《冥祥記》〉
　　葛濟之，句容人，稚川之後。妻同郡紀氏，體貌閒雅，有婦德。濟之世事神仙，紀亦慕而心樂佛法，常存誠不替。忽一旦方織，俄覺雲日開朗，空中清明，因投梭仰望四表，見西方有如來真形及寶蓋幢幡映天，心獨喜曰：經說無量壽〈「壽」原本作「受」，據許本改。〉者，即應此耶。便頭面作禮，乃引濟之，亦登時見半身及諸幡蓋，俄而隱沒。於是雲日鮮華，五色燭耀，鄉里備睹，移時方歇焉。〈出《冥祥記》〉
　　齊董青建者，不知何許人。父字賢明，建元初，為越騎校尉。初建母宋氏，孕建時，夢有人語云：「爾必生男，體上當有青志，可名為青建。」及生如言，即名焉。有容止，美言笑，性理寬和，家人未嘗睹其慍色，見者咸異之。至年十四而州辟主簿。建元初，皇儲鎮樊漢，為水曹參軍，二年七月十六日寢疾，自云：「不振濟。」至十八日，臨盡起坐，謂母曰：「罪盡福至，緣累永絕，願母自愛。不須憂念。」因失聲大哭，聲盡而絕。將殯葬喪齋前，其夜靈語云：「生死道乖，勿安齋前，自當有造像道人來迎喪者。」明日，果有道人來，名曇順，即依靈語，向曇順說之。曇順曰：「貧道住在南林寺，造丈八像垂成，賢子乃有此感應，寺西有少空地，可得安葬也。」遂葬寺邊。三日，其母將親表十許人，墓東見建如生，云：「願母割哀還去，建今還在寺住。」母即止哭而還，舉家菜食長齋。至閏月十一日，賢明夢見建云：「願父暫出東齋。」賢明便香湯自浴，齋戒出東齋。至十四夜，於明中聞建喚聲，驚起，見建在齋前如生時。父問汝住在何處，建云：「從亡來，住在練神宮中，滿百日，當得生忉利天，建不忍見父母兄弟哭泣傷慟，三七日禮諸佛菩薩，請四天王，故得暫還。願父母從今已後，勿復啼哭祭祠。阿母已發願求見建，不久當命終，即共建同生一處。父壽可得七十三，命終後，當三年受罪報，勤苦行道，可得免脫。」問曰：「汝從夜中來，那得有光明？」建曰：「今與菩薩諸天同下，此其身光耳。」又問曰：「汝天上識誰？」建曰：「見王車騎、張吳興、外祖宋西河。」建曰：「非但此一門中生，從四十七年以來，至七死七生，已得四道果。先發七願，願生人間，故歷生死，從今永畢，得離七苦。建臨盡時，見七處生死，所以大哭者，與七家分別也。」問云：「汝皆生誰家？」建曰：「生江吏部、〈「部」原作「用」，據《法苑珠林》五二改。〉羊廣州、張吳興、王車騎、蕭吳興、梁給事、董越騎等家，唯此間生十七年，餘處止三五年耳。自今已後，毒厲歲多，宜勤修功德，建見世人死，多墮三塗，生天者少。勤精進，可得免度，發願生天，亦得相見，行脫差異，無相值期。」又問云：「汝母憂憶汝垂死，可令見汝否？」建曰：「不須相見，益懷煎苦耳，但依向言說之。諸天已去，不容久住。」慘有悲色，忽然不見。去後竹林左右猶有香氣，家人亦並聞餘香焉。建雲所生七家：江概、羊希、張永、王玄宋〈「宋」字疑是衍文。〉謨、蕭惠明、梁季文也。賢明遂以出家，名法藏。〈出《法苑珠林》〉
　　齊竟陵王，崇信內典，得熱病，夜中垂死。夢見金像，手灌神湯，因遂平復。〈出《辨正論》〉
　　張逸為事至死，預造金像，朝夕祈命。臨刑，刀折而項不傷。官問故，答曰：「唯以禮像為業。」其像項有二刀痕如血，因得免死。〈出《感應傳》〉
　　高齊時，有釋僧護，守道直心，不求慧業，願造丈八石像，咸怪其言。後於寺北谷中，見一臥石，可長丈八，乃顧匠營造。向經一周，面腹粗了，而背著地，以六具拗舉之。始初不動，經夜至旦，忽然自翻，即就營造，移置佛堂。晉州陷日，像汗流地，周兵入齊，燒諸佛寺，此像獨不變色。又欲倒之，大牛六十頭挽不動。忽有異僧，以瓦木土墼壘而圍之，尋失僧所在。像後降夢信心者曰：「吾患指痛。」其人寤而視焉，乃木傷其二指也。遂即補之。開皇十年，盜像幡蓋者，夢丈八人入室責之，賊大怖悔而謝焉。其像見在。〈出《法苑珠林》〉
　　隋開皇中，僧澄空，年甫二十，誓願於晉陽汾西鑄鐵像，高七十尺焉。鳩集金炭，經求用度，週二十年，物力乃辦。於是造報遐邇，大集賢愚，然後選日而寫像焉。及煙燄滅息，啟爐之後，其像無成。澄空即深自咎責，稽首懺悔，復堅前約，再謀鑄造。精勤艱苦，又三十年，事費復備，則又複寫像焉。及啟鑄，其像又復無成，澄空於是呼天求哀，叩頭請罪，大加貶挫，深自勤勵。又二十年，功力復集，然後選日，複寫像焉。及期，澄空乃身登爐巔，百尺懸絕，揚聲謂觀者曰：「吾少發誓願，鑄寫大佛，今虛費積年，如或踵前，吾亦無面見大眾也。吾今俟其啟爐，欲於金液而捨命焉，一以謝俧於諸佛，一以表誠於眾善。倘大像圓滿，後五十年，吾當為建重閣耳。」時觀者萬眾，號泣諫止，而澄空殊不聽覽。俄而金液注射，赫耀踴躍，澄空於是揮手辭謝，投身如飛鳥而入焉。及開爐，鐵像莊嚴端妙，毫髮皆備。自是并州之人，因起閣以覆之，而佛身洪大，功用極廣，自非殊力，無由而致。唐開元初，李皓為太原軍節度使，出遊，因仰像歎曰：「如此好相，而為風日所侵，痛哉！」即施錢百萬緡，週歲之內，而重閣成就，至今北都謂之平等閣者是也。計僧死像成日至皓，正五十年矣。以佛法推之，則皓也得非澄空之後身歟。〈出《集異記》〉
　　隋蔣州大歸善寺釋慧侃，曲阿人也，靈通幽顯，世莫識之。而翹敬尊像，事同真佛，每見立像，不敢輒坐，勸人造像，唯作坐者。後往嶺南，修禪法，大有悟解。住棲霞時，嘗往揚都湯偲法師，偲異禮接之。將還山，偲請現神力。侃即從窗中出臂，解齊熙寺佛殿上額，因語偲云：「世人無遠識，見多驚異，故吾所不為耳。」大業元年，終於大歸善寺。初侃終日，以三衣還眾僧：「吾今死去，徒眾好住。」便還房內。大眾驚起追之，乃見房中白骨一具，跏坐床上，就而撼之，鏘然不散。〈出《法苑珠林》〉
　　唐蒲州普濟寺釋道積，河東安邑縣人也。博通經教，洞明玄旨，河東英俊，莫與同風。先是沙門寶澄於普濟寺創營大像百丈，功願未終而卒。耆艾請積繼之，積受眾勤請，廣行緣化，槐檀十遷，而大像成就，道俗慶賴，感徹人天。初積受請之夕，夢二獅子於大像側，連吐明珠，相續不絕，既寤歎曰：「獸王自在，則表法流無滯，寶珠自湧，又喻檀施不窮。冥〈「冥」原作「宜」，據《法苑珠林》六三改。〉運潛符，徵效斯在。」即命工匠，圖所夢於彌勒大像前，今猶存焉。其寺在蒲坂之陽，高爽華敞，東臨州裡，南望河山。像設三層，岩廊四合，上方下院，赫奕相臨，園磑田蔬，周環俯就，佛事隆盛，咸積之功焉。〈出《法苑珠林》〉
　　終南山悟真寺釋法誠，雍州萬年縣人，事沙門僧和為師。和亦鄉族之所推奉，曾有人慾害和，夜詣門，見房內猛火，騰燄升帳，遂即追悔。誠奉佩訓勖，常誦法華，翹心奉行，朝夕無懈。夢感普賢，勸書大教，既悟，即入淨行道。重村工匠，令書八部般若，香台寶軸，莊嚴成就。又於寺南橫嶺，造華嚴堂，鑿山堙塹，列棟連甍，前對重巒，右臨斜谷，吐納雲霧，下瞰煙虹，實奇觀也。弘文館學士張孝靜者，善於書翰，誠乃請孝靜寫藏經，齋潔勤拳。大致感應，靈禽異獸，馴擾精廬。貞觀十四年，忽謂侍者曰：「諸行無常，法緣有竭，九品往生，斯言驗矣。吾今去世，汝無憂惱。」言畢，口光燭於楹，奄然而化。〈出《高僧傳》〉
