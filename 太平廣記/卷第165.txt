　　廉儉
　　吳陸績為鬱林郡守，罷秩，泛海而歸。不載寶貨，舟輕，用巨石重之。人號「鬱林石」。〈（出《傳載》）〉
　　齊明帝嘗飲食，捉竹箸，謂衛尉應昭光曰：「卿解我用竹箸意否？」答曰：「昔夏禹衣惡，往誥流言。象箸豢腴，先〈（」先「原作」告「，據明抄本改）〉哲垂誡。今睿情衝素，還風反古。太平之跡，唯竹箸而已。」〈（出《談藪》）〉
　　齊有甄彬者，有器業。嘗以一束薴，於荊州長沙西庫質錢。後贖薴，於束中得金五兩，以手巾裹之。彬得金，送還西庫。道人大驚曰：「近有人以金質錢，時忽遽，不記錄。檀越乃能見歸，恐古今未之有也。」輒以金之半仰酬，往復十餘，堅然不受。因詠曰：「五月披羊裘負薪，豈拾遺者也？」彬後為郫令，將行，辭太祖。時同列五人，上誡以廉慎。至於彬，獨曰：「卿昔有還金之美，故不復以此誡也。」〈（出《談藪》）〉
　　後魏高允字伯恭，燕太尉中郎韜之子。早有奇度，博通經史。神麚〈（「麚」原作「嘉」，據明抄本改）〉中，與范陽盧玄、趙郡李靈、博陵崔鑒等，以賢俊之胄，同被詔徵，拜中書侍郎領著作，與崔浩同撰書。及浩遇害，以允忠直不苟，特見原宥。性清儉，雖累居顯貴，而志同貧賤。高宗幸其宅，唯草屋數間，布被緼袍，廚中鹽菜而已。帝歎息曰：「古之清貧，豈有此乎？」賜之粟帛。〈（出《談藪》）〉
　　後魏自太和遷都之後，國家殷富，庫藏盈溢，錢絹露積於廊廡間，不可校數。太后賜百姓負絹，任意自量，朝臣莫不稱力而去。唯章武王融與陳留侯李崇負絹過任，蹶倒傷踝。太后即不與之，令其空出。時人笑焉。侍中崔光止取兩匹。太后問曰：「侍中何少？」對曰：「臣有兩手，唯堪兩匹，所獲多矣。」朝貴服其清廉。〈（出《洛陽伽藍記》）〉
　　司空上黨王長孫道生，代人，性忠謹儉素。雖為三公，而居處卑陋。出鎮之後，子頗加修葺。及還歎曰：「吾為宰相，無以報國，負乘是懼。昔霍去病以匈奴未滅，無用宅為。今強寇尚遊魂漠北，吾豈可安坐華美乎？」乃令毀之。時人比之晏嬰焉。〈（出《談藪》）〉
　　肅宗為太子時，常侍膳。尚食置熟俎，有羊臂臑，上顧使太子割。肅宗既割，餘污漫在手，以餅潔之，上熟視不懌。肅宗舉餅啖之，上甚悅。謂太子曰：「福當如是愛惜。」〈（出《柳氏史》）〉
　　韓擇木奏賀肅宗節儉，妓樂無綺繡之飾，飲食無珍饈之具。上因出衣袖以示之，曰：「朕此三浣矣。」〈（出《譚氏史》）〉
　　唐盧懷慎，清慎貞素，不營資產。器用屋室，皆極儉陋。既貴，妻拿不免饑寒。而於故人親戚，散施甚厚。為黃門侍郎，在東都掌選事，奉身之具，才一布囊耳。後為黃門監，兼吏部尚書。臥病既久，宋璟、盧從願常相與訪焉。懷慎臥於弊簀單席，門無簾箔，每風雨至，則以席蔽焉。常器重璟及從願，見之甚喜，留連永日，命設食。有蒸豆兩甌，菜數莖而已。此外翛然無辦。因持二人手謂曰：「二公當出入為藩輔，聖上求理甚切，然享國歲久，近者稍倦於勤，當有小人乘此而進。君其志之。」不數日而終。疾既篤，因手疏薦宋景、盧從願、李傑、李朝隱。上覽其表，益加悼惜。既歿，家無留儲，唯蒼頭自鬻，以給喪事。上因校獵於城南，望墟落間，環堵卑陋，其家若有所營，因馳使問焉。還白：懷慎大祥，方設齋會。上因為罷獵。憫其貧匱，即以縑帛贈之。〈（出《明皇雜錄》）〉
　　又云：盧懷慎無疾暴卒。夫人崔氏，止其兒女號哭。曰：「公命未盡，我得知之。」公清儉而潔廉，蹇進而謙退。四方賂遺，毫髮不留。與張說同時為相，今納貨山積，其人尚在。而奢儉之報，豈虛也哉。及宵分，公復生。左右以夫人之言啟陳。懷慎曰：「理固不同。冥司有三十爐。日夕為說鼓鑄橫財。我無一焉，惡可並哉！」言訖復絕。〈（出《獨異志》）〉
　　天寶中，有書生旅次宋州。時李勉少年貧苦，與一書生同店。而不旬日，書生疾作，遂至不救〈（「不救」二字原無，據明抄本補）〉。臨絕語勉曰：「某家住洪州，將於北都求官。於此得疾且死，其命也。」因出囊金百兩遺勉。曰：「某之僕使，無知有此者，足下為我畢死事，餘金奉之。」勉許為辦事，餘金乃密置於墓中而同葬焉。後數年，勉尉開封，書生兄弟齎洪牒來，而累金尋生行止。至宋州，知李為主喪事，專詣開封，詰金之所。勉請假至墓所，出金付焉。〈（出《尚書譚錄》）〉
　　李師古跋扈，憚杜黃裳為相，未敢失禮。乃命一幹吏，寄錢數千繩，並氈車子一乘，亦近直千緡。使者未敢遽送。乃於宅門伺候累日。有綠輿自宅出，從婢二人，皆青衣襤褸。問何人，曰：「相公夫人。」使者遽歸，以白師古。師古乃折其謀，終身不敢失節。〈（出《幽閒鼓吹》）〉
　　陽道州城，未嘗有蓄積，唯所服用不可闕者。客稱某物可佳可愛，陽輒喜，舉而授之。有陳萇者，候其出始請月俸〈（明抄本無「始」字，韓愈《順宗實錄》四無「出」字）〉，常往稱其錢帛之美，月有獲焉。〈（出《傳載》）〉
　　城之為朝士也，家苦貪，常以木枕布衾，質錢數萬，人爭取之。〈（出《傳載》）〉
　　鄭餘慶，清儉有重德。一日，忽召親朋官數人會食，眾皆驚。朝僚以故相望重，皆凌晨詣之。至日高，餘慶方出。閒話移時，諸人皆囂然。餘慶呼左右曰：「處分廚家，爛蒸去毛，莫拗折項。」諸人相顧，以為必蒸鵝鴨之類。逡巡，舁台盤出，醬醋亦極香新。良久就餐，每人前下粟米飯一碗，蒸胡蘆一枚。相國餐美，諸人強進而罷。〈（出《盧氏雜說》）〉
　　鄭浣以儉素自居。尹河南日，有從父昆弟之孫自覃懷來謁者，力農自贍，未嘗干謁。拜揖甚野，束帶亦古。浣子之弟僕御，皆笑其疏質，而浣獨憐之。問其所欲。則曰：「某為本邑，以民侍之久矣，思得承乏一尉，乃錦游鄉里也。」浣然之。而浣之清譽重德，為時所歸。或書於郡守，猶臂之使指也。鄭孫將去前一日，召甥姪與之會食。有蒸餅，鄭孫去其皮而後食之，浣大嗟怒。謂曰：「皮之與中，何以異也？僕嘗病澆態訛俗，驕侈自奉，思得以還淳反樸，敦厚風俗。是猶憐子力田弊衣，必能知艱於稼穡，奈何囂浮甚於五侯家綺紈乳臭兒耶？」因引手請所棄者。鄭孫錯愕失據，器而奉之。浣盡食之，遂揖歸賓闥，贈五縑而遣之。〈（出《闕史》）〉
　　文宗命中使宣兩軍中尉及諸司使內官等，不許著紗穀綾羅巾。其後駙馬韋處仁見，巾夾羅巾以進。上曰：「本慕卿門戶清素，故俯從選尚。如此巾服，從他諸戚為之，卿不須為也。」〈（出《盧氏雜說》）〉
　　夏侯孜為左拾遺，嘗著綠桂管布衫朝謁。開成中，文宗無忌諱，好文。問孜衫何太粗澀，具以桂布為對。此布厚，可以欺寒。他日，上問宰臣：「朕察拾遺夏侯孜，必貞介之士。」宰臣具以密行，今之顏冉。上嗟歎久之，亦效著桂管布。滿朝皆倣效之，此布為之貴也。〈（出《芝田錄》）〉
　　楊收、段文昌皆以孤進貴為宰相，率愛奢侈。楊收女適裴坦長子，資裝豐厚，什器多用金銀。而坦尚儉，聞之不樂。一日，與其妻及兒女宴飲，台上用碟盛果實，坦欣然，既視其器內，有以犀為飾者，坦盛怒，遽推倒茶台，拂袖而出。乃曰：「破我家也。」他日，收果以納賂，竟至不令。宜哉！〈（出《北夢瑣言》）〉
　　幽州從事溫璉，燕人也，以儒學著稱，與瀛王馮道幼相善。曾經兵亂，有賣漆燈椸於市者，璉以為鐵也，遂數錢買之。累日，家人用然膏燭，因拂試，乃知銀也。大小觀之，靡不欣喜。唯璉憫然曰：「非義之物，安可寶之。」遂訪其賣主而還之。彼曰：「某自不識珍奇，鬻於街肆。郎中厚加酬直，非強買也，不敢復收。」璉固還之，乃拜受而去。別賣四五萬，將其半以謝之。璉終不納，遂施於僧寺，用飾佛像，冀祝璉之壽也。當時遠近罔不推腹，以其有仁人之行。後官至尚書侍郎卒。〈（出《劉氏耳目記》）〉
　　舊蜀嘉王召一經業孝廉仲庭預，令教授諸子。庭預雖通墳典，常厄饑寒。至門下，亦未甚禮。時方凝寒，正以舊火爐送學院。庭預方獨坐太息，以箸撥灰。俄灰中得一雙金火箸，遽求謁見王。王曰：「貧窮之士見吾，必有所求。」命告庭預曰：「見為製衣。」庭預白曰：「非斯意。」嘉王素樂神仙，多彩方術，恐其別有所長，勉強而見。庭預遽出金火箸，陳其本末。王曰：「吾家失此物已十年，吾子得之，還以相示，真有古人之風。」贈錢十萬，衣一襲，米麥三十石。竟以賓介相遇，禮待甚厚，薦授榮州錄事參軍。〈（出《玉溪編事》）〉
　　吝嗇
　　漢世有人，年老無子，家富，性儉嗇。惡衣蔬食，侵晨而起，侵夜而息，營理產業，聚斂無厭，而不敢自用。或人從之求丐者，不得已而入內，取錢十，自堂而出，隨步輒減。比至於外，才餘半在。閉目以授乞者。尋復囑云：「我傾家贍君，慎勿他說，復相效而來。」老人俄死，田宅沒官，貨財充於內帑矣。〈（出《笑林》）〉
　　吳沈峻，字叔山，有名譽而性儉吝。張溫使蜀，與峻別。峻入內良久，出語溫曰：「向擇一端布，欲以送卿，而無粗者。」溫嘉其無隱。又嘗經太湖岸上，使從者取鹽水。已而恨多，敕令還減之。尋以自愧曰：「此吾天性也。」又說曰，姚彪與張溫俱至武昌，遇吳興沈珩。守風糧盡，遣人從彪貸鹽一百斛。彪性峻直，得書不答。方與溫談論。良久，呼左右：「倒百斛鹽著江中。」謂溫曰：「明吾不惜，惜所與耳。」沈珩弟峻，有名譽而性儉吝。〈（出《笑林》）〉
　　後魏高陽王雍，性奢豪，嗜食味，厚自奉養，一食必以數百萬錢為限，海陸珍羞，方丈於前。陳留候李崇謂人曰：「高陽一食，敵我千日。」崇為尚書令儀同三司，亦富傾天下僮僕千人，而性多儉吝，惡衣粗食，食常無肉，止有韭茹韭菹。崇家客李元祐語人云：「李令公一食十八種。」人問其故。元祐曰：「二韭十八。」聞者大笑。〈（出《洛陽伽藍記》）〉
　　南陽有人，為生奧博，性殊儉吝。冬至日，女婿謁之，乃設一銅瓶酒，數臠獐肉。婿恨其單率，一舉盡之。主人愕然，俯仰命益。如此者再。退而責其女曰：「某郎好酒，故汝常貧。」及其死後，諸子爭財，逐兄殺之。〈（出《顏氏家訓》）〉
　　唐夏侯處信為荊州長史，有賓過之。處信命僕作食，僕附耳語曰：「溲幾許面？」信曰：「兩人二升即可矣。」僕入，久不出。賓以事告去，信遽呼僕。僕曰：「已溲訖。」信鳴指曰：「大異事〈（明抄本」異「作」費「，」事「下有」也「字）〉！」良久乃曰：「可總燔作餅，吾公退食之。」信又嘗以一小瓶貯醯一升，自食，家人不沾餘瀝。僕云：「醋盡。」信取瓶合於掌上，餘數滴，因以口吸之。凡市易，必經手乃授直。識者鄙之。〈（出《朝野僉載》）〉
　　廣州錄事參軍柳慶，獨居一室。器用食物，並致臥內。奴有私取鹽一撮者，慶鞭之見血。〈（出《朝野僉載》）〉
　　夏侯彪，夏月食飲生蟲，在下未曾歷口。嘗送客出門，奴盜食臠肉。彪還覺之，大怒，乃捉蠅與食，令嘔出之。〈（出《朝野僉載》）〉
　　安南都護鄧祐，韶州人，家巨富。奴婢千人，恆課口腹自供，未曾設客。孫子將一鴨私用，祐以擅破家資，鞭二十。〈（出《朝野僉載》）〉
　　韋莊頗讀書，數米而炊，稱薪而爨。炙少一臠而覺之。一子八歲而卒，妻斂以時服。莊剝取，以故席裹屍。殯訖，擎其席而歸。其憶念也，嗚咽不自勝，唯慳吝耳。〈（出《朝野僉載》）〉
　　天寶中，相州王叟者，家鄴城。富有財，唯夫與妻，更無兒女。積粟近至萬斛，而夫妻儉嗇頗甚，常食陳物，才以充腸，不求豐厚。莊宅尤廣，客二百餘戶。叟嘗巡行客坊，忽見一客方食，盤餐豐盛，叟問其業。客云：「唯賣雜粉香藥而已。」叟疑其作賊，問汝有幾財而衣食過豐也？此人云：「唯有五千之本，逐日食利，但存其本，不望其餘。故衣食常得足耳。」叟遂大悟，歸謂妻曰：「彼人小得其利，便以充身，可謂達理。吾今積財巨萬，而衣食陳敗，又無子息，將以遺誰？」遂發倉庫，廣市珍好，恣其食味。不數日，夫妻俱夢為人所錄，枷鏁禁係，鞭撻俱至，云：「此人妄破軍糧。」覺後數年，夫妻並卒。官軍圍安慶緒於相州，盡發其廩，以供軍焉。〈（出《原化記》）〉
　　王鍔累任大鎮，財貨成積。有舊客，諭以積而能散之義。後數日，復見鍔。鍔曰：「前所見戒，誠如公言，已大散矣。」客請問其名，鍔曰：「諸男各與萬貫，女婿各與千貫矣。」〈（出《國史補》）〉
　　裴司徒璩，性靳嗇。廉問江西日，凡什器圖障，皆新其制，閒屋貯之，未嘗施用。每有宴會，即於朝士家借之。〈（出《北夢瑣言》）〉
　　歸登尚書，性甚吝嗇。常爛一羊脾，旋割旋啖，封其殘者。一日，登妻誤於封處割食，登不見元封，大怒其內。由是沒身不食肉。登每浴，必屏左右。或有自外窺之，乃巨龜也。〈（出《北夢瑣言》）〉
