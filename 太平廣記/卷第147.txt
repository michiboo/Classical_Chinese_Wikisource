　　唐奉御田預，自云：「少時見奚三兒患氣疾，寢食不安。田乃請與診候，出一飲子方劑愈。」三兒大悅云：「公既與某盡心治病，某亦當與公盡心，以定貴賤。」可住宿，既至曉，命紙錄一生官祿，至第四政，云：「作橋陵丞。」時未有此官，田詰之。對云：「但至時，自有此官出。」又云：「當二十四年任奉御。」及大帝崩，田果任橋陵丞，後為奉御。二十四年而改。〈（出《定命錄》）〉
　　王晙任渭南已數載。自云：「久厭此縣，但得蒲州司馬可矣。」時奚三兒從北來，見一鬼云：「送牒向渭南，報明府改官。」問何官，雲改蒲州司馬，便與相隨來渭南，見晙云：「公即改官為蒲州司馬。」當時鬼在廳階下曲躬立。三兒言訖，走出。果三數日改蒲州司馬。改後二十餘日，敕不到。問三兒，三兒後見前鬼，問故。鬼云：「緣王在任剩請官錢，所以折除，今折欲盡，至某時，當得上。後驗如其言。〈（出《定命錄》）〉
　　高智周，義興人也。少與安陸郝處俊、廣陵來濟、富陽孫處約同寓於石仲覽。仲覽宣城人，而家於廣陵，破產以待此四人，其相遇甚厚。嘗夜臥，因各言其志。處俊先曰：「願秉衡軸一日足矣。」智周、來濟願亦當然。處約於被中遽起曰：「丈夫樞軸或不可冀，願且為通事舍人，殿庭周旋吐納足矣。」仲覽素重四人，嘗引相工視之，皆言貴及人臣，顧視仲覽曰：「公因四人而達。」後各從官州郡。來濟已領吏部，處約以瀛州書佐。因選引時，隨銓而注。濟見約，遽命筆曰：「如志如志。」乃注通事舍人，注畢下階，敘平生之言，亦一時之美也。智周嘗出家為沙門，鄉里惜其才字，勉以進士充賦，擢第，授越王府參軍，累遷費縣令，與佐官均分俸錢，遷秘書郎，累遷中書侍郎，知政事，拜銀青光祿大夫。智周聰慧，舉朝無比，日誦數萬言，能背碑覆局。淡泊於冠冕，每辭職輒遷，贈越州都督，諡曰定。〈（出《御史臺記》）〉
　　唐太子通事舍人王儦曰：「人遭遇皆繫之命，緣業先定，吉凶乃來，豈必誡慎。昔天後誅戮皇宗，宗子係大理當死。宗子歎曰：『既不免刑，焉用污刀鋸？夜中，以衣領自縊死。曉而蘇，遂言笑飲食，不異在家。數日被戮，神色不變。初蘇言曰：「始死，冥官怒之曰：「爾合戮死，何為自來？速還受刑！」宗子問故，官示以冥簿，及前世殺人，今償對乃畢報。宗子既知，故受害無難色。〈（出《紀聞》）〉
　　工部尚書裴伷先，年十七，為太僕寺丞。伯父相國炎遇害。伷先廢為民，遷嶺外。伷先素剛，痛伯父無罪，乃於朝廷封事請見，面陳得失。天後大怒，召見，盛氣以待之，謂伷先曰：「汝伯父反，幹國之憲，自貽伊戚，爾欲何言？」伷先對曰：「臣今請為陛下計，安敢訴冤？且陛下先帝皇后，李家新婦。先帝棄世，陛下臨朝，為婦道者，理當委任大臣，保其宗社。東宮年長，復子明辟，以塞天人之望。今先帝登遐未幾，遽自封崇私室，立諸武為王，誅斥李宗，自稱皇帝。海內憤惋，蒼生失望。臣伯父至忠於李氏，反誣其罪，戮及子孫。陛下為計若斯，臣深痛惜。臣望陛下復立李家社稷，迎太子東宮。陛下高枕，諸武獲全。如不納臣言，天下一動，大事去矣。產、祿之誠，可不懼哉？臣今為陛下用臣言未晚。」天後怒曰：「何物小子，敢發此言！」命牽出。伷先猶反顧曰：「陛下彩臣言實未晚。」如是者三。天後令集朝臣於朝堂，杖伷先至百，長隸攘州。伷先解衣受杖，笞至十而先死，數至九十八而蘇，更二笞而畢。伷先瘡甚，臥驢輿中，至流所，卒不死。在南中數歲，娶流人盧氏，生男願。盧氏卒，伷先攜願，潛歸鄉。歲餘事發，又杖一百，徙北庭。貨殖五年，致資財數千萬。伷先賢相之姪，往來河西，所在交二千石。北庭都護府城下，有夷落萬帳，則降胡也，其可汗禮伷先，以女妻之。可汗唯一女，念之甚，贈伷先黃金馬牛羊甚眾。伷先因而致門下食客，常數千人。自北庭至東京，累道致客，以取東京息耗。朝廷動靜，數日伷先必知之。時補闕李秦授寓直中書，封事曰：「陛下自登極，誅斥李氏及諸大臣，其家人親族，流放在外者，以臣所料，且數萬人。如一旦同心招集為逆，出陛下不意，臣恐社稷必危。讖曰：『代武者劉。』夫劉者流也。陛下不殺此輩，臣恐為禍深焉。」天後納之，夜中召入。謂曰：「卿名秦授，天以卿授朕也，何啟予心，即拜考功員外郎，仍知制誥，敕賜朱紱，女妓十人，金帛稱是。與謀發敕使十人於十道，安慰流者。」〈（其實賜墨敕與牧守，有流放者殺之。）〉敕既下，伷先知之。會賓客計議，皆勸伷先入胡。伷先從之。日晚，舍於城外，因裝，時有鐵騎果毅二人，勇而有力，以罪流。伷先善待之，及行，使將馬裝橐駞八十頭，盡金帛，賓客家僮從之者三百餘人。甲兵備，曳犀超乘者半。有千里足馬二，伷先與妻乘之。裝畢遽發，料天曉人覺之，已入虜境矣。即而迷失道，遲明，唯進一舍，乃馳。既明，侯者言伷先走，都護令八百騎追之，妻父可汗又令五百騎追焉，誡追者曰：「舍伷先與妻，同行者盡殺之。貨財為賞。」追者及伷先於塞，伷先勒兵與戰，麾下皆殊死。日昏，二將戰死，殺追騎八百人，而伷先敗。縛伷先及妻於橐駞，將至都護所。既至，械係阱中，具以狀聞。待報而使者至，召流人數百，皆害之。伷先以未報故免。天後度流人已死，又使使者安撫流人曰：「吾前使十道使安慰流人，何使者不曉吾意，擅加殺害，深為酷暴。」其輒殺流人使，並所在鎖項，將至害流人處斬之，以快亡魂。諸流人未死，或他事係者，兼家口放還。由是伷先得免，乃歸鄉里。及唐室再造，宥裴炎，贈以益州大都督。求其後，伷先乃出焉，授詹事丞。歲中四遷，遂至秦州都督，再節制桂廣。一任幽州帥，四為執金吾，一兼御史大夫，太原京兆尹太府卿，凡任三品官向四十政。所在有聲績，號曰唐臣，後為工部尚書東京留守薨，壽八十六。〈（出《紀聞》）〉
　　張文瓘少時，曾有人相云：「當為相，然不得堂飯食吃。」及在此位，每升堂欲食，即腹脹痛霍亂，每日唯吃一碗漿水粥。後數年，因犯堂食一頓，其夜便卒。〈（出《定命錄》）〉
　　袁嘉祚為滑州別駕。在任得清狀，出官末遷。〈（「官末遷」三字原本無，據明抄本補。）〉接蕭岑二相自言，二相叱之曰：「知公好蹤跡，何乃躁求！」袁慚退，因於路旁樹下休息，有二黃衣人見而笑之。袁問何笑，二人曰：「非笑公笑彼二相耳！」三數月間並家破，公當斷其罪耳。」袁驚而問之，忽而不見。數日，敕除袁刑部郎中。經旬月，二相被收，果為袁公所斷。〈（出《定命錄》）〉
　　東京玩敲師，與侍郎齊瀚游往。齊自吏部侍郎而貶端州高安具尉。僧云：「從今十年，當卻回，亦有權要。」後如期，入為陳留採訪使。師嘗云：「侍郎前身曾經打殺兩人，今被謫罪，所以十年左降。」〈（出《定命錄》）〉
　　張守珪，曾有人錄其官祿十八政，皆如其言。及任括州刺史，疾甚，猶謂人曰：「某當為涼州都督，必應未死。」既而腦發瘍，瘡甚，乃曰：「某兄弟皆有此瘡而死，必是死後贈涼州都督。」遂與官吏設酒而別，並作遺書，病五六日卒。。後果賜涼府都督。〈（出《定命錄》）〉
　　唐杭州刺史裴有敞疾甚，令錢塘縣主簿夏榮看之。榮曰：「使君百無一慮，夫人早須崇福禳之。」而崔夫人曰：「禳須何物？」榮曰：「使君娶二姬以壓之，出三年則危過矣。」夫人怒曰：「此獠狂語，兒在身無病。」榮退曰：「夫人不信，榮不敢言。使君合有三婦，若不更娶，於夫人不祥。」夫人曰：「乍可死，此事不相當也。」其年夫人暴亡，敞更娶二姬。榮言信矣。〈（出《朝野僉載》。）〉
　　王超者，嘗為汜水縣令。嚴損之曰：「公從此為京官訖，即為河北二太守。」後果入為著作郎，出為真定太守，又改為京城守，超又謂汜水令嚴迥云：「公宜修福。」嚴不信。果被人訴，解官除名，配流身亡也。〈（出《定命錄》）〉
　　張齊丘妻懷姙，過期數月不產。謂是病，方欲合藥療之。吳郡尼寶珠見之曰：「慎勿服藥，後必生一衛佐。」既而果生男。齊丘貴後，恩敕令與一子奉御官。齊丘奏云：「兩姪早孤，願與姪。」帝嘉之，令別與兩姪六品已下官。齊丘之子，仍與東宮衛佐，年始十歲。〈（出《定命錄》）〉
　　陳留郡有馮七者，能飲酒，每飲五斛，言事無不中者。無何，語郡佐云：「城中有白氣，郡守當死。」太守裴敦〈（「敦」原作「郭」，據明抄本改。）〉復聞而召問。馮七云：「其氣未全，急應至半年已來。裴公即經營求改。改後韋恆為太守，未到而卒。人問得應否？曰：「未！」尋又張利貞主郡，卒於城中。杜華嘗見陳留僧法晃云：「開封縣令沈庠合改畿令，十五月作御史中丞。」華信之，又遇馮七問焉。馮七云：「沈君不逾十日。」皆不之信。經數日，沈公以病告，杜華省之，沈云：「但苦頭痛，忍不堪。」數日而卒。〈（出《定命錄》）〉
　　汝州刺史桓臣范自說：「前任刺史入考，行至常州，有暨生者，善占事。三日，飲之以酒，醉。至四日，乃將拌米並火炷來。暨生以口銜火炷，忽似神〈（「似神」原作「以伸」，據明抄本改。）〉言。其時有東京緱氏莊，奴婢初到，桓問以莊上有事。暨生云：「此莊姓盧，不姓桓。」見一奴，又云：「此奴即走，仍偷兩貫錢。」見一婢，復云：「此婢即打頭破血流。」桓問今去改得何官，暨生曰：「東北一千里外作刺史，須慎馬厄。」及行至揚府，其奴果偷兩千而去。至徐州界，其婢與夫相打，頭破血流。至東京，改瀛州刺史。方始信之。常慎馬厄。及至郡，因拜跪，左腳忽痛，遂行不得。有一人云解針，針訖，其腫轉劇，連膝焮痛。遂請告，經一百日停官。其針人乃姓馬，被上佐械係責之，言馬厄者，即此人也。歸至東都，於伊闕住，其緱氏莊賣與盧從願。方知諸事無不應者。桓公自此信命，不復營求。〈（出《定命錄》）〉
　　
　　張嘉貞未遇，方貧困時，曾於城東路，見一老人賣卜。嘉貞訪焉。老人乃黏紙兩卷，具錄官祿，從始至末，仍封令勿開。每官滿，即開看之，果皆相當。後至宰相某州刺史，及定州刺史。病重將死，乃云：「吾猶有一卷官祿未開，豈能即死？今既困矣，試令開視。」乃一卷內並書空字，張果卒也。〈（出《定命錄》）〉
　　睢陽有新羅僧，號金師，謂錄事參軍房琬云：「太守裴寬當改。」琬問何時，曰，「明日日午，敕書必至。當與公相見於郡西南角。」琬專候之。午前有驛使，而封牒到不是，琬以為謬也。至午，又一驛使送牒來，云：「裴公改為安陸別駕。」房遽命駕迎僧，身又自去，果於郡西南角相遇。裴召問之，僧云：「官雖改，其服不改。然公甥姪各當分散。」及後敕至，除別駕，紫紱猶存，甥姪之徒，各分散矣。〈（出《定命錄》）〉
