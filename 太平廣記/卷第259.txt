　　唐蘇味道初拜相，有門人問曰：「天下方事之殷，相公何以燮和？」味道無言，但以手摸床稜而已。時謂模稜宰相也。〈（出《盧氏雜記》）〉
　　唐李師旦，新豐人也，任會稽尉。國忌日廢務，飲酒唱歌杖人，為吏所訟。御史蘇味道按之，俱不承引。味道歷而謂曰：「公為官，奈何不守法，而違犯若是？」將罪之，師旦請更問，乃歎曰：「飲酒法所不禁，況飲藥酒耶。輓歌乃是哀思。撻人吏事緣急速。侍御何譴為？」味道曰：「此反白為黑漢，不能繩之。」〈（出《御史臺記》）〉
　　唐霍獻可，貴鄉人也。父毓，岐州司法。獻可有文學，好詼諧，累遷至侍御史左司員外。則天法峻，多不自保，競希旨以為忠。獻可頭觸玉階，請殺狄仁傑、裴行本。裴即獻可堂舅也。既損額，以綠帛裹於巾下，常令露出，冀則天以為忠。時人比之李子慎，子慎。則天朝誣告其舅，加游擊將軍。母見其著緋衫，以面覆床，〈（明朝本以面覆床作以被覆面。）〉涕淚不勝曰：「此是汝舅血染者耶！」〈（出《御史臺記》）〉
　　唐袁守一性行淺促，時人號為「料鬥鳧翁雞」，任萬年尉。雍州長史竇懷貞每欲鞭之。乃於中書令宗楚客門，餉生菜，除監察。懷貞未之知也。貞高揖曰：「駕欲出，公作如此檢校。」袁守一即彈之。月餘，貞除左台御史大夫。守一請假，不敢出，乞解。貞呼而慰之，守一兢惕不已。楚客知之，為除右台御史，於朝堂抗衡於貞曰：「與公羅師。」羅師者，市郭兒語，無交涉也。無何，客以反誅，守一以其黨，配流端州。〈（出《朝野僉載》）〉
　　唐黃門侍郎崔泰之哭特進李嶠詩曰：「台閣神仙地，衣冠君子鄉。昨朝猶對坐，今日忽雲亡。魂隨司命鬼，魄逐見閻王。此時罷歡笑，無復向朝堂。」〈（出《朝野僉載》）〉
　　唐尚書右丞陸餘慶轉洛州長史，其子嘲之曰：「陸餘慶，筆頭無力嘴頭硬，一朝〈（明抄本朝作衙）〉受辭訟，十日判不竟。」送案褥下。餘慶得而讀之曰：「必是那狗！」逐鞭之。〈（出《朝野僉載》）〉
　　周定州刺史孫彥高，被突厥圍城數十重，不敢詣廳，文符須徵發者，於小窗接入，鎖州宅門。及賊登壘，乃入櫃中藏，令奴曰：「牢掌鑰匙，賊來索，慎勿與。」昔有愚人，入京選，皮袋被賊盜去。其人曰：「賊偷我袋，將終不得我物用。」或問其故，答曰：「鑰匙今在我衣帶上，彼將何物開之。」此孫彥高之流也。〈（出《朝野僉載》）〉
　　唐御史出使，久絕滋味。至驛，或竊脯臘置於食，偽叱侍者撤之，侍者去而後徐食。此往往而有，殊失舉措也。嘗有御史，所留不多，不覺侍者見之。對曰：「乾肉驛家頗有，請吏留。」御史深自愧焉。亦有膳者爛煮肉，以汁作羹，御史偽不知而食之。或羹中遇肉，乃責庖人。或值新庖人，未閒應答，但謝日羅漏，言以囉濾之漏也。神龍中，韓琬與路元殼、鄭元父充判官，至萊州，親睹此事，相顧而笑。僕射魏元忠時任中丞，謂琬之曰：「元忠任監察，至驛，乾肉雞子並食之，未虧於憲司之重，蓋盜之深失國士體。」魏公之言當矣，但不食不竊，豈不美歟。〈（出《御史臺記》）〉
　　唐韓琬與張昌宗、王本立，同游太學。博士姓張，即昌宗之從叔，精五經，懵於時事。畜一雞，呼為勃公子，愛之不已。每講經，〈（經字原空缺，據明抄本補）〉輒集於學徒中〈（「中」原作「巾」，據明抄本改）〉。或攫破書，比逐之，必被嗔責曰：「此有五德，汝何輕之？」昌宗嘗為此雞被杖。本立與琬，頗不平之，曰：「腐儒不解事，為公殺此雞。」張生素取學徒回殘食料。本立以業長，乃見問合否。本立曰：「明文案即得。」張生喜，每日受之，皆立文案。他曰，張生請假，本立舉牒，數雞罪，殺而食之。及張生歸學，不見雞，驚曰：「吾勃公子何在？」左右報本立殺之，大怒云：「索案來，索案來。」見數雞之罪，曰：「縱如此，亦不合死。」本立曰：「雞不比人，不可加笞杖，正合殺。」張以手再三拍案曰：「勃公子，有案時，更知何道。」當時長安，以有案，動曰為實。故知耽玩經史者，宜詳時事。不然，何古人號為愚儒、樸儒、腐儒、豎儒耶？亦可貽誡子弟。〈（出《御史臺記》）〉
　　唐趙仁獎，河南人也，得販於殖業坊王戎墓北，善歌《黃獐》，與宦官有舊。因所託附，景龍中，乃負薪詣闕，遂得召見。云：「負薪助國家調鼎。」即日台拜焉。睿宗朝，左授上蔡丞。使於京，訪尋台中舊列，妄事歡洽。御史倪若水謂楊茂直曰：「此庸漢，亡為傝茸。」乃奏之，中書令姚崇曰：「此是《黃獐》漢耶。」授當州悉當尉，馳驛發遣。仁獎在台，既無餘能，唯以《黃獐》自炫。宋務先題之曰：「趙獎出王戎幕下，入朱博台中。舍彼負薪，登茲列柏。行人不避騝馬，坐客唯聽《黃獐》。」時崔宣一使於都，仁獎附書於家，題云：「西京趙御史書。附到洛州殖業坊王戎墓北第一鋪。付妻一娘。」宣一以書示朝士。初其左授上蔡，潘好禮自上蔡令拜御史，仁獎贈詩曰：「令乖騝馬去，丞脫繡衣來。」當時訝之，或以為假手。仁獎初拜監察，謝朝貴，但云：「有幸把公馬足。」時朝士相隨。遇一胡負兩束柴，曰：「此胡合拜殿中。」或問其由，答曰：「趙仁獎負一束而拜監察，此負兩束，固合授殿中。」〈（出《御史臺記》）〉
　　唐姜師度好奇詭。為滄州刺史，兼按察，造槍車運糧，開河築堰，州縣鼎沸。於魯城界內，種稻置屯，穗蟹食盡，又差夫打蟹。苦之，歌曰：「魯地一種稻，一概被水沫。年年索蟹夫，百姓不可活。」又為陝州刺史，以永豐倉米運將，別徵三錢，計以為費。一夕忽雲得計，立注樓，從倉建槽，直至於河，長數千丈。而令放米，其不快處，具大把推之，米皆損耗，多為粉末。兼風激揚，凡一函失米百石，而動即千萬數。遣典庾者償之，家產皆竭。復遣輸戶自量，至有償數十斛者。甚害人，方停之。〈（出《朝野僉載》）〉
　　唐成敬奇有俊才，天策中，詣闕自陳，請日試文章三十道。則天乃命王勃〈（明抄本勃作勮）〉試之，授校書郎，累拜監察大理正，與紫微令姚崇連親。崇嘗有疾，敬奇造宅省焉，對崇涕淚。懷中置生雀數從，乃一一持出，請崇手執之而後釋。祝云：「願令公速愈也。」崇勉從之。既出，崇鄙其諛媚，謂子弟曰：「此淚從何而來？」自茲不復禮也。〈（出《御史臺記》）〉
　　唐岐王府參軍石惠泰，與監察御史李全交詩曰：「御史非長任，參軍不久居。待君遷轉後，此職還到餘。」因競放牒往來，全交為之判十餘紙以報之，乃假手於拾遺張九齡。〈（出《朝野僉載》）〉
　　唐率府兵曹參軍馮光震入集賢院，校文選。嘗注蹲鴟云：「蹲鴟者，今之芋子，即是著毛蘿蔔也。」蕭令聞之，拊掌大笑。〈（出《譚賓錄》）〉
　　唐御史中丞李謹度，宋璟引致之。遭母喪，不肯舉發哀。訃到，皆匿之。官僚苦其無用，令本貫瀛州，申謹度母死，尚書省牒御史臺，然後哭。其庸猥皆此類也。〈（出《朝野僉載》）〉
　　唐王怡為中丞，憲台之穢；姜晦為常選侍郎，吏部之穢；崔泰之為黃門侍郎，門下之穢；號為京師三穢。〈（出《朝野僉載》）〉
　　唐陽滔為中書舍人。時促命制敕，令史持庫鑰他適，無舊本撿尋，乃斲窗取得之。時人號為斲窗舍人。〈（出《朝野僉載》）〉
　　唐國子祭酒辛弘智詩云：「君為河邊草，逢春心剩生。妾如台上鏡，照得始分明。」同房學士常定宗，為改始字為轉字，遂爭此詩。皆雲我作。乃下牒，見博士羅道宗，判云：「昔五字定表，以理切稱奇。今一言競詩，取詞多為主。詩歸弘智，轉還定宗。以狀牒知，任為公〈（公下原有之字，據明抄本刪）〉驗。」〈（出《朝野僉載》）〉
　　唐張玄靖，陝人也，自左衛倉曹拜監察，性非敦厚。因附會慕容寶節而遷。時有兩張監察，號玄靖為小張。初入台，呼同列長年為兄，及選殿中，則不復兄矣。寶節既誅，頗不自安，復呼舊列為兄，監察杜文范，因使還，會鄭仁恭方出使，問台中事意，恭答曰：「寶節敗後，小張復呼我曹為兄矣。」時人以為談笑。〈（出《御史臺記》）〉
