　　晉時，武都太守李仲文，在郡喪女。年十八，權假葬郡城北。有張世之代為郡，世之男字子長，年二十，侍從在廨中。夢一女，年可十七八，顏色不常。自言前府君女，不幸早亡，會今當更生，心相愛樂，故來相見就。如此五六夕，忽然晝見，衣服薰香殊絕，遂為夫妻。寢息衣皆有洿，如處女焉。後仲文遣婢視女墓，因過世之婦相問。入廨中，見此女一隻履，在子長床下，取之啼泣，呼言發塚。持履歸，此以示仲文。仲文驚愕，遣問世之：「君兒何由得亡女履也？」世之呼問，兒具陳本末，李張並謂可怪。發棺視之，女體已生肉，顏姿如故，唯右腳有履。子長夢女曰：「我比得生，今為所發，自爾之後，遂死肉爛，不得生矣。萬恨之心，當復何言？」泣涕而別。〈（出《法苑珠林》）〉
　　晉桓道愍，譙人也，隆安四年喪婦，內顧甚篤，纏痛無已。其年，夜始寢，視屏風上，見一人手。擎起秉炬，照屏風外，乃其婦也。形貌裝飾俱如生，道愍了不畏懼，遂引共臥。言語往還，陳敘存亡，道愍曰：「卿亡來初無音影，今夕哪得忽還？」答曰：「欲還何極。人神道殊，各有司屬，自由自任耳。新婦生時，差無餘罪，止恆疑君憐愛婢使，以此妒忌之心，受報地獄，始獲免脫。今當受生為人，故來與君別也。」道愍曰：「當生何處？可得尋之不？」答曰：「但知當生，不測何處。一為世人，無容復知宿命，何由相尋求耶？」至曉辭去，涕泗而別。道愍送至步廊下而歸，已而方大怖懼，恍惚時積。〈（出《法苑珠林》）〉
　　晉義興人姓周，永和年中，出郭乘馬，從兩人行。未至村，日暮。道邊有一新小草屋，見一女子出門望，年可十六七，姿容端正，衣服鮮潔，見周過，謂曰：「日已暮，前村尚遠，臨賀詎得至？」周便求寄宿。此女為燃火作食。向一更，聞外有小兒喚阿香聲，女應曰：「諾。」尋云：「官喚汝推雷車。」女乃辭行，云：「今有事當去。」夜遂大雷雨。向曉女還，周既上馬，看昨所宿處，只見一新塚，塚口有馬尿及餘草。周甚驚惋，至後五年，果作臨賀太守。〈（出《法苑珠林》）〉
　　晉淮南胡茂回，能見鬼，雖不喜見，而不可止。後行至揚州，還歷陽。城東有神祠，正值民將巫祝祀之。至須臾，有群鬼相叱曰：「上官來。」各迸出祠去。茂回顧，見二沙門來，入祠中。諸鬼，兩兩三三相抱持，在祠邊草中，望見沙門，皆有怖懼。須臾沙門去後，諸鬼皆還祠中。茂回於是精誠奉佛。〈（出《法苑珠林》）〉
　　阮瞻素秉無鬼論。有一鬼通姓名，作客詣之，寒溫，聊談〈（「談」原作「諸」，據明抄本改。）〉名理。客甚有才情，末及鬼神事，反覆甚苦。客遂屈之，仍作色曰：「鬼神古今聖賢所共傳，君何獨言無？」即變為異形，須臾便滅。阮嘿然，意色大惡，年餘病死。〈（出《幽冥錄》）〉
　　隆安初，陳郡殷氏為臨湘令。縣中一鬼，長三丈餘，跂上屋，猶垂腳至地。殷入，便來命之。每搖屏風，動窗戶，病轉甚。其弟觀亦見，恆拔刀在側，與言爭。鬼語云：「勿為罵我，當打汝口破。」鬼忽隱形，打口流血。後遂喁偏，成殘廢人。〈（出《幽明錄》）〉
　　吳中人姓顧，往田舍。晝行，去舍十餘里，但聞西北隱隱。因舉首，見四五百人，皆赤衣，長二丈，倏忽而至。三重圍之，顧氣奄奄不通，輾轉不得。旦至晡，圍不解。口不得語，心呼北斗。又食頃，鬼相謂曰：「彼正心在神，可捨去。」豁為霧除。顧歸舍，疲極臥。其夕，戶前一處，火甚盛而不燃，鬼紛紜相就。或往或來，呼顧談，或入去其被，或上頭而輕於鴻毛，開晨失。〈（出《幽明錄》）〉
　　晉桓豹奴為江州時，有甘錄事者，家在臨川郡治下。兒年十三，遇病死，埋著家東群塚之間。旬日，忽聞東路有打鼓倡樂聲，可百許人，徑到甘家，問：「錄事在否？故來相詣。賢子亦在此。」止聞人聲，亦不見其形也。乃出兩罌酒與之，俄傾失去，兩罌皆空。始聞有鼓聲，臨川太守謂是人戲，必來詣己。既而寂爾不到，聞甘說之，大驚。〈（出《幽明錄》）〉
　　晉昇平元年，剡縣陳素家富，娶婦十年無兒。夫欲娶妾，婦禱祠神明，突然有身。鄰家小人婦亦同有，因貨鄰婦云：「我生若男，天願也；若是女，汝是男者，當交易之。」便共將許。鄰人生男，此婦後三日生女，便交取之。素忻喜，養至十三。當祠祀，家有老婢，素見鬼，云：「見府君家先人，來到門首便住。但見一群小人，來座所食噉此祭。」父甚疑怪，便迎見鬼人至。祠時轉令看，言語皆同。素便入問婦，婦懼，且說言此事。還男本家，喚女歸。〈（出《幽明錄》）〉
　　郯縣胡章，與上虞管雙，喜好干戈。雙死後，章夢見之，躍刃戲其前，覺甚不樂。明日，以符貼壁。章欲近行，已汎舟理楫。忽見雙來攀留之，云：「夫人相知，情貫千載，昨夜就卿戲。值眠，吾即去。今何故以符相厭，大丈夫不體天下之理，我畏符乎？」〈（出《幽明錄》）〉
　　蘇韶，字孝先，安平人也，仕至中牟令，卒。韶伯父承，為南中郎軍司而亡。諸子迎喪還，到襄城。第九子節，夜夢見鹵簿，行列甚肅，見韶，使呼節曰：「卿犯鹵簿，罪應髡刑。」節俛受剃，驚覺摸頭，即得斷髮。明暮，與人共寢，夢見韶曰：「卿髡頭未競。」即復剃如前夕。其日暮，自備甚謹，明燈火，設符刻，復夢見韶。髡之如前夕者五。節素美發，五夕〈（「夕」原作「載」，據明抄本補。）〉而盡。間六七日，不復夢見。後節在車上，晝日，韶自外入。乘馬，著黑介幘，黃綀單衣，白襪幽履。憑節車轅，節謂其兄弟曰：「中牟在此。」兄弟皆愕視，無所見。問韶：「君何由來？」韶曰：「吾欲改葬，即求去。」曰：「吾當更來。」出門不見，數日又來。兄弟遂與韶坐，節曰：「若必改葬，別自敕兒。」韶曰：「吾將為書。」節授筆，韶不肯，曰：「死者書與生者異。」為節作其字，像胡書出，乃笑，即喚節為書曰：「古昔魏武侯，浮於西河，而下中流，顧謂吳起曰：美哉河山之固，此魏國之寶也。吾性愛好京洛，每往來出入，瞻視邙上。樂哉，萬世之墓也。北背孟津，洋洋之河；南望天邑，濟濟之盛。此志雖未言，銘之於心矣，不圖奄忽，所懷未果。前去〈（「去」原作「志」，據太平年御覽五五四、八八三改。）〉十月，〈（「月」原作「日」，據太平御覽五五四、八八三改。）〉便速改葬。在軍司墓次，買數廟地，便足矣。」節與韶語，徒見其口動，亮氣高聲，終不為傍人所聞。延韶入室，設坐祀之，不肯坐。又無所饗，謂韶曰：「中牟平生好酒魚，可少飲。」韶手執杯飲盡，曰：「佳酒也。」節視杯空，既去，杯酒乃如故。前後三十餘來，兄弟狎玩。節問所疑，韶曰：「言天上及地下事，亦不能悉知也。顏淵、卜商，今見在為修文郎。修文郎凡有八人，鬼之聖者。今項梁、成賢者、吳季子。」節問死何如生，韶曰：「無異，而死者虛，生者實，此其異也。」節曰：「死者何不歸屍體？」韶曰：「比如斷卿一臂以投地，就剝削之，於卿有患不？死之卻骸，如此也。」節曰：「厚葬於墳壠，死者樂此否？」韶曰：「無在也。」節曰：「若無在，何故改葬？」韶曰：「今我誠無所在，但欲述生時意耳。」弟曰：「兒尚小，嫂少，門戶坎坷，君顧念否？」韶曰：「我無復情耳。節曰：「有壽命否？」韶曰：「各有。」節曰：「節等壽命，君知之否？」曰：「知語卿也。」節曰：「今年大疫病何？」韶曰：「何？」韶曰：「劉孔才為太山公，欲反，擅取人以為徒眾。北帝知孔才如此，今已誅滅矣。」節曰：「前夢君剪髮，君之鹵簿導誰也？」韶曰：「濟南王也。卿當死，吾念護卿，故以刑論卿。」節曰：「能益生人否？」韶曰：「死者時自發意念生，則吾所益卿也。若此〈（明抄本此作死）〉自無情，而生人祭祀以求福，無益也。」節曰：「前夢見君，豈實相見否？韶曰：「夫生者夢見亡者，亡者見之也。」節曰：「生時仇怨，復能害之否？」韶曰：「鬼重殺，不得自從。」節下車，韶大笑節短，云：「似趙麟舒。」趙麟舒短小，是韶婦兄弟也。韶欲去，節留之，閉門下鎖匙，韶為之少住。韶去，節見門故閉，韶已去矣。韶與節別曰：「吾今見為修文郎，守職不得來也。」節執手，手軟弱，捉覺之，乃別。自是遂絕。〈（出王隱《晉書》）〉
　　夏侯愷，字萬仁，病亡。愷家宗人兒狗奴，素見鬼，見愷數歸。欲取馬，及其弟阮公將去。阮逃狗奴家，解喻，及冬得止。愷長子統，向其家說：「昨夢人見縛，與力大爭，爾乃得解。」語訖，閣門忽有光明為晝，見愷著平上情單衣，入坐如生平。坐西壁大床，悲笑如生時，聲訖，便切齒作聲，言：「人易我門戶，誣統藏人。袒衫見縛，賴我遣人救之，得解。」將數十人，大者在外，小行隨愷。阮牽床離壁，愷見語阮：「何取床？」又說：「家無主，不成居。」阮答何不娶妻。愷曰：「卿與其居爾許年，而作此語也。諸鬼中當有一人達。」阮問誰，愷曰：「兒輩意，不足悅也。」呼見孫兒，云：「少者氣弱，勿令近我。」又說：「大女有相，勿輒嫁人。」愷問阮：「欲見亡女，可呼之。」阮曰：「女亡已久，不願見也。」愷曰：「數欲見父，而禁限未得見。」又說：「我本未應死，尚有九年。官記室缺，總召十人，不識，書不中，皆得出。我書中，遂逼留補缺。」〈（出王隱《晉書》）〉
　　劉他在下口居，忽有一鬼，來住劉家。初因暗，彷彿見形如人，著白布袴。自爾後，數日一來，不復隱形，便不去。喜偷食，不以為患，然且難之。初不敢呵罵。吉翼子者，強梁不信鬼，至劉家。謂主人：「卿家鬼何在？喚來，今為卿罵之。」即聞屋樑作聲。時大有客，共仰視欣，便紛紜擲一物下，正著翼子面。視之，乃主人家婦女褻衣，惡猶著焉。眾共大笑為樂，吉大慚，洗面而去。有人語劉，此鬼偷食乃食盡，必有形之物，可以毒藥中之。劉即於他家煮冶葛，取二升汁，密齎還。向夜，令作糜，著於幾上，以盆復之。後聞鬼外來，發盆取糜。既吃，擲破甌出去。須臾，聞在屋頭吐，嗔怒非常，仗棒打窗戶。劉先以防備，與鬥，亦不敢入戶，至四更中，然後遂絕。〈（出《續搜神記》）〉
　　安豐侯王戎，嘗赴人家殯殮。主人治棺未競，送〈（送字原缺，據《搜神後記》補。）〉者悉在〈（在字原空缺，據黃本補。）〉廳事上。安豐車中臥，忽見空中有一異物，如鳥，熟視轉大。漸近，見一乘赤馬車，一人在中，著幘赤衣，手持一斧。至地下車，徑入王車中，回幾容之。謂王曰：「君神明清照，物無隱情，亦有身，故來相從。然當贈君一言。凡人家殯殮葬送，苟非至親，不可急往。良不獲已，可乘青牛，令髯奴御之。及乘白馬，則可禳之。」謂戎：「君當致位三公。」語良久，主人內棺當殯，眾客悉入，此鬼亦入。既入戶，鬼便持斧，行棺牆上。有一親趣棺，欲與亡人訣，鬼便以斧正打其額，即倒地，左右扶出。鬼於棺上視戎而笑，眾悉見，鬼亦持斧而出。〈（出《續搜神記》）〉
　　王仲文為何南郡主簿，居緱氏縣北。得休應歸，道經水澤，見後有一白狗，仲文甚愛之。欲便取，忽變如人。長六尺，狀似方相。目赤如火，磋齒嚼舌，甚有憎惡。欲擊之，或卻，或欲上車。仲文大怖，便使奴打，不能奈何。因下車，佐奴共又打，亦不禁。並力盡，不能復打，於是舍走。告人家，合十餘人，持刀捉火，自來視之，便不知所在。月餘日，仲文忽復見之，與奴並走，未到人家，伏地俱死。〈（出《續搜神記》）〉
