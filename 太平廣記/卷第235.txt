　　漢末，南陽宗世林與魏武同時，而薄其為人，不與交。及武帝拜司空，總朝政。從容問宗曰：「可以交未。」答曰：「松柏之志猶存。」即忤旨見疏，位不配德。而文帝兄弟每造其門，必拜床下。其禮重如此。〈（出《世說》）〉
　　禰衡字正平，少與孔文舉作爾汝之交。時衡未二十，而文舉已五十餘矣。〈（出《本傳》）〉
　　荀巨伯遠看友人疾，值胡賊攻郡。友人語伯曰：「吾且死矣，子可去。」伯曰：「遠來視子，令有難而舍之去，豈伯行耶。」賊既至，謂伯曰：「大軍至此，一郡俱空。汝何人？獨止耶。」伯曰：「有友人疾，不忍委之，寧以己身代友人之命。」賊聞其言，異之。乃相謂曰：「我輩無義之人，而入有義之國。」乃偃而退，一郡獲全。〈（出《殷芸小說》）〉
　　魏管寧與華歆友善。嘗共園中鋤菜，見地有黃金一片。管揮鋤不顧，與瓦石無異，華捉而擲之。又嘗同席讀書。有乘軒冕者過門，管讀書如故，華廢書出看，管割席分坐曰：「子非吾友也。」〈（出《世說》，明抄本作出《殷芸小說》）〉
　　陳留阮籍、譙國嵇康、河內山濤，三人年相比。預此契者，沛國劉伶、陳留阮咸、河內向秀、瑯琊王戎。七人常集於竹林之下，肆意酣暢。世謂之竹林七賢。〈（出《世說》）〉
　　嵇康素與呂安友，每一相思，千里命駕。安來，值康不在。兄喜出迎，安不前。題門上作「鳳」字而去，喜不悟。康至云：「鳳凡鳥也。」〈（出《語林》）〉
　　山濤與嵇、阮一面，契若金蘭。山妻韓氏覺濤與二人異於常交，問之。濤曰：「當年可以友者，唯此二人。」妻曰：「負羈之妻，亦親觀趙狐。意欲窺之，可乎？」濤曰：「可。」他日二人來，勸濤止之宿，具酒食。妻穿牆視之，達旦忘返。濤入曰：「二人何如？」曰：「君才致不如，正當以識度耳。」濤曰：「伊輩亦以我識度為勝。」〈（出《世說》）〉
　　晉太傅東海王越，鎮許昌。以王安期為記室參軍，雅相知重。敕世子毗曰：「夫學之所益者淺，體之所安者深。閑習禮度，不如式瞻儀形。諷味遺言，不如親承旨音。王參軍人倫之表，汝其師之。」〈（出《世說》）〉
　　庾亮見王敦問曰：「聞君有四友，何者為是。」答曰：「君家中郎，我家太尉、阿平，胡毋彥國。我平故當最劣。」庾曰：「似未劣。」又問何者居其右，王曰：「自有人。」庾曰：「何者是。」王曰：「噫，左右躡庾公知足。」〈（明抄本無「知足」二字，「知疑」當作「之」）〉乃止。〈（出《世說》）〉
　　齊太原孫伯翳家貧，嘗映雪讀書。放情物外，棲志丘壑。與王令君亮、范將軍雲，為莫逆之交。王范既相二朝，欲以吏職相處。伯翳曰：「人生百年，有如風燭。宜怡神養性，琴酒寄情。安能棲棲役曳若此？嵇康所不堪，予亦未能也。」〈（出《談藪》）〉
　　梁湘東王繹，博覽郡書，才辨冠世。不好聲色，愛重名賢。與河東裴子野、蘭陵蕭子雲，為布衣之交。〈（出《談藪》）〉
　　唐霍王元軌，高祖第十四子也。謙慎自守，不妄接士。在徐州，與處士劉玄平為布衣交。或問玄平，王之所長。玄平曰：「無。」問者怪而詰之，玄平曰：「夫人有短，所以見其長。至於霍王，無所不備，吾何以稱之哉。」〈（出《譚賓錄》）〉
　　涼州長史趙持滿，與長孫無忌親。許敬宗既陷無忌，懼持滿為己患，乃誣其同反。追至京拷訊。歎曰：「身可殺，辭不可辱。」吏為代占而結奏，遂死獄中。屍於城西，親戚莫敢收視者。王方翼歎曰：「欒布之哭彭越，大義也。周文之掩朽骸，至仁也。絕友之義，蔽主之仁，何以事君。」遂具禮葬焉。高宗義之而不問。〈（出《大唐新語》）〉
　　吳少微，東海人也。少負文華，與富嘉謨友善。少微進士及〈（「友善少微進士及」七字原缺，據《唐詩紀事》六補。）〉第，累授晉陽太原尉，拜御史。時嘉謨疾卒，為文哭之。其詞〈（「嘉謨疾卒為文哭之其詞」十字原缺，據《唐詩紀事》六補。）〉曰：「維三月癸丑，河南富嘉謨卒，於時寢疾於洛陽北裡。聞〈（時寢疾於洛陽北裡聞」九字原缺，據《唐詩紀事》六補。）〉之投枕〈（「枕」字原缺，據《唐詩紀事》六補。）〉而起，淚沾乎衽〈（「淚沾乎衽」原作「疾行乎衫」，據《唐詩紀事》六改。）〉席。匍匐於寢門之外，病不能起。仰天而呼曰：天乎天乎，予曷所朋。曷有律，曷可得而見。抑斯文也，以存乎哀。「太常少卿徐公、鄜州刺使尹公、中書徐、元二舍人、兵部張郎中說，未嘗值我不歎於朝。夫情悼之，賦詩以寵亡也。其詞曰：「吾友適不死，於戲社稷臣。直祿非造利，常懷大庇人。乃無承明藉，遘此敦牂春。藥礪其可畏，皇窮故匪仁。疇昔與夫子，孰雲異天倫。同病一相失，茫茫不重陳。子之文章在，其殆尼父新。鼓興乾河嶽，真詞毒鬼神。可悲不可朽，東輤沒荒榛。聖主賢為寶，吁茲大國貧。」詞人莫不歎美。既而病亟，長歎曰：「生死人之大分，吾何恨焉。然官職十分未作其一，乃至是耶。」慷慨而終。〈（出《御史臺記》）〉
　　張說之謫岳州也，常鬱鬱不樂。時宰以說機辨才略，互相排擯。蘇頲方當大用，而張說與瑰善。張因為《五君詠》，致書，封其詩以遺頲。戒其使曰：「候忌日，近暮送之。」使者既至，因忌日，齎書至頲門下。會積陰累旬，近暮，弔客至，多說先公寮舊。頲因覽詩，嗚咽流涕，悲不自勝。翌日，乃上封。大陳說忠貞謇諤，有勤乎王室，亦人望所屬，不宜淪滯於遐方。上乃降璽書勞問，俄而遷荊州長史。由是陸象先、韋嗣立、張廷珪、賈曾，皆以譴逐歲久，因加甄收。頲常以說，父之執友，事之甚謹。而說重其才器，深加敬慕焉。〈（出《明皇雜錄》）〉
　　柳芳與韋述友善，俱為史學。述卒後，所著書未畢者，芳多續成之。〈（出《國史補》）〉
　　劉禹錫言：「司徒杜公佑視穆贊也，如故人子弟。」佑見贊為台丞數彈劾，因事戒之曰：「僕有一言，為大郎久計，他日少樹敵為佳。」穆深納之，由是少霽威〈（自「台丞」起至「霽威」上，原本作□□□□因□之曰，□有一言，為入郎久□□□□□□蔽為珪，穆□納之，友□□威。今據宋錢易《南部新書》十補改。）〉也。〈（出《嘉話錄》）〉
　　隴西李舟與齊映友善。映為將相，舟為布衣。舟致書於映，以交不以貴也。時映左遷於夔，書曰：「三十三官足下，近年以來，宰臣當國，多與故人禮絕。僕以禮處足下，則足下長者，僕心未忍，欲以故人處足下。則慮悠悠之人，以僕為諂，凡欲修書，逡巡至今。忽承足下出守夔國，為蒼生之望，不〈（明抄本」不「作」則「）〉為不幸；為足下之謀，則名遂身退，斯又為難。僕知〈（時抄本」知「作」昧「）〉時者，謹以為賀。但鄱陽雲安，道阻且長。音塵寂蔑，永望增歎。僕所病沉痼，方率子弟力農，與世疏矣，足下亦焉能不疏僕耶。足下素僕所知，其於得喪，固恬如也。然朝臣如足下者寡矣，明主豈當不察之耶？唯強飯自愛，珍重珍重。」〈（出《摭言》）〉
　　白少傅居易，與元相國稹友善。以詩道著名，號元白。其集內有《哭元相詩》云：「相看掩淚俱無語，別有傷心事豈知。想得咸陽原上樹，已抽三丈白楊枝。」〈（出《北夢瑣言》）〉
　　許棠久困名場。咸通末，馬戴佐大同軍幕，棠往謁之，一見如舊識。留連數月，但詩酒而已，未嘗問所欲。忽一旦大會賓友，命使者以棠家書授之。棠驚愕，莫如其來。啟緘，乃是戴潛遣一價，恤其家矣。〈（出《摭言》）〉
　　吳郡陸龜蒙字魯望。父賓虞進士甲科，浙東從事，家於蘇台。龜蒙幼精六籍，長而攻文。與顏蕘、皮日休、羅隱、吳融為益友。性高潔，家貧，思養親之祿。與張摶為盧江、吳興二郡倅，丞相李蔚、盧攜景重之。羅隱《寄龜蒙詩》云：龍樓李丞相，〈（「龍樓李丞相」五字原空缺，據黃本補。）〉昔歲仰高文。黃閣今無主，青山竟不焚。「蓋嘗有徵聘之意。唐末，以左拾遺授之。詔下之日，疾終於家。與皮日休為詩友。〈（出《北夢瑣言》）〉
　　顏給事蕘謫官，歿於湖外。未間，自草墓誌。性躁急，不能容物。其志詞云：「寓於東吳，與吳郡陸龜蒙，為詩文之交，一紀無渝。龜蒙卒，為其就木至穴，情禮不缺。其後即故諫議大夫高公丞之、故丞相陸公扆二君，於蕘至死不變。其餘面交，皆如攜手過市。見利即解攜而去，莫我知也。後有吏部尚書薛公貽矩、兵部侍郎於公兢、中書舍人鄭公撰〈（明抄本」撰「作」僎「）〉三君子者，予今日以前不變。不知後日見予骨肉孤幼，復如何哉。〈（出《北夢瑣言》）〉
