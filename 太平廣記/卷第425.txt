　　王蜀時，梓州有張溫者好捕魚，曾作客館鎮將。夏中，攜賓觀魚，偶游近龍潭之下。熱甚，志不快。自入水舉網，獲一魚長尺許，鬐鱗如金，撥刺不已。俯岸人皆異之。逡巡晦暝，風雨驟作。溫惶駭，奔走數里，依然烈景。或曰：「所獲金魚，即潭龍也。」是知龍為魚服，自貽其患。苟無風雨之變，亦難逃鼎俎矣。龍潭取魚，亦宜戒慎。〈（出《北夢瑣言》）〉
　　世言乖龍苦於行雨，而多竄匿，為雷神捕之。或在古木及楹柱之內，若曠野之間，無處逃匿，即入牛角或牧童之身。往往為此物所累而震死也。蜀邸有軍〈（「軍」原作「青」，據明抄本、陳校本改）〉將郭彥郎者，行舟俠江，至羅雲溉。方食而臥，心神恍惚如夢，見一黃衣人曰：「莫錯。」而於口中探得一物而去。覺來，但覺咽喉中痛。於是篙工輩但見船上雷電晦暝，震聲甚厲。斯則乖龍入口也。南山宣律師，乖龍入中指節，又非虛說。所以孔聖之言，迅雷風烈必變，可不敬之乎？」〈（出《北夢瑣言》）〉
　　蜀庚午歲，金州刺史王宗郎奏洵陽縣洵水畔有青煙廟。數日，廟上煙雲昏晦，晝夜奏樂。忽一旦，水波騰躍，有群龍出於水上，行入漢江。大者數丈，小者丈餘，如五方之色，有如牛馬驢羊之形。大小五十，累累接跡，行入漢江，卻過廟所。往複數里，或隱或見。三日乃止。〈（出《錄異記》）〉
　　癸酉年，犀浦界田中有小龍青黑色。割為兩片，旬日臭敗，尋亦失去。摩呵池大廳西面亦有龍井，甚靈，人不可犯。〈（出《錄異記》）〉
　　成都書台坊武侯宅南，乘煙觀內古井中有魚。長六七寸。往往游於井上。水必騰湧。相傳井中有龍。〈（出《錄異記》）〉
　　後唐同光中，滄洲民有子母苦於科傜，流移近界封店〈（上恨音）〉。路逢白蛇，其子以繩係蛇項，約而行，無何擺其頭落。須臾，一片白雲起，雷電暴作，撮將此子上天空中，為雷火燒殺墜地。而背有大書，人莫之識。忽有一人云，何不以青物蒙之，即識其字。遂以青裙被之。有識字讀之曰：「此人殺害安天龍，為天神所誅。」葆光子曰：「龍神物也，況有安天之號，必能變化無方。豈有一豎子繩係而殞之？遽致天人之罰。斯又何哉！」〈（出《北夢瑣言》）〉
　　石晉時，常山帥安重榮將謀幹紀。其管界與邢台連接，鬥殺一龍。鄉豪有曹寬者見之，取其雙角。前有一物如簾，文如亂錦，人莫知之。曹寬經年為寇所殺。壬寅年，討鎮州，誅安重榮也。葆光子讀《北史》，見陸法和在梁時，將兵拒侯景將任約於江上。曰：「彼龍睡不動，吾軍之龍。甚自躍踴。」遂擊之大敗，而擒任約。是則軍陣之上，龍必先鬥。常山龍死，得非王師大捷，重榮授首乎？黃巢敗於陳州，李克用脫梁王之難，皆大雨震雷之助。〈（出《北夢瑣言》）〉
　　孟蜀主母后之宮有衛聖神龍堂，亦嘗修飾嚴潔。蓋即世俗之家神也。一旦別欲廣其殿宇，因晝寢，夢一青衣謂後曰：「今神龍意欲出宮外居止，宜於寺觀中安排可也。」後欲從之，而子未許。後又夢見青衣重請，因選昭覺寺廊廡間，特建一廟。土木既就，繪事雲畢，遂宣教坊樂。自宮中引出，奏送神曲；歸新廟中，奏迎神曲。其日玄雲四合，大風振起，及神歸位，雨即滂沱。或曰：「衛聖神龍出離宮殿，是不祥也。」逾年，國亡滅而去，土地歸廟中矣。〈（出《野人閒話》）〉
　　漢武帝恆以季秋之月，泛靈溢之舟於琳池之上，窮夜達晝。於季台之下，以香金為鉤，縮絲綸，以舟鯉為餌，不逾旬曰，釣一白蛟長三四丈，若龍而無鱗甲。帝曰：「非龍也。」於是付太官為鮮。而肉紫青，脆美無倫。詔賜臣下，以為神感所獲。後竟不得。〈（出《王子年拾遺記》）〉
　　潯陽城東門通大橋，常有蛟為百姓害。董奉疏符沉水中，少日，見一蛟死浮出。〈（出《潯陽記》）〉
　　吳大帝赤烏三年七月，有王述者採藥於天台山。時熱，息於石橋下，臨溪飲。忽見溪中有一小青衣長尺餘，執一青衣〈（「衣」字原闕，據明抄本補）〉乘赤鯉魚，徑入雲中，漸漸不見。述良久登峻岩四望，見海上風雲起，頃刻雷電交鳴，俄然將至。述懼，伏於虛樹中。見牽一物如布，而色如漆，不知所適。及天霽，又見所乘之赤鯉小童，還入溪中，乃黑蛟耳。〈（出《三吳記》）〉
　　王植，新贛人也。乘舟過襄江。時晚日遠眺，謂友朱壽曰：「此中昔楚昭王獲萍實之處，仲尼言童謠之應也。」壽曰：「他人以童謠為偶然，而聖人必知之。」言訖，見二人自岸下。青衣持蘆杖謂植曰：「卿來何自？」植曰：「自新贛而至於此爾。」二人曰：「觀君皆儒士也，習何典教？」植、壽曰，各習詩禮。二人且笑曰：「尼父云：『子不語神怪』。又云：『敬鬼神而遠之』。何也？」壽曰：「夫子聖人也，不言神怪者。恐惑典教。又言『敬鬼神而遠之』者。以戒彝倫，其意在奉宗之孝。」二人曰：「善。」又曰：「卿信乎？」曰；「然。」二人曰：「我實非鬼神，又非人類。今日偶與卿談，乃天使也。又謂植曰：「明日此岸有李環、戴政，俱商徒，以利剝萬民，所貪未已。上帝惡，欲懲其罪於三日內。卿無此泊。慎之。」言訖，沒於江。壽、植但驚異之，未明何怪也。及明，植謂壽曰：「有此之不祥，可移於遠矣。」乃牽舟於上流五有餘步。纜訖，見十餘大舟自上流而至，果泊於植木處。植曰：「可便詳問其故，要知姓字。」於是壽杖策而問之。二商姓字，果如其所言。壽心驚曰：「事定矣。」乃謂植曰：「夫陰晦之間，惡人之不善，今夕方信之矣。」植曰：「夫言幽明者，以幽有神而神之明，奈何不信乎？」時晉恭帝元熙元年七月也。八日至十日，果有大風雷雨。而二商一時沉溺。植初聞二人之言，私告於人。及是共觀者有數百人。內有耿譚者年七十，素諳土事，謂植曰：「此中有二蛟如青蛇，長丈餘，往往見於波中，時化游於洲渚，然亦不甚傷物。卿所見二人青衣者，恐是此蛟有靈，奉上帝之命也。」〈（出《九江記》）〉
　　陸社兒者，江夏民，常種稻於江際。夜歸，路逢一女子，甚有容質。謂社兒曰：「我昨自縣前來，今欲歸浦裡，願投君宿。」然辭色甚有憂容。社兒不得已，同歸，閉室共寢。未幾，便聞暴風震雷明照。社兒但覺此女驚惶，制之不止。須臾雷震，只在簾前。社兒寢室，有物突開。乘電光，見一大毛手拿此女去。社兒仆地，絕而復甦。及明，鄰里異而問之。社兒告以女子投宿之事。少頃，鄉人有渡江來者，雲，此去九里，有大蛟龍無首，長百餘丈，血流注地，盤泊數畝。有千萬禽鳥，臨而噪之也。〈（出《九江記》）〉
　　長沙有人忘姓名。家江邊。有女下渚浣衣，覺身中有異，後不以為患，遂妊身。生三物，皆如蝦魚。女以己所生，甚憐之，著澡盤水中養。經三月，此物遂大，乃是蛟子。各有字，大者為當洪，次者名破阻，小者曰撲岸。天暴雨，三蛟一時俱去，遂失所在。後天欲雨，此物輒來。女亦知其當來，便出望之。蛟子亦出〈（「出」字原闕。據陳校本補。）〉頭望母，良久復去。經年，此女亡後，三蛟一時俱至墓所哭泣，經日乃去。聞其哭聲，狀如狗嗥。〈（出《續搜神記》）〉
　　唐蘇頲始為烏程尉。暇日，曾與同寮泛舟沿溪，醉後諷詠，因至道磯寺。寺前是雪溪最深處。此水深不可測，中有蛟螭，代為人患。頲乘醉步行，還自駱駝橋，遇橋壞墮水，直至潭底。水中有令人扶尚書出，遂冉冉至水上，頲遂得濟。〈（出《廣異記》）〉
　　唐天寶末，歙州牛與蛟鬥。初水中蛟殺人及畜等甚眾，其牛因飲，為蛟所繞，直入潭底水中，便爾相觸。數日牛出，潭水赤。時人謂為蛟死。〈（出《廣異記》）〉
　　歙州祁門縣蛟潭。俗傳武陵鄉有洪氏女，許嫁與鄱陽黎氏。將娶，吉日未定，蛟化為男子。貌如其婿，具禮而娶去。後月餘，黎氏始到，知為蛟所娶，遂就蛟穴求之。於路逢其蛟化為人，容貌殊麗，其婿心疑為蛟。視，見蛟竊笑，遂殺之。果復蛟形。又前到蛟穴，見其妻，並一犬在妻之旁。乃取妻及犬以歸。始登船，而風雨暴至，木石飛騰，其妻及犬，皆化為蛟而去。其婿為惡風飄到餘姚，後數年歸焉。其後道人許旌陽又斬蛟於此，仍以板窒其穴。今天清日朗，尚有彷彿見之。〈（出《歙州圖經》）〉
　　雞籠山在婺源縣南九十五里，高一百六十丈，迴環一十五里九十步，形如雞籠焉。唐開元中，有蛟龍變為道人，歙人洪貞以弟子之禮師之。道流將卜居，尋諸名山。到黃山，貞問此山何如，道流曰：「確而寒。」次到飛布山，又問之。道流曰：「高而無輔。」到此山，又問之。道流曰：「此山宜葬。葬者可致侯王。不然，即出妖怪而已。」貞問其所以，而不之告。道流於室中寢，貞入，但見蛟龍，由是候睡覺而辭歸。道流遂入鄱陽而去。貞歸，遷其父於此山。後二年，鄱陽洪水大發，漂蕩數千家。貞本好道，常焚香持念，頗有方術。居於祁南之回玉鄉，鄉人遂稱其變現神通，將圖非望。潛署百官，州中豪傑皆應之。後州發兵就捕，獲數十人，而貞竟不知所在。〈（出《述異記》。陳校本作出《婺州圖經》）〉
　　蘇州武丘寺山，世言吳王闔閭陵。有石穴，出於岩下，若嵌鑿狀。中有水，深不可測。或言秦王鑿取劍之所。唐永泰中，有少年經過，見一美女，在水中浴。問少年同戲否，因前牽拽。少年遂解衣而入，因溺死。數日，屍方浮出，而身盡乾枯。其下必是老蛟潛窟，媚人以吮血故也。其同行者述其狀雲。〈（出《通幽記》）〉
　　王蜀先主時，修斜谷閣道，鳳州衙將白〈（忘其名）〉。掌其事焉。至武休潭，見一婦人浮水而來，意其溺者，命僕夫鉤至岸濱。忽化為大蛇，沒於潭中。白公以為不祥，因而致疾。愚為誦岑參《招北客賦》云：「瞿塘之東，下有千歲老蛟。化為婦人，炫服靚妝，游於水濱。」白公聞之，方悟蛟也，厥疾尋瘳。又內官宋愈昭，自言於柳州江岸，為二三女人所招，里民叫而止之，亦蛟也。岑賦所言，斯足為證。〈（出《北夢瑣言》）〉
　　《月令》：「季秋伐蛟取鼉，以明蛟可伐而龍不可觸也。」蛟之為物，不識其形狀。非有鱗鬣四足乎？或曰，虯蜧蛟蝹，狀如蛇也。南僧說蛟之形，如馬蟥，即水蛭也，涎沫腥黏，掉尾纏人，而噬其血。蜀人號為「馬絆蛇」。頭如貓鼠，有一點白，漢州古城潭內馬絆蛇，往往害人。鄉里募勇者伐之，身塗藥，游泳於潭底，蛟乃躍於沙汭，蟠蜿力困，裡灌噪以助，竟斃之。〈（出《北夢瑣言》）〉
