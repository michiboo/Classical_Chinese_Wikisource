　　宋豫章胡充，元嘉五年秋夕，有大蜈蚣長二尺，落充婦與妹前，令婢挾擲。婢裁出戶，忽睹一姥，衣服臭敗，兩目無精。到六年三月，闔門時患，死亡相繼。〈（出《異苑》）〉
　　《妖異記》曰：夏陽盧汾字士濟，幼而好學，晝夜不倦。後魏莊帝永安二年七月二十日，將赴洛，友人宴於齋中。夜闌月出之後，忽聞廳前槐樹空中，有語笑之音，並絲竹之韻。數友人咸聞，訝之。俄見女子衣青黑衣，出槐中，謂汾曰：「此地非郎君所詣，奈何相造也？」汾曰：「吾適宴罷，友人聞此音樂之韻，故來請見。」〈（「見」字原空缺，據明抄本補。）〉女子笑曰：「郎君真姓盧耳。」〈（「耳」原作「甘」，據明抄本改。）〉乃入穴中。俄有微風動林，汾歎訝之，有如昏昧。及舉目，見宮宇豁開，門戶迥然。有一女子衣青衣，出戶謂汾曰：「娘子命郎君及諸郎相見。」汾以三友俱入，見數十人各年二十餘，立於大屋之中，其額號曰「審雨堂」。汾與三友歷階而上，與紫衣婦人相見。謂汾曰：「適會同宮諸女，歌宴之次，聞諸郎降重，不敢拒，因此請〈（「因此請」三字原作「言因拜」，據明抄本改。）〉見。」紫衣者乃命汾等就宴。後有衣白者、青黃者，皆年二十餘，自堂東西閣出，約七八人，悉妖豔絕世。相揖之後，歡宴未深，極有美情。忽聞大風至，審雨堂梁傾折，一時奔散。汾與三友俱走，乃醒。既見庭中古槐，風折大枝，連根而墮。因把火照所折之處，一大蟻穴，三四螻蛄，一二蚯蚓，俱死於穴中。汾謂三友曰：「異哉，物皆有靈，況吾徒適與同宴，不知何緣而〈（「而」原作「不」，據明抄本改。）〉入。」於是及曉，因伐此樹，更無他異。〈（出《窮神秘苑》）〉
　　隋煬帝徵遼，十二軍盡沒。總管來護坐法受戮，煬帝盡〈（明抄本「盡」作「又」）〉欲誅其諸〈（「諸」原作「家」，據明抄本改。）〉子。君綽憂懼，連日與秀才羅巡、羅逖、李萬進，結為奔友，共亡命至海州。夜黑迷路，路旁有燈火，因與共頓之。扣門數下，有一蒼頭迎拜。君綽因問，此是誰家。答曰：「科鬥郎君姓威，即當府秀才也。」遂啟門，門又〈（明抄本「又」作「忽」。）〉自閉。〈（「閉」原作「開」，據明抄本改。）〉敲中門曰：「蝸兒今〈（「今」原作「也」，據明抄本改。）〉有四五個客。」蝸兒耶又一蒼頭也。遂開門，秉燭引客，就館客位，床榻茵褥甚備。俄有一小童持燭自中出門，曰：「六郎子出來。」君綽等降階見主人。主人辭采朗然，文辯紛錯，自通姓名曰：「威污蠖。」敘寒溫訖，揖客由阼階，坐曰：「污蠖忝以本州鄉賦，得與足下同聲。青霄良會，殊是忻願。」即命酒洽坐，漸至酣暢，談謔交至，眾所不能對。君綽頗不能平，欲以理挫之，無計。因舉觴曰：「君綽請起一令，以坐中姓名雙聲者，犯罰如律。」君綽曰：「威污蠖。」實譏其姓。眾皆撫手大笑，以為得言。及至污蠖，改令曰：「以坐中人姓為歌聲，自二字至三字。令曰：「羅李，羅來李。」眾皆慚其辯捷。羅巡又問：「君風雅〈（「風雅」原作「聲推」，據明抄本改。）〉之士。〈（「士」原作「「事」，據明抄本改。）〉足得自比雲〈（「比雲」原作「「此雲」，據明抄本改。）〉龍，何玉名之自貶耶？」污蠖曰：「僕久從賓興，多為主司見屈，以僕後於群士，何異尺蠖於污池乎？」巡又問：「公華宗，氏族何為不載？」污蠖曰：「我本田〈（「田」原作「日」，據明抄本改。）〉氏，出於齊威王，亦猶桓丁之類，何足下之不學耶？」既而蝸兒舉方丈盤至，珍羞水陸，充溢其間。君綽及僕，無不飽飫。夜閣徹燭，連榻而寢。遲明敘別，恨悵俱不自勝。君綽等行數里，猶念污蠖。復來，見昨所會之處，了無人居。唯污池邊有大蚓，長數尺，又有癱螺丁子，皆大常有數倍。方知污蠖及二豎，皆此物也。遂共惡昨宵所食，各吐出青泥及污水數升。〈（出《玄怪錄》）〉
　　隋煬帝大業末年，洛陽人家中有傳屍病，兄弟數人，相繼亡歿。後有一人死，氣猶未絕，家人並哭。其弟忽見物自死人口中出，躍入其口，自此即病，歲餘遂卒。臨終，謂其妻曰：「吾疾乃所見物為之害。吾氣絕之後，便可開我腦喉，視有何物，欲知其根本。」言終而死。弟子依命開視，腦中得一物，形如魚，而並有兩頭，遍體悉有肉鱗。弟子致缽中，跳躍不止。試以諸味致中，雖不見食，悉須臾皆成水，諸毒藥因皆隨銷化。時夏中藍熟，寺眾如水次作靛青。一人往，因以小靛致缽中，此物即遽奔馳。須臾間，便化為水。傳靛以療噎。〈（出《廣古今五行記》）〉
　　文明元年，毗陵滕庭俊患熱病積年。每發，身如火燒，數日方定。名醫不能治。後之洛調選，行至滎水西十四五里，天向暮，未達前所，遂投一道傍莊家。主人暫出，未至。庭俊心無聊賴，因歎息曰：「為客多苦辛，日暮無主人。」即有老父，鬢髮疏禿，衣服亦弊，自堂西出。拜曰：「老父雖無所解，而性好文章。適不知郎君來，止與和且耶連句次。聞郎君吟『為客多苦辛，日暮無主人』，雖曹丕門〈（明抄本「門」作「之」。）〉客，子常〈（「常」原作「長」，據曹丕雜詩改。）〉畏〈（「畏」原作「異」，據曹丕雜詩改。）〉人，不能過也。老父與和且耶，同作渾家門客，雖貧亦有斗酒，接郎君清話耳。」庭俊甚異之，問曰：「老父住止何所？」老父怒曰：「僕忝渾家掃門之客，姓麻名來和，行一。〈（「行一」原作「弟大」，據明抄本改。）〉君何不呼為麻大。」庭俊即謝不敏，與之偕行。繞堂西隅，遇見二門，門啟，華堂復閣甚奇秀。館中有樽酒盤核，麻大揖讓庭俊同坐。良久，中門又有一客出，麻大曰：「和至矣。」〈（明抄本「至矣」作「君至」。）〉即降階揖讓坐。且耶謂麻大曰。適與君欲連句，君詩題成未。麻大乃書題目曰：《同在渾家平原門館連句》一首，予已〈（「予已」原作「使請」，據明抄本改。）〉為四句矣。麻大詩曰：「自與渾家鄰，馨香遂滿身。無心好清靜，人用去灰塵。僕作四句成矣。」且耶曰：「僕是七言，韻又不同，如何？」麻大曰：「但自為一章，亦不惡。」且耶良久吟曰：「冬〈（「冬」原作「終」，據明抄本改。）〉朝每去依煙火，春至還歸養子孫。曾向苻王筆端坐，爾來求食渾渾門。」庭俊猶不悟，見門館華盛，因有淹留歇為之計。詩曰：「田文稱好客，凡養幾多人。如欠馮諼在，今希廁下賓。」且耶、麻大，相顧笑曰：「何得相譏？向使君在渾家門，一日當厭飫矣。」於是餐膳餚饌，引滿數十巡。主人至，覓庭俊不見，使人叫喚之，庭俊應曰唯。而館宇並麻和二人，一時不見，乃坐廁屋下，傍有大蒼蠅禿掃帚而已。庭俊先有熱疾，自此已後頓愈，更不復發矣。〈（出《玄怪錄》）〉
　　唐天後中，尚食奉御張思恭進牛窟利上蚰蜒，大如箸，天後以玉合貯之。召思恭示曰：「昨窟利上有此，極是毒物。近有雞〈（「雞」字原空缺，據黃本補。）〉食烏百足蟲忽死，開腹，中有蚰蜒一抄，諸蟲並盡，此物不化。朕昨日以來，意惡不能食。」思恭頓首請死，赦免之，與宰夫並流嶺南。〈（出《朝野僉載》）〉
　　唐開元四年，河南北螽為災，飛則翳日，大如指，食苗草樹葉，連根並盡。敕差使與州縣相知驅逐，彩得一石者，與一石粟，一斗，粟亦如之。掘坑埋卻，埋一石則十石生，卵大如黍米，厚半寸，蓋地。浮休子曰：「昔文武聖皇帝時，繞京城蝗大起，帝令取而觀之，對仗選一大者，祝之曰：『朕政刑乖僻，仁信未孚，當食我心，無害苗稼。』遂吞之。須臾，有烏如鸛，百萬為群，拾蝗一日而盡。此乃精感所致。天若偶然，則如勿生，天若為厲，埋之滋甚。當明德慎罰，以答天譴，奈何不見福修以禳災，而欲逞殺以消禍。此宰相姚文〈（明抄本「文」作「元」。）〉崇失燮理之道矣。」〈（出《朝野僉載》）〉
　　申王有肉疾，腹垂至骭，每出，則以白練束之。至暑月，鼾息不可過。玄宗詔南方取冷蛇二條賜之。蛇長數尺，色白，不螫人，執之，冷如握〈（「握」原作「掘」，據明抄本改。）〉冰。申王腹有數約，夏月置於約中，不復覺煩暑。〈（出《酉陽雜俎》）〉
　　唐李揆，干天中，為禮部侍郎。嘗一日，晝坐於堂之前軒，忽聞堂中有聲極震，若牆圮。揆驚入視之，見一蝦蟆，俯於地，高數尺，魅然殊狀。揆且驚且異，莫窮其來。即命家童，以巨缶蓋焉。有解曰：「夫蝦蟆月中之蟲，亦天使也。今天使來公堂，豈非上帝以密命付公乎？」其明啟而視之，已亡見矣。後數日，果拜中書侍郎平章事。〈（出《宣室志》）〉
　　潤州金壇縣，大曆中，有北人為主簿，以竹筒齎蠍十餘枚，置於廳事之樹，後遂育至百餘枚，為土氣所蒸，而不能螫人。南民不識，呼為主簿蟲。〈（原缺出處，明抄本、陳校本作出《傳載》）〉
　　東陽太守朱牙之，元興中，忽有一老公，從其妾董床下出，著黃裳衿帽。所出之坎，滑澤有泉，遂與董交好。若有吉凶，遂以告。牙之兒病瘧，公曰：「此應得虎卵服之。」持戟向山東，得虎陰，尚餘暖氣，使兒炙噉，瘧即斷。公常使董梳頭，發如野豬。牙後諸祭酒上章，於是絕跡。作沸湯，試澆此坎，掘得數斛大蟻。不日，村人捉大刀野行，逢一丈夫，見刀，操黃金一餅，求以易刀。授刀，奄失其人所在，重察向金，乃是牛糞。計此即牙家鬼。〈（出《異苑》）〉
　　上都渾瑊宅，戟門外一小槐樹，樹有穴大如錢。每夏月霽後，有蚓大如巨臂，長二尺餘，白頸紅斑。領蚓數百條，如索，緣樹枝幹。及曉，悉入穴。或時眾驚，往往成曲。學士張乘言，渾瑊時，堂前忽有樹，從地踴出，蚯蚓遍掛其上。已有出處，忘其書名目。〈（出《酉陽雜俎》）〉
　　遊子木師古，貞元初，行於金陵界村落。日暮，投古精舍宿，見主人僧，主人僧乃送一陋室內安止。其本客廳，乃封閉不開。師古怒，遂詰責主人僧。僧曰：「誠非吝惜於此，而卑吾人於彼，俱以承前客宿於此者，未嘗不大漸於斯。自某到，已三十餘載，殆傷三十人矣。閉止已〈（「已」字原「缺」，據明抄本補。）〉週歲，再不敢令人止宿。」師古不允，其詞愈生猜責，僧不得已，令啟戶灑掃，乃實年深朽室矣。師古存心信，而口貌猶怒。及入寢，亦不免有備預之志，遂取篋中便手刀子一口，於床頭席下，用壯其膽耳。寢至二更，忽覺增寒，驚覺，乃漂沸風冷，如有扇焉。良久，其扇復來。師古乃潛抽刀子於幄中，以刀子一揮，如中物，乃聞墮於床左，亦更無他。師古復刀子於故處，乃安寢。至四更已來，前扇又至。師古亦依前法，揮刀中物，又如墮於地。握刀更候，了無餘事。須臾天曙，寺僧及側近人，同來扣戶，師古乃朗言問之為誰，僧徒皆驚師古之猶存。〈（「師古之」三字及「存」字原缺，據明抄本補。）〉詢其來由，師古具述其狀，徐徐拂衣而起，諸人遂於床右，見蝙蝠二枚，皆中刀狼藉而死。每翅長一尺八寸，珠眼圓大如瓜，〈（「如瓜」原作「「爪如」，據明抄本改。）〉銀色。按《神異秘經法》雲，百歲蝙蝠，於人口上，服人精氣，以求長生。至三百歲，能化形為人，飛游諸天。據斯未及三百歲耳，神力猶劣，是為師古所制。師古因之亦知有服〈（「服」原作「報」，據黃本改。）〉練術，遂入赤城山，不知所終。宿在古舍下者，亦足防矣。〈（出《博異志》）〉
