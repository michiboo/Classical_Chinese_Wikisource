　　楚孫叔敖為兒，出遊還，憂而不食。母問其故，泣曰：「見兩頭蛇，恐死。」母曰：「今蛇安在？」曰：「敖聞見兩頭蛇者死，恐後人又見，殺而埋之矣。」母曰：「無憂矣！聞有陰德，天報之福。」〈出《賈子》〉
　　唐崔敬嗣為房州刺史，中宗安置在房州，官吏多無禮。敬嗣獨申禮敬，供給豐贍，中宗常德之。及登位，有益州長史崔敬嗣。既同名姓，每進擬官。皆御筆超拜之者數四，後引與語，知誤。訪敬嗣已卒，遣安石授其子注官，後官至顯達，其孫即光遠也。〈出《譚賓錄》〉
　　唐中書令晉國公裴度，質狀眇小，相不入貴，屢屈名場，頗亦自惑。會有相工在洛中，大為縉紳所神。公特造之，問命，相工曰：「郎君形神，稍異於人，不入相。若不至貴，即當餓死。今則殊未見貴處，可別日垂訪，為君細看。」公然之。他日出遊香山寺，徘徊於廊廡間，忽見一素衣婦人，致緹褶於僧伽欄楯之上，祈祝良久，瞻拜而去。少頃，度方見緹褶在舊處，知其遺忘也，又料追付不及，遂收取，以待婦人再至，日暮竟不至，度挈歸逆旅。詰旦，復攜往，寺門始辟，睹昨日婦人，疾趨而至，憮聲惋歎，若有非橫。度從而問之，婦人曰：「阿父無罪被係，昨貴人假得玉帶二犀帶一，直千餘緡，以賂津要，不幸失去於此。今老父不測之禍，無所逃矣。」度憮然，復細詰其物色，因而授之。婦人拜泣，請留其一，度笑而遣之。尋詣昔相者，相者審度，聲色頓異，驚歎曰：「此必有陰德及物，前途萬里，非某所知也。」度因以前事告之。度果位極人臣。〈出《摭言》〉
　　唐侍御劉軻者，韶右人也。幼之羅浮九疑，讀黃老書，欲學輕舉之道。又於曹溪探釋氏關戒，遂被僧服，故釋名海納。北之筠川方山等寺，又居廬岳東林寺，習南山鈔及百法論，鹹得宗旨焉。獨處一室，數夢一人衣短褐曰：「我書生也，頃因遊學，逝於此室，以主寺僧不聞郡邑，乃瘞於牖下，而屍骸侷促。死者從真，何以安也，君能遷葬，必有酬謝。」乃訪於緇屬，果然。劉解所著之衣，覆其骸骼。具棺改窆於虎溪之上。是夜夢書生來謝，將三雞子，勸軻立食之，軻嚼一而吞其二焉。後乃精於儒學，而善屬文章，因策名第，歷任史館。欲書夢中之事，不可自為傳記，吏部侍郎韓愈素知焉，曰：「待余餘暇，當為一文贊焉。」愈左遷，其文不就也。〈出《雲溪友議》〉
　　唐彭城劉弘敬，字元溥。世居淮淝間，資財數百萬，常修德不耀，人莫知之。家雖富，利人之財不及怨，施人之惠不望報。長慶初，有善相人，於壽春道逢元溥曰：「噫，君子且止，吾有告也。」元溥乃延入館而訊焉，曰：「君財甚豐矣。然更二三年，大期將至，如何？」元溥涕泗曰：「夫壽夭者天也，先生其奈我何！」相人曰「夫相不及德，德不及度量，君雖不壽，而德且厚，至於度量尤寬，且告後事。但二三年之期，勤修令德，冀或延之。夫一德可以消百災，猶享爵祿，而況於壽乎，勉而圖之，吾三載當復此來。」言訖而去，元溥流涕送之，乃為身後之計，有女將適，抵維揚，求女奴資行，用錢八十萬，得四人焉。內一人方蘭蓀者，有殊色，而風骨姿態，殊不類賤流，元溥詰其情，久而乃對曰：「賤妾死罪，無復敢言。」主君既深訝之，何敢潛隱。某代為名家，家本河洛，先父以卑官淮西，不幸遭吳寇跋扈，因緣姓與國〈「國」原作「寇」，據明抄本改。〉同，疑為近屬，身委鋒刃，家仍沒官，以此湮沈，無處告訴，其諸骨肉，寇平之後，悉被官軍收勍為俘，不可復知矣。賤妾一身再易其主，今及此焉，元溥太息久之，乃言曰：「夫履雖新不加於首，冠雖舊不踐於地，雖家族喪亡，且衣冠之女，而又抱冤如此，三尺童子，猶能發憤，況丈夫耶！今我若不振雪爾冤，是為神明之誅焉。」因問其親戚，知其外氏劉也。遂焚其券，收為甥，以家財五十萬，先其女而嫁之。長慶二年，春三月辛卯，蘭蓀既歸，元溥夢見一人，被青衣秉簡，望塵而拜，迫之潸然曰：「餘則蘭蓀之父也。感君之恩，何以報之，某聞陰德所以動天地也，今君壽限將盡，餘當為君請於上帝，故奉告。」言訖乃去。後三日，元溥復夢蘭蓀之父立於庭，紫衣象簡，侍衛甚嚴，前謝元溥曰：「餘不佞，幸得請君於帝，帝許我延君壽二十五載，而富及三代，子孫無復後禍。其所殘害吾家者，悉獲案理之，存者禍身，沒者子孫受釁，帝又憫餘之冤，署以重職，獲主山川於淮海之間。」因嗚咽再拜而去，詰旦，元溥依依，未所甚信。後三年，果相者復至，迎而賀元溥曰：「君壽延矣！且君自眉至發而視之。」元溥側冠露額，曰：「噫，有陰德上動於天者。自今後二十五載，慶及三代。」元溥始以蘭蓀之父為告，相者曰：「昔韓子陰存趙氏，太史公以韓氏十世而位至王侯者，有陰德故也。況蘭蓀之家無後矣，蘭蓀之身賤隸矣，如是而能不顧多財之與殊色，而恤其孤，豈不謂陰德之厚哉。〈出《陰德傳》〉
　　唐丞相蘭陵公蕭倣，清譽儉德，時所推伏。嘗統戎於番禺，有酌泉投香之譽，以是夷估幅湊，至於長安寶貨藥肆，咸豐衍於南方之物，由此人情歸美。僖宗誕聖於壬午，龍飛於癸巳，皇算十有二載矣。思命耆德，佐佑大化，乃自奉常卿起為上相，時年八十有三。居台席數載，汲引才俊，導暢皇慈，儉德既彰，澆風少革，及薨於位，上甚追悼，而廢常朝者三日。冊贈之禮，有加等焉。議者曰：高位重祿，苟有其分，陰靈必助其壽考。不然，安有過懸車之歲，而命相之主始生也。太公晚年七十而遇文王，今逾釣渭之年一紀。則知榮辱之分，豈偶然哉。〈出《唐厥史》〉
　　唐孫泰，山陽人，少師皇甫穎，守操頗有古賢之風。泰妻即姨女也。先是，姨老。以二女為托曰：「其長者損一目，汝可娶其女弟。」姨卒，泰娶其姊，〈「姊」原作「娣」，據唐摭言改。〉或詰之，泰曰：「其人有廢疾，非泰何適？」眾皆伏泰之義。嘗於都市，遇鐵燈台市之，而命磨洗，即銀也，泰亟往還之。中和中，將家於義興，置一別墅，用緡二百千。既半授之矣，泰游吳興郡，約回日當詣所止。居兩月，泰回，倚舟墅前，復以餘資授之，俾其人他徙。於時睹一老嫗，長慟數聲，泰驚悸，召詰之，嫗曰：「老婦嘗迨事舅姑於此，子孫不肖，為他人所有，故悲耳。」泰憮然久之，因始曰：「吾適得京書，已別除官，固不可駐此也，所居且命爾子掌之。」言訖，解維而逝，不復返矣。子展，進士及第，入梁為省郎。〈出《摭言》〉
　　唐咸通中，吉州牙將李質，得疾將死忽夢入冥。見主吏曰：「嘗出七人性命，合延十四年。」吏執簿書，以取上命。久之，出謂質曰：「事畢矣。」遂命使者領送還家，至一高山，推落乃寤。質潛志其事，自是疾漸平愈，後果十四年而終。〈出《報應錄》〉
　　唐范明府者，忘其名，頗曉術數。選授江南一縣宰，自課其命云：「來年秋，祿壽俱盡。」將出京，又訪於日者，日者曰：「子來年七月數盡，胡為遠官哉？」范曰：「某固知之，一女未嫁，利薄俸以資遣耳。」及之任，買得一婢子，因詰其姓氏，婢子曰「姓張，父嘗為某堰官，兵寇之亂，略賣至此。」范驚起，問其父名，乃倣昔之交契也。謂其妻曰：「某女不憂不嫁，悉以女妝奩，擇邑客謹善者配之。」秩滿歸京，日者大駭曰：「子前何相紿之甚！算子祿壽俱盡，今乃無恙，非甲子差繆，即當有陰德為報耳！」范曰：「俱無之。」日者詰問不已，范以嫁女僕事告之。日者曰：「此即是矣。子之福壽，未可量也。」後曆官數任而終。〈出《報應錄》〉
　　偽蜀羅城使程彥賓，臨淄人也。攻取遂寧，躬率百夫，直冒矢石。城破。獲處女三人，蔚有姿容，彥賓以別室處之。浹旬間，父母持金請贖，公還金歸女，告以全人，父母泣而謝曰：「願公早建旄節。」彥賓笑而答曰：「吾所願壽終時無病耳。」後年逾耳順。果無疾而終。〈出《儆戒錄》〉
