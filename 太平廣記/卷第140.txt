　　唐開元二年五月二十九日夜，大流星如甕。或如盆大者，貫北斗，並西北落。小者隨之無數。天星盡搖，至曉乃止。〈（「止」原作「上」。據明抄本、黃本改。）〉七月，襄王崩，諡殤帝。十月，吐蕃入隴右，掠羊馬，殺傷無數。其年六月，大風拔樹發屋，長安街中樹，連根出者十七八。長安城初建，隋將作大匠高穎所植槐樹，殆三百餘年，至是拔出。終南山竹，開花結子，綿亙山谷，大小如麥。其歲大饑，其竹並枯死。嶺南亦然。人取而食之，醴泉雨面，如米顆，人可食之。後漢襄楷云：國中竹柏枯者，不出三年，主當之。人家竹結實枯死者，家長當之。終南竹花枯死者，開元四年而太上皇崩。〈（出《朝野僉載》）〉
　　開元五年，洪潭二州，復有火災。晝日，人見火精赤燩燩，所詣即火起。東晉時，王弘為吳郡太守，亦有此災。弘撻部人，將為不慎。後坐廳事，見一物赤如信幡，飛向人家舍上，俄而火起。方知變不復由人，遭爇人家，遂免笞罰。〈（出《朝野僉載》）〉
　　唐開元八年，契丹叛。關中兵救營府，至澠池缺門，營於穀水側。夜半水漲，漂二萬餘人。唯行綱夜樗蒲不睡，接高獲免。村店並沒盡，上陽宮中水溢，宮人死者十七八。其年，京興道坊一夜陷為池，沒五百家。初鄧州三鴉口見二小兒以水相潑；須臾，有大蛇十圍已上，張口向天。人或有斲射者，俄而雲雨晦冥，雨水漂二百家。小兒及蛇，不知所在。〈（出《朝野僉載》）〉
　　唐開元十五年，一行禪師臨寂滅，遺表云：他時慎勿以宗子為相，蕃臣為將。後李林甫擅權於內，安祿山弄兵於外，東都為賊所陷。天寶中，樂人及閭巷好唱胡《渭州》，以回紇為破。後逆胡兵馬，竟被回紇擊破。國風興廢，潛見於樂音。時兩京小兒，多將〈（「將」原作「小」。據明抄本改。）〉錢攤地，於穴中更爭勝負，名曰投胡。後士庶果投身於胡庭。兩京童謠曰：「不怕上蘭單，唯愁答辯難。無錢求案典，生死任都官。」及克復，諸舊僚朝士，係於三司獄，鞠問罪狀，家產罄盡，骨肉分散，申雪無路，即其兆也。〈（出《廣德神異錄》）〉
　　唐蘇州吳縣甿汪鳳，宅在通津，往往怪異起焉。不十數年，鳳之妻子洎僕使輩，死喪略盡。鳳居不安，因貨之同邑盛忠。忠居未五六歲，其親戚凋隕，又復無幾。忠大憂懼，則損其價而摽貨焉。吳人皆知其故，久不能售。邑胥張勵者，家富於財，群從強大，為邑中之蠹橫，居與忠同里。每旦詣曹，路經其門，則遙見二青氣，粗如箭竿，而緊銳徹天焉。勵謂實玉之藏在下，而精氣上騰也。不以告人，日日視之。因詣忠，請以百緡而交關焉。尋徙入，復晨望，其氣不衰。於是大具畚鍤，發其氣之所萌也。掘地不六七尺，遇盤石焉。去其石，則有石櫃，雕鐫製造，工巧極精，仍以鐵索周匝束縛，皆用鐵汁固縫，重以石灰密封之。每面各有朱記七窠，文若謬篆，而又屈曲勾連，不可知識，勵即加鉗錘，極力開拆。石櫃既啟，有銅釜，可容一斛，釜口銅盤覆焉，用鉛錫錮護。仍以紫印九窠，迴旋印之，而印文不類前體，而全如古篆。人無解者。勵拆去銅盤，而釜口以緋繒三重冪之。勵才揭起，忽有大猴跳而出。眾各驚駭，無敢近者。久之，超逾而莫如所詣。勵因視釜中，乃有石銘云：禎明元年，七月十五日，茅山道士鮑知遠，囚猴神於此。其有發者，發後十二年，胡兵大擾，六合煙塵，而發者俄亦族滅。禎明即陳後主叔寶年號也。勵以天寶二年十月發，至十四年冬，祿山起戎，自是週年，勵家滅矣。〈（出《集異記》）〉
　　唐大歷中，澤潞有僧，號普滿，隨意所為，不拘僧相，或歌或笑，莫喻其旨。以言事往往有驗，故時人待之為萬回。建中初，於潞州佛舍中題詩數篇而亡。所記者云：「此水連涇水。」雙珠血滿川。青牛將赤虎，還號太平年。」題詩後，人莫能知。及賊泚稱兵，眾方解悟。此水者泚字，涇水者，自涇州兵亂也。雙珠者，泚與滔也，青牛者，興元二年乙丑歲，乙者木也，丑者牛也。明年改元貞元，歲在丙寅。丙者火也，寅者虎也。至是賊已平，故云青牛將赤虎，還號太平年。〈（出《廣德神異錄》）〉
　　天水之地，邇於邊陲，土寒，不產芭蕉。戎師使人於興元求之，植二本於亭台間。每至入冬，即連土掘取之，埋藏於地窟。候春暖，即再植之。庚午辛未之間，有童謠曰：「花開來裹，花謝束裹。」而又節氣變而不寒，冬即和煦。夏即暑毒，甚於南中，芭蕉於是花開。秦人不識，遠近士女來看者，填咽衢路。尋則蜀人犯我封疆，自爾年年一來，不失芭蕉開謝之候。乙亥歲，歧隴援師不至，自隴之西，竟為蜀人所有。暑濕之候，一如巴邛者。蓋劍外節氣，先布於秦城。童謠之言，不可不察。〈（出《玉堂閒話》）〉
　　睿陵之側，有貧僧居之。草衣芒履，不接人事。嘗燔木取灰貯之，亦有施其資鏹者，得即藏於灰中，無所使用。出入必挽一拖車，謂人曰：「此是駟馬車，汝知之乎？他日，必有龍輿鳳輦，萃於此地。」居人罔測其由。及漢高祖皇帝，因山於此，陵寢陶器，所用須灰。僧貯灰甚多，至於畢功，資用不闕。又於灰積中頗獲資鏹。輦輅之應，不差毫釐。因山既畢，僧亦化滅。睿陵行禮官寮，靡不知者。〈（出《玉堂閒話》）〉
　　蜀城舊有興聖觀，廢為軍營，庭宇堙毀，已數十年。軍中生子者，奕世擐甲矣，殊不知此為觀基。甲申歲，為蜀少主生日，僚屬將率俸金營齋。忽下令，遣將營齋之費，及修興聖觀。左徒藏事，急如星火，不日而觀成。丹雘未晞，興聖統師而入蜀。嗟乎，國之興替，運數前定，其可以苟延哉。〈（出《王氏見聞錄》）〉
　　蜀地無駱駝，人不識之。蜀將亡，王公大人及近貴權幸出入宮省者，竟執駱駝杖以為禮，自是內外效之。其杖長三尺許，屈一頭。傅以樺皮。識者以為不祥。明年，北軍至，駱駝塞劍棧而來，般輦珍寶，填滿城邑，至是方驗。〈（《出王氏見聞錄》）〉
