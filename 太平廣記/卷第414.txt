　　燕昭王時，有波弋之國，貢茶蕪香。若焚著衣，彌月不絕。所遇地，土石皆香。經朽木腐草皆榮秀。用薰枯骨，則肌肉再生。〈（出《獨異志》）〉
　　漢雍仲子進南海香物，拜為涪陽尉，時人謂之香尉。日南郡有香市，商人交易諸香處。南海郡有村香戶，日南郡有千畝香林，名香出其中。香州在朱崖郡，洲中出諸異香，往往不知其名。千年松香聞十里，亦謂之三香也。
　　聚窟洲在西海中。申未〈（「未」原作「來」，據明抄本、陳校本改）〉，洲上有大樹。與楓木相似，而葉香，聞數百里。名此為返魂樹。叩其樹，樹亦能自聲。聲如牛吼，聞之者皆心振神駭。伐其根心，於玉釜中煮取汁，更火煎之，如黑飴，可令丸。名曰驚精香，或名之為振靈丸，或名之為返生香，或名之為人鳥精香，或名為卻死香。一種五名。斯靈物也，香氣聞數百里，死屍在地，聞氣乃活。〈（《十洲記》）〉
　　唐太宗問高州首領馮盎云：「卿宅去沉香遠近？」對曰：「宅左右即出香樹，然其生者無香，唯朽者始香矣。」〈（出《國史異纂》）〉
　　龍腦香樹，出婆利國。婆利呼為個不婆律。亦出波斯國。樹高八九丈，大可六七圍。葉圓而背白，無花實。其樹有肥有瘦，瘦者出婆律膏。香在木心，中斷其樹，劈取之，膏於樹端流出，斲樹作坎而承之。入藥用，別有法。〈（出《酉陽雜俎》）〉
　　安息香樹，出波斯國。波斯呼為辟邪。樹長三大，皮色黃黑。葉有四角，經寒不凋。二月開花，黃色，心微碧。不結實。刻其葉而其膠如飴，名安息香。六七月堅凝，乃取之。燒之通神明，辟眾惡。〈（出《酉陽雜俎》）〉
　　一木五香：根旍檀，節沉，花雞舌，葉藿，膠薰陸。〈（出《酉陽雜俎》）〉
　　高仙芝伐大食，得訶黎勒，長五六寸。初置抹肚中，便覺腹痛，因快痢十餘行。初謂訶黎勒為祟，因欲棄之。以問大食長老，長老雲，此物人帶，一切病消，痢者出惡物耳。仙芝甚寶惜之。天寶末被誅，遂失所在。〈（出《廣異記》）〉
　　白荳蔻，出加古羅國，呼為多骨。形如芭蕉。葉似杜若，長八九尺，冬夏不凋。花淺黃色。子作朵，如蒲萄。其子初出，微青，熟則變白。七月彩。〈（出《酉陽雜俎》）〉
　　穙齊香，出波斯國，佛林呼為頂勃梨咃。長一丈，圍一尺許。皮青色，薄而極光淨。葉似阿魏，每三葉生於條端。無花實。西域人常八月伐之。致臘月，更抽新條，極滋茂，若不剪除，枯死。七月斷其枝，有黃汁，其狀如蜜。微有香氣。入缶，療百病。〈（出《酉陽雜俎》）〉
　　無石子，出波斯國。波斯呼為摩賊。樹長六七丈，圍八九尺。葉如桃葉而長。三月開花，白色，花心微紅。子圓如彈丸，初青，熟乃黃白。蟲食成孔者正熟。皮無孔者，入藥用。其樹一年生無石子，一年生跋屢子。大如指，長三寸，上有殼。中仁如栗黃，可啖。〈（出《酉陽雜俎》）〉
　　紫馡樹，出真臘國。真臘呼為勒佉。亦出波斯國。樹長一丈，枝條鬱茂。葉似桔，經冬不凋。三月開花，白色，不結子。天大霧露及雨，沾其樹枝條，即出紫馡。波斯國使烏海及沙利深，所說並同。真臘國使折衝都尉沙〈（「沙」原作「涉」，據明抄本改）〉門陀沙尼拔陀，言蟻運土於樹作窠，蟻壤得雨露凝結，而成紫馡。崑崙國者善，波斯國者次之。〈（出《酉陽雜俎》）〉
　　阿魏，出伽闍那國，即北天竺也。伽闍那呼為形虞。亦出波斯國。波斯呼為阿虞截。樹長八九丈，皮青黃。三月生葉，形似鼠耳。無花實。斷其枝，汁出如飴，久乃堅凝。佛林國僧變，所說同。摩伽陀國僧提婆，言取其汁和米豆屑，合成阿魏。〈（出《酉陽雜俎》）〉
　　蓽撥，出摩伽陀國，呼為蓽撥梨。佛林國呼為阿梨訶咃。苗長三四尺，莖細如箸，葉似蕺葉，子似桑椹。八月彩。〈（出《酉陽雜俎》）〉
　　胡椒，出摩伽陀國，呼為昧履支。其苗蔓生，莖極柔弱。葉長寸半，有細條，與葉齊。條上結子，兩兩相對。其葉晨開暮合，合則裹其子於葉中。子形似漢椒，至芳辣。六月彩。今作胡盤肉食，皆用之。〈（出《酉陽雜俎》）〉
　　阿勃參，出佛林國。長一丈餘。皮色青白。葉細，兩兩相對。花似蔓菁，正黃。子似胡椒，赤色。斲其枝，汁如油，以塗癬疥，無不瘳。其油極貴，價重於金。〈（出《酉陽雜俎》）〉
　　熙穆縣裡多山薯。《本草》雲，南山之陰曰署預，消熱下氣，補五臟。〈（出《南越志》）〉
　　麻黃，莖端開花。花小而黃，簇生。子如覆盆，可食。至冬枯死，如草，及春卻青。〈（出《酉陽雜俎》）〉
　　唐河東裴同父，患腹痛數年，不可忍。囑其子曰：「吾死後，必出吾病。」子從之。出得一物，大如鹿條脯。懸之久乾。有客竊之，其堅如骨，削之，文采煥發。遂以為刀把子，佩之。在路放馬，抽刀子割三稜草，坐其上，把盡消成水。客怪之，回以問同。同泣，具言之。後病狀同者，服三稜草汁多驗。〈（出《朝野僉載》）〉
　　上黨有趙瞿者，病癩歷年，眾治之不癒。垂死，或雲，不如及活流棄之，否則後子孫轉相注易。其家乃為齎糧而送之，置山穴中，瞿居穴中。自怨不幸。晝夜悲歎，涕泣經日。有仙人行過穴口而哀之，具問訊焉。瞿知其異人，乃叩頭自陳，乞哀於仙人。以囊藥賜之，教其服法。瞿服之百許日，愈瘡，顏色豐悅，肌膚玉澤。仙人又過視之，瞿謝受更生活之恩，乞丐其方。仙人告之雲，此是松脂耳，此山中更多此物，汝煉之服，可以長生不死。瞿乃歸。家人初謂之鬼也，甚驚愕。遂具言狀。後服松脂不撤，身體轉輕，氣力百倍，登高越險，終日不倦。年百七十歲，齒不墮，發不白。夜臥，忽見屋間有光，大如鏡者。以問左右，皆雲不見。久而漸大，一室盡明，如晝日。又夜見面上有婇女二人，長二三寸，面目皆具，但為小耳。遊戲其口鼻之間。如是且一年。此女稍長如大人，在側。又常聞琴瑟之音，欣然獨笑。在人間二百許年，色如少童。乃抱犢入山去。必地仙也。其間聞瞿服松脂如此，於是競服。其多力者，乃車運驢負，誓積之盈室。服之遠者，不過一月，未覺有大益，輒止。有志者難得如是也。〈（出《抱樸子》）〉
　　《遁甲經》云：「沙土之福，雲陽之墟，可以隱居。」雲陽氏，古之仙人。《方記》曰：「南嶽百里有福地，松高一千尺，圍即數尋，而蕊甘，仙人可餌。」相傳服食煉行之人，彩此松膏而服，不苦澀。與諸處松別。〈（出《十道記》）〉
　　沈約謝始安王賜茯苓。一枝重一十二斤八兩。有表。〈（出《酉陽雜俎》）〉
　　任子季，服茯苓十八年，仙人玉女往從之。能隱能彰，不復食谷，炙瘢皆滅，面體玉光。〈（出《抱樸子》）〉
　　韓眾，服菖蒲十三年，身生毛。日視書萬言，皆誦之。冬袒不寒。又菖蒲鬚生得石上，一寸九節已上，紫花者尤善。〈（出《抱樸子》）〉
　　趙他子，服桂二十一年，毛生，日行五百里，力舉千斤。〈（出《抱樸子》）〉
　　檸木實之赤者，餌之一年，老者還少，令人徹食見鬼。昔道士梁頃，年七十，乃服之，轉更少。年至百四十歲，能夜書，走及奔馬。入青龍山去。〈（出《抱樸子》）〉
　　移門子，食服五味子六十年，色如玉女，入水不沾，入火不灼。〈（出《抱樸子》）〉
　　南陽文氏說，其先祖漢末大亂，逃壺山中，饑困欲死，有一人教之食術，雲遂不饑。十年乃來還鄉里，顏色更少，氣力勝故。自說在山中時，身輕欲跳，登高履險，曆日不倦，行冰雪中，了不知寒。常見一高岩上，有數人對博戲者，有讀書者，俯而視之，文氏因聞其相問。言：「此子可呼上否？」其一人答：「未可也。」林子明服術十一年，耳長五寸，身輕如飛，能超逾淵谷二丈許。〈（出《抱樸子》）〉
　　桃膠，以桑木灰漬，服之，百病癒。久久身有光，在晦夜之地，如月出也。多服之，則可以斷谷矣。〈（出《抱樸子》）〉
　　楚子，服地黃八年，夜視有光，手上車弩。〈（出《抱樸子》）〉
　　陵陽子仲，服遠志二十年，有子二十七人。開書所視不忘。〈（出《抱樸子》）〉
　　杜子微，服天門冬八十年，妾有子百四十人。日行三百里。〈（出《抱樸子》）〉
　　荊州菊潭，其源旁，芳菊被涯澳，其滋液極甘。深谷中有三十餘家，不得穿井，仰飲此水。上壽二三百，中壽百餘，其七十八十，猶以為夭。菊能輕身益氣，令人久壽，有徵。〈（出《十洲記》）〉
　　南陽酈縣山中，有甘谷水。所以甘者，谷上左右皆生甘菊，菊花墮其中，歷世彌久，故水味為變。其臨此谷中居民皆不穿井，悉飲甘谷水。飲者無不考壽，高者百四五十歲，下者不失八九十，無夭年人。得此菊力也。故司空王暢、太尉劉寬、太傅表隗，皆為南陽太守，每到官，常使酈縣月送甘谷水四十斛，以為飲食。此諸公多患風痹及眩冒，皆得愈。但不能大得其益。如甘谷上居民，小生便飲食此水者耳。又菊花與薏花相似，直以甘苦別之耳。菊甘而薏苦。諺言所謂「苦如薏」也。今所在有貢菊，但為少耳。率多生於水側也。緱氏山與酈縣最多。仙方所謂「白精、更生、周盈」，皆一菊，而根莖花實異名。其說甚美。而近來服之者略無效，正由不得真菊也。夫甘菊谷水，南方氣味，亦未足言，而其上居民以延年，況得服好藥，安得無益乎？〈（出《抱樸子》）〉
　　臨川有士人，虐遇其所使婢。婢不堪其毒，乃逃入山中。久之糧盡，饑甚。坐水邊，見野草枝葉可愛，即拔取，濯水中，連根食之，甚美。自是恆食，久之遂不饑，而更輕健。夜息大樹下，聞草中獸走，以為虎而懼，因念得上樹梢乃佳也。正爾念之，而身已在樹梢矣。及曉，又念當下平地，又歘然而下。自是意有所之，身即飄然而去。或自一峰之一峰頂，若飛鳥焉。數歲，其家人伐薪見之，以告其主，使捕之。不得。一日，遇其在絕壁下，即以細繩三面圍之。俄騰上山頂，其主益駭異，必欲致之。或曰：「此婢也，安有仙骨？不過得靈藥餌之爾。試以盛饌，多其五味，令甚香美，值其往來之路，觀其食之否？」如其言，果來就食。食訖，不復能遠去，遂為所擒，具述其故。問其所食草之形，即黃精也。復使之，遂不能得。其婢數年亦卒。〈（出《稽神錄》）〉
