　　嵩山道士潘尊師名法正，蓋高道者也。唐開元中，謂弟子司馬煉師曰：「陶弘景為嵩山伯，於今百年矣。頃自上帝求替，帝令舉所知以代。弘景舉餘，文籍已定，吾行不得久住人間矣。」不數日，乃屍解而去。其後登封縣嵩陽觀西，有龍湫，居人張辿者，以陰器於湫上洗濯，俄為人所攝。行可數里，至一甲第，門前悉是群龍。入門十餘步，有大廳事，見法正當廳而坐。手持硃筆理書，問辿曰：「汝是觀側人，亦識我否？」曰：「識，是潘尊師。」法正問辿：「何以污群龍室？」辿載拜謝罪。又問：「汝識司馬道士否？」辿曰：「識之。」法正云：「今放汝還。」遂持幾上白羽扇，謂辿曰：「為我寄司馬道士，何不來而戀世間樂耶？」使人送辿出水上，辿見其屍臥在岸上，心惡之，奄然如夢，遂活。司馬道士見羽扇，悲涕曰：「此吾師平素所執，亡時以置棺中；今君持來，明吾師見在不虛也。」乃深入山，數年而卒。〈出《廣異記》〉
　　隴西李賀字長吉，唐鄭王之孫。稚而能文，尤善樂府詞句，意新語麗。當時工於詞者，莫敢與賀齒，由是名聞天下。以父名晉肅。子故不得舉進士。卒於太常官，年二十四。其先夫人鄭氏，念其子深，及賀卒，夫人哀不自解。一夕夢賀來，如平生時，白夫人曰：「某幸得為夫人子，而夫人念某且深，故從小奉親命，能詩書，為文章，所以然者，非止求一位而自飾也；且欲大門族，上報夫人恩。豈期一日死，不得奉晨夕之養，得非天哉！然某雖死，非死也，乃上帝命。」夫人訊其事。賀曰：「上帝神仙之居也，近者遷都於月圃，構新宮，命曰『白瑤』，以某榮於詞，故召某與文士數輩，共為新宮記。帝又作凝虛殿，使某輩篡樂章。今為神仙中人，甚樂，願夫人無以為念。」既而告去。夫人寤，甚異其夢。自是哀少解。〈出《宣室志》〉
　　唐元和中，青州屬縣，有張及甫、陳幼霞同居為學。一夜俱夢至一處，見道士數人，令及甫等書碑，題云：「蒼龍溪主歐陽某撰太皇真訣。」字作篆文，稍異於常。及甫等記得四句云云：「昔乘魚車，今履瑞雲。躅空仰途，綺錯輪囷。」後題云：「五雲書閣吏陳幼霞、張及甫。」至曉，二人共言，悉同。〈出《逸史》〉
　　溫州刺史鄭冊，好黃老之術，常密為之。因疾，自見女仙三百餘人。云：「迎公。」乃命設饌，焚香禮拜。又邀兄冉，同於空中禮拜。少頃，命燭五炬引。兄冉與左右人皆無所見。明日天明。又陽〈明抄本「陽」作「阥」，按「阥」即「陰」字。〉官來催曰：「員外祿運見終，今請速登駕。」又命酒果祭之，云：「員外授職，六月朔視事，至午時當奉迎。」先是，公與天台道士金柔為方外之友。至其日食時，造省公。公說前事。即與柔共入淨堂中禮拜。又曰：「受牒身一道。」公空中引手接之。又自開封，以右手點筆空押之，自書六字。謂使者曰：「以有前約，的不逾時。」便言時至，揖金柔向按，不令閉卻四門。又催家人阿鹿下飯。先令作蒸餅。猶熱。唯六七牒脯及酒而已。遣兄冉出外。家人排床七隻。云：「六押衙來迎矣。」公命坐，如再三辭讓之狀。公跪拜再三，便低頭不起。家人走報兄冉及室人。少時而逝，形體柔軟，顏色不改。按《真誥》雲，其有陰德及好道信仙者，此例品格蓋多。睹鄭公潛化之跡，虛無之位，其昭昭乎。〈出《原化記》〉
　　陳惠虛者，江東人也。為僧，居天台國清寺。曾與同侶遊山，戲過石橋。水峻苔滑，懸流萬仞，下不見底。眾皆股慄不行，惠虛獨超然而過。徑上石壁，至夕不回，群侶皆捨去。惠虛至石壁外，微有小徑，稍稍平闊。遂及宮闕。花卉萬叢，不可目識。台閣連雲十里許。見其門題額曰會真府，左門額曰金庭宮，右額曰桐柏，三門相向鼎峙，皆有金樓玉窗，高百丈。入其右內之西，又一高樓，黃門，題曰右弼宮，周顧數千間，屈曲相通。瑤階玉陛，流渠激水，處處華麗。殆欲忘歸。而了無人跡。又入一院，見青童五六人，相顧笑語而去。再三問之。應曰：「汝問張老。」須臾回顧，見一叟挾杖持花而來。訝曰：「汝凡俗人，何忽至此？」惠虛曰：「常聞過石橋即有羅漢寺，人世時聞鐘聲。故來尋訪，乾僧幸會，得至此境。不知羅漢何在？」張老曰：「此真仙之福庭，天帝之下府，號曰金庭不死之鄉，養真之靈境。周回百六十里。神仙右弼桐柏上真王君主之。列仙三千人，仙王力士，天童玉女。各萬人。為小都會之所。太上一年三降此宮，校定天下學道之人功行品第。神仙所都，非羅漢之所也。王君者，周靈王之子。瑤丘先生之弟子。位為上真矣。」惠虛曰：「神仙可學之否？」張老曰：「積功累德，肉身昇天，在於立志堅久耳。汝得見此福庭，亦是有可學之望也。」又問曰：「學仙以何門而入？」張老曰：「內以保神煉氣，外以服餌丹華，變化為仙，神丹之力也。汝不可久住。上真適游東海，騎衛若還，恐有咨責。」因引之使出門，行十餘步，已在國清矣。惠虛自此慕道，好丹石，雖衣弊履穿，不以為陋。聞有爐火方術之士，不遠而詣之。丹石所費，固亦多矣。晚居終南山捧日寺。年漸衰老，其心愈切，寢疾月餘，羸憊且甚。一旦暴雨後，有老叟負藥囊入寺，大呼曰：「賣大還丹！」繞廊數回。眾僧皆笑之，乃指病僧惠虛之門，謂老叟曰：「此叟頗好還丹，售之可也。」老叟欣然詣之。惠虛曰：「還丹知是靈藥，一劑幾錢？」叟曰：「隨力可致耳。」惠虛曰：「老病，沉困床枕月餘。昨僧次到，自行不得，托鄰僧代齋。得貥錢少許，可致藥否？」叟取其錢，而留藥數丸，教其所服之法。惠虛便吞之。老叟乃去。眾僧相率來問。言已買得還丹，吞服之矣。頃間，久疾都愈，遙止眾僧曰：「勿前，覺有臭，吾疾愈矣，但要新衣一兩事耳。」跳身起床，勢若飛躍。眾驚歎之。有新衣與之者，取而著焉。忽飛殿上，從容久之，揮手相別，冉冉昇天而去。時大中十二年戊寅歲。是年歸桐柏觀，與道流話得道之由。云：「今在桐柏宮中，賣藥老叟，將是張老耳。」言訖隱去。〈出《仙傳拾遺》〉
　　溫璋，唐咸通壬辰尹正天府。性黷貨，敢殺。人亦畏其嚴殘不犯。由是治有能名。舊制，京兆尹之出，靜通衢，閉里門，有笑其前道者，立杖殺之。是秋，溫公出自天街，將南抵五門。呵喝風生。有黃冠老而且傴，弊衣曳杖，將橫絕其間。騶人呵不能止。溫公命捽來，笞背二十。振袖而去，若無苦者。溫異之，呼老街吏，令潛而覘之，有何言。覆命黃冠扣之，既而跡之。迨暮過蘭陵裡，南入小巷，中有衡門，止處也。吏隨入關。有黃冠數人出謁甚謹，且曰：「真君何遲也？」答曰：「為兇人所辱。可具湯水。」黃冠前引，雙鬟青童從而入，吏亦隨之。過數門，堂宇華麗，修竹夾道，擬王公之甲第。未及庭，真君顧曰：「何得有俗物氣。」黃冠爭出索之。吏無所隱，乃為所錄，見真君。吏叩頭拜伏，具述溫意。真君盛怒曰：「酷吏不知禍將覆族，死且將至，猶敢肆毒於人。罪在無赦！」叱街吏令去。吏拜謝了，趨出。遂走詣府，請見溫，時則深夜矣。溫聞吏至，驚起，於便室召之。吏悉陳所見。溫大嗟惋。明日將暮，召吏引之。街鼓既絕，溫微服，與吏同詣黃冠所居。至明，吏款扉。應門者問誰。曰：「京兆溫尚書來謁真君。」既辟重閨，吏先入拜。仍白曰：「京兆君溫璋。」溫趨入拜。真君踞坐堂上，戴遠遊冠，衣九霞之衣，色貌甚峻。溫伏而敘曰：「某任惣浩穰，權唯震肅；若稍畏懦，則損威聲。昨日不謂凌迫大仙，自貽罪戾，故來首服，幸賜矜哀。」真君責曰：「君忍殺立名，專利不厭。禍將行及，猶逞凶威。」溫拜首求哀者數四，而真君終蓄怒不許。少頃，有黃冠自東序來，拱立於真君側，乃跪啟曰：尹雖得罪，亦天子亞卿；況真君洞其職所統，宜少降禮。」言訖，真君令黃冠揖溫升堂，別設小榻，令坐。命酒數行，而真君怒色不解。黃冠復答曰：「尹之忤犯，弘宥誠難；然則真君變服塵游，俗士焉識。白龍魚服，見困豫且。審思之。」真君悄然。良久曰：「恕爾家族。此間亦非淹久之所。」溫遂起，於庭中拜謝而去，與街吏疾行至府，動曉鍾矣。雖語親近，亦秘不令言。明年同昌主薨，懿皇傷念不已，忿藥石之不徵也。醫韓宗紹等四家詔府窮竟，將誅之。而溫鬻獄緩刑，納宗紹等金帶及餘貨，凡數千萬，事覺，飲鴆而死。〈出《三水小牘》〉
