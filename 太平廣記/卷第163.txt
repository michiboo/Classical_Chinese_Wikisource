　　歷陽縣有一媼，常為善。忽有少年過門求食，媼待之甚恭。臨去謂媼曰：「時往縣門，見門閫有血可登山避難。」自是媼日往之，門吏問其狀，媼具以少年所教答之。吏即戲以雞血，塗門閫。明日，媼見有血，乃攜雞籠走上山。其夕，縣陷為湖，今和州歷陽湖是也。〈（出《獨異記》）〉
　　湓口城，漢高祖六年灌嬰所築。建安中，孫權經住此城，自標作井地，遂得故井。井中有銘石云：「漢六年，潁陰侯開此井。卜雲，三百年當塞，塞後不度百年，當為應運者所開。」權見銘欣悅，以為己瑞。人咸異之。〈（出《張僧鑒潯陽記》）〉
　　西京朝堂北頭有大槐樹，隋曰唐興村門首。文皇帝移長安城，將作木〈（明抄本「木」作「大」）〉匠高穎常坐此樹下檢校。後栽樹行不正，欲去之。帝曰：「高穎坐此樹下，不須殺之。」至今先天一百三十年，其樹尚在。柯葉森竦，根株盤石礡，與諸樹不同。承天門正當唐興村門首，今唐家居焉。〈（出《朝野僉載》）〉
　　隋煬帝與神堯高祖俱是獨孤外家。然則神堯與煬帝常悔吝〈（明抄本「然則」作「因是」，「悔吝」作「侮狎」）〉。每朝謁退，煬帝背有詞然〈（明抄本「背」作「皆」，「然」作「謔」）〉。後因賜宴，煬帝於眾，因戲神堯。神堯高顏面皺，帝目為阿婆面，神堯忿恚不樂。洎歸就第，怏悵不已。見文皇已下，告文皇皆無言〈（「告文皇皆無言」六字明抄本作「但流涕而不言」）〉。次告竇皇后曰：「某身世可悲，今日更被上顯毀雲阿婆面，據是兒孫不免饑凍矣。」竇後欣躍曰：「此言可以室家相賀。」神堯不喻，謂是解免之詞。後曰：「公封於唐，阿婆乃是堂主，堂者唐也。」神堯渙然冰釋。喜悅，與秦齊諸王，私相賀焉。〈（出《芝田錄》）〉
　　唐北京受瑞壇，隋大業十三年，高祖令齊王元吉留守。辛丑，獲青石，若龍形，文有丹書四字，曰「李淵萬吉」。齊王獻之，文字映澈，宛若龜形。帝乃令水漬磨以驗之。數日，其字愈明。內外畢賀，帝曰：「上天明命，貺以萬吉。宜以少牢祀石龜，而爵龜人。」因立受瑞壇。〈（出《太原事跡雜記》）〉
　　唐武德初，太行山大聲曰：唐國興，理萬年。〈（出《太原事跡雜記》）〉
　　唐永徽年以後，人唱桑條歌云：桑條萵女韋也樂。至神龍年中，逆韋應之。諂佞者鄭愔，作桑條樂詞十餘首進之。逆韋大喜，擢為吏部侍郎，賞縑百匹。〈（出《朝野僉載》）〉
　　唐龍朔已來，人唱歌名突厥鹽。後周聖歷年中，差閻知微和匈奴，授三品春官尚書，送武延秀娶成默啜女，送金銀器物錦彩衣裳以為禮聘，不可勝紀。突厥翻動，漢使並沒，立知微為可汗。突厥鹽之應。〈（出《朝野僉載》）〉
　　唐調露中，大帝欲封中嶽，屬突厥叛而止。後又欲封，土蕃入寇又停。至永淳年，又駕幸嵩嶽。謠云：「嵩山凡幾層，不畏登不得，只畏不得登。三度徵兵馬，傍道打騰騰。」岳下遘疫，不癒，回至宮而崩。〈（出《朝野僉載》）〉
　　唐永淳之後，天下皆唱『楊柳楊柳漫頭駝』。後徐敬業犯事，出柳州司馬，遂作偽敕，自授揚州司馬，殺長史陳敬之，據江淮反。使李孝逸討之，斬業首。驛馬馱入洛，楊柳楊柳漫頭駝，此其應也。〈（出《朝野僉載》）〉
　　周如意年已來，始唱黃獐歌。其詞曰：「黃獐黃獐草裡藏，彎弓射你傷。」俄而契丹反叛，殺都督趙翽，營府陷沒。差總管曹仁師、張玄遇、麻仁節、王孝傑前後百萬眾，被賊敗於黃獐谷。諸軍並沒，罔有孑遺。黃獐之歌，斯為驗矣。〈（出《朝野僉載》）〉
　　周垂拱已來，京都唱苾挈兒歌詞，皆是邪曲。後張易之小名苾挈。〈（出《朝野僉載》）〉
　　唐景龍年，安樂公主於〈（「於」字原本無，據明抄本補）〉洛州道光坊造安樂寺，用錢數百萬。童謠曰：「可憐安樂寺，了了樹頭縣。」後誅逆韋，並殺安樂，斬首懸於竿上，改為悖逆庶人。〈（出《朝野僉載》）〉
　　唐神龍已後，謠曰：「山南烏鵲窠，山北金駱駝。鐮柯不鑿孔，斧子不施柯。」此突厥強盛，百姓不得斲桑養蠶種禾刈穀之應也。〈（出《朝野僉載》）〉
　　唐景龍中謠曰：「可憐聖善寺，身著綠毛衣。牽來河裡飲，踏殺鯉魚兒。」至景雲中，譙王從均州入都作亂，敗走，投洛川而死。〈（出《朝野僉載》）〉
　　唐景雲中謠曰：「一條麻線挽天樞，絕去也。」神武即位，敕令推倒天樞，收銅並入尚方，此其應驗。〈（出《朝野僉載》）〉
　　唐景龍中謠云：「黃柏犢子挽紖斷，兩腳踏地鞋紖斷。」六月平王誅逆韋。挽紖斷者，韋欲作亂，鞋紖斷者，事不成。阿韋是黃犢之後也。〈（出《朝野僉載》）〉
　　唐明堂主簿駱賓王，帝京篇曰：「倏忽搏風生羽翼，須臾失浪委泥沙。」賓王后與徐敬業興兵揚州，大敗，投江水而死。此其讖也。〈（出《朝野僉載》）〉
　　唐太宗之代，有秘記云：「唐三代之後，即女主武王代有天下。」太宗密召李淳風以詢其事，淳風對曰：「臣據玄象推算，其兆已成。然其人已生在陛下宮內，從今不逾四十年，當有天下，誅殺唐氏子孫，殆將殲盡。」帝曰：「求而殺之如何？」淳風曰：「天之所命，不可廢也。王者不死，雖求恐不可得。且據占已長成，復在宮內，已是陛下眷屬，更四十年，又當衰老。老則仁慈，其餘陛下子孫，或不甚損。今若殺之，即當復生，更四十年，亦堪御天下矣。少壯嚴毒，殺之為血仇，即陛下子孫無遺類矣。」〈（出《談賓錄》，明抄本作出《朝野僉載》）〉
　　唐麟德已來，百姓飲酒唱歌，曲終而不盡者，號為《族鹽》。後閻知微從突厥領賊破趙定。後知微來，則天大怒，磔於西市，命百官射之。河內王武懿宗去七步，射三發，皆不中，其怯懦也如此。知微身上箭如蝟毛，銼其骨肉，夷其九族。疏親先不相識者，皆斬之。小兒年七八歲，驅抱向西市。百姓哀之，擲餅果與者，仍相爭奪，以為戲笑。監刑御史不忍害，奏捨之。其《族鹽》之言，於斯應矣。〈（出《朝野僉載》）〉
　　唐趙公長孫無忌，以烏羊毛為渾脫氈帽，天下慕之，其帽為趙公渾脫。後坐事長流嶺南。深脫之言，於是效焉。〈（出《朝野僉載》）〉
　　唐魏王為巾子，向前踣，天下欣欣慕之，名為魏王踣。後坐死。至孝和時，陸頌亦為巾子，同此樣，時人又名為陸頌踣。未一年而陸頌殞。〈（出《朝野僉載》）〉
　　唐永徽後，天下唱武媚娘歌。後立武氏為皇后。大帝崩，則天臨朝，改號大周。二十餘年，武氏強盛。武氏三王：梁、魏、定等並開府。自餘郡五〈（《朝野僉載》四五作「王」）〉。十餘人。幾遷鼎矣。〈（出《朝野僉載》）〉
　　唐咸亨已後，人皆云：「莫浪語，阿婆嗔，三叔聞時笑殺人。」後果則天即位，至孝和嗣之。阿婆者，則天也；三叔者，孝和為第三也。〈（出《朝野僉載》）〉
　　唐魏僕射子名叔麟。識者曰：「叔麟反語身戮也。」後果被羅織而殺之。〈（出《朝野僉載》）〉
　　梁王武三思，唐神龍初，改封德靖王。識者言：「德靖鼎賊也。」果有窺鼎之志，被鄭克等斬之。〈（出《朝野僉載》）〉
　　唐孫佺為幽州都督，五月北征。時軍師李處鬱諫：「五月南方火，北方水，火入水必滅。」佺不從，果沒八萬人。昔竇建德救王世充於牛口谷。時謂竇入牛口，豈有還期？果被秦王所擒。其孫佺之北也，處鬱曰：「飧若入咽，百無一全。」山東人謂濕飯為飧〈（音孫）〉，幽州以北，並為燕地，故云。〈（出《朝野僉載》）〉
　　天後時，謠言曰：「張公吃酒李公醉。」張公者，斥易之兄弟也，李公者，言李氏太盛也之的弟弟，李公是說李氏家族太興盛了。
　　唐龍朔年已來，百姓飲酒作令云：「子母相去離，連臺拗倒。」子母者，盞與盤也；連臺者，連盤拗盞倒也。及天後永昌中，羅織事起。有宿衛十餘人，於清化坊飲，為此令。此席人進狀告之，十人皆棄市。自後廬陵徙均州，則子母相去離也；連臺拗倒者，則天被廢，諸武遷放之兆。〈（出《朝野僉載》）〉
　　唐神武皇帝七月即位，東都白馬寺鐵像頭，無故自落於殿門外。自後捉搦僧尼嚴急，令拜父母等。未成者並停革，後出者科決，還俗者十八九焉。〈（出《朝野僉載》）〉
　　開元五年春，司天奏玄象有謫見，其災甚重。玄宗震驚，問曰：「何祥？」對曰：「當有名士三十人，同日冤死。今新及第進士，正應其數。」其年及第李蒙者，貴主家婿。上不言其事，密戒主曰：「每有大遊宴，汝愛婿可閉留其家。」主居昭國裡，時大合樂，音曲遠暢，曲江漲水，聯舟數艘，進士畢集。蒙問〈（明抄本「問」作「聞之」）〉，乃逾垣奔走，群眾愜望。才登舟，移就水中，畫舸平沉。聲妓篙工，不知紀極，三十進士，無一生者。〈（出《獨異志》）〉
　　天寶中，李進〈（明抄本「進」作「遐」）〉周頗有道術，多在禁署。徙居宮觀，於所居院內，題詩不啻千言，皆預紀上皇幸蜀，祿山僭位之事。初亦不悟，後方豁然。略舉一篇云：「燕市人皆去，函關馬不歸。如逢山下鬼，環上係羅衣。」貴妃小字阿環，山下鬼嵬字也。〈（出《抒情詩》）〉
　　劉禹錫曰：「逆胡之將亂中原，梁朝志公大師已贈詞曰，『兩角女子綠衣裳，卻背太行邀君王，一止之月必消亡。』兩角女子安字也；綠者祿也；一止正月也。果正月敗亡。聖矣符志公之寓言也。」〈（出《劉公嘉話錄》）〉
　　馬燧討李懷光，自太原引兵，至實〈（明抄本實作寶）〉鼎下營。問其地，名埋懷村。乃大喜曰：「擒賊必矣。」〈（出《國史補》）〉
　　唐乾符中，荊州節度使晉公王鐸，後為諸道都統。時木星入南斗，數夕不退。鐸觀之，問諸星者：吉凶安在？咸曰：「金火土犯鬥，即為災；惟木當為福耳。」或然之。時有術士邊岡，洞曉天文，精通曆數。謂晉公曰：「惟鬥帝王之宮宿，惟木為福神，當以帝王占之。然則非福於今，必當有驗於後，未敢言之。」他日，晉公屏左右密問，岡曰：木星入鬥，當王之兆。木在鬥中，朱字也。識者言唐世嘗有緋衣之讖，或言將來革運，或姓裴，或姓牛。以裴字為緋衣，牛字著人，即朱也。所以裴晉公主，牛相國僧孺，每罹此謗。李衛公斥周秦行記，乃斯事也。安知鍾於碭山之朱乎。〈（出《北夢瑣言》）〉
　　梁開平二年，使其將李思安攻潞州，營於壺口關，伐木為柵。破一大木，木中朱書隸文六字，曰：「天十四載石進。」思安表上之。其群臣皆賀，以為十四年必有遠夷貢珍寶者。其司天少監徐鴻，謂所親曰：「自古無一字為年號者，上天符命，豈闕文乎？吾以丙申之年，當有石氏王此地者。移四字中兩豎畫，置天字左右，即丙字也；移四之外圍，以十字貫之，即申字也。」後至丙申歲，晉高祖以石姓起并州，如鴻之言。〈（出《稽神錄》）〉
　　初董昌未敗前，狂人於越中旗亭客舍，多題詩四句曰：「日日草重生，悠悠傍素城。諸侯逐白兔，夏滿鏡湖平。」初人不曉其詞，及昌敗方悟：草重董字；日日昌字；素城越城，隋越國公楊素所築也；諸侯者，猴乃錢鏐，申生屬也；白兔昌，卯生屬也；夏滿，六月也；鏡湖者，越中也。〈（出《會稽錄》）〉
　　偽蜀後主王衍，以唐襲宅建上清宮。於老君尊像殿中，列唐朝十八帝真。乃備法駕竭之。識者以為拜唐，乃歸命之先兆也。先是司天監胡秀林進歷，移閏在丙戌年正月。有向隱者亦進歷，用宣明法，閏乙酉年十二月。既有異同，彼此紛訴，仍於界上取唐國曆日。近臣曰：「宜用唐國閏月也。」因更改閏十二月。街衢賣歷者云：「只有一月也。」其年十二月二十八日國滅。胡秀林是唐朝司天少監，任蜀，別造永昌正像歷，推步之妙，天下一人。然移閏之事不爽，歷議常人不可輕知之。〈（出《北夢瑣言》）〉
　　竹騮者，食竹之鼠也。生於深山溪谷竹林之中無人之境，非竹不食，巨如野狸，其肉肥脆。山民重之，每發地取之甚艱。岐梁睚眥之年，秦隴之地，無遠近岩谷之間，此物爭出，投城隍及所在民家。或穿墉壞城，或自門閾而入，犬食不盡，則並入人家房內，秦民之口腹飫焉。忽有童謠曰：「騮騮引黑牛，天差不自由。但看戊寅歲，楊在蜀江頭。」智者不能議之。庚午歲，大梁同州節度使劉知俊叛梁入秦，家於天水。天水破，流入蜀。居數年間，蜀人又謠曰：「黑牛無係絆，棕繩一時斷。」偽蜀先主聞之，懼曰：「黑牛者，劉之小字；棕繩者，吾子孫之名也。蓋前輩連宗字，後輩連承字為名，棕繩與宗承同音。吾老矣，得不為子孫之患乎？」於是害劉公以厭之。明年，歲在戊寅，先主不豫，合眼劉公在目前。蜀人懼之，遂粉劉之骨，揚入於蜀江。先主尋崩。議者方知騮者劉也，黑牛者劉之小字，戊寅歲揚骨入於蜀江之應。〈（出《王氏見聞》）〉
