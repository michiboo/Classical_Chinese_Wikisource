　　管輅洞曉術數。初有婦人亡牛，從卜。曰：「可視東丘塚中，牛當懸向上。」既而果得。婦人反疑輅，告官按驗。乃知是術數所推。又洛中一人失妻。輅令與擔豕人鬥於東陽門。豚逸入一舍，突壞其牆。其婦出焉。輅鄉里范玄龍苦頻失火。輅云：「有角巾諸生駕黑牛，從東〈（「從東」原作「故車」，據明抄本改）〉來，必留之宿。」後果有此生來，玄龍因留之。生急求去，不聽，遂宿。主人罷入。生懼圖己，乃持刀門外，倚薪假寐。忽有一物，以口吹火。生驚斲之死。而視之則狐也。自是不復有災。又有人捕鹿，獲之，為人所竊。詣輅為卦云：「東巷第三家，候無人時，發其屋頭第七椽，以瓦著椽下。明日食時，自送還汝也。」其夜盜者父患頭痛，亦來自占。輅令歸之。病乃愈。又治內吏失物。輅使候人靜，於寺門，令指天畫地，舉手四向。暮果獲於故處。〈（出《異苑》）〉
　　又平原太守劉邠取山雞毛置器中，使輅筮之。輅曰：「高岳巖巖，有鳥朱身。羽翼玄黃，鳴不失晨。此山雞毛也。」〈（出《異苑》）〉
　　鮑瑗家多喪及病，淳于智為筮之。卦成云：「宜入市門數十步，有一人持荊馬鞭，便就買取，懸東北桑樹上，無病。三年當得財。」如其言。後穿井得錢，及銅器二十萬。〈（出《獨異志》）〉
　　有日者柳林祖善卜筮。其妻曾病鼠瘺，積年不差。漸困〈（「困」原作「因」，據明抄本改）〉垂命。林祖遂占之，得「頤」之「復」。按卦曰：「應得姓石者治之，當獲灸鼠而愈也。」既而鄉里有一賤家，果姓石。自言能除此病。遂灸病者頭上三處。覺佳。俄有一鼠，色黃秀，逕前。噞噞然伏而不動。呼犬噬殺之。視鼠頭上，有三灸處。病者自差。〈（出《洞林》）〉
　　晉隗照善易。臨終謂妻子曰：「後雖大荒，勿賣宅。後五年，詔使龔負吾金，以吾所書板告之。」後如其言。妻齎板詣之。使者惘然，沈吟不語。取蓍筮之。卦成曰：「妙哉隗生，吾不負金。賢夫自藏金，以待太平。知吾善易，書板寄意。金有五百斤，盛以青瓷，埋在堂屋。去壁一丈，入地九尺。」妻掘之，果得金也。〈（出《國史補遣》，明抄本作出《係蒙》。）〉
　　楊州別駕顧球娣生十年便病，至年五十餘。令郭璞筮之。得「大過」「之升」。其辭曰：「大過卦者義不嘉，塚墓枯楊無英華。振動遊魂見龍車，身被重累嬰天邪。法由斬樹〈（「樹」原作「祀」，據明抄本改）〉殺靈蛇，非己之咎先入瑕。」案卦論之可奈何，球乃訪跡其家事。先世曾伐大樹，得大蛇殺之。女便病。病後有群鳥數千迴翔屋上，人皆怪之，不知何故。有縣農行過舍邊，仰視，見龍牽車，五色晃爛。甚大非常。有頃遂天。〈（出《搜神記》）〉
　　宋南郡王義宣在鎮，府史蔡鐵者善卜。王嘗在內齋見一白鼠緣屋樑上，命左右射得之。內函中，命鐵卜函中何物。卦成笑曰：「得之矣。」王曰：「狀之。」「白色之鼠背明戶，彎孤射之，絕其左股。鼠孕五子，三雄二雌。若不見信，剖腹而立知。」王便剖之。皆如鐵言。賜萬錢。〈（出《渚宮舊事》）〉
　　後魏末，有吳士至北間。目盲而妙察聲。丞相嗣渤海王澄使試之。聞劉桃枝之聲曰：「當代貴王侯將相死於其手。然譬如鷹犬，為人所使耳。」聞趙道德之聲曰：「亦貴人也。」聞太原公洋之聲曰：「當為人主。」聞澄之聲，不動。崔暹私掐之，乃繆言：「亦國王也。」王曰：「我家群奴，猶當極貴，況吾身手。」後齊諸王大臣賜死，多為桃枝之所拉殺焉。而澄竟有蘭京之禍。洋受禪，是為文宣王。〈（出《三國典略》）〉
　　唐貞觀中，定州鼓城縣人魏全家富，母忽然失明。問卜者王子貞。子貞為卜之曰：「明年有從東來青衣者，三月一日來療，必愈。」至時，候見一人著青紬襦，遂邀為重設飲食。其人曰：「僕不解醫，但解作犁耳，為主人作之。」其持斧繞舍求犁轅，見桑曲枝臨井上，遂斲下。其母兩眼煥然見物。此曲枝葉蓋井之所致也。〈（出《朝野僉載》）〉
　　周郎中裴珪妾趙氏，有美色。曾就張璟藏卜年命。藏曰：「夫人目長而慢視。准相書，豬視者淫。婦人目有四白，五夫守宅。夫人終以奸廢，宜慎之。」趙笑而去。後果與人奸，沒入掖庭。〈（出《朝野僉載》）〉
　　杜景佺，信都人也，本名元方，垂拱中更為景佺。剛直嚴正，進士擢第。後為鸞台侍郎平章事。時內史李昭德以剛直下獄。景佺庭稱其公清正直。則天怒，以為面欺。左授湊〈（明抄本湊作溱，下同）〉州刺史。初任湊州，會善筮者於路，言其當重入相，得三品而不著紫袍。至是夏終，服紫衫而終。〈（出《御史臺記》）〉
　　瀛州人安縣令張懷禮，滄州弓高令晉行忠，就蔡微遠卜。轉式訖，謂禮曰：「公大親近，位至方伯。」謂忠曰：「公得京官，今年祿盡。宜致仕可也。」二人皆應舉。〈（明抄本舉作選）〉懷禮授左補缺，後至和復二州刺史。行忠受城門郎，至秋而卒。〈（出《朝野僉載》）〉
　　車三者，華陰人，善卜相。進士李蒙宏詞及第，入京注官。至華陰，縣官令車三見。誑雲李益。車云：「初不見公食祿。」諸公云：「應緣不道實姓名，所以不中。此是李蒙，宏詞及第，欲注官去。看得何官？」車云：「公意欲作何官？」蒙云：「愛華陰縣。」車云：「得此官在，但見公無此祿。奈〈（「奈」原作「如」，據明抄本改）〉何。」眾皆不信。及至京，果注華陰縣尉授官。相賀於曲江舟上宴會。諸公令蒙作序，日晚序成，史翽先起，於蒙手取序看。裴士南等十餘人，又爭起看序。其船偏，遂覆沒。李蒙、士南等，並被沒溺而死。〈（出《定命錄》）〉
　　開元中，有一人姓劉不得名。假蔭求官，數年未捷。忽一年銓試畢，聞西市有李老善卜，造而問之。老曰：「今年官未合成，生曰：「有人竊報我，期以必成。何不然也？」老人曰：「今年必不成，來歲不求自得矣。」生既不信。果為保所累，被駁。生乃信老人之神也。至明年試畢，自度書判微劣，意其未遂。又問李老。李老曰：「勿憂也，君官必成，祿在大梁。得之，復來見我。」果為開封縣尉。又重見老人。老人曰：「君為官，不必清儉，恣意求取。臨滿，請為使入城。更為君推之。」生至州，果為刺史委任。生思李老之言。大取財賄。及滿，貯積千萬。遂謁州將，請充綱使。州將遣部其州租稅至京。又見李老。李老曰：「公即合遷官。」生曰。某今向秩滿後選之，今是何時。豈得更有官也？」老曰：「但三日內得官，官亦合在彼郡得之，更相見也。」生疑之，遂去。明日，納州賦於左藏庫，適有鳳凰見其處。敕云：「先見者與改官。」生即先見，遂遷授濬儀縣丞。生益見敬李老。又問為官之方。云：「一如前政。」生滿歲，又獲千萬。還鄉居數年，又調集，復詣李老。李老曰：「今當得一邑，不可妄動也，固宜慎之。」生果授壽春宰。至官未暮，坐贜免。又來問李老。老曰：「今當為君言之，不必慚諱。君先代曾為大商，有二千萬資，卒於汴州。其財散在人處。故君於此復得之，不為妄取也。故得無尤。此邑之人，不負君財。豈可過求也？」生大伏焉。〈（出《原化記》）〉
　　開元二年，梁州道士梁虛舟以九宮推算張鷟云：「五鬼加年，天罡臨命，一生之大厄。」以周易筮之。遇「觀」之「渙」，主驚恐。後風行水上，事即散。又安國觀道士李若虛不告姓名，暗使推之。云：「此人今年身在天牢，負大辟之罪，乃可以免。不然，病當死，無有救法。」果被御史李全交致其罪，敕令處死。〈（「死」原作「盡」，據明抄本改）〉而刑部尚書李日知、左丞張庭珪、崔玄升、侍郎程行謀咸請之，乃免死。配流嶺南。二道士之言，信有徵矣。〈（出《朝野僉載》）〉
　　天寶十二載，永嘉人蔣直云：「郡城內有白幕。太守李江忽丁憂。」李欲歸江北。蔣又云：「公至縉雲郡卻回。當有一緋一綠、一碧人來相推按，然終無事。」後果採訪使張願著緋，大理司直杜喬著綠，判官張璘著碧，來推。遇赦而止。〈（出《定命錄》）〉
