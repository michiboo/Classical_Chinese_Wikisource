　　譙郡有功曹澗，天統中，濟南來府君，出除譙郡。功曹清河崔恕，弱冠有令德於人。時春夏積旱，送別者千餘人。至此澗上，眾渴甚，來公有思水之色。恕獨見一青鳥，於澗中乍飛乍止。怪而就焉。鳥起，見一石，方五六寸。以鞭撥之，清泉湧注。盛以銀瓶，瓶滿，水立竭。惟來公與恕供飲而已。議者以為德感所致焉。時人異之，故以為目。〈（出《酉陽雜俎》）〉
　　梁何瑚字重寶，為北征咨議。博問強學，幼有令名。性淳深，事親恭謹。母病求醫，不乘車馬。忽感聖僧，體質殊異，手執香爐，來求齋食，而至無早晚。故疑其非常。如此十餘日，母病有瘳，僧便辭去。留素書般若經一卷。因執手曰：「貧道是二十七賢聖，不近相人〈（《辯正論》八「近」作「退」）〉。感檀越至心，故來看。病者已瘥，貧道宜還。」言訖前行，忽不見，而爐煙香氣，一旬方歇。精誠所感，朝野歎嗟。因舍別宅為目〈（明抄本「目」作「因」）〉愛寺也。〈（出《辯正論》）〉
　　吳人陳遺少為郡吏。母好食焦飯。遺在役，恆帶囊，每煮食，漉其焦以獻母。孫恩作亂，遺隨例奔逃。母憶遺，晝夜哭泣，遂失明。遺脫難還家，入門見母，再拜號泣，母目忽然開朗。〈（出《孝子傳》）〉
　　王虛之，廬陵西昌人。年十三，喪父母。二十年鹽酢不入口。後得重病。忽有一人來詣，謂之曰：「君病尋瘥。」俄而不見。又所住屋室，夜有異光，庭中橘樹，隆冬三實。病果尋愈。咸以至孝所感。〈（出《孝子傳》）〉
　　隋大業中，河南婦人養姑不孝。姑兩目盲，婦以蚯蚓為羹以食之。姑怪其味，竊藏其一臠，留示兒。兒見之號泣，將錄婦送縣。俄而雷雨暴作，失婦所在。尋見婦自空墮地，身及服玩如故，而首變為白狗，言語如恆。自云：「不孝於姑，為天神所罰。」夫乃斥去之。後乞食於道，不知所在。〈（出《冥報記》）〉
　　唐中書令岑文本，江陵人。少信佛，常念誦法華經普門品。曾乘船於巨江中，船壞，人盡死，文本沒有水中，聞有人言：「但念佛，必不死也。」如是三言之。既而隨波湧出，已著北岸，遂免死。後於江陵設齋，僧徒集其家。有一客僧獨後去，謂文本曰：「天下方亂，君幸不預其災，終逢太平，致富貴也。」言訖，趨出外不見。既而文本就齋，於自食碗中得舍利二枚。後果如其言。〈（出《法苑珠林》）〉
　　唐鄭鮮字道子，善相法，自知命短，念無以可延。夢見沙門問之：「須延命耶？可大齋日，放生念善，持齋奉戒，可以延齡得福。」鮮因奉法，遂獲長年。〈（出《宣驗記》）〉
　　唐則天朝，刑部尚書張楚金為酷吏周興搆陷。將刑，乃仰歎曰：「皇天后土，豈不察忠孝乎？奈何以無辜獲罪。」因泣下數行，市人皆為覷欷。須臾，陰雲四塞，若有所感。旋降敕釋罪。宣示訖，天地開朗，慶雲紛紏。時議言其忠正所致也。〈（出《御史臺記》）〉
　　唐司竹園羅道悰上書忤旨，配流。時有同流者道病卒，泣曰：「所恨委骨異壤。」退悰曰：「吾若生還，當取同歸。」遂瘞之而去。及還，為大水漂蕩，失其所在。道悰哭告之，請示其靈。俄而水際沸湧，又咒曰：「如真在此下，更請一沸。」又然，遂得之，志銘可驗，負之還鄉。〈（出《廣德神異錄》）〉
　　唐景龍四年，洛州陵空觀失火，萬物並盡。惟有一真人，巋然獨存，乃泥塑為之。乃改為聖真觀。〈（出《朝野僉載》）〉
　　唐僕射裴遵慶，母皇甫氏，少時常持經。經函中有小珊瑚樹。異時，忽有小龍骨一具，立於樹側。時人以為裴氏休祥，上元中，遵慶遂居宰輔雲爾。〈（出《廣異記》）〉
　　唐田仁會為郢州刺史，自暴得雨。人歌曰：「父母育我田使君，精誠為人上天聞。田中致雨山出雲，但願常在不患貧。」〈（出《廣德神異錄》）〉
　　唐王智興在徐州，法令甚嚴。有防秋官健交代歸，其妹婿於家中設饌以賀，自於廚中磨刀，將就坐〈（明鈔本就坐二字作生）〉割羊腳。磨訖，持之疾行。妻兄自堂走入廚，倉卒相值，鋒正中妻兄心，即死。所由擒以告。智興訊問，但稱過誤，本無惡意。智興不之信，命斬之。刀輒自刑者手中躍出，徑沒於地。三換皆然。智興異之，乃不殺。〈（出《因話錄》）〉
　　唐大中初，京師嘗淫雨涉月，將害粢盛。分命禱告，百無一應。宣宗一日在內殿，顧左右曰：「昔湯以六事自責，以身代犧牲。雖甚旱，卒不為災。我今萬姓主，遠慚湯德。而災若是，兆人謂我何？」乃執爐，降階踐泥，焚香仰視，若自責者。久之，御服沾濕，感動左右。旋踵而急雨止，翌日而凝陰開，比秋而大有年。〈（出《真陵十七史》）〉
　　李彥佐在滄景。唐太和九年，有詔詔浮陽兵北渡黃河。時冬十二月。至濟南，郡使擊冰進舟，冰觸舟，舟覆詔失。彥佐驚懼，不寢食六日，鬢髮白，至貌侵膚削，從事亦謬其儀形也。乃令津吏，不得詔盡死。吏懼，且請一祝禱於河，吏憑公誠明，以死索之。彥佐乃令具爵酒，及祝傳語詰河。其旨，明天子在上，川瀆山嶽，祝史咸秩。予境之望，祀未嘗匱，而〈（「而」原作「兩」，據明鈔本改）〉河伯洎鱗介之長，當衛天子詔，何反溺之乎？或不獲，予將齋告於天，天將謫爾。吏酹冰辭已，忽有聲如震，河冰中斷，可三十丈。吏知彥佐精誠已達，乃沉鉤索而出。封角如舊，惟篆印微濕耳。彥佐所至，令嚴務簡，推誠於物，著聲於官。如河水色渾駛流，大木與纖芥，頃刻千里矣，安有舟覆六日，一酹而堅冰陷，一鉤而沉詔獲，得非誠之至乎？〈（出《闕史》）〉
　　列子終於鄭，今墓在效藪。謂賢者之跡，而或禁其樵彩焉。裡有胡生者，家貧，少為洗鏡鍍釘之業。遇甘果名茶美醞，輒祭於禦寇之壟，似求聰慧而思學道。歷稔，忽夢一人，刀劃其腹開，以一卷之書，置於心腑。及覺，而吟詠之意，皆綺美之詞，所得不由於師友也。既成卷軸，尚不棄於猥賤之業，真隱者之風。遠近號為胡釘鉸。太守名流，皆仰矚之，而門多長者。或有遺賂，必見拒也。或持茗酒而來，則忻然接奉。其文略說數篇，喜圃田韓少府見訪云：「忽聞梅福來相訪，笑著荷衣出草堂。兒童不慣見車馬，爭入蘆花深處藏。」又觀鄭州崔郎中諸妓繡樣云：「日暮堂前花蕊嬌，爭拈小筆上床描。繡成安向春園裡，引得黃鶯下柳條。」江際小兒垂釣云：「蓬頭稚子學垂綸，側坐蒼苔草映身。路人借問遙招手，恐畏魚驚不應人。』〈（出《雲溪友議》）〉
　　唐廬陵闤闠中，有一劉行者。以釘鉸為業。性至孝。母親患眼二十餘年，行者懇苦救療。一日，忽有衲僧，攜淨水銅瓶子，覓行者磨洗，出百金為酬，行者不受。告云：「家有母親患眼多年，和尚莫能有藥療否？」僧云：「待磨洗瓶子了，與醫。」磨洗畢，便出門，而行者隨問之，僧云：「但歸去，已與醫了。」言訖，失僧所在。行者奔還家，見母親忽自床墜地，雙目豁開。闔家驚喜，方知向者僧是羅漢。遂畫其形影供養。至今存焉。〈（出《報應錄》）〉
　　唐夔州道士王法朗，舌大而長，呼文字不甚典切，常以為恨。因發願讀道德經。夢老君與剪其舌。覺而言詞輕利，精誦五千言，頗有徵驗。〈（出《錄異記》）〉
　　唐道士郗法遵居廬山簡寂觀，道行精確。獨力檢校，已曆數年，全無徒弟。忽夢玄中法師謂之曰：「汝無人力，甚見勤勞。今有二童子，所恨年小耳。」既覺，話於眾。出山過民王家，有孩子，年才一晬。見法遵，抱其足不肯捨。遵去，晝夜啼號不息。遵復至則欣然。後數年，父母即舍為童子。又一小兒姓劉，眼有五色光，父母疑其怪異，因灸眼屋，其光遂絕。已四五歲，亦舍在觀中，相次入道。果符玄中夢授之語矣。〈（出《錄異記》）〉
　　西蜀將王暉嘗任集州刺史。集州城中無水泉，民皆汲於野外。值岐兵急攻州城，且絕其水路，城內焦渴。旬日之間，頗有死者。王公乃中夜有所祈請，哀告神祗。及寐，夢一老父告曰：「州獄之下，當有美泉。」言訖而去，王亦驚寤。遲明，且命畚鍤，於所指之處掘數丈，乃有泉流。居人飲之，蒙活甚眾。岐兵比知城中無水，意將坐俟其斃。王公命汲泉水數十罌，於城上揚而示之，其寇乃去。是日神泉亦竭。豈王公精誠之所感耶？踈勒拜井之事，固不虛耳。王后致仕，家於雍州，嘗言之，故記耳。〈（出《玉堂閒話》）〉
　　偽蜀拔山軍卒李夢旗經敵擒歸岐陽，老母悲泣，因瞽雙目。夢旗在岐陽，虔祈切至，願見慈母，三載方還。夢旗刺股血點母眼，即時如故。乃知孝道感通，其昭然耳。〈（出《儆誡錄》）〉
　　蜀孟熙，販果實養父母，承顏順旨，溫清定省，出告反面，不憚苦辛。父常云：「我雖貧，養得一曾參。」及父亡，絕漿哀號，幾至滅性。布苫於地，寢處其上。三年不食鹽酪。遠近歎服。因見鼠掘地，得黃金數千兩，自此巨富焉。〈（出《儆誡錄》）〉
