　　唐丞相李蔚鎮淮南日，有布素之交孫處士，不遠千里，徑來修謁。蔚浹月留連。一日告發，李敦舊分，遊河祖送，過於橋下，波瀾迅激，舟子回跋，舉蒿濺水，近坐飲妓，濕衣尤甚。李大怒，令擒舟子，荷於所司。處士拱而前曰：「因茲寵餞，是某之過，敢請筆硯，略抒荒蕪。李從之，乃以柳枝詞曰：」半額微黃金縷衣，玉搔頭裊鳳雙飛。從教水濺羅裙濕，還道朝來行雨歸。「李覽之，釋然歡笑，賓從皆贊之。命伶人唱其詞，樂飲至暮，舟子赦罪。更有李嶸獻詩云：」雞樹煙含瑞氣凝，鳳池波待玉山澄。國人久依東關望，擬築沙堤到廣陵。「後果入相。〈（出《抒情詩》）〉
　　唐左丞相盧渥，軒冕之盛，近代無比，伯仲四人咸居顯列。乾符初，母憂服闋。渥自前中書舍人拜陝府觀察使。又旬日，其弟紹自前長安令除給事中。又旬日，弟沆自前集賢校理除左拾遺。又旬日，弟沼自畿尉遷監察御史。詔書疊至，士族榮之。及赴任陝郊，洛城自居守分司朝臣以下，互設祖筵，遮於行路，洛城為之一空。都人觀者肩望擊轂，盛於清明灑掃之日。自臨都驛以至於行，凡五十里，連翩不絕。有白鬚傳卒，鳴指歎曰：「老人為驛吏垂五十年，閱事多矣，而未曾見祖送之盛有如此者。」時士流竊語，以此日在家者為恥。渥有題嘉祥驛詩曰：「交親榮餞洛城空，善戲戎裝上將同。星使自天丹詔下，雕鞍照地數程中。馬嘶靜谷聲偏響，旆映清山色更紅。到後定知人易化，滿街棠樹有遺風。」詩版後為易定帥王存尚書碎之。〈（出《唐闕史》）〉
　　唐韓定辭為鎮州王鎔書記。聘燕帥劉仁恭，舍於賓館，命試幕客馬或〈（按《北夢瑣言》「或」作「或」，下同）〉延接。馬有詩贈韓曰：「燧林芳草綿綿思，盡日相攜陟麗譙。別後巏嵍山上望，羨君時復見王喬。」或詩雖清秀，然意在徵其學問。韓亦於座上酬之曰：「崇霞台上神仙客，學辨癡龍藝最多。盛德好將銀筆術〈（明抄本」術「作」述「）〉。麗詞堪與雪兒歌。」座內諸賓靡不欽訝稱妙句，然亦疑其銀筆之僻也。他日，或復持燕帥之命，答聘常山，亦命定辭接於公館。時有妓轉轉者，韓之所眷也。每當酒席，或頻目之。韓曰：「昔愛晉文公分季隗於趙衰，孫伯符輟小喬於公瑾，蓋以色可奉名人。但慮倡姬不勝賢者之顧，願垂一詠，俾得奉之。或援筆，文不停綴，作轉轉之賦。其文甚美，咸欽其敏妙。遂傳於遠近。或從容問韓以雪兒銀筆之事，韓曰：昔梁元帝為湘東王時，好學著書。常記錄忠臣義士及文章之美者，筆有三品。或以金銀雕飾，或用斑竹為管。忠孝全者用金管書之，德行清粹者用銀筆書之，文章贍麗者以斑竹書之。故湘東之譽，振於江表雪兒者，李密之愛姬，能歌舞，每見賓僚文章，有奇麗入意者，即付雪兒葉音律以歌之。」又問「癡龍」出自何處？定辭曰：「洛下有洞穴，曾有人誤墮於穴中。因行數里，漸見明曠。見有宮殿人物凡九處。又見有大羊。羊髯有珠，人取而食之，不知何所。後出以問張華曰：」此地仙九館也。大羊者，名曰癡龍耳。「定辭復問或，巏嵍之山，當在何處？」或曰：「此隋君之故事，何謙光而下問。」由是兩相悅服，結交而去。〈（出《北夢瑣言》）〉
　　姚岩傑，梁公元崇之裔孫也。童卯聰悟絕倫，弱冠博通墳典。慕班固、司馬遷為文，時稱大儒。常以詩酒放逸江左，尤肆凌忽前達，旁若無人。唐乾符中，顏標典鄱陽郡，鞠場公宇初構。請岩傑紀其事。文成，燦然千餘言。標欲刊去一二字，岩傑大怒，標不能容。時已勒石，遂命覆碑於地，磨於其文。岩傑以一篇紀之曰：「為報顏公識我麼，我心唯只與天和。眼前俗物關情少，醉後青山入夢〈（明抄本」夢「作」意「）〉多。田子莫嫌彈鋏恨，寧生休唱飯牛歌。聖朝若為蒼生計，也合公車到薜蘿。」盧肇牧歙州，岩傑在婺源，先以著述寄肇。肇知其使酒，以手書褒美，贈以束帛。辭云：「兵火之後，郡中凋弊，無以迎逢大賢。」岩傑復以長箋激之，肇不得已，迓至郡齋，待如公卿禮。既而日肆傲睨輕視於肇。肇常以篇詠誇於岩傑曰：「明月照巴天，」岩傑大笑曰：「明月照一天，奈何獨言巴天耶？」肇漸不得意。無何，會於江亭。時蒯希逸在席，盧請目前取一事為酒令，尾有樂器之名。肇令曰：「遠望漁舟。不闊尺八。」岩傑遽飲酒一器，凴欄嘔噦。須臾，即席，還令曰：「凴欄一吐，已覺空喉。」其侮慢倨傲如此。〈（出《摭言》）〉
　　唐僖宗幸蜀，有詞人於馬嵬驛題詩云：「馬嵬煙柳正依依，重見鸞輿幸蜀歸。泉下阿蠻應有語，這回休更泥楊妃。」不出名氏，人仰奇才。〈（此即侍郎狄歸昌詩也，出《抒情詩》）〉
　　唐杜荀鶴嘗吟一聯詩云：「舊衣灰絮絮，新酒竹篘篘。」或話於韋莊，莊曰：「我道印將金鎖鎖，簾用玉鉤鉤。」莊後西蜀為相。〈（出《北夢瑣言》）〉
　　武臣有文
　　梁曹景宗累立軍功。天監初，徵為右衛將軍。後破魏軍振旅，帝於華光殿宴飲聯句。左僕射沈約賦韻，景宗不得韻，意色不平，啟求賦詩。帝曰：「卿伎能甚多，人才英拔，何必止在一詩。」景宗已醉，求作不已。詔令賦「競病」兩字。景宗便操筆而成曰：「去時兒女悲，歸來笳鼓競，借問行路人，何如霍去病？」帝欣不已，於是進爵為公。〈（出《曹景宗傳》）〉
　　北齊高昂字敖曹，膽力過人，姿彩殊異。其父次同，為求嚴師教之。昂不遵師訓，專事馳騁。每言男兒當橫行天下，自取富貴，誰能端坐讀書，作老博士也。其父以其昂藏敖曹，故名字之。東魏末，齊神武起義，昂傾意附之，因成霸業，除侍中司徒，兼西南道大都督。而敖曹酷好為詩，雅有情致，時人稱焉。常從軍，與相州刺史孫騰作《行路難》曰：「卷甲長驅不可息，六日六夜三度食。初時言作虎牢停，更被處置河橋北。回首絕望便蕭條，悲來雪涕還自抑。」又有徵行詩曰：「瓏種千口羊，泉連百壺酒。朝朝圍山獵，夜夜迎新婦。」頃之，其弟季式為齊州刺史，敖曹發驛以勸酒。乃贈詩曰：「憐君憶君停欲死，天上人間無可比。走馬海邊射游鹿，偏坐石上彈鳴雉。昔時方伯願三公，今日司徒羨刺史。」餘篇甚多，此不復載。〈（出《談藪》）〉
　　隋賀若弼字輔伯，少有大志。驍勇便弓馬，解屬文，涉書記，有重名。及隋文受禪，陰有平江南之志。訪可任者，高穎薦弼有文武才幹，拜總管，委以平陳之事，若弼欣然以為己任。與壽州總管源雄並為重鎮。若弼遺詩曰：「交河驃騎幕，合浦伏波營。勿使麒麟上，無我二人名。」獻平陳十策，稱上旨。開皇九年，大舉伐陳，以若弼為行軍總管，俘陳叔寶。〈（出《賀若弼傳》）〉
　　隋李密，蒲山公寬之子也。初授親衛大都督，非其所好，稱疾而歸。大業中，佐楊玄感起兵。及玄感敗，密間行入關，亡抵平原。賊帥郝孝德不禮之，遭饑饉，至削樹皮而食。乃詣睢陽，舍於村中，變名姓稱劉知遠，聚徒教授。經數月，不得志。乃為五言詩曰：「金風颺秋節，玉露凋晚林。此夕窮途士，鬱陶傷寸心。眺聽良多感，慷慨獨沾襟。沾襟何所為，悵然懷古意。秦俗猶未平，漢道將何冀。樊噲市井屠，蕭何刀筆吏。一朝時運合，萬古傳名諡。寄言世上雄，虛生真可愧。」詩成，泣下數行。義寧元年，密僣據洛口，會群盜百萬，築壇稱魏公。建元二年，密自鞏洛，鼓行伐隋，兵敗歸唐，授光祿卿。〈（出《河洛記》）〉
　　唐相高崇文本薊門之驍將也，以討劉辟功，授西川節度使。一旦大雪，諸從事吟賞有詩。崇文遽至飲席，笑曰：「諸君自為樂，殊不見顧鄙夫，鄙夫武人，亦有一詠雪詩。」乃口占曰：「崇文崇武不崇文，提戈出塞舊從軍。有似胡兒射飛雁，白毛空裡落紛紛。」詩多中的，皆謂北齊敖曹之比。太尉駢，即其孫也。〈（出《北夢瑣言》）〉
　　唐侍中王智興，初為徐州節度使，武略英特，有命世之譽。幕府既開，所辟皆是名士。一旦從事於使院會飲，與賓朋賦詩。頃之達於王。王乃召護軍俱至。從事因屏去翰墨，但以杯盤迎接。良久問之曰：「適聞判官與諸賢作詩，何得見某而罷？」遽令卻取筆硯，以彩箋數幅陳席上。眾賓相與持疑。俟行觴舉樂，復曰：「本來欲觀製作，非以飲酒為意。」時小吏亦以箋翰置於王公之前，從事禮為揖讓。王曰：「某韜鈐發跡，未嘗留心章句。今日陪奉英髦，不免亦陳愚懇。」於是引紙援毫，頃刻而就云：「三十年來老健兒，剛被郎官遣作詩。江南花柳從君詠，塞北煙塵我自知。」四座覽之，驚歎無已。時文人張祜亦預此筵。監軍謂元曰：「觀茲盛事，豈得無言？」祜即席為詩以獻云：「十年受命鎮方隅，孝節忠規兩有餘。誰信將壇嘉政外，李陵章句右軍書。」智興覽之笑曰：「褒飾之詞，可謂過當矣。」左右或言曰：「書生之徒，務為諂侫。」智興叱之曰：「有人道我惡，汝輩又肯否？張秀才海內名士，豈雲易得。」天下人聞，且以為王智興樂善矣。駐留數旬，臨岐贈絹千匹。〈（出《劇談錄》）〉
　　唐高駢幼好為詩，雅有奇藻，屬情賦詠，橫絕常流，時秉筆者多不及之。故李氏之季，言勳臣有文者，駢其首焉。集遇亂多亡，今其存者盛傳於時。其自賦《言懷詩》曰：「恨乏平戎策，慚登拜將壇。手持金鉞重，身掛鐵衣寒。主聖匡扶易，恩深報效難。三邊猶未靜，何敢便休官。《二女廟詩》云：」帝舜南巡去不還，二妃幽怨水雲間。當時珠淚垂多少，直到而今竹尚斑。又《詠雪》云：「六月花飄入戶時，坐看修竹變瓊枝。逡巡好上高樓望，蓋盡人間惡路歧。」又《聽歌》詩：「公子邀歡月滿樓，佳人揭調唱伊州。便從席上秋風起，直到蕭關水盡頭。」又《寄僧笻竹杖詩》云：「堅輕笻竹枝，一杖有九節。寄與沃州僧，閒步秋山月。」〈（出謝蟠《雜說》）〉
　　梁鄴王羅昭威世為武人，有膽決，喜尚文學，雅好儒生。於廳所之側，別立學舍，招延四方遊士，置於其間，待以恩禮。每旦視事之暇，則與諸儒講論經義。聚書萬餘卷，於學舍之側，建置書樓，縱儒士隨意觀覽，己亦孜孜諷誦。當時蕃牧之中，最獲文章之譽。每命幕客作四方書檄，小不稱旨，壞裂抵棄，自襞箋起草，下筆成文。雖無藻麗之風，幕客多所不及。又僻於七言詩，每歌酒宴會，池亭遊覽，廉不賦詠，題之屋壁。江南有羅隱者，為兩浙錢鏐幕客，有文學。昭威特遣使幣交聘，申南阮之敬。隱悉以所著文章詩賦，酬寄昭威。昭大傾慕之，乃目其所為詩曰羅江東。今鄴中人士，有諷誦者。嘗自為太廳記，亦微有可觀。〈（出《羅昭威傳》）〉
