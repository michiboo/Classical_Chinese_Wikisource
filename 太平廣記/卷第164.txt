　　名賢
　　郭林宗來游京師，當還鄉里，送車千許乘，李膺亦在焉。眾人皆詣大槐客舍而別，獨膺與林宗共載，乘薄笨車，上大槐坂。觀者數百人，引領望之，眇若松喬之在霄漢。〈（出《商芸小說》）〉
　　李膺恆以疾不送迎賓客，二十日乃一通客。唯陳仲弓來，輒乘輿出門迎之。〈（出膺《家錄》，明抄本「錄」作「乘」）〉
　　李元禮謖謖如勁松下風。膺居陽城時，門生在門下者，恆有四五百人。膺每作一文出手，門下共爭之，不得墮地。陳仲弓初令大兒元方來見，膺與言語訖，遣廚中食。元方喜，以為合意，當復得見焉。〈（出《商芸小說》）〉
　　膺同縣聶季寶，小家子，不敢見膺。杜周甫知季寶，不能定名，以語膺。呼見，坐置砌下牛衣上。一與言，即決曰：「此人當作國士。」卒如其言。〈（出《商芸小說》）〉
　　膺為侍御史。青州凡六郡，唯陳仲舉為樂安，視事，其餘皆病。七十縣並棄官而去。其威風如此。〈（出《商芸小說》）〉
　　膺坐黨事，與杜密、荀翊同係新汲縣獄。時歲日，翊引杯曰：「正朝從小起。」膺謂曰：「死者人情所惡，今子無吝色者何？」翊曰：「求仁得仁，又誰恨也？」膺乃歎曰：「漢其亡矣，漢其亡矣！夫善人天地之紀，而多害之，何以存國？」〈（出李膺《家錄》，明抄本「錄」作「乘」）〉
　　陳仲舉雅重徐孺子。為豫章太守，至，便欲先詣之。主簿曰：「群情慾令府君先入拜。」陳曰：「武王軾商容之閭，席不暇暖，吾之禮賢，有何不可？」〈（出《商芸小說》）〉
　　徐孺子年九歲，嘗月下戲。人語之：「若令月無物，極當明邪？」徐曰：「不爾，譬如人眼中有童子，無此如何不暗。」〈（出《世說》）〉
　　鄭玄在徐州，孔文舉時為北海相，欲其返郡，敦清懇惻，使人繼踵。又教曰：「鄭公久游南夏，今艱難稍平，儻有歸來思，無寓人於室。毀傷其藩垣林木，必繕治牆宇以俟還。」及歸，融告僚屬，昔周人尊師，謂之尚父，今可咸曰鄭君，不得稱名也。袁紹一見玄，歎曰：「吾本謂鄭君東州名儒，今乃是天下長者。夫以布衣雄世，斯豈徒然哉？」及去，紹餞之城東，必欲玄醉。會者三百人，皆使離席行觴。自旦及暮，計玄可飲三百餘杯，而溫克之容，終日無怠。〈（出《商芸小說》）〉
　　張衡死月，蔡邕母始懷孕。此二人才貌甚相類。時人云：邕是衡之後身。初司徒王允，數與邕會議，允詞常屈，由是銜邕。及允誅董卓，並收邕，眾人爭之不能得。太尉馬日磾謂允曰：「伯喈忠直，素有孝行。且曠世逸才，才識漢事，當定十志。今子殺之，海內失望矣。」允曰：「無蔡邕獨當，無十志何損？」遂殺之。〈（出《商芸小說》）〉
　　東國宗敬邕，不言名，咸稱蔡君。兗州陳留，並圖畫蔡邕形象而頌之曰：「文同三閭，孝齊參、騫。」〈（出《邕別傳》）〉
　　唐崔仁師為度支郎中，奏財物數千言，手不執本，太宗怪之，令杜正倫齎本對唱。一無所誤。〈（出《神異錄》）〉
　　宰相以政事堂供饌彌美，議減之，張文瓘曰：「此食天子所重，以機務待賢才，吾輩若不任其職，當自陳乞，以避賢路。不宜減削公膳，以邀求名譽，國家所費，不在於此，苟有益於公道，斯亦不為多也。」〈（出《談賓錄》）〉
　　太宗嘗出行，有司請載副書以從。帝曰：「不須。」虞世南在，此行秘書也。太宗稱世南，博聞、德行、書翰、詞藻、忠直，一人而兼是五善。太宗聞世南薨，哭之慟曰：「石渠東觀之中，無復人矣。」世南之為秘書，於省後堂，集群書中事可為文用者，號為《北堂書抄》。今此堂猶存，而書盛行於代。〈（出《國朝雜記》）〉
　　馬周西行長安，至新豐，宿於逆旅。主人唯供諸商販而不顧周，遂命酒悠然獨酌。主人翁深異之。及為常何陳便宜二十餘事，太宗怪其能。問何，何答曰：「此非臣發慮，乃臣家客馬周也。」太宗即日召之。未至間，遣使使催促者數四。及謁見，語甚悅，授監察御史。奏罷傳呼，置鼓，每擊以驚眾，時人便之。遷中書令。周病消渴，彌年不瘳。時駕幸翠微宮，敕求勝地，為周起宅，名醫內使，相望不絕。每令常食以御膳供之，太宗躬為調藥，皇太子臨問。〈（出《談賓錄》）〉
　　員半千本名餘慶，與王義方善。謂曰：「五百年一賢，足下當之矣。」遂改為半千。高宗御武成殿，召舉人，問天陣地陣人陣如何？半千曰：「師出以義，有若時雨，天陣也；兵在足食，且耕且戰，地陣也；卒乘輕利，將帥和睦，人陣也。」上奇之，充土蕃使。則天即位，留之曰：「境外不足煩卿。」撰明堂新禮上之。又撰封禪壇碑十二首。遷正諫大夫，兼控鶴供奉。半千以古無此名，又授者皆薄徒，請罷之。由是忤旨。〈（出《廣德神異錄》）〉
　　玄宗御勤政樓，大酺，縱士庶觀看。百戲竟作，人物填咽，金吾衛士白棒雨下，不能制止。上患之，謂高力士曰：「吾以海內豐稔，四方無事，故盛為宴，欲與百姓同歡。不知下人喧亂如此。汝有何方止之？」力士奏曰：「臣不能也。陛下試召嚴安之，處分打場。以臣所見，必有可觀也。」上從之。安之至，則周行廣場。以手板畫地，示眾人，約曰：「窬此者死。」以是終五日酺宴。咸指其畫曰：「嚴公界」，無一人敢犯者。〈（出《開天傳信記》）〉
　　蕭穎士，文章學術，俱冠詞林，負盛名而洇沈不遇。常有新羅使至，云：「東夷士庶，願請蕭夫子為國師。」事雖不行，其聲名遠播如此。〈（出《翰林盛事》，明抄本「翰」作「儒」）〉
　　蕭嵩為相，引韓休同列。及在相位，稍與嵩不協，嵩因乞骸骨。上慰嵩曰：「朕未厭卿，卿何庸去乎？」嵩俯伏曰：「臣待罪宰相，爵位已極。幸陛下未厭臣，得以乞身。如陛下厭臣，臣首領不保，又安得自遂。」因殞涕。上為之動容曰：「卿言切矣。朕思之未決，卿歸私第，至夕當有使。如無使，旦日宜如常朝謁。」及日暮，命力士詔嵩曰：「朕惜卿，欲固留。而君臣終始，貴全大義，亦國家之美事也。今除卿右丞相。」是日，荊州始進黃柑，上以素羅帕包其二以賜之。〈（出《柳氏史》）〉
　　於休烈，至性真慤，機鑒敏悟。肅宗踐祚，休烈自中都赴行在，拜給事中，遷太常少卿，知禮儀使。中原蕩覆，文物未備。休烈獻五代論，肅宗甚嘉之。遷工部，在朝凡三十餘年，歷掌清要，家無擔石之蓄。恭儉溫仁，未嘗見喜慍於顏色。而親賢下士，推轂後進，雖位重年高，曾無倦色，篤好書籍，手不釋卷。〈（出《談賓錄》）〉
　　尚書左丞李廙，有清德。其妹劉晏妻也。晏方秉權，嘗造廙。延至寢室，見其簾甚弊，乃令潛度廣狹，以竹織成，不加緣飾，將以贈廣。三攜至門，不敢發言而去。〈（出《國史補》）〉
　　順宗風噤不言，太子未立，牛美人有異志。上乃召學士鄭絪於小殿，令草立儲宮德音。絪搦管不請，而書立嫡以長四字，跪而呈上。順宗深然之，乃定。〈（出《國史補》）〉
　　獨孤鬱，權相之子婿也。歷掌內外綸誥，有美名。憲宗歎曰：「我女婿不如德輿女婿。」〈（出《國史補》）〉
　　太傅致仕趙逢，仕唐及梁，薨於天成中。文字德行，風神秀異，號曰玉界尺。揚歷台省，入翰林御史中丞，梁時同平章事。時以兩登廊廟，四退丘園，縉紳仰之。〈（出《北夢瑣言》）〉
　　諷諫
　　齊景公時，有一人犯眾怒，令支解。曰：「有敢救者誅。」晏子遂左手提犯者頭，右手執刀，仰問曰：「自古聖主明君，支解人從何而始？」公遽曰：「舍之，寡人過也。」〈（出《獨異志》）〉
　　秦優旃善為笑言，然合於道。始皇嘗議欲大苑囿，東至函谷，西至陳倉。優旃曰：「善。多縱禽獸於其中，寇賊從東方來，令麋鹿觸之足矣。」始皇乃止。及二世立，欲漆其城。優旃曰：「善。雖百姓愁費，然大佳哉。漆城蕩蕩，寇來不能上。即欲漆之，極易，難為蔭室。」二世笑而止之。〈（出《啟顏錄》）〉
　　優旃侍始皇立於殿上。秦法重，非有詔不得輒移足。時天寒雨甚，武士被楯，立於庭中。優旃欲救之，戲曰：「被楯郎，汝雖長，雨中立；我雖短，殿上幸無濕。」始皇聞之，乃令徙立於廡下。〈（出《獨異志》）〉
　　漢武帝欲殺乳母，母告急於東方朔。曰：「帝怒而傍人言，益死之速耳。汝臨去，但屢顧，我當設奇以激之。」乳母如其言。朔在帝側曰：「汝宜速去，帝今已大，豈念汝乳哺之時恩耶？」帝愴然，遂赦之。〈（出《獨異志》）〉
　　蜀簡雍，少與先主有舊，隨從周旋，為昭德將軍。時天旱禁酒，釀者刑。吏於人家索得釀具，論者欲令與造酒者同罰。雍從先主遊觀，見一男子路中行，告先主曰：「彼人慾淫，何以不縛？」先主曰：「卿何以知之？」雍對曰：「彼有媱具，與欲釀何殊？」先主大笑，而原舍釀者罪。〈（出《啟顏錄》）〉
　　北齊高祖嘗宴群臣。酒酣，各令歌樂。武衛斛斯豐樂歌曰：「朝亦飲酒醉，暮亦飲酒醉。日日飲酒醉，國計無取次。」上曰：「豐樂不慆，是好人也。〈（出《談藪》）〉
　　唐高季輔切陳得失，大宗特賜鐘乳一劑，曰：「卿進藥石之言，故以藥石相報。」尋更賜金背鏡一面，以表其清鑒。〈（出《談賓錄》）〉
　　景龍中，中宗遊興慶池，侍宴者遞起歌舞，並唱下兵詞，方便以求官爵。給事中李景伯亦唱曰：「回波爾時酒卮，兵兒志在箴規。侍宴已過三爵，喧嘩竊恐非宜。」於是乃罷坐。〈（出《國史異纂》）〉
　　玄宗時，以林邑國進白鸚鵡，慧利之性，特異常者。因暇日，以金籠飾之，示於三相，上再三美之。時蘇頲初入相，每以忠讜勵己，因前進曰：「詩云，鸚鵡能言，不離飛鳥。臣為陛下，深以為志。」〈（出《松窗錄》）〉
　　唐玄宗問黃幡綽，是勿兒得憐〈（是勿兒。猶言何兒也）〉？對曰：「自家兒得人憐〈（時楊妃寵極中宮，號祿山為子，肅宗在東宮，常危。上聞幡綽言，俯首久之）〉。」〈（出《因語錄》）〉
　　憲宗時，中官吐突承璀，有恩澤，欲為上立德政碑。碑屋已成，磨礱石訖，請宣索文。時李絳為翰林學士，奏曰：「大人者，與天地合其德，日月合其明，無立碑紀美之事。恐取笑夷夏。上深然之，遽命拆屋廢石。承璀奏：」碑屋用功極多，難便毀拆。「欲堅其請。上曰：」急索牛拽倒。「其納諫如此。〈（出《盧氏雜說》）〉
