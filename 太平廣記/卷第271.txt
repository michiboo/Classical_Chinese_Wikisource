　　徐氏名惠，堅之女也，生五月能言。唐太宗以為才人，特遷為充容。軍旅未寧，上疏諫修宮室，詞甚典美。上然之。〈（原缺出處，明抄本作出《大事神異運》）〉
　　狄仁傑之為相也，有盧氏堂姨居於午橋南別墅。姨止有一子，而未嘗來都城親戚家。仁傑每伏臘晦朔，修禮甚謹。常經雪後休假，仁傑因候盧姨安否。適表弟挾弓矢，攜雉兔而來歸，進膳於母，顧揖仁傑，意甚輕簡。仁傑因啟於姨曰：「某今為相，表弟有何樂從，願悉力從其旨。」姨曰：「相自貴。爾姨止有一子，不欲令其事女主。」仁傑大慚而退。〈（出《松窗雜錄》）〉
　　則天朝，太僕卿來俊臣之強盛，朝官側目，上林令侯敏偏事之。其妻董氏諫止之曰：「俊臣國賊也，勢不久。一朝事壞，奸黨先遭。君可敬而遠之。」敏稍稍而退。俊臣怒，出為涪州武隆令。敏欲棄官歸，董氏曰：「速去，莫求住。」遂行。至州，投刺參州將，錯題一張紙，州將展看，尾後有字，大怒曰：「修名不了，何以為縣令？」不放上。敏憂悶無已。董氏曰：「但住，莫求去。」停五十日。忠州賊破武隆，殺舊縣令，略家口並盡。敏以不計上獲全。後俊臣誅，逐其黨流嶺南，敏又獲免。〈（出《朝野僉載》）〉
　　趙州刺史高睿妻秦氏。默啜賊破定州部，至趙州，長史已下，開門納賊。睿計無所出，與秦氏仰藥而詐死。舁至啜所，良久，啜以金獅子帶紫袍示之曰：「降，我與爾官，不降即死。」睿視而無言，但顧其婦秦氏。秦氏曰：「受國恩，報在此。今日受賊一品，何足為榮？」俱合眼不語。經兩日，賊知不可屈，乃殺之。〈（出《朝野僉載》）〉
　　唐冀州長史吉懋〈（明抄本懋作哲）〉，欲為男頊娶南宮縣丞崔敬女。敬不許。因有故。脅以求親。敬懼而許之。擇日下函。並花車。卒至門首。敬妻鄭氏初不知。抱女大哭曰。我家門戶底不曾有吉郎。女堅臥不起。其小女白其母曰。父有急難。殺身救解。設令為婢。尚不合辭。姓望之門。何足為恥。姊若不可。兒自當之。遂登車而去。頊遷平章事。賢妻達節。談者榮之。頊坐與河內王武懿宗爭競。出為溫州司馬而卒。〈（出朝野僉載）〉
　　監察御史李畬母清素貞潔。畬請祿，米送至宅，母遣量之，剩三石。問其故，令史曰：「御史例不概。」又問：「車〈（車字原缺。據明抄本補。）〉腳錢幾？」又曰：「御史例不還腳車錢。」母怒，令送所剩米及腳錢以責畬。畬乃追倉官科罪。諸御史皆有慚色。〈（出《朝野僉載》）〉
　　文昌左丞盧獻第二女，先適鄭氏。其夫早亡，誓不再醮。姿容端秀，顏調甚高。姊夫羽林將軍李思衝，姊亡之後，奏請續親，許之。兄弟並不敢白。思衝擇日備禮，贄幣甚盛，執致就宅。盧氏拒關，抗聲詈曰：「老奴，我非汝匹也。」乃逾垣至所親家，截發。衝奏之，敕不奪其志。後為尼，甚精進。〈（出《朝野僉載》）〉
　　滄州弓高鄧廉妻李氏女，嫁未週年而廉卒。李年十八，守志，設靈幾，每日三上食臨哭，布衣蔬食六七年。忽夜夢一男子。容止甚都，欲求李氏為偶，李氏睡中不許之。自後每夜夢見，李氏竟不受。以為精魅，書符咒禁，終莫能絕。李氏歎曰：「吾誓不移節，而為此所撓，蓋吾容貌未衰故也。」乃援刀截發，麻衣不謵，蓬鬢不理，垢面灰身。其鬼又謝李氏曰：「夫人竹柏之操，不可奪也。」自是不復夢見。郡守旌其門閭，至今尚有節婦裡。〈（出《朝野僉載》）〉
　　肅宗宴於宮中，女優弄假戲，有綠衣秉簡為參軍者。天寶末，蕃將阿布恩伏法，其妻配掖庭，善為優，因隸樂工，是以遂令為參軍之戰。公主諫曰：「禁中妓女不少，何必須得此人？使阿布恩真逆人耶，其妻亦同刑人，不合近至尊之座。若果冤橫，又豈忍使其妻與群優雜處，為笑謔之具哉？妾雖至愚，深以為不可。」上亦憫惻，遂罷戲而免阿布恩之妻。由是賢重公主。〈（公主即柳晟之母也，出《因話錄》）〉
　　潘炎侍郎。德宗時為翰林學士，恩渥極其異。妻劉晏女也。京尹某有故伺候，累日不得見。乃遺閽者三百縑。夫人知之，謂潘曰：「豈為人臣，而京尹願一謁見，遺奴三百縑。其危可知也。」遽勸潘公避位。子〈（「子」原作「於」，據明抄本改）〉孟陽初為戶部侍郎，夫人憂惕，謂曰：「以爾人材，而在丞郎之位，吾懼禍必之至也。」戶部解喻再三，乃曰：「不然，試會爾同列，吾觀之。」因遍招深熟者。客至，夫人垂簾視之。既罷會，喜曰：「皆爾儔也，不足憂矣。」問：「末座慘綠少年何人也？」曰：「補闕杜黃裳。」夫人曰：「此人全別，必是有名卿相。」〈（出《幽閒鼓吹》）〉
　　後唐太祖至州上源驛之變，太祖憤恨，欲回軍攻之，劉皇后時隨軍行，謂太祖曰：「公為國討賊，而以杯酒私忿。若攻城，即曲在於我，不如回師，自有朝廷可以論列。」於是班師。天復中，周德威為汴軍所敗，三軍潰散。汴軍乘我，太祖危懼。與德威議出保雲州。劉皇后曰：「妾聞王欲棄城而入外藩。誰為此畫？」曰：「存信輩所言。」劉後曰：「存信本北蕃牧羊兒也，焉顧成敗？王常笑王行瑜棄城〈（城字原缺，據《北夢瑣言》補）〉失勢，被人屠割，今復欲效之也？王頃歲避難達靼，幾遭陷害。賴遇朝廷多事，方得復歸。今一旦出城，便有不測之變。焉能遠及北蕃？」遂止。居數日，亡散之士復集，軍城安堵。劉後之力也。〈（出《北夢瑣言》）〉
　　梁祖攻圍歧隴之年，引兵至於鳳翔。秦師李茂貞，遣戎校李繼朗統眾救之，至則大捷，生降七千餘人。及旋軍，於河池縣掠獲一少婦，甚有顏色。繼朗悅之，寢處於兵幕之下。西邁十五餘程，每欲逼之，即云：「我姑嚴夫妒，請以死代之。」戎師怒，脅力以威，終莫能屈。師笑而憫之，竟不能犯。使人送還其家。〈（出《玉堂閒話》）〉
　　兗州有民家婦姓賀氏，裡人謂之織女。父母以農為業。其丈夫則負擔販賣，往來於郡。賀初為婦，未浹旬，其夫出外。每出，數年方至，至則數日復出。其所獲利，蓄別婦於他所，不以一錢濟家。賀知之，每夫還，欣然奉事，未嘗形於顏色。夫慚愧不自得，更非理毆罵之，婦亦不之酬對。其姑已老且病，凜餒切骨。婦傭織以資之，所得傭值，盡歸其姑，已則寒餒。姑又不慈，日有凌虐。婦益加恭敬，下氣怡聲，以悅其意，終無怨歎。夫嘗挈所愛至家，賀以女弟呼之，略無慍色。賀為婦二十餘年，其夫無半年在家，而能勤力奉養，始終無怨，可謂賢孝矣。〈（出《玉堂閒話》）〉
　　王凝之妻謝道韞。王獻之與客談義不勝，道韞遣婢白曰：「請與小郎解圍。」乃施青綾步障自蔽，與客談，客不能屈。〈（出《獨異志》）〉
　　楊盈川姪女曰容華。幼善屬文。嘗為《新妝》詩，好事者多傳之。詩曰：「宿鳥驚眠罷，房櫳乘曉開。鳳釵金作縷，鸞鏡玉為台。妝似臨池出，人疑月下來。自憐終不見，欲去復徘徊。」〈（出《朝野僉載》）〉
　　唐上官昭容之方娠，母鄭氏夢神人畀之大秤，以此可秤量天下。生彌月，鄭弄之曰：「爾非秤量天下乎？」〈（乎字原缺，據明抄本補）〉孩啞應之曰：「是」。襁中遇家禍，入掖庭。年十四，聰達敏識，才華無比。天後聞而試之，援筆立成，皆如宿構。自通天後，建景龍前，恆掌宸翰。其軍國謀猷，殺生大柄，多其決。至若幽求英雋，。鬱興詞藻。國有好文之士，朝希不學之臣。二十年間，野無遺逸，此其力也。而晚年頗外通朋黨，輕弄權勢，朝廷畏之矣。玄宗平難，被誅。〈（出《景龍文館記》）〉
　　燕文貞公張說，其女嫁盧氏。嘗謂舅求官，候父朝下而問焉。父不語，但指搘床龜而示之。女拜而歸室，告其夫曰：「舅得詹事矣。」〈（出《傳載》）〉
　　杜羔妻劉氏善為詩。羔累舉不中第，乃歸。將至家，妻即先寄詩與之曰：「良人的的有奇才，何事年年被放回。如今妾面羞君面，君到來時近夜來。」羔見詩，即時回去，竟登第。〈（出《玉泉子》）〉
　　會昌中，邊將張睽防戍十有餘年。其妻侯氏，繡回文作龜形詩，詣闕進上。詩曰：「睽離已是十秋疆，對鏡哪堪重理妝。聞雁幾回修尺素，見霜先為製衣裳。開箱迭練先垂淚，拂杵調砧更斷腸。繡作龜形獻天子，願教徵客早還鄉。」敕賜絹三百疋，以彰才美。〈（出《抒情詩》）〉
　　關圖有一妹甚聰惠，文學書札，罔不動人。圖常語同僚曰：「某家有一進士，所恨不櫛耳。」後寓居江陵。有鹺賈常某者，囊畜千金，三峽人也，亦家於江陵。深結託圖，圖亦以長者待之。數載，常公殂。有一子，狀貌頗有儒雅之風紀，而略曉文墨，圖竟以其妹妻之。則常修也。關氏乃與修讀書，習二十餘年，才學優博，越絕流輩。咸通六年登科，座主司空李公蔚也。初江東羅隱下第東歸，有詩別修云：「六載辛勤九陌中，卻尋歧路五湖東。名慚桂苑一枝綠，繪憶松江滿棹紅。浮世到頭須適性，男兒何必盡成功。惟應鮑叔深知我，他日蒲帆百尺風。」又《廣陵秋夜讀修所賦三篇》，復吟寄修云：「入蜀還吳三首詩，藏於篋笥重於師。劍關夜讀相如聽，瓜步秋吟煬帝悲。物景也知輸健筆，時情誰不許高枝。明年二月東風裡，江島閒人慰所思。」修名望若此，關氏亦有助焉。後修卒，關氏自為文祭之。時人竟相傳寫。〈（出《南楚新聞》）〉
　　女道士魚玄機字惠蘭，甚有才思。咸通中，適李億補闕。後愛衰下山，隸咸宜觀為道士。詩曰：「易求無價寶，難得有心郎。」又云：「蕙蘭銷歇歸春圃，楊柳東西絆客舟。」自是縱懷，乃倡婦也。竟以殺侍婢，為京尹溫璋殺之，有集行於世。〈（出《北夢瑣言》）〉
　　牛肅長女曰應貞，適弘農楊唐源。少而聰穎，經耳必誦。年十三，凡誦佛經三百餘卷，儒書子史又數百餘卷，親族驚異之。初應貞未讀《左傳》。方擬授之。而夜初眠中，忽誦《春秋》。起惠公元妃孟子卒，終智伯貪而復，故韓魏反而喪之，凡三十卷，一字無遺，天曉而畢。當誦時，若有〈（「有」原作「不」，據明抄本改。）〉教之者，或相酬和。其父驚駭，數呼之，都不答。誦已而覺，問何故，亦不知。試令開卷，則亦精熟矣，問不答。著文章百餘首。後遂學窮三教，博涉多能。每夜中眠熟，與文人談論文，皆古之知名者，往來答難，或稱王弼、鄭玄、王衍、陸機，辯論烽起；或與文人論文，皆古之知名者；或論文章、談名理、往往數夜不已。年二十四而卒。今彩其文《魍魎問影賦》。著乾篇。其序曰：庚辰歲，予嬰沉痛之疾，不起者十旬。毀頓精神，贏悴形體。藥物救療，有加無瘳。感莊子有魍魎責影之義，故假之為賦，庶解疾焉。魍魎問於予影曰：「君英達之人，聰明之子，學包六藝，文兼百氏，賾道家之秘言，探釋部之幽旨；既虔恭於中饋，又希慕於前史；不矯枉以干名，不毀物而成已。伊淑德之如此，即精神之足恃。何故贏厥姿貌，沮其精神，煩冤枕席，憔悴衣巾。子惟形兮是寄，形與子兮相親。何不誨之以崇德，而教之以自倫。異萊妻之樂道，殊鴻婦之安貧。豈痼疾而無生賴，將微賤而欲忘身。今節變歲移，臘終春首。照晴光於郊甸，動暄氣於梅柳。水解凍而繞軒，風扇和而入牖。固可蠲〈（「蠲」原作「觸」，據明抄本改。）〉憂釋疾，怡神養壽。何默爾無營，自貽伊咎。僕於是勃然而應曰：「子居於無人之域，游乎魑魅之鄉。形既圖於夏鼎，名又著於蒙莊。何所見之不博，何所談之不長。夫影依日而生，像因人而見。豈言談之足曉，何節物之能辨。隨晦明以興滅，逐形骸以遷變。以愚夫畏影，而蒙鄙之性以彰；智者視陰，而遲暮之心可見。伊美惡兮由己，影何辜而遇譴。且予聞至道之精窈兮冥，至道之極昏兮默。達人委性命之修短，君子任時運之通塞。悔吝不能纏，榮耀不能惑。喪之不以為喪，得之不以為得。君子何乃怒予之不賞芳春，責予之不貴華飾。且吾之秉操，奚子智之能測。」言未卒，魍魎惕然而驚，歎而起曰：「僕生於絕域之外，長於荒遐之境，未曉智者之處身，是以造君而問影。既談玄之至妙，請終身以藏屏。」初應貞夢裂〈（「裂」原作「制」，據明抄本改。）〉書而食之，每夢食數十卷，則文體一變。如是非一，遂工為賦頌。文名曰遺芳。〈（出《記聞》）〉
　　慎氏，北陵虔亭儒家之女也。三史嚴灌夫因遊覽，遂結姻好，同載歸蘄春。經十餘年無嗣息，灌夫乃拾其過而出妻，令歸二浙。慎氏慨然登舟，親戚臨流相送，妻乃為詩以訣灌夫。灌夫覽之淒感，遂為婦道如初。慎氏詩曰：「當時心事已相關，雨散雲飛一餉間。便是孤帆從此去，不堪重上望夫山。」〈（出《雲谿友議》）〉
　　濠梁人南楚材者旅遊陳潁。歲久，潁守慕其儀範，將欲以子妻之。楚材家有妻，以受知於潁牧，忽不思義，而輒已諾之。遂遣家僕歸取琴書，似無返舊之心。或謂求道青城，訪僧衡岳，不復留心於名宦也。其妻薛媛善書畫，妙屬文，亦微知其意。乃對鏡圖其形。並詩四韻以寄之。楚材得妻真及詩，甚慚，遽有雋不疑之讓，夫婦遂偕老焉。裡語曰：「當時婦棄夫，今日夫棄婦。若不逞丹青，空房應獨自。」薛媛《寫真寄夫》詩曰：「欲下丹青筆，先拈寶鏡端。已經顏索寞，漸覺鬢凋殘。淚眼描將易，愁腸寫出難。恐君渾忘卻，時展畫圖看。」〈（出《雲谿友議》）〉
　　樂昌孫氏，進士孟昌期之內子，善為詩。一旦並焚其集，以為才思非婦人之事。自是專以婦道內治。孫有《代夫贈人白蠟燭》詩曰：「景勝銀釭香比蘭，一條白玉逼人寒。他時紫禁春風夜，醉草天書仔細看。」又有《聞琴》詩曰：「玉指朱弦軋復清，湘妃愁怨最難聽。初疑颯颯涼風動，又似蕭蕭暮雨零。近若流泉來碧嶂，遠如鶴下青冥。夜深彈罷堪惆悵，霧濕叢蘭月滿庭。又《謝人送酒》詩曰：「詩〈（明鈔本詩作謝）〉將清酒寄愁人，澄徹甘香氣味真。好是綠窗風月夜，一杯搖蕩滿懷春。」〈（出《北夢瑣言》）〉
