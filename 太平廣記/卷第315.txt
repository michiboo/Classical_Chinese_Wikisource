　　建州梨山廟。土人云。故相李回之廟。回貶為建州刺史，後卒於臨川。卒之夕，建安人咸夢四乘白馬，入梨山。及凶問至。因立祠焉。世傳靈應。王延政在建安，與福州構隙，使其將吳某，帥兵向晉安。吳新鑄一劍。甚利。將行，攜劍禱於梨山廟，且曰：「某願以此〈（此字原空缺，據明鈔本補。）〉劍，手殺千人。其夕，夢人謂己曰：「人不當發惡願，吾祐汝，使汝不死於人之手。」既戰敗績，左右皆潰散。追兵將及，某自度不免，即以此劍自刎而死。〈（出《稽神錄》）〉
　　廣陵豆倉官吳延瑫者，其弟既冠，將為求婦。鄰有媒嫗，素受吳氏之命。一日，有人詣門曰：「張司空家使召。」隨之而去。在政勝寺之東南，宅甚雄壯。嫗云：「初不聞有張公在是。」其人云：「公沒於臨安之戰。故少人知者。」久知〈（明抄本知作之，按此句有脫訛。）〉其家陳設炳煥，如王公家。見一老姥，雲是縣君，之坐。頃之，其女亦出，姥謂嫗曰：「聞君謂吳家求婚，吾欲以此女事之。」嫗曰：「吳氏小吏貧家，豈當與貴人為婚邪？」女因自言〈（言字原空缺，據明抄本、許本、黃本補。）〉曰：「兒以母老。無兄弟。家業既大，事託善人。聞吳氏子孝謹可事，豈求高門邪！」嫗曰：「諾，將問之。」歸以告延瑫，異之。未敢言。數日，忽有車輿數乘，詣鄰嫗之室，乃張氏女與二老俾俱至。使召延瑫之妻即席，具酒食甚豐，皆張氏所備也。其女自議婚事，瑫妻內思之，此女雖極端麗，然可年三十餘。其小郎年節少，未必歡也。其女即言曰：「夫妻皆係前定，義知有合，豈老少邪？」瑫妻聳然，不敢復言。女即出紅白羅二疋曰：「以此為禮，其他贈遺甚多。」至暮，邀鄰嫗俱歸其家，留數宿，謂嫗曰：「吾家至富，人不知耳，他日皆吳郎所有也。」室中三大廚，其高至屋，因開示之。一廚實以金，二廚實以銀。又指地曰：「此中皆錢也。」即命掘之，深尺餘，即見錢充積。又至外廳，庭中係朱鬣白馬，傍有一豕。曰：「此皆禮物也。」廳之西復有廣廈，百工製作畢備。曰：「此亦造禮物也。」至夜就寢，聞豕如有驚，呼諸婢曰：「此豕不宜在外，是必為蛇所齧也。」嫗曰：「蛇豈食豬者邪？」女曰：「此中常有之。」即相與秉燭視之，果見大赤蛇，自地出，縈繞其豕，復入地去，救之得免。明日，方與嫗別，忽召二青衣，夾侍左右，謂嫗曰：「吾有故近出，少選當還。」即與青衣凌虛而去，嫗大驚。其母曰：「吾女暫之天上會計，但坐，無苦也。」食頃，乃見自外而入，微有酒氣，曰：「諸仙留飲，吾以媒嫗在此，固辭得還。」婦歸，〈（「婦歸」原作「嫗婦」，據明抄本改。）〉益駭異而不敢言。又月餘，復召嫗去。縣君疾亟，及往，其母已卒。因嫗至葬，葬於楊子縣北徐氏村中，盡室往會。徐氏有女，可十餘歲。張女撫之曰：「此女有相，當為淮北一武將〈（將字原空缺，據明抄本、黃本補。）〉之妻，善視之。」既葬，復後贈嫗，舉家南去，莫知所之，婚事〈（事字原空缺，據明抄本補。）〉亦竟不成。嫗歸，訪其故居，但裡舍數間。問其裡中，云：「住此已久，相傳雲張司空之居，竟不得其是。」後十年。廣陵亂，吳氏之弟歸於建業，亦竟無恙。〈（出《稽神錄》）〉
　　漢靈帝初平三年，起裸游館。盛夏避暑，長夜飲宴醉，迷於天曉。內官以巨燭投於殿下，帝乃覺悟。及董卓破京師，〈（明抄本破京師作毀長安。）〉焚其館宇。至魏咸熙中，其投燭之所，冥夜有光如星。時人以為神光，於此立室，名曰「餘光祠」，以祈福。至明帝末，稍除焉。〈（出《拾遺記》）〉
　　會稽石亭埭，有大楓樹，其中朽空。每雨，水輒滿。有估客攜生鮔至此，輒放一頭於朽樹中。村民見之，以魚鮔非樹中之物，咸神之。乃依樹起室，宰牲祭祀，未嘗虛日，目為鮔父廟。有禱請及穢慢，則禍福立至。後估客復至，大笑，乃求鮔臛食之，其神遂絕。〈（出劉敬叔《異苑》）〉
　　昔汝南有人，於田中設繩，以捕獐而得者。其主未覺，有行人見之，因竊取獐去，猶念取之不俟其主，有鮑魚，乃以一頭置罝中而去。本主來，於罝中得鮑魚，怪之以為神，不敢持歸。於是村裡因共而置屋立廟，號為鮑君。後轉多奉之者，丹楹藻梲，鐘鼓不絕。病或有偶愈者，則謂有神。行道經過，莫不至祠焉。積七八年，鮑魚主後行過廟下，問其故。人具為說。乃曰：「此是我鮑魚耳，何神之有？」於是乃息。〈（出《抱樸子》）〉
　　南頓人張助者，耕於田中。種禾，見一李核，乃掘取之，以濕土封其根，置空桑中，遂忘取之。助後作遠職，不在。其後裡中人見桑中忽生李，謂之神。有病目痛者，蔭息此桑下，因祝之，言「李君能令我目愈者，謝一豚。」其目偶愈，便殺豚祭之。傳者過差，便言此樹能令盲者得視。遠近翕然，互來請福。其下常車馬填溢，酒肉滂沱。如此數年，張助罷職來還，見之，乃曰：「此是我昔所置李核耳，何有神乎？」乃斲去。〈（出《風俗通》。明抄本做出《抱樸子》。）〉
　　又汝陽有彭氏墓，近大道，墓口有一石人。田家老母到市，買數片餌以歸。天熱，過蔭彭氏墓口樹下，以所買餌，暫著石人頭上。及去，忘取之。後來者見石人頭上有餌，求而問之，或人調曰：「此石人有神，能治病，病癒者以餌來謝之。」如此轉以相語，云：「頭痛者，摩石人頭。腹痛者，摩石人腹，亦還以自摩，無不癒者。」遂千里來就石人治病。初具雞豚，後用牛羊，為立帷帳，管弦不絕。如此數年，前忘餌母聞之，乃為人說，無復往者。〈（出《抱樸子》）〉
　　洛西有古墓，穿壞多時，水滿墓中，多石灰汁。主治瘡。夏日行人，有病瘡煩熱，見此墓中水清好，因自洗浴，瘡偶便愈。於是諸病者聞之，悉往自洗。轉有飲者以治腹內者。近墓居人，便於墓所立廟舍，而賣此水。而往買者，又當祭廟中。酒肉不絕，而來者轉多。此水行盡，於是賣者常夜竊運他水以益之。其遠道人不能往者，皆因行使，或持器遺信買。於是賣〈（於是賣三字原缺。據明抄本補。）〉水者大富。或言其水無神，官家禁止，遂填塞之，乃絕。〈（出《抱樸子》）〉
　　唐洪州有豫章樹，從秦至今，千年以上，遠近崇敬。或索女婦，或索豬羊。有胡超師，隱於白鶴山中，時游洪府。見豬羊婦女遮列，訴稱此神枉見殺害，超乃積薪將焚之，猶驚懼。其樹上有鸛雀窠數十，欲燒前三日，鸛翔空中，徘徊不下。及四邊居宅櫛比，皆是竹木，恐火延燒。於時大風起，吹燄直上，旁無損害，遂奏其地置觀焉。〈（出《抱樸子》）〉
　　唐垂拱四年，安撫大使狄仁傑，檄告西楚霸王項君將校等，其略曰：「鴻名不可以謬假，神器不可以力爭。應天者膺樂推之名，背時者非見幾之主。自祖龍御宇，橫噬諸侯。任趙高以當軸，棄蒙恬而齒劍。沙丘作禍於前，望夷復滅於後。七廟隳圮，萬姓屠原。鳥思靜于飛塵，魚豈安於沸水。赫矣皇漢，受命玄穹。膺赤帝之貞符，當四靈之欽運。俯張地紐，彰鳳紀之祥；仰緝天綱，鬱龍興之兆。而君潛游澤國，嘯聚水鄉。矜扛鼎之雄，逞拔山之力。莫測大符之所會，不知曆數之有歸。遂奮關中之翼，竟垂垓下之翅。蓋實由於人事，焉有屬於天亡。雖驅百萬之兵，終棄八千之子。以為殷監，豈不惜哉。因當匿魄東峰，收魂北極。豈合虛承廟食，廣費牲牢？仁傑受命方隅，循革攸寄。今遣焚燎祠宇，削平台室，使蕙帷銷盡，羽帳隨煙。君宜速遷，勿為人患。檄到如律令。」〈（出《吳興掌故集》）〉
　　〔正文原缺。共六行。行二十二字。〕
　　〔原缺二行。行二十二字。〕泊船。書生因上山閒步。入林數十步，上有一坡。見僧房院開，中有床。床塌，門外小廊數間，傍有筆硯。書生攻畫，遂把筆，於房門素壁上，畫一琵琶，大小與真不異。畫畢，風靜船發。僧歸，見畫處，不知何人，乃告村人曰：「恐是五台山聖琵琶。」當亦戲言，而遂為村人傳說，禮施求福甚效。書生便到楊家，〈（明鈔本家做州。）〉入吳經年，乃聞人說江西路僧室，有聖琵琶，靈應非一。書生疑之，因還江西時，令船人泊船此處。上訪之，僧亦不在。所畫琵琶依舊，前幡花香爐。書生取水洗之盡，僧亦未歸。書生夜宿於船中，至明日又上。僧夜已歸，覺失琵琶。以告，鄰人大集，相與悲歎。書生故問，具言前驗，今應有人背著，琵琶所以潛隱。書生大笑，為說畫之因由，及拭卻之由。僧及村人信之，是聖亦絕耳。〈（出《原化記》）〉
　　合州有壁山神，鄉人祭，必以太牢，不爾致禍，州裡懼之。每歲烹宰，不知紀極。蜀僧善曉，早為州縣官，苦於調選，乃剃削為沙門，堅持戒律，雲水參禮。行經此廟，乃曰：「天地郊社，薦享有儀，斯鬼何得潛於天地。牛者稼穡之資，爾淫其祀，無乃過乎？」乃命斧擊碎土偶數軀，殘一偶，而僧亦力困。稍蘇其氣，方次擊之。廟祝祈僧曰：「此一神從來蔬食，由是存之。」軍州驚諤，申聞本道，而僧端然無恙。斯以正理責之，神亦不敢加禍也。〈（出《北夢瑣言》）〉
