　　唐咸通庚寅歲，盧龍軍節度使檢校尚書左僕射張直方，抗表請修入覲之禮，優詔允焉。先是張氏世蒞燕土，燕民世服其恩，禮燕台之嘉賓，撫易水之壯士，地沃兵庶。朝廷每姑息之。洎直方之嗣事也，出綺絝之中，據方岳之上，未嘗以民間休戚為意。而酣酒於室，淫獸於原，巨賞狎於皮冠，厚寵集於綠幘。暮年而三軍大怨，直方稍不自安，左右有為其計者，乃盡室西上至京。懿宗授之左武衛大將軍，而直方飛蒼走黃，莫親徼道之職。往往設罝罘於通道，則犬彘無遺，臧獲有不如意者，立殺之。或曰：「輦轂之下，不可專戮。」其母曰：「尚有尊於我子者耶？」其僭軼可知也。於是諫官列狀上，請收付廷尉。天子不忍置於法，乃降為燕王府司馬，俾分務洛師焉。直方至東都，既不自新，而慢游愈極。洛陽四旁，翥者攫者，見皆識之，必群噪長嗥而去。有王知古者，東諸侯之貢士也。雖薄涉儒術，而數不中春官選，乃退游於山川之上，以擊鞠揮觴為事，遨遊於南鄰北裡間。至是有紹介於直方者，直方延之，睹其利喙贍辭，不覺前席，自是日相狎。壬辰歲冬十一月，知古嘗晨興，僦舍無煙，愁雲塞望，悄然弗怡，乃徒步造直方第。至則直方急趨，將出畋也，謂知古曰：「能相從乎？」而知古以祁寒有難色，直方顧丱僮曰：「取短皂袍來。」請知古衣之。知古乃上加麻衣焉，遂聯轡而去。出長夏門則微霰初零，由闕塞而密雪如注。乃渡伊水而東南，踐萬安山之陰麓，而韝弋之獲甚夥。傾羽觴，燒兔肩，殊不覺有嚴冬意。及霰開雪霽，日將夕焉，忽有封狐突起於知古馬首，乘酒馳之，數里不能及，又與獵徒相失。須臾，雀噪煙暝，莫知所如。隱隱聞洛城暮鍾，但彷徨於樵徑古陌之上。俄而山川闇然，若一鼓將半，長望間，有炬火甚明，乃依積雪光而赴之。復若十餘里，到則喬林交柯，而朱門中開，皓壁橫亙，真北闕之甲第也。知古及門下馬，將徙倚以待旦。〈（「旦」原作「且」，據明抄本改。）〉無何，小駟頓轡，閽者覺之，隔闔而問阿誰，知古應曰：「成周貢士太原王知古也。今旦有友人將歸於崆峒舊隱者，僕餞之伊水濱，不勝離觴。既摻袂，馬逸，復不能止，失道至此耳。遲明將去，幸無見讓。」閽曰：「此乃南海副使崔中丞之莊也。主父近承天書赴闕，郎君復隨計吏西征，此唯閨闈中人耳，豈可淹久乎。某不敢去留，請聞於內。」知古雖怵惕不寧，自度中宵矣，去將安適？乃拱立以俟。少頃，有秉蜜炬自內至者，振管辟扉，引保母出。知古前拜，仍述厥由。母曰：「夫人傳語，主與小子皆不在家，於禮無延客之道，然僻居與山藪接畛，豺狼所嗥，若固相拒，是見溺而不援也。請舍外廳，翌日可去。」知古辭謝，從保母而入。過重門。側聽所，欒櫨宏敞，帷幕鮮華。張銀燈，設綺席，命知古座焉。酒三行，復陳方丈之饌；豹胎魴腴，窮水陸之美者。保母亦時來相勉。食畢，保母復問知古世嗣官族，及內外姻黨，知古具言之。乃曰：「秀才軒裳令胄，金玉奇標，既富春秋，又潔操履，斯實淑媛之賢夫也。小君以鍾愛稚女將及笄年，常託媒妁，為求佳對久矣。今夕何夕，獲遘良人，潘楊之睦可遵，鳳凰之兆斯在。未知雅抱何如耳？」知古斂容曰：「僕文愧金聲，才非玉潤；豈室家為望，唯泥塗是憂。不謂寵及迷津，慶逢子夜；聆清音於魯館，逼佳氣於秦台。二客游神，方茲莫計；三星委照，唯恐不揚。倘獲託彼強宗，眷以嘉偶，則平生所志，畢在斯乎。」保母喜，謔浪而入白。復出致小君之命曰：「兒自移天崔門，實秉懿範；奉蘋蘩之敬，知琴瑟之和。唯以稚女是懷，思配君子；既辱高義，乃葉夙心。上京飛書，路且不遙；百兩陳禮，事亦非僭。忻慰孔多，傾矚而已。」知古罄折而答曰：「某蟲沙微類，分及湮淪，而鐘鼎高門，忽蒙彩拾。有如白水，以奉清塵；鶴企鳧趨，唯待休旨。」知古復拜，保母戲曰：「他日錦雉之衣欲解，青鸞之匣全開；貌如月暈，室若雲迷。此際頗相念否？」知古謝曰：「以凡近仙，自地登漢；不有所舉，孰能自媒？謹當銘彼襟靈，志之紳帶；期於沒齒，佩以周旋。」復拜。時則月沈當庭，實為良夜。保母請知古脫服以休。既解麻衣而皂袍見，保母誚曰：「豈有縫掖之士，而服短後之衣耶？」知古謝曰：「此乃假之於與所游熟者，固非己有。」又問所從，答曰：「乃盧龍張直方僕射所借耳。」保母忽驚叫仆地，色如死灰。既起，不顧而走入宅。遙聞大叱曰：「夫人差事，宿客乃張直方之徒也！」復聞夫人音叱曰：「火急逐出，無啟寇讎！」於是婢子小豎輩群從，秉猛炬，曳白棓而登階。知古恇儴，趠〈（明抄本「趠」作「趨」。）〉於庭中，四顧遜謝，詈言狎至，僅得出門。才出，已橫關闔扉，猶聞喧嘩未已。知古愕立道左，自歎久之。將隱頹垣，乃得馬於其下，遂馳去。遙望大火若燎原者，乃縱轡赴之。至則輸租車方飯牛附火耳。詢其所，則伊水東，草店之南也。復枕轡假寐，食頃而震方洞然，心思稍安，乃揚鞭於大道。比及都門，已有直方騎數輩來跡矣。遙至其第，既見直方，而知古憤懣不能言。直方慰之，坐定，知古乃述宵中怪事。直方起而撫髀曰：「山魑木魅，亦知人間有張直方耶？」且止知古。復益其徒數十人，皆射皮飲羽者，享以卮酒豚肩，與知古復南出。既至萬安之北，知古前導，殘雪中馬跡宛然。直詣柏林下，至則碑板廢於荒坎，樵蘇殘於密林。中列大塚十餘，皆狐兔之窟宅，其下成蹊。於是直方命四週張羅，彀弓以待；內則束蘊荷鍤，且掘且燻。少頃，群狐突出，焦頭爛額者，罥掛者，應弦飲羽者，凡獲狐大小百餘頭以歸。〈（出《三水小牘》）〉
　　道士張謹者，好符法，學雖苦而無成。嘗客游至華陰市，見賣瓜者，買而食之。旁有老父，謹覺其饑色，取以遺之。累食百餘，謹知其異，奉之愈敬。將去，謂謹曰：「吾土地之神也，感子之意，有以相報。」因出一編書曰：「此禁狐魅之術也，宜勤行之。」謹受之，父亦不見。爾日，宿近縣村中，聞其家有女子啼呼，狀若狂者，以問主人，對曰：「家有女，近得狂疾，每日昃，輒靚妝盛服，雲召胡郎來。非不療理，無如之何也。」謹即為書符，施簷戶間。是日晚間，簷上哭泣且罵曰：「何物道士，預他人家事！宜急去之！」謹怒呵之，良久大言曰：「吾且為奴去。」〈（「去」原作「矣」，據明抄本改。）〉遂寂然。謹復書數符，病即都差。主人遺絹數十疋以謝之。謹嘗獨行，既有重齎，須得傔力。停數日，忽有二奴詣〈（「詣」原作「請」，據明抄本改。）〉謹，自稱曰「德兒」、歸寶」。嘗事崔氏，崔出官，因見捨棄，今無歸矣，願侍左右。謹納之，二奴皆謹願黠利，尤可憑信。謹東行，凡書囊符法，行李衣服，皆付歸寶負之。將及關，歸寶忽大罵曰：「以我為奴，如役汝父。」因絕走。謹駭怒逐之，其行如風，倏忽不見。既而德兒亦不見，所齎之物，皆失之矣。時秦隴用兵，關禁嚴急，客行無驗，皆見刑戮。既不敢東度，復還主人。具以告之，主人怒曰：「寧有是事？是無厭，復將撓我耳！」因止於田夫之家，絕不供給。遂為耕夫邀與同作，晝耕夜息，疲苦備至。因憩大樹下，仰見二兒曰：「吾德兒、歸寶也。汝之為奴苦否？」又曰：「此符法我之書也，失之已久。今喜再獲，吾豈無情於汝乎？」因擲行李還之曰：「速歸，鄉人待爾書符也。」即大笑而去。景得行李，復詣主人，方異之。更遺絹數疋，乃得去。自爾遂絕書符矣。〈（出《稽神錄》）〉
　　唐長安昝規因喪母，又遭火，焚其家產，遂貧乏委地。兒女六人盡孩幼，規無計撫養。其妻謂規曰：「今日貧窮如此，相聚受饑寒，存活終無路也。我欲自賣身與人，求財以濟君及我兒女，如何？」規曰：「我偶喪財產，今日窮厄失計。教爾如此，我實不忍。」妻再言曰：「若不如此，必盡饑凍死。」規方允之。數日，有一老父及門，規延入。言及兒女饑凍，妻欲自賣之意，老父傷念良久，乃謂規曰：「我累世家實，〈（明抄本「家實」作「富家」。）〉住藍田下。適聞人說君家妻意，今又見君言，我今欲買君妻，奉錢十萬。」規與妻皆許之。老父翌日，送錢十萬，便挈規妻去。仍謂規曰：「或兒女思母之時，但攜至山下訪我，當令相見。」經三載後，兒女皆死，又貧乏，規乃乞食於長安。忽一日，思老父言，因往藍田下訪之。俄見一野寺，門宇華麗，狀若貴人宅。守門者詰之，老父命規入。設食，兼出其妻，與規相見。其妻聞兒女皆死，大號泣，遂氣絕。其老父驚走入，且大怒，擬謀害規，規亦怯懼走出，回顧已失宅所在，見其妻死於古塚前，其塚旁有穴。規乃自山下共發塚，見一老狐走出，乃知其妻為老狐所買耳。〈（出《奇事記》）〉
　　驪山下有一白狐，驚撓山下人，不能去除。唐乾符中，忽一日突溫泉自浴。須臾之間，雲蒸霧湧，狂風大起，化一白龍，昇天而去。後或陰暗，往往有人見白龍飛騰山畔。如此三年，忽有一老父，每臨夜，即哭於山前。數日，人乃伺而問其故。老父曰：「我狐龍死，故哭爾。」人間之：「何以名狐龍？老父又何哭也？」老父曰：「狐龍者，自狐而成龍，三年而死。我狐龍之子也。」人又問曰：「狐何能化為龍？」老父曰：「此狐也，稟西方之正氣而生，胡白色，不與眾游，不與近處。狐託於驪山下千餘年，後偶合於雌龍。上天知之，遂命為龍。亦猶人間自凡而成聖耳！」言訖而滅。〈（出《奇事記》）〉
　　江南無野狐，江北無鷓鴣，舊說也。晉天福甲辰歲，公安縣滄渚村民辛家，犬逐一婦人，登木而墜，為犬齧死，乃老狐也，尾長七八尺。則正〈（「正」原作「止」，據明抄本改。）〉首之妖，江南不謂無也，但稀有耳。蜀中彭漢邛蜀絕無，唯山郡往往而有，裡人號為野犬。更有黃腰，尾長頭黑，腰間焦黃，或於村落鳴，則有不祥事。〈（出《北夢瑣言》）〉
　　《世說》雲，狐能魅人，恐不虛矣。鄉民有居近山林，民婦嘗獨出於林中，則有一狐，忻然搖尾，款〈（「款」原作「數」，據明抄本改。）〉步循擾〈（「擾」原作「優」，據明抄本改。）〉於婦側，或前或後，莫能遣之。如是者為常，或聞丈夫至則遠之，弦弧不能及矣。忽一日，婦與姑同入山掇蔬，狐亦潛逐之。婦姑於叢間稍相遠，狐即出草中，搖尾而前，忻忻然如家犬。婦乃誘之而前，以裙裙裹之，呼其姑共擊之，舁而還家。鄰里竟來觀之，則暝其雙目，如有羞赧之狀，因斃之。此雖有魅人之異，而未能變。《任氏》之說，豈虛也哉！〈（出《玉堂閒話》）〉
