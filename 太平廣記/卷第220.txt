　　近代曹州觀察判官申光遜，言本家桂林。有官人孫仲敖，寓居於桂，交廣人也。申往謁之，延於臥內。冠簪相見曰：「非慵於巾櫛也，蓋患腦痛爾。」即命醇酒升餘。以辛辣物洎胡椒乾姜等屑僅半杯，以溫酒調。又於枕函中，取一黑漆筒，如今之笙項，安於鼻竅，吸之至盡，方就枕，〈（「枕」原作「椀」，據明抄本改）〉有汗出表，其疾立愈，蓋鼻飲蠻獠之類也。〈（出《玉堂閒話》）〉
　　火燒瘡無出醋泥，甚驗。孫光憲嘗家人作煎餅，一婢抱玄子擁爐，不覺落火炭之上，遽以醋泥傅之，至曉不痛，亦無瘢痕。是知俗說不厭多聞。〈（出《北夢瑣言》）〉
　　瓜村有漁人妻得勞疾，轉相染著，死者數人。或云：「取病者生釘棺中棄之，其病可絕。」頃之，其女病，即生釘棺中，流之於江。至金山，有漁人見而異之，引之至岸。開視之，見女子猶活，因取置漁舍。每多得鰻黧魚以食之，久之病癒。遂為漁人之妻，今尚無恙。〈（出《稽神錄》）〉
　　陳寨者，泉州晉江巫也，善禁祝之術。為人治疾，多愈者。有漳州逆旅蘇猛，其子病狂。人莫能療，乃往請陳。陳至，蘇氏子見之，戟手大罵。寨曰：「此疾入心矣。」乃立壇於堂中，戒人無得竊視。至夜，乃取蘇氏子，劈為兩片，懸堂之東壁，其心懸北簷下。寨方在堂中作法，所懸之心，遂為犬食。寨求之不得，驚懼，乃持刀宛轉於地，出門而去。主人弗知，謂其作法耳。食頃，乃持心而入，內於病者之腹。被發連叱，其腹遂合。蘇氏子既悟。但連呼「遞鋪，遞鋪」。家人莫之測。乃其日去家數里，有驛吏手持官文書，死於道傍。初南中驛路，二十里置一遞鋪。驛吏持符牒，以次傳授。欲近前鋪，輒連呼以警之。乃寨取驛吏之心而活蘇氏。蘇遂愈如故。〈（出《稽神錄》）〉
　　江南吉州刺史張曜卿，有傔力者陶俊性謹直。嘗從軍徵江西，為飛石所中，因有腰足之疾，恆扶杖而行。張命守舟於廣陵之江口。因至白沙市，避雨於酒肆。同立者甚眾。有二書生過於前，獨顧俊。相與言曰：「此人好心，宜為療其疾。」即呼俊，與藥二丸曰：「服此即愈。」乃去。俊歸舟吞之。良久，覺腹中痛楚甚，頃之痛止，疾亦多差。操篙理纜，尤覺輕健。白沙去城八十里，一日往復，不以為勞。後訪二書生，竟不復見。〈（出《稽神錄》）〉
　　江南刑部郎中張易少居菑川。病熱，困惙且甚。恍惚見一神人長可數寸，立於枕前。持藥三丸曰：「吞此可癒。」易受而亟吞之，二丸嗛之，一丸落席有聲。因自起求之不得。家人驚問何為，具述所見，病因即愈。爾日出入里巷，了無所苦。〈（出《稽神錄》）〉
　　廣陵有木工，因病，手足皆拳〈（「拳」原作「舉」，據明抄本改）〉縮，不能復執斤斧。扶踴行乞，至后土廟前，遇一道士。長而黑色，神采甚異。呼問其疾，因與藥數丸曰：「鉺此當愈，旦日平明，復會於此。」木工辭曰：「某不能行，家去此遠，明日雖晚，尚未能至也。」道士曰：「爾無憂，但早至此。」遂別去。木工既歸，鉺其藥。頃之，手足痛甚，中夜乃止，因即得寐。五更而寤，覺手足甚輕，因下床，趨走如故。即馳詣后土廟前。久之，乃見道士倚杖而立。再拜陳謝。道士曰：「吾授爾方，可救人疾苦。無為木匠耳。」遂再拜受之。因問其名居。曰：「吾在紫極宮，有事可訪吾也。」遂去。木匠得方，用以治疾，無不癒者。至紫極宮訪之，竟不復見。後有婦人久疾，亦遇一道士，與藥而差。言其容貌，亦木工所見也。廣陵尋亂，木工竟不知所之。〈（出《稽神錄》）〉
　　江嶺之間有飛盅，其來也有聲，不見形，如鳥鳴啾啾唧唧然。中人即為痢，便血，醫藥多不差。旬日間必不救。〈（出《朝野僉載》）〉
　　嶺南風俗，多為毒藥。令老奴食治葛死，埋之。土堆上生菌子，其正當腹上，食之立死。手足額上生者，當日死。旁自外者，數日死。漸遠者，或一月兩月。全遠者，或二年三年。無得活者。惟有陳懷卿家藥能解之。或有以菌藥塗馬鞭頭馬控上，拂著手即毒，拭著口即死。〈（出《朝野僉載》）〉
　　王蜀將田承肇常領騎軍戍於鳳翔。因引騎潛出，解鞍憩於林木之下。面前忽見方圓數尺靜地中，有小樹子一莖高數尺。並無柯葉，挺然而立，尤甚光滑。肇就之玩弄，以手上下摩娑。頃刻間，手指如中毒藥，苦不禁。於是鞭馬歸營。至，臂膊已粗於桶。時有村嫗善禁，居在深山中。急使人召得，已將不救。嫗曰：「此是胎生七寸蛇戲處，噴毒在樹木間。捫者樹枝立合，致卒。肇曰：「是也。」急使人就彼劚之。果獲二蛇，長六七寸。斃之。嫗遂禁勒。自膊間趁，漸漸下至於腕，又併趁入食指，盡食指一節，趁之不出。蹙成一球子許肉丸。遂以利刀斷此一節，所患方除。其斷下一節，巨如一氣球也。〈（出《玉堂閒話》）〉
　　趙延禧云：「遭惡蛇虺所螫處，帖之艾炷，當上灸之，立差。不然即死。凡蛇齧即當齧〈（即當齧三字原缺，據明抄本補）〉處灸〈（「灸」原作「久」，據明抄本改）〉之，引去毒氣，即止。〈（原缺出處，今見《玉堂閒話》）〉
　　冶葛食之立死。有冶葛處，即有白藤花，能解冶葛毒。鴆鳥食水之處，即有犀牛，犀牛不濯角其水，物食之必死。為鴆食蛇之故。〈（出《朝野僉載》）〉
　　醫書言虎中藥箭，食清泥；野豬中藥箭，豗薺　而食。雉被鷹傷，以地黃葉帖之。又礜石可以害鼠。張鷟曾試之，鼠中毒如醉，亦不識人，猶知取泥汁飲之，須臾平復。鳥獸蟲物，猶知解毒，何況人乎！被蠶齧者，以甲蟲末傅之；被馬咬者，燒鞭鞘灰塗之。蓋取其相服也。蜘蛛齧者，雄黃末傅之；筋斷須續者，取旋覆根絞取汁，以筋相對，以汁塗而封之，即相續如故。蜀兒奴逃走，多刻筋，以此續之，百不失一。〈（出《朝野僉載》）〉
　　永徽中，絳州有一僧病噎，都不下食。如此數年，臨命終，告其弟子云：「吾氣絕之後，便可開吾胸喉，視有何物，欲知其根本。」言終而卒。弟子依其言開視，胸中得一物，形似魚而有兩頭，遍體悉是肉鱗。弟子致缽中，跳躍不止。戲以諸味致缽中，雖不見食，須臾，悉化成水。又以諸毒藥內之，皆隨銷化。時夏中藍熟，寺眾於水次作靛，有一僧往，因以少靛致缽中，此蟲恇懼，繞缽馳走，須臾化成水。世傳以靛水療噎疾。〈（出《廣五行記》）〉
　　永徽中，有崔爽者。每食生魚，三斗乃足。於後饑，作鱠未成，爽忍饑不禁，遂吐一物，狀如蝦蟆。自此之後，不復能食鱠矣。〈（出《朝野僉載》）〉
　　和州劉錄事者，大曆中罷官，居和州旁縣。食兼數人，尤能食鱠，嘗言鱠味未嘗果腹。邑客乃網魚百餘斤，會於野庭，觀其下箸。劉初食鱠數碟，忽似小哽，因咯〈（「咯」原作「殼」，據明抄本改）〉出一骨珠子大如豆。乃置於茶甌中，以碟覆之。食未半，怪覆甌碟傾側。舉視之，向骨珠子已長數寸如人狀。座客競觀之，隨視而長，頃刻長及人。遂捽劉，因相毆流血。良久各散走，一循廳之西，一轉廳之左，俱乃後門，相觸，翕成一人，乃劉也。神已癡矣，半日方能語。訪其所以，皆不省之。劉自是惡鱠。〈（出《酉陽雜俎》）〉
　　句容縣佐史能啖鱠至數十斤，恆吃不飽。縣令聞其善啖，乃出百斤，史快食至盡。因覺氣悶，久之，吐出一物，狀如麻鞋底。縣令命洗出，安鱠所，鱠悉成水。累問醫人術士，莫能名之。令小吏持往揚州賣之，冀有識者。誡之：「若有買者，但高舉其價，看至幾錢。」其人至揚州，四五日，有胡求買。初起一千，累增其價。到三百貫文，胡輒還之。初無酬酢。人謂胡曰：「是句容縣令家物，君必買之，當相隨去。」胡因隨至句容。縣令問此是何物，胡云：「此是銷魚之精，亦能銷人腹中塊病。人有患者、以一片如指端，繩繫之，置病所。其塊既銷。我本國太子，少患此病，父求愈病者，賞之千金。君若見賣，當獲大利。」令竟賣半與之。〈（出《廣異記》）〉
　　唐國子司業知制誥崔融病百餘日，腹中蟲蝕極痛不能忍。有一物如守宮，從下部出，須臾而卒。〈（出《朝野僉載》）〉
　　安康伶人刁俊朝，其妻巴嫗項癭者。初微若雞卵，漸巨如三四升瓶盎。積五年，大如數斛之鼎，重不能行。其中有琴瑟笙磬塤篪之響，細而聽之，若合音律，泠泠可樂。積數年，癭外生小穴如針芒者，不知幾億。每天欲雨。則穴中吹白煙，霏霏如絲縷。漸高布散，結為屯雲，雨則立降。其家少長懼之，咸請遠送巖穴。俊朝戀戀不能已，因謂妻曰：「吾迫以眾議，將不能庇於伉儷。送君於無人之境，如何？」妻曰：「吾此疾誠可憎惡。送之亦死，拆之亦死。君當為我決拆之，看有何物。」俊朝即磨淬利刃，揮挑將及妻前。癭中軒然有聲，遂四分披裂。有一大猱。跳躍蹋而去。即以帛絮裹之，雖癭疾頓愈，而冥然大漸矣。明日，有黃冠扣門曰：「吾乃昨曰癭中走出之猱也。吾本獼猴之精，解致風雨。無何與漢江鬼愁潭老蛟還往，常與覘船舸將至，俾他覆之，以求舟中餱糧，以養孫息。昨者太一誅蛟，搜索黨與，故借君夫人蝤蠐之領，以匿性命。雖分不相干，然為累亦甚矣。今於鳳凰山神處，求得少許靈膏，請君塗之，幸當立愈。」俊朝如其言塗之，隨手瘡合。俊朝因留黃冠，烹雞設食。食訖，貰酒欲飲，黃冠因轉喉高歌，又為絲匏瓊玉之音，罔不鏗鏘可愛。既而辭去，莫知所詣。時大定中也。〈（出《續玄怪錄》）〉
　　天寶中，有隴西李生自白衣調選桂州參軍。既至任，以熱病旬餘。覺左乳痛不可忍，及視之，隆若癰腫之狀，即召醫驗其脈。醫者曰：「臟腑無他，若臆中有物，以喙攻其乳，乳痛而癰不可為也。」又旬餘，病甚。一日癰潰，有一雉，自左乳中突而飛出，不知所止。是夕李生卒。〈（出宣室志）〉
　　大曆中，元察為邛州刺史。而州城將有魏淑者，膚體洪壯，年方四十，親老妻少。而忽中異疾，無所酸苦，但飲食日損，身體日銷耳。醫生術士，拱手無措。寒暑未周，即如嬰孩焉，不復能行坐語言。其母與妻，更相提抱。遇淑之生曰，家人召僧致齋。其妻乃以釵股挾之以哺，須臾，能盡一小甌。自是日加所食，身亦漸長，不半歲，乃復其初。察則授與故職，趨驅氣力，且無少異。後十餘年，捍蠻，戰死於陳。〈（出《集異記》）〉
　　皇甫及者，其父為太原少尹，甚鍾愛之。及生如常兒，至咸通壬辰歲，年十四矣，忽感異病。非有切肌徹骨之苦，但暴長耳。逾時而身越七尺，帶兼數圍，長啜大嚼，復三倍於昔矣。明年秋，無疾而逝。〈（出《三水小牘》）〉
　　永貞年，東市百姓王布知書，藏錢千萬，商旅多賓之。有女年十四五，豔麗聰悟。鼻兩孔各垂息肉，如皂夾子，其根細如麻綖，長寸許，觸之痛入心髓。其父破錢數百萬治之，不差。忽一日，有梵僧乞食，因問布：「知君女有異疾，可一見，吾能止之。」布被問大喜。即見其女，僧乃取藥色正白，吹其鼻中。少頃摘去之，出少黃水，都無所苦。布賞之百金，梵僧曰：「吾修道之人，不受厚施，唯乞此塞肉。」遂珍重而去，勢疾如飛。布亦意其賢聖也。計僧去五六坊，〈（「坊」原作「切」，據明抄本改）〉復有一少年，美如冠玉，騎白馬，遂扣其門曰：「適有胡僧到無？」布遽延入，具述胡僧事。其人吁嗟不悅曰：「馬小蹶足，竟後此僧。」布驚異，詰其故。曰：「上帝失樂神二人，近知藏於君女鼻中。我天人也，奉命來取，不意此僧先取之，當獲譴矣。」布方作禮，舉手而失。〈（出《酉陽雜俎》）〉
　　荊州處士侯又玄，嘗出郊，廁於荒塚上。及下，跌傷其肘，瘡甚。行數百步，逢一老人。問何所若也，又玄具言，且見其肘。老人言：「偶有良藥，可封之，十日不開，必愈。」又玄如其言，及解視，一臂遂落。又玄兄弟五六人互病，病必出血月餘。又玄見兄兩臂，忽病瘡六七處。小者如榆錢，大者如錢，皆或人面。〈（明抄本此條與下條相連並出《酉陽雜俎》卷十五）〉
　　又江表嘗有商人，左臂有瘡，悉如人面，亦無他苦。商人戲滴酒口中，其面亦赤。以物食之，凡物必食。食多，覺膊內肉漲起，疑胃在其中也。或不食之，則一臂瘠焉。有善醫者，教其歷試諸藥。金石草木悉試之，至貝母，其瘡乃聚眉閉口。商人喜曰：「此藥必治也。」因以小葦筒毀其口，灌之。數日成痂。遂愈。〈（出《酉陽雜俎》）〉
　　金州防禦使崔堯封有親外甥李言吉者。左目上臉忽癢，而生一小瘡。漸長大如鴨卵，其根如弦。恆壓其目不能開，堯封每患之。他日飲之酒，令大醉，遂剖去之。言吉不知覺也，贅既破，中有黃雀，鳴噪而去。〈（出《聞奇錄》）〉
　　處士蒯亮，言其所知額角患瘤。醫為割之，得一黑石棋子。巨斧擊之，終不傷缺。復有足脛生瘤者。因至親家，為猘犬所齰，正齧其瘤。其中得針百餘枚，皆可用，疾亦愈。〈（出《稽神錄》）〉
