　　唐張茂昭為節鎮，頻吃人肉，及除統軍，到京。班中有人問曰：「聞尚書在鎮好人肉，虛實？」昭笑曰：「人肉腥而且肕，爭堪吃。」〈（出《盧氏雜記》）〉
　　唐淮南節度王〈（「王」原作「使」，據許本、黃本改）〉播，以錢十萬貫。賂遺恩倖，以圖內〈（以圖內三字原空缺，據黃本補）〉授。諫議大夫獨孤朗、張仲方，起居郎孔敏行、柳公權，起居舍人宋申錫。補闕韋仁實、劉敦儒，拾遺李景讓、薛延口〈（黃本延口作廷老）〉等數〈（數字原空缺，據黃本補）〉人。前一日，詣延英抗論其事，後之賄遷。其徒實繁。自外官至內〈（自下原空缺五字，據黃本補外官至內四字）〉學士三司使，皆有定價。因此致位者不少。近有縣令錄〈（錄字原空缺，據黃本補）〉事參軍。亦列肆鬻之。至有白身便為宰守者。然所至多為四方諸侯不放上，有以知其來也。俾不遵王命，抑有由〈（由字原空缺，據黃本補）〉焉。豈時之重利耶？而諫省任非其人耶？未嘗以一字整頓頹綱。深所未諭。〈（出《盧氏雜說》）〉
　　唐郎中李播典蘄州日，有李生稱舉子來謁。會播有疾病，子弟見之。覽所投詩卷，咸播之詩也。既退，呈於播。驚曰：「此昔應舉時所行卷也，唯易其名矣。」明日。遣其子邀李生，從容詰之曰：「奉大人咨問，此卷莫非秀才有制乎？」李生聞語，色已變曰：「是吾平生苦心所著，非謬也。」子又曰：「此是大人文戰時卷也，兼牋翰未更，卻請秀才不妄言。」遽曰：「某向來誠為誑耳，二十年前，實於京輦書肆中，以百錢贖得，殊不知是賢尊郎中佳制，下情不勝恐悚。」子復聞於播，笑曰：「此蓋無能之輩也，亦何怪乎？饑窮若是，實可哀也。」遂沾以生餼，令子延食於書齋。數日後，辭他適，遺之縑繒。是日播方引見。李生拜謝前輩畢，又云：「某執郎中盛卷，游於江淮間，已二十載矣。今欲希見惠，可乎？所貴光揚旅寓。」播曰：「此乃某昔歲未成事所懷之者，今日老為郡牧，無用處，便奉獻可矣。」亦無愧色，旋置袖中。播又曰：「秀才今擬何之？」生云：「將往江陵，謁表丈盧尚書耳。」播曰：「賢表丈任何官？」曰：「見為荊南節度使。」播曰：「名何也？」對曰：「名弘宣。」播拍手大笑曰：「秀才又錯也，荊門盧尚書，是某親表丈。」生慚悸失次，乃復進曰：「誠君郎中之言，則並荊南表丈，一時曲取。」於是再拜而走出。播歎曰：「世上有如此人耶！」蘄間悉話為笑端。〈（出《大唐新語》）〉
　　唐京兆尹龐嚴，及第後，從〈（後從二字原倒置，據許本改）〉事壽春。有江淮舉人姓嚴。是登〈（是登二字原空缺，據《因話錄》補）〉科記誤本，倒書龐嚴姓名，遂賃舟丐食就謁，時郡中止有〈（止有二字原空缺，據《因話錄》補）〉一判官，亦更不問其氏，便詣門投刺，稱從姪。龐之族人甚〈（甚字原空缺，據黃本補）〉少，覽刺極喜，延納勤勤，款曲同食。語及族人，都非龐氏之〈（之字原空缺，據黃本補）〉事，龐方訝之。因問：「至竟郎君何姓？」曰：「某姓嚴。」龐撫掌大笑〈（撫掌大笑四字原空缺，據黃本補）〉曰：「君誤矣！嚴自名嚴，預君何事？」揮之令去，而猶自謂不誤，〈（自謂不誤四字原空缺，據黃本補）〉從容而退。〈（出《因話錄》）〉
　　唐長慶太和中，王初、王哲，俱中科名。其父仲舒顯於時。二子初宦，不為秘書省官，以家諱故也。既而私相議曰〈（「曰「原作」而」，據許本改）〉：「若遵典禮避私諱，而吾昆弟不得為中書舍人、中書侍郎、列部尚書。」乃相與改諱，只言仲字可矣。又為宣武軍堂書記，識者曰：「二子逆天忤神，不永。」未幾相次殞謝。〈（出《獨異志》）〉
　　唐李據，宰相絳之姪。生綺絝間。曾不知書，門廕調補澠池丞。因歲節，索魚不得。怒追漁師。云：「緣獺暴，不敢打魚。」判云：「俯臨新歲，猛獸驚人，漁網至寬，疏而不漏。放。」又祗承人請假，狀後判云：「白日黃昏須到，夜即平明放歸。」祗承人竟不敢去。又判決祗承人：「如此癡頑，豈合吃杖，決五下。」人有語曰：「豈合吃杖，不合決他。」李曰：「公何會，豈是助語，共之乎者也何別。」〈（出《盧氏雜說》）〉
　　唐有人衣緋，於中書門候宰相求官。人問前任，答曰：「屬教坊，作西方師子左腳來三十年。」〈（出《盧氏雜說》）〉
　　自廣南祭海十數州，多不立文宣王廟。有刺史不知禮，將〈（將字原空缺，據黃本補）〉釋奠。即署一胥吏為文宣王亞聖，鞠躬候於門外。或進止〈（進止二字原空缺，據黃本補）〉不如儀，即判云：「文宣、亞聖決若干下。」〈（出《嶺南異物志》）〉
　　唐有判太常寺，行事禮官祭圓丘。至時不到者，判云：「太常太寺，實自伽藍。圓丘小僧，不合無禮。」〈（出《傳載》）〉
　　唐僕射柳仲郢鎮郪城，有婢失意，於成都鬻之。刺史蓋巨源西川大校，累典支郡，居苦竹溪。女儈以婢導。以巨源嘗其技巧。他日。巨源窗窺，柳婢侍左，通衢有鬻綾絹者，召之就宅。蓋於束縑內，選擇邊幅，舒捲掠之，第其厚薄，酬酢可否。柳婢失聲而仆，似中風，命扶之而去，都無言語，但令還女儈家。翌日而瘳，詰其所苦，青衣曰：「某雖賤人，曾為僕射婢；死則死矣，安能事〈（「事」原作「自」，據許本改）〉賣綾絹牙郎乎！」蜀都聞之，皆嗟歎世族之家，率由禮則。〈（出《北夢瑣言》）〉
　　唐韓昶，名父之子也。雖教有義方。而性頗暗劣。常為集賢〈（集賢二字原空缺，據黃本補）〉校理。史傳中有說金根〈（「根」原作「銀」，據許本改）〉車處，皆臆斷之曰。豈其〈（豈其二字原空缺，據黃本補）〉至除拾遺。果為諫院不受〈（不受二字原缺，據黃本補）〉。
　　宣宗以政事委令狐綯，君臣道契，人無間然。舍人劉蛻者，每訐〈（「訐」原作「計」，據許本改）〉其短，密奏之。宣宗留中，但以其事規於令狐綯，而不言其失〈（許本、黃本失作人）〉。其間以丞相子不拔解就試，踷略云：「號曰無解進士。」又以子弟納賄，踷云：「白日之下，見金而不見人。」令狐憾之，乃俾一人為其書吏，謹事之。劉託以腹心，都不疑慮，因為經業舉人致名第，受賄十萬，為此吏所告，由是貶焉。君子曰：「彭城公將欲律人，先須潔己。安有自負髒污，而發人之短乎？宜其不躋大位也。」先是令狐自以單族，每欲繁其宗，與崔、盧抗衡，凡是當家，率皆引進，皇籍有不得官者，欲進狀，請改姓令狐，時人以此少之。〈（出《北夢瑣言》）〉
　　唐鄭光除河中節度。宣宗問曰：「卿在鳳翔，判官是何人？」光曰：「馮三。」上不之會。樞密使奏曰：「是馮兗，臣曾充使至彼，知之。」上曰：「便與馮三為副使。」及罷河中歸，又詔對，上曰：「卿在河中事大好。」光對曰：「臣須開始得。」又更對他事，曰：「不得，臣須裂始得。」上大笑。後朝臣每遇延英，入閣候對，多以「開始」為號。時裴思謙郎中為節判，頃客於河中，到使院，裴曰：「某〈（「某」原作「其」，據許本改）〉在身官爵，為尚書削盡。」皆謂不以本官呼之。光在河中時，遇國忌行香，便為判官及屈諸客就寺醼飲。徵令。時薛起居保遜，為客在坐。光把酒曰：「某改令，身上取果子名。」云：「膍臍。」他人皆尋思不得。至薛還令，云：「腳杏。」滿座大笑。〈（出《盧氏雜說》）〉
　　唐宰相鄭畋、盧攜親表，同在中書，因公事不協，更相詬詈〈（詈字原空缺，據黃本補）〉，乃至以硯相擲。時人謂宰相鬥擊。「以此俱出官。〈（出《北夢瑣言》）〉
　　唐宰相鄭綮雖有詩名，本無廊廟之望。時王綱已紊，四方多故，才既無取，言必依違。太原兵至渭北，天子震恐，渴求破賊術。綮奏：「請於文宣王諡號中加一哲字。」率此類也。同列以其忝竊，每譏侮之。〈（出《北夢瑣言》）〉
　　唐滎陽鄭准以文筆依荊州成汭。常欲自北陳阮，集其所作為十卷，號《劉表軍書》。而〈（書而二字原倒置，據北夢瑣言七改）〉辭體不雅，至如祝朝貴書雲，中書舍人草麻，通事舍人曰可。又賀襄州趙洪嗣襲書云：「不沐浴佩玉為石祁兆，不登山取符而無恤封。」是顯言其庶賤也。應舉日待卷，題水牛曰：「護犢橫身立，逢人揭尾跳。」朝士以為大笑。〈（出《北夢瑣言》）〉
　　唐張裼有五子，文蔚、彝憲、濟美、仁龜，皆有名第，至宰輔丞郎。一子忘其名。少年聞說，壁魚入道經函中，因蠹蝕神仙字，身有五色，人能取壁魚吞之，以致神仙而上升。張子感之，乃書神仙字，碎剪置於瓶中，捉壁魚以投之，冀其蠹蝕，亦欲吞之，遂成心疾。每一發，竟月不食，言詞粗穢，都無所避。其家扃閉而守之，候其愈，既如常。而倍食一月食料，須品味而飫之。歲久方卒，是知心靈物也，一傷神氣，善猶不可，況為惡乎？即劉辟吞人，張子吞神仙，善惡不同，其傷一也。〈（出《北夢瑣言》）〉
　　唐劉義方，東府解試《貂蟬冠賦》，韻腳以「審之厚薄」。義方賦〈（賦字原空缺，據黃本補）〉成云：「某於厚字韻，有一聯破的。」乃吟曰：「懸之於壁，有類乎兜鍪；戴之於頭，又同乎席帽。」〈（莫後反）〉無不以為歡笑。
　　唐東市鐵行，有范生，卜舉人連中成敗，每卦一縑。秀才〈（秀才二字原空缺，據黃本補）〉鄭群玉短於呈試。家寄海濱，頗有生涯，獻賦之來，下視同輩，〈（同輩二字原空缺，據黃本補）〉意在必取。僕馬鮮華。遂齎緡三千，並江南所出，詣范生。范喜於異禮，卦成乃曰：「秀才萬全矣。」群玉之氣益高。比入試，又多齎珍品，烹之坐享，以至繼燭。見諸會賦，多〈（多字原空缺，據黃本補）〉有寫淨者。乃步於庭曰：「吾今下筆，一字不得生。鐵行范生。須一打〈（打字原空缺，據黃本補）〉二十。」突明，竟制白而去。〈（出《乾鐉子》）〉
　　唐梅權衡，吳人也。入試不持書策，人皆謂奇才。及府題出《青玉案賦》，以「油然易直子諒之心」為韻，場中競講論如何押諒字。權衡於庭樹下，以短棰畫地起草。日晡，權衡詩賦成。張季遐前趨，請權衡所納賦押諒字，以為師模。權衡乃大言曰：「押字須商量，爭應進士舉。」季遐且謙以薄劣，乃率數十人請益。權衡曰：「此韻難押，諸公且廳上坐，聽某押處解否。」遂朗吟曰：「恍兮惚兮，其中有物；惚兮恍兮，其中有諒；犬蹲其傍，鴟拂其上。」權衡又講：「青玉案者，是食案，所以言犬蹲其傍，鴟佛其上也。」眾大笑。〈（出《乾鐉子》）〉
　　周咸通中，舉人李雲翰行《口脂賦》，又羅虯詩云：「窗前遠岫懸生碧，簾外殘霞卦熟紅」，又李罕《披雲動霧見青天》詩：「顏回似青天」，皆遭主司庭責而遣。舉子中有每年撰無名子，前有舉人露布。後皇甫松作《齊夔凌纂要》，又李雲翰作《吳王□□李謁天帝記》，無名子。蕭相知舉年，裴裕所制尤名，近千餘首，裕逐罷舉。是年，盧庸連旁文宣王廟前哭半日。
