　　南海去會稽三千里，有狗國，國中有飛涎鳥似鼠，兩翼如鳥而腳赤。每至曉，諸棲禽未散之前，各各占一樹，口中有涎如膠，繞樹飛，涎如雨〈（「如雨」二字原缺，據明抄本補。）〉沾灑眾枝葉。有他禽之至而如網也，然乃食之。如竟午不獲，即空中逐而涎惹之，無不中焉。人若捕得脯，治渴。其涎每布後半日即乾，自落，落即布之。〈（出《外荒記》）〉
　　有鳥如烏，文首白喙赤足，名曰精衛。昔赤帝之女名女婧，往游於東海，溺死而不返，其神化為精衛。故精衛常取西山之木石，以填東海。〈（出《博物志》）〉
　　晉文公焚林以求介推，有白鵶繞煙而噪，或集介子之側，火不能焚。晉人嘉之，起一高台，名曰思煙台。種仁壽之木，木似柏而枝長軟，其花堪食。故《呂氏春秋》云：「木之美者，有壽木之華。」即此是。或雲，此鵶有識，於焚介之山，數百里不復織網羅。〈（此「鵶有識於焚介之山數百里不復織羅網」，《拾遺記》三作戒所焚之山數百里居人不得設羅網。）〉呼之曰仁鳥。俗亦謂仁鳥白臆為慈烏，則此類也。〈（出王子年《拾遺記》）〉
　　幽州之墟，羽山之北，有善鳴禽。人面鳥喙，八翼一足，毛色如雉，行不踐地，名曰鸐，其聲似鐘磬笙竽也。《世語》曰：「青鸐鳴，時太平。」乃盛明之世，翔鳴藪澤，音中律呂，飛而不行。禹平水土，棲於川岳，所集之地，必有聖人出焉。自上古鑄諸鼎器，皆圖像其形。銘贊至今不絕。〈（出《拾遺錄》）〉
　　韓朋鳥者，乃鳧鷖之類。此鳥為雙飛，泛溪浦。水禽中鸂鶒、鴛鴦、鵁鶄，嶺北皆有之，唯韓朋鳥未之見也。案干寶《搜神記》云：「大夫韓朋，〈（一雲「憑」）〉其妻美，宋康王奪之。朋怨，王囚之，朋遂自殺。妻乃陰腐其衣，王與之登台，自投台下，左右提衣，衣不勝手。遺書於帶曰：『願以屍還韓氏而合葬。』王怒，令埋之，以相望。經宿，忽見有梓木生二塚之上，根交於下，枝連其上。又有鳥如鴛鴦，恆棲其樹。朝暮悲鳴。」南人謂此禽即韓朋夫婦之精魂，故以韓氏名之。〈（出《嶺表錄異》）〉
　　帶箭鳥，鳴如野鵲，翅羽黃綠間錯，尾生兩枝，長二尺餘，直而不梟，唯尾稍有毛，宛如箭羽，因目之為帶箭鳥。〈（出《嶺表錄異》）〉
　　漢元封五年，勒畢國貢細鳥，以方尺玉籠盛數百頭，大如蠅。其狀如鸚鵡，聞聲數里，如黃鵠之音。國人常以此鳥候時，亦名曰候蟲。上得之，放於宮內，旬日之間，不知所止，惜甚，求不復得。明年，此鳥復來集於帷幄之上，或入衣袖，因更名曰蟬鳥。宮人婕妤等皆悅之，但有此鳥集於衣上者，輒蒙愛幸。武帝末，稍稍自死，人尤愛其皮，服其皮者，多為男子媚也。〈（出《洞冥記》）〉
　　齊郡函山有鳥足青嘴赤，素翼絳顙，名王母使者。昔漢武帝登此山，得玉函，長五寸，帝下山，玉函忽化為白鳥飛去。世傳山上有王母藥函，常令鳥守之。〈（出《酉陽雜俎》）〉
　　漢時，鄢縣南門兩扇，忽一聲稱「鴛」，一聲稱「鴦」，晨夕開閉，聲聞京師。漢末惡之，令毀其門，兩扇化為鴛鴦，相隨飛去，後遂改鄢為晏城縣。〈（出《朝野僉載》）〉
　　楊震卒，未葬，有大鳥五色高丈餘，從天飛下，到震棺前，舉頭悲鳴，淚出沾地。至葬日，沖天上升。〈（出謝丞《後漢書》）〉
　　豫章新喻縣男子見田中有六七女，皆衣毛衣。不知是鳥，匍匐往，得其一女所解毛衣，取藏之。即往就諸鳥，諸鳥各飛去，一鳥獨不得去。男子取以為婦，生三女，其母后使女問父，知衣在積稻下，得之，衣而飛去。後復以衣迎三兒，亦得飛去。〈（出《搜神記》）〉
　　京兆有張氏獨處一室，有鳩自外入，止於床。張氏祝曰：「鳩為禍也，飛上承塵；為福也，即入我懷。」以手探之，而得一金鉤。是後子孫漸盛，資財萬倍。蜀賈客至長安，聞之，乃厚賂婢，婢竊鉤以與客。張氏既失鉤，漸漸衰耗，而蜀客亦罹窮厄，於是齎鉤以反張氏，張氏復昌。〈（出《搜神記》）〉
　　魏時，昆明國貢漱金鳥。國人云：「其地去然州九千里，出此鳥，形如雀，色黃，毛羽柔密，常翾翔海上，羅者得之，以為至祥。〈（「祥」原作「翔」，據明抄本改。）〉聞大魏之德，被於荒遠，乃越山航海，來獻大國。」帝得此鳥，蓄於靈禽之圃，飴以真珠，飲以龜腦。鳥常吐金屑如粟，鑄之可以為器。昔漢武時，有獻大雀，此之類也。此鳥畏霜雪，乃起小室以處之，名曰辟寒台。皆用水晶為戶牖，使內外通光，而常隔於風雨塵霧。宮人爭以所吐之金飾釵珮，謂之辟寒金，故宮人相嘲言曰：「不服辟寒金，那得君王心；不服辟寒鈿，那得君王憐。」於是媚惑爭以寶為身飾，及行臥皆懷挾以要寵也。魏代喪滅，珍寶池台，鞠為茂草，漱金之鳥，亦自高翔。〈（出《拾遺錄》）〉
　　晉永嘉二年，有鶖集於始安縣，木矢貫之，鐵鏃，其長六寸有半，以箭計之，其射者當身長丈五六尺。
　　晉太元中，營道令何偕之去職，於縣界山中得一鳥，大如白鷺，青色赤目，膝上髀下，自然有銅環形，大小刻畫轉輾如〈（「畫轉輾如」四字原空缺，據黃本補。）〉攬子，絕妙人功，於是京邑皆傳觀之。營道經今屬道州。〈（原缺出處，許本、黃本作出《酉陽雜俎》）〉
　　梁武太清三年，侯景圍台城，遠不通問，簡文作紙鳶飛空，告急於外。侯景謀臣王偉〈（「偉」字原空缺，據黃本補。）〉謂景曰：「此紙鳶所至，即以事達外。」令左右善射者射之，及墮，皆化為鳥，飛入雲中，不知所往。〈（出《獨異志》）〉
　　安定原土築時，奠祭以〈（「以」字原空缺，據明抄本補。）〉觚爵，忽有一鶉飛於觚上，因名鶉觚城。後魏文帝大統中，立為鶉觚縣。〈（出《窮神秘苑》）〉
　　有戴文謀者，隱居陽城山中。曾於客堂食際，忽聞有呼曰：「我天帝使者，欲下憑君，可乎？」文謀聞甚驚，又曰：「君疑我也？」文謀乃跪曰：「居貧，恐不足降下耳。」既而灑掃設位，朝夕進食甚謹。後謀於室內竊言之，其婦曰：「此恐是狐魅依憑耳。」文謀曰：「我亦疑之。」乃祠饗之時，神乃言曰：「吾相從，方欲相利，不意有疑心異議。」文謀辭謝之際，忽堂上如數十人呼聲，出視之，見一大鳥，五色，白鳩數十隨之，東北入雲而去。〈（出《窮神秘苑》）〉
　　煬帝徵遼回，次於柳城郡之望海鎮。步出觀望，有大鳥二，素羽丹嘴，狀同鶴鷺，出自霄漢，翻翔雙下，高一丈四五尺，長八九尺，徘徊馴擾，翔舞御營。敕著作佐郎虞綽制《瑞鳥銘》以進，上命鐫於其所，仍敕殿內丞閻毗圖寫其狀，秘書郎虞世南上《瑞鳥頌》，敕令寫於圖首。〈（出《大業拾遺記》）〉
　　顧渚山中有鳥如鴝鵒而小，蒼黃色，每至正二月，作聲云：「春起也！」至三月四月，作聲云：「春去也！」彩茶人呼為報春鳥。〈（出《顧渚山記》）〉
　　石首魚，至秋化為冠鳧，冠鳧頭中有石也。〈（出《海陸碎事》，明抄本作出《地野記》）〉
　　秦吉了，容、管、廉、白州產此鳥，大約似鸚鵡，嘴腳皆紅，兩眼後夾腦，有黃肉冠，善效人言，語音雄大，分明於鸚鵡。以熟雞子和飯如棗飼之。或雲，容州有純赤、純白色者，俱未之見也。〈（出《嶺表錄異》）〉
　　汘陽郡有張女郎廟。上元中，有韋氏子客於汘陽，途至其廟。遂解鞍以憩。忽見廟宇中有二屐子在地上，生視之，乃結草成者，文理甚細，色白而制度極妙。韋生乃收貯於橐中，既而別去。及至郡，郡守舍韋生於館亭中。是夕，生以所得屐，致於前而寐。明日已亡所在，莫窮其處。僅食頃，乃於館亭瓦屋上得焉。僕者驚愕，告於韋生，生即命升屋而取之。即得，又致於前，明日又失其所，復於瓦屋上得之。如是者三，韋生竊謂僕曰：「此其怪乎？可潛伺之。」是夕，其僕乃竊於隙中伺之，夜將半，其屐忽化為白鳥，飛於屋上。韋生命取焚之，乃飛去。〈（出《宣室志》）〉
　　李靖弟客師官至右武衛將軍，四時從禽，無暫止息。京師之西南際澧水，鳥獸皆識之，每出，鳥鵲競逐噪之，人謂之鳥賊。〈（出《譚賓錄》）〉
　　馮兗給事，親仁坊有宅，南有山亭院，多養鵝鴨及雜禽之類極多，常遣一家人掌之，時人謂之鳥省。〈（出《盧氏雜說》）〉
　　天後時，左衛兵曹劉景陽使嶺南，得吉了鳥，雄雌各一隻，解人語。至都進之，留其雌者，雄煩怨不食，則天問曰：「何乃無聊也？」鳥為言曰：「其配為使者所得，今頗思之。」乃呼景陽曰：「卿何故藏一鳥不進？」景陽叩頭謝罪，乃進之，則天不罪也。〈（出《朝野僉載》）〉
　　開元中，貝州蝗蟲食禾，有大白鳥數千，小白鳥數萬，盡食其蟲。〈（出《酉陽雜俎》）〉
　　開元初，范陽盧融病中獨臥，忽見大鳥自遠飛來，俄止庭樹，高四五尺，狀類鴞，目大如柸，嘴長尺餘。下地上階，頃之，入房登床，舉兩翅，翅有手，〈（「手」原作「子」，據明抄本改。）〉持小槍，欲以擊融，融伏懼流汗。忽復有人從後門入，謂鳥云：「此是善人，慎勿傷也。」鳥遂飛去，人亦隨出，融疾自爾永差。〈（出《廣異記》）〉
　　濮州刺史李全璋妻張，牛肅之姨也，開元二十五年，卒於伊闕莊。張寢疾，有鳥止於庭樹，白首赤足，黃腹丹翅。其鳴但云：「懊恨也母兮。」如是晝夜不絕聲。十餘日，張殂，鳥遂不見。〈（出《紀聞》）〉
　　天寶末，台州錄事參軍王緒病將死，有大鳥飛入緒房，行至床所，引嘴向緒聲云：「取取。」緒遂卒。〈（出《廣異記》）〉
　　大曆八年，大鳥見武功，群噪之。行營將張日芬射獲之，肉翅狐首，四足，足有爪，廣四尺，狀類蝙蝠。〈（出《酉陽雜俎》）〉
　　鸛鸘，一名墮羿，形似鵲。人射之，則銜矢反射人。〈（出《酉陽雜俎》）〉
　　魚復縣南山有鳥大如鴝鵒，羽色多黑，雜以黃白，頭頗似雉。有時吐物長數寸，丹彩彪炳，形色類綬，因名為吐綬鳥。又食必蓄嗉，臆前大如斗，慮觸其嗉，行每遠草木，故一名避株鳥。〈（出《酉陽雜俎》）〉
　　杜鵑，始陽相推而鳴，先鳴者吐血死。嘗有人出行，見一群寂然，聊學其聲，即死。初鳴，先聽者主離別。廁上聽其聲，不祥。厭之之法，當為犬聲應之。〈（出《酉陽雜俎》）〉
　　蚊母鳥，形如鷁，嘴大而長，池塘捕魚而食。每叫一聲，則有蚊蚋飛出其口。俗雲，彩其翎為扇，可辟蚊子。亦呼為吐蚊鳥。〈（出《嶺表錄異》）〉
　　劍南彭蜀間，有鳥大如指，五色畢具，有冠似鳳。食桐花，每桐結花即來，桐花落即去，不知何之，俗謂之桐花鳥。極馴善，止於婦人釵上，客終席不飛。人愛之，無所害也。〈（出《朝野僉載》）〉
　　真臘國有葛浪山，高萬丈，半腹有洞。先有浪鳥，狀似老鴟，大如駱駝。人過，即攫而食之，騰空而去，百姓苦之。真臘王取大牛肉。中安小劍子，兩頭尖利，令人載行，鳥攫而吞之，乃死，無復種矣。〈（出《朝野僉載》）〉
　　百舌春囀，夏至唯食蚯蚓。正月後凍開，蚓出而來。十月後，蚓藏而往。蓋物之相感也。〈（出《朝野僉載》）〉
　　江淮謂群鸛旋飛為鸛井，鸛亦好旋飛，必有風雨。人探巢取鸛子，六十里旱。能群飛，薄霄激雨，雨為之散。〈（出《酉陽雜俎》）〉
　　又南方有鸛食蛇，每遇巨石，知其下有蛇，即於石前，如道士禹步，其石阞然而轉，因得而噉。裡人學其法者，伺其養雛，緣樹，以蔑絙縛其巢，鸛必作法而解之，乃鋪沙樹底，俾足跡所印而仿學之。〈（出《北夢瑣言》）〉
　　另外，南方有一種鸛吃蛇，鸛鳥每當遇到大石頭，知道石下有蛇，就在石間附近，像道士那樣漫步，石頭便也隨著轉動，於是就能捉著蛇吃掉。鄉里人想學鸛的步法，趁鸛鳥育雛時，上樹，用蔑網扣住它的巢，鸛鳥必定用法解開蔑網，就在樹下鋪沙子，使鸛鳥在沙上印上足跡，以便模仿學習。
　　大中末，舒州奏眾鳥成巢，闊七尺，高一丈，而燕雀鷹鸇，水禽山鳥，無不馴狎如一。更有鳥，人面綠毛，嘴爪皆紺。其聲曰「甘蟲」，因謂之甘蟲。時人畫圖，鬻於坊市。〈（出《杜陽編》）〉
　　王蜀刑部侍郎李仁表寓居許州，將入貢於春官。時薛能尚書為鎮，先繕所業詩五十篇以為贄，濡翰成軸，於小亭凴幾閱之。未三五首，有戴勝自簷飛入，立於案幾之上，馴狎。良久，伸頸嚲翼而舞，向人若將語。久之，又轉又舞。如是者三，超然飛去。心異之，不以告人，翌日投詩，薛大加禮待。居數日，以其子妻之。〈（出《錄異記》）〉
　　北海有大鳥，其高千里，頭文曰「天」，胸文曰「候」，左翼文曰「鷖」，右翼文曰「勒」，頭向東正，海中央捕魚。或時舉翼飛，而其羽相切，如雷風也。〈（出《神異錄》）〉
　　溫璋為京兆尹，勇於殺戮，京邑憚之。一日，聞挽鈴而不見有人，如此者三，乃一鵶也。尹曰：「是必有人探其雛而來訴耳。」命吏隨鵶所在而捕之，其鵶盤旋，引吏至城外樹間，果有人探其雛，尚憩樹下。吏執送之，府尹以事異於常，乃斃捕雛者。〈（出《北夢瑣言》）〉
　　王蜀永平二年，得北邙山章弘道所留瑞文於什邡之仙居山，遂出緡錢，委漢州馬步使趙弘約，締構觀宇。洎創天尊殿，材石宏博，功用甚多。是日，將架巨梁，工巧丁役三百餘人縛拽鼓譟，震動遠近。忽有異鳥三隻，一紅赤色，二皆潔白，尾如曳練，各長二尺餘，棲於樑上，隨絙索上下，在眾人中，略無驚怖。工人撫搦戲玩之，如所馴養者。梁既上畢，鳥亦飛去。〈（出《錄異記》）〉
　　頃年，有人取得黃鶯雛，養於竹籠中。其雌雄接翼，曉夜哀鳴於籠外，絕不飲喙。乃取雛置於籠外，〈（「絕不飲喙乃取雛置於籠外」十一字原缺，據明抄本補。）〉則更來哺之。人或在前，略無所畏。忽一日，不放出籠，其雄雌繚繞飛鳴，無從而入。一投火中，一觸籠而死。剖腹視之，其腸寸斷。〈（出《玉堂閒話》）〉
