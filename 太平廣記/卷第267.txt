　　後趙石勒將麻秋者，大原胡人也，植性虓險鴆毒。有兒啼，母輒恐之麻胡來，啼聲絕。至今以為故事。〈（出《朝野僉載》）〉
　　明帝崩，昱嗣位，是為幼帝。幼帝狂暴，恣行誅戮，出入無度。從者並執鋌、矛、錐、鋸自隨，有忤意，擊腦椎陰，刺心剖腹之誅，日有數十。孝武帝二十八子，明帝殺其十六，餘皆帝殺之，子孫無在朝者。〈（出《談藪》）〉
　　北齊高洋，以光武中興為誅劉氏不盡，於是大誅諸元，死者千餘，棄之漳水。有捕魚者得爪甲，為之元郎魚，〈（「魚」原作「漁」，據明抄本改。）〉人不忍食之。唯元巒、元長春、元景安，三家免誅。巒以其女為常山王妃，春、安等以其多力善射故也。景安兄景皓曰：「寧為玉碎，不作瓦全。」景安奏其言，帝復殺之。自是元氏子孫，老幼貴賤無遺矣。〈（出《談藪》）〉
　　北齊南陽王入朝。上問何以為樂。王曰：「致蠍最樂。」遂收蠍，一宿得五斗。置大浴斛中，令一人脫衣而入，被蠍所蜇，宛轉號叫，苦痛不可言。食頃而死，帝與王看之極喜。〈（出《朝野僉載》）〉
　　隋末荒亂，狂賊朱粲起於襄、鄧間。歲饑，米斛萬錢，亦無得處，人民相食。粲乃驅男女小大，仰一大銅鍾，可二百石，煮人肉以餵賊。生靈殲於此矣。〈（原缺出處，明抄本作出《朝野僉載》）〉
　　周恩州刺史陳承親，嶺南大首領也，專使子弟兵劫江。有一縣令從安南來，承親憑買二婢，令有難色。承親每日重設邀屈，甚慇懃。送別江亭，即遣子弟兵從後劫殺，盡取財務，將其妻及女至州。妻叩頭求作婢，不許，亦縊殺之，取其女。前後官人家過，承親禮遇厚者，必隨後劫殺，無有免者。〈（出《朝野僉載》）〉
　　周杭州臨安尉薛震好食人肉。有債主及奴詣臨安，於客舍，遂飲之醉。殺而臠之，以水銀和煎，並骨消盡。後又欲食其婦，婦覺而遁。縣令詰得其情，申州，錄事奏，奉敕杖殺之。〈（出《朝野僉載》）〉
　　周嶺南首陳元光設客，令一袍褲行酒。光怒，令曳出，遂殺之。須臾爛煮，以食諸客。後呈其二手，客懼，攫喉而吐。〈（出《摭言》。明抄本作出《朝野僉載》）〉
　　周瀛州刺史獨孤莊酷虐，有賊問不承，莊引前曰：「若健兒，一一具吐，放汝。」遂還巾帶。賊並吐之。諸官以為必放。頃莊曰：「將我作具來。」乃一鐵鉤，長尺餘，甚銛利，以繩掛於樹間。謂賊曰：「汝不聞健兒鉤下死。」令以胲鉤之，遣壯士掣其繩，則鉤出於腦矣。謂司法曰：「此法何如？」答曰：「弔民代罪，深得共宜。」莊大笑。後莊左降施州刺史，染病，唯憶人肉。部下有奴婢死者，遣人割肋下肉食之。歲餘卒。〈（出《朝野僉載》）〉
　　周推事使索元禮，時人號為索使。訊囚作鐵籠頭，觺〈（呼角反）〉其頭，仍加楔焉，多至腦裂髓出。又為鳳曬翅、彌猴鑽火等，以椽關手足而轉之。並研〈（「研」原作「所」，據明抄本改）〉骨至碎。又懸囚於梁下，以石縋頭。其酷法如此。元禮故胡人，薛師之假父，後坐髒賄，流死嶺南。〈（出《朝野僉載》）〉
　　周來俊臣羅織人罪，皆先進狀，敕依奏，即籍沒。徐有功出死囚，亦先進狀，某人罪合免，敕依，然後斷雪。有功好出罪，皆先奉進止，非是自專。張湯探人主之情，蓋為此也。〈（出《談藪》，明抄本作出《朝野僉載》）〉
　　唐羽林將元楷，三代告密得官。男彥瑋，告劉城之破家，彥瑋處侍御。先天〈（先天二字原空缺，據朝野僉載補）〉二年，七月三日，楷以反逆誅，家口配嶺南。所謂積惡之家，必有餘殃也。〈（出《朝野僉載》）〉
　　周補闕喬知之有婢碧玉姝豔，能歌舞，有文章。知之特幸，為之不婚。偽魏王武承嗣暫借教姬人妝梳。納之，更不放還。知之乃作《綠珠怨》以寄之焉。其詞曰：「石家金谷重新聲，明珠十斛買娉婷。此日可憐偏自許，此時歌舞得人情。君家閨閣不曾觀，好將歌舞借人看。意氣雄豪非分理，驕矜勢力橫相干。辭君去君終不忍，徒勞掩袂傷鉛粉。百年離恨在高樓，一代容顏為君盡。」碧玉得詩，飲泣不食三日，投井而死。承嗣出其屍，於裙帶上得詩。大怒，乃諷羅織人告之。遂斬知之於南市，破家籍沒。〈（出《朝野僉載》）〉
　　周張易之為控鶴監，弟昌宗為秘書監，昌儀為洛陽令。競為豪侈。易之為大鐵籠，置鵝鴨於其內，當中爇炭火，銅盆貯五味汁。鵝鴨繞火走，渴即飲汁，火炙痛旋轉，表裡皆熟，毛落盡，肉赤烘烘乃死。昌宗活繫驢子小室內，爇炭火，置五味汁，如前法。昌儀取鐵橛釘入地，縛狗四足於橛上，放鷹鷂，活按共肉食，肉盡而狗未死，號叫酸楚，不復忍聽。易之曾過昌儀，憶馬腸，儀取從騎，破肋取腸，良久方死。後誅易之、昌宗等，百姓臠割其肉，肥白如豬肪，煎炙而食。昌儀打雙腳折，抉取心肝而後死。斬其首送都。時雲狗馬報。〈（出《朝野僉載》）〉
　　郝象賢，處俊孫也。武後宿怒其祖，戮及其孫。象賢臨刑。極罵而死。自此法司恐是，將殺人，必先以木丸塞口，然後加刑。〈（出《談賓錄》）〉
　　周秋官侍郎周興推劾殘忍，法外苦楚，無所不為，時人號「牛頭阿婆」。百姓怨謗。興乃榜門判曰：「被造之人，問皆稱枉。斬決之後，咸悉無言。」〈（出《朝野僉載》）〉
　　周侍御史侯思止，醴泉賣餅食人也。羅告，準例酬五品。於上前索御史，上曰：「卿不識字。」對曰：「獬豸豈識字，但為國觸罪人而已。」遂授之。凡推勘。殺戮甚眾，更無餘語。唯謂囚徒曰：「不用你書言筆語，止還我白司馬。若不肯來俊，即與你孟青。」橫遭苦楚，非命者不可勝數。白司馬者，北邙山白司馬坂也。來俊者，中丞來俊臣也。孟青者。將軍孟青棒也。後坐私畜錦，朝堂決殺之。〈（出《朝野僉載》）〉
　　來俊臣，雍人也。父操，松州長史。俊臣少詭譎無賴，反覆險詖，殘忍荒慝，舉世無比。則天朝，羅告諸王貴臣，授朝散大夫，拜侍御史，按制獄。少不會意者，必牽引之，前後坐族，〈（族字原缺。據明抄本補。）〉滅千餘家。朝廷累息，無敢言者。道路以目。與侍御史王弘義、侯思止腹心。羅告衣冠。無間春夏。誅斬人不絕。時於麗景門內置制獄，亦號為新開門，但入新開門，百不全一。弘義戲謂麗景門為「例竟門」，言入此門例竟也。俊臣與其黨朱南山等十餘輩，造告密羅織經數十言，皆有條貫支節張本。佈置事狀由緒，令其黨告之。或投匭以聞。則天多委俊臣按問。俊臣別造枷，號為「突地吼」。遭其枷者，輪轉於地，斯須悶絕矣。又作枷有十，號棒名「見即承」。復有鐵圈籠頭，當訊囚，圈中下楔。其餘名號數十，大略如此也。囚人無貴賤，必〈（必字原空缺，據明抄本補）〉先例枷棒於地，召囚前曰：「此是作具。」見之魂膽飛越，無不自誣者。則天重其爵賞以酬之，故更競勸為酷矣！由是告密者之徒，紛然道路，名流伔俯，閱日而已。朝士因朝，默遭掩襲，至於族滅，與其家訣曰：「不知重相見否。」天授中，春官尚書狄仁傑、天官侍郎任令暉、文昌右丞盧獻等〈（等字原空缺，據明抄本補）〉五人，並為其羅告。俊臣既以族人家為功，欲引人承反，乃奏請降敕。一問既承同首例，得減死，以脅仁傑等，令承反。傑款曰：「大周革命，萬物惟新，唐室舊臣，某從誅戮，反是實。」俊臣乃少寬之。其判官王德壽謂傑曰：「尚書事已爾，且得減死。壽今業已受驅策，意欲求少階級，憑〈（「憑」原作「馮」，據明抄本改）〉尚書牽楊執柔可乎？」傑曰：「若之何？」壽曰：「尚書昔在春官，執柔任某司員外，引之可也。」傑曰：「皇天厚土，遣狄仁傑行此事耶！」以頭觸柱，血流被面。德壽懼而謝焉。仁傑既承反，所司待日行刑，不復嚴防，得憑首〈（明抄本首作守）〉者求筆硯。折被頭帛書之，敘冤苦，置於綿衣中。遣謂德壽曰：「時方熱。請赴家人去其綿。」德壽不復疑也。家人得衣中書，傑子光遠持之稱變，得召見。則天覽之惘然，召問俊臣曰：「卿言仁傑等承反，今其子弟訟冤何也？」俊臣曰：「此等何能自伏其罪。臣寢處之甚安，亦不去其巾帶，則天令通事舍人周琳往視之。俊臣遂命獄人，令假傑等巾帶，行立於西，命綝視之。懼俊臣，莫敢西顧，但視東唯諾而已。俊臣令綝少留，附進狀。乃令判官妄為傑等作謝死表，代署而進之。鳳閣侍郎樂思誨男，年八九歲。其家已族，且隸於司農，上變得召見，言俊臣等苛毒，願陛下假條反狀以付之，無大小皆如狀矣。則天意少解，乃召見傑等曰：「卿承反何也？」傑等曰：「向不承，已死於枷棒矣！」則天曰：「何為作謝死表？」傑等曰：「無」。因以表示之，乃知其代署，因釋此五家。俊臣復奏大將軍張乾〈（《舊唐書·來俊臣傳》乾作虔）〉勖，大將軍給使范雲仙，於洛陽〈（陽字原空缺，據明抄本補）〉牧院。虔勖等〈（虔勖等三字原空缺，據《舊唐書·來俊臣傳》補）〉不堪苦，自訟於國有功，言辭頗厲。俊臣命衛士亂刀斲殺之；雲仙亦言歷事先朝，稱使司冤苦，俊臣命截去其舌。士庶破膽，無敢言者。俊臣累坐贓，出同州參軍，逼奪同列參軍妻，仍辱其母，莫敢言者。尋授河南尉，累遷太僕卿。則天賜其奴婢十人，當授於司農。時西番酋長大將軍斛瑟羅，家有細婢善歌舞。俊臣且止司農賜，令其黨羅告斛瑟羅反，將圖其婢。諸酋長詣闕，割耳剺面，訟冤者數十人，乃得不族。時綦連耀與劉思禮等有議，長安尉吉頊知之，以語俊臣。俊臣發之，連坐族者數十。俊臣恃擅其功，復羅遘頊。頊得召見庭訴，僅而免。俊臣先逼取〈（「逼取」原作「遭安」，據明抄本改）〉太原王慶詵〈（「詵」原作「說」，據明抄本改。）〉女。俊臣素與河東衛遂忠有舊。忠名行雖不著，然好學，有詞辨，酒酣詣俊臣。俊臣方與妻族宴集，應門者妄云已出矣。遂忠知妄，入其家，慢罵辱之。俊臣恥其親族，命毆擊反接。既而免之，自此構隙。俊臣將羅告武氏諸偽王及太平公主、張易之等，遂忠發之。則天屢保持，而諸武及公主可懼，共毀之，乃棄市。國人無少長皆怨恨，競剮其肉。斯須而盡。則天覺悟，降敕曰：「來俊臣，閭巷小人，輕險有素，以其頗申乣謫，當謂微效欵誠。諸王等磐石宗枝，必期毀敗。南北衙文武將相。咸擬傾危，宜加赤族之誅，以雪蒼生之憤。」既族之，無問士庶男女，相慶於道路。咸曰：「自此後臥，乃背得著床，不爾，朝不謀夕矣！」〈（出《御史臺記》）〉
