　　唐楊淮者，宋城人，士流名族。因出郊野，見一婦人。容色殊麗。准見挑之，與野合。經月餘日，每來齋中，復求引准去。准不肯從，忽而心痛不可忍，乃云：「必不得已，當隨君去，何至苦相料理。」其疾遂愈，更隨婦人行十餘里。至舍，院宇分明，而門戶卑小。婦人為準設食，每一舉盡椀。心怪之，然亦未知是鬼。其後方知。每准去之時，閉房門，屍臥床上，積六七日方活。如是經二三年。准兄渭准曰：「汝為人子，當應紹績。奈何忽與鬼為匹乎？」准慚懼，出家被緇服，鬼遂不至。其後准反初服。選為縣尉，別婚家人子。一年後，在廳事理文案，忽見婦人從門而入，容色甚怒。准惶懼，下階乞命，婦人云：「是度無放君理。」極辭搏之，准遇疾而卒。〈（出《廣異記》）〉
　　臨汝郡有官渠店，店北半里許李氏莊王乙者，因赴集，從莊門過。遙見一女年可十五六，相待欣悅，使侍婢傳語。乙徘徊槐陰，便至日暮，因詣莊求宿。主人相見甚歡，供設亦厚。二更後，侍婢來云：「夜尚未深，宜留燭相待。」女不久至，便敘綢繆，事畢。女悄然忽患，乙云：「本不相識，幸相見招。今敘平生，義即至重。有何不暢耶？」女云：非不盡心，但適出門閉，逾垣而來。〈（逾字來字原缺，據明鈔本補。）〉牆角下有鐵爬，爬齒刺腳，貫徹心痛，痛不可忍。「便出足視之。言訖辭還，云：「已應必死。君若有情，回日過訪，以慰幽魂耳。」後乙得官東歸，塗次李氏莊所，聞其女已亡。私與侍婢持酒饌至殯宮外祭之，因而痛哭。須臾，見女從殯宮中出，乙乃伏地而卒，侍婢見乙魂魄與女同入殯宮，二家為冥婚焉。〈（出《廣異記》）〉
　　韋栗者，天寶時為新淦丞，有少女十餘歲。將之官，行上揚州，女向〈（向明鈔本作白。）〉栗，欲市一漆背金花鏡。栗曰：「我上官艱辛，焉得此物？待至官與汝求之。」歲餘女死，栗亦不記宿事。秩滿，載喪北歸，至揚州，泊河次。女將一婢持錢市鏡，行人見其色甚豔，狀如貴人家子，爭欲求賣。有一少年年二十餘，白皙可喜，女以黃錢五千餘之，少年與漆背金花鏡，徑尺餘。另一人云：「有鏡勝此，只取三千。」少年復減兩千。女因留連。色授神與，〈（與字原缺，據明鈔本補。）〉須臾辭去。少年有意淫之，令人隨去，至其所居。須臾至鋪，但得黃紙三貫，少年持至栗船所，云：「適有女郎持錢市鏡，入此船中。今成紙錢。」栗云：「唯有一女，死數年矣。君所見者，其狀如何？」少年具言服色容貌，栗夫妻哭之。女正復如此。因領少年入船搜檢，初無所得。其母剪黃紙九貫，置在櫬邊案上，檢失〈（失字原缺，據明鈔本補。）〉三貫，眾頗異之，乃復開棺，見鏡在焉，莫不悲歎。少年云：「錢已不論。」具言本意，復贈十千，為女設齋。〈（出《廣異記》）〉
　　河間劉別駕者，常云：「世間無婦人，何以適意？」後至西京通化門，見車中婦人有美色，心喜愛悅，因隨至其舍，在資聖寺後曲。婦人留連數宵，彼此兼暢。劉侯不覺有異，但中宵寒甚，菌衾累重，然猶肉不煖。心竊怪之，後一日將曙，忽失婦人並屋宇所在，其身臥荒園中數重亂葉下，因此遇痼病。〈（出《廣異記》）〉
　　高密王玄之，少美丰采，為蘄春丞，秩滿歸鄉里，家在郭西。嘗日晚徙倚門外，見一婦人從西來，將入郭，姿色殊絕，可年十八九。明日出門又見，如此數四，日暮輒來。王戲問之曰：「家在何處？向暮來此？」女笑曰：「兒家近在南岡，有事須至郭耳。」王試挑之，女遂欣然，因留宿，甚相親昵，明旦辭去。數夜輒一來，後乃夜夜來宿。王情愛甚至，試謂曰：「家既近，許相過否？」答曰：「家甚狹陋，不堪延客，且與亡兄遺女同居，不能無嫌疑耳。」王遂信之，寵念轉密。於女工特妙，王之衣服，皆其裁製，見者莫不歎賞之。左右一婢，亦有美色，常隨其後。雖在晝日，亦不復去。王問曰：「兄女得無相望乎？」答曰：「何須強預他家事？」如此積一年，後一夜忽來，色甚不悅，啼泣而已。王問之，曰：「過蒙愛接，乃複離去，奈何？」因嗚咽不能止，王驚問故，女曰：「得無相難乎？兒本前高密令女，嫁為任氏妻，任無行見薄，父母憐念，呼令歸。後乃遇疾卒，殯於此。今家迎喪，明日當去。」王既愛念，不復嫌忌。乃便悲惋。「問明日得至何時，曰：「日暮耳。」一夜敘別不眠，明日臨別，女以金縷玉杯及玉環一雙留贈，王以繍衣答之，握手揮涕而別。明日至期，王於南岡視之，果有家人迎喪。發襯，女顏色不變，粉黛如故。見繍衣一箱在棺中，而失其所送金杯及玉環。家人方覺有異。王乃前見陳之，兼示之玉杯與環，皆捧之而悲泣。因問曰：「兄女是誰？」曰：「家中二郎女，十歲病死，亦殯其旁。」婢亦帳中木人也，其貌正與從者相似。王乃臨柩悲泣而別，左右皆感傷。後念之，遂恍惚成病，數日方愈。然每思輒忘寢食也。〈（出《廣異記》）〉
　　滎陽鄭德懋，常獨乘馬，逢一婢，姿色甚美，馬前拜云：「崔夫人奉迎鄭郎。」鄂然曰：「素不識崔夫人，我又未婚，何故相迎？」婢曰：「夫人小女，頗有容質，且以清門令族，宜相匹敵。」鄭知非人，欲拒之，即有黃衣蒼頭十餘人至曰：「夫人〈（曰夫人原作日未入，據明鈔本、陳校本改。）〉趣郎進。」輒控馬。其行甚疾，耳中但聞風鳴。奄至一處，崇垣高門，外皆列植楸桐。鄭立於門外，婢先白。須臾，命引鄭郎入。進曆數門，館宇甚盛，夫人著梅綠羅裙，可年四十許，姿容可愛，立於東階下。侍婢八九，皆鮮整。鄭趨謁再拜。夫人曰：「無怪相屈耶？以鄭郎清族美才，願託姻好。小女無堪，幸能垂意。」鄭見逼，不知所對，但唯而已。夫人乃堂上〈（堂上明鈔本作上堂。）〉命引鄭郎自西階升。堂上悉以花罽薦地，左右施局腳床七寶屏風黃金屈膝，門垂碧箔，銀鉤珠絡。長筵列饌，皆極豐潔。乃命坐。夫人善清談，敘置輕重，世難以比。食畢命酒，以銀貯之，可三斗餘，琥珀色，酌以鏤杯。侍婢行酒，味極甘香。向暮，一婢前白：「女郎已嚴妝訖。」乃命引鄭郎出就外間，〈（「間」原作「門」，據明鈔本改。）〉浴以百味香湯，左右進衣冠履珮。美婢十人扶入，恣為調謔。自堂及門，步致花燭，乃延就帳。女年十四五，姿色甚豔，目所未見。被服粲麗，冠絕當時，鄭遂欣然，其後遂成禮。明日，夫人命女與就東堂，堂中置紅羅繍帳，衾褥茵席，皆悉精絕。女善彈箜篌，曲詞新異。鄭問：「所迎婚前乘來馬，今何在許？」〈（「許」原作「詐」，據明鈔本改。）〉曰：「今已反矣。」如此百餘日，鄭雖情愛頗重，而心稍嫌忌。因謂女曰：「可得同歸乎？」女慘然曰：「幸託契會，得侍中櫛。然幽冥理隔，不遂如何？」因涕泣交下。鄭審其怪異，乃白夫人曰：「家中相失，頗有疑怪，乞賜還也。」夫人曰：「適蒙見顧，良深感慕。然幽冥殊途，理當暫隔。分離之際，能不泫然。」鄭亦泣下。乃大醼會，與別曰：「後三年，當相迎也。」鄭因拜辭，婦出門，揮淚握手曰：「雖有後期，尚延年歲。歡會尚淺，乖離苦長。努力自愛。」鄭亦悲惋。婦以襯體紅衫及金釵一雙贈別，曰：「若未相忘，以此為念。」乃分袂而去。夫人敕送鄭郎，乃前青驄，被〈（「被」原作「故」，據明鈔本改。）〉帶甚精。鄭乘馬出門，倏忽復至其家，奴遂云：「家中失已一年矣。」視其所贈，皆真物也。其家語云：「郎君出行後，其馬自歸，不見有人送來。」鄭始尋其故處，唯見大墳，旁有小塚，塋前列樹，皆已枯矣。而前所見，悉華茂成陰。其左右人傳崔夫人及小郎墓也。鄭尤異之，自度三年之期，必當死矣。後至期，果見前所使婢乘車來迎。鄭曰：「生死固有定命，苟得樂處，吾得何憂？」乃悉分判家事，預為終期，明日乃卒。〈（出《宣室志》）〉
　　杭州別駕朱敖舊隱河南之少室山。天寶初，陽翟縣尉李舒在嶽寺，使騎招敖。乘馬便騁，從者在後，稍行至少姨廟下，時盛暑，見綠袍女子，年十五六，姿色甚麗。敖意是人家臧獲，亦訝其暑月挾纊。馳馬問之，女子笑而不言，走入廟中。敖亦下馬，不見有人。遂壁上觀畫，見綠袍女子，乃途中睹者也，歎息久之。至寺具說其事，舒等尤所歎異。爾夕既寐，夢女子至，把被欣悅，精氣越泆，累夕如此。嵩嶽道士吳筠書一符辟之，不可。又吳以道術制之，亦不可。他日，宿程道士房。程於法清淨，神乃不至。敖後於河南府應舉，與渭南縣令陳察微往詣道士程穀神。為設薯藥，不託蓮花，〈（託蓮花明鈔本作施葷饌。）〉鮮胡麻饌。留連笑語，日暮方回。去少室五里所，忽嵩黑雲騰踴，中掣火電。須臾晻昧，驟雨如瀉。敖與察微從者一人伏櫪林下，旁抵巨壑。久之，有異光，與日月殊狀。忽於光中遍是松林，見天女數人，持一舞筵，周竟數里，施為松林上。有天女數十人，狀如天仙，對舞筵上。兼有諸神若〈（「神若」原作「若異」，據明鈔本改。）〉觀世音。終其兩舞，如半日許。曲終，有數人狀如俳優，卷筵回去，便天地昧黑，復不見人。敖等夤緣夜半，方至舍耳。〈（出《廣異記》）〉
　　蘇州山人陸去奢亭子者，即宋散騎戴顒宅也。天寶末，河東裴虯常旅寄此亭，暴亡，久之方悟。說云：「初一人來云：戴君見召。虯問戴為誰，人曰：君知宋散騎常侍戴顒乎？虯曰：知之。曰：「今呼君者，即是人也。虯至見顒，顒求以己女妻虯，云：先以結婚，不當再娶。顒曰：人神殊道，何若也？虯言已適有祿位，不合為君女婿。久之，言相往來。顒笑虯不可屈，乃釋之，遂活也。」〈（出《廣異記》）〉
　　趙佐者，天寶末補國子四門生。常寢疾，恍惚有二黃衣吏拘行至溫泉宮觀風樓西，別有府署。吏引入，始見一人如王者。佐前拜謁，王謂佐曰：「君識我否？」佐辭不識。王曰：「君聞秦始皇乎？我即是也。君人主於我家側造諸宮殿，每奏妓樂，備極奢侈，誠美王也。故我亦如此起樓以觀樂。」因訪問人間事甚眾。又問佐曰：「人間不久大亂，宜自謀免難，無久住京城也。」言訖。使人送還。〈（出《廣異記》）〉
　　岐州佐史嘗因事至京，停興道里。忽見二人及一無頭人來云：「王令追己。」佐史知其鬼，因問：「君在地下，並何職掌？」云：「是捉事。」佐史謂曰：「幸與諸君臭味頗同，能相救否？事了，當奉萬張紙錢。」王人許諾：「期後五日，若不復來者，即是事了。其錢可至天門街燒之。」至五日不來，吏乃燒錢畢，因移居崇仁里。後京中事了，西還岐州，至杏樹店，復逢二人，問：「何所來？」「頃於舊處相訪不是，所處分事已得免，勞致錢賤地，所由已給永年優復牒訖。非大期至，更無疾病耳。」〈（出《廣異記》）〉
