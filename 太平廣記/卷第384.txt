　　唐天後朝，地官郎中周子恭，忽然暴亡。見大帝於殿上坐，裴子儀侍立。子恭拜，問為誰？曰：「周子恭追到。」帝曰：「我喚許子儒，何為錯將子恭來？即放去。」子恭蘇，問家中曰：「許侍郎好在否？」時子儒為天官侍郎，已病，其夜卒。則天聞之，馳驛向并州，問裴子儀。儀時為判官，無恙。〈（出《朝野僉載》）〉
　　李及者，性好飲酒，未嘗餘瀝。所居在京積善裡。微疾暴卒，通身已冷，唯心微暖。或時屍語，狀若詞訴。家人以此日夜候其活，積七八日方蘇。自雲，初有鬼使，追他人。其家房中先有女鬼，以及飲酒不澆漓，乃引鬼使追及。及知錯追己，故屢屍語也。其鬼大怒，持及不捨。行三十餘里，至三門，狀若城府。領及見官，官問不追李及，何忽將來。及又極理稱枉。官怒，撻使者二十，令送及還。使者送及出門，不復相領。及經停曹司十日許。見牛車百餘具，因問吏，此是何適。答曰：「祿山反，殺百姓不可勝數，今日車般死按耳。」時祿山尚未反，及言祿山不反，何得爾為。吏云：「尋當即反。」又見數百人，皆理死按甚急。及尋途自還，久之至舍。見家人當門，不得入，因往南曲婦家將息。其婦若有所感，悉持及衣服玩具等，中路招之，及乃隨還。見屍臥在床，力前便活耳。〈（出《廣異記》）〉
　　饒州龍興寺奴名阿六，寶應中死，隨例見王。地下所由云：「汝命未盡，放還。」出門，逢素相善胡。其胡在生，以賣餅為業，亦於地下賣餅。見阿六欣喜，因問家人，並求寄書。久之，持一書謂阿六曰：「無可相贈，幸而達之。」言畢，堆落坑中，乃活。家人於手中得胡書，讀云：「在〈（「在」原作「語」，據明抄本改）〉地下常受諸罪，不得託生，可為造經相救。」詞甚淒切。其家見書，造諸功德。奴夢胡云：「勞為送書得免諸苦。今已託生人間，故來奉謝，亦可為謝妻子。」言訖而去。〈（出《廣異記》）〉
　　故崔寧鎮蜀時，犍為守清河崔君，既以啟尹真人函，〈（事具《靈仙篇》也）〉是夕，崔君為冥司所召。其冥官即故相呂諲也，與崔君友善。相見悲泣，已而謂崔曰：「尹真人有石函在貴郡，何為輒開？今奉上帝命，召君按諗，將如之何？」崔謝曰：「昏俗聾瞽，不識神仙事，故輒開真人之函。罪誠重，然以三宥之典，其不識不知者，俱得原赦。儻公寬之，庶獲自新耳。」諲曰：「帝命至嚴，地府卑屑，何敢違乎？」即召按掾，出崔君籍。有頃，按掾至。白曰：「崔君餘位五任，餘壽十五年。今上帝有命，折壽十三年，盡奪其官。」崔又謝曰：「與公平生為友，今日之罪，誠自己招。然故人豈不能宥之？」諲曰：「折壽削官，則固不可逃，然可以為足下致二年假職，優其廩祿，用副吾子之託。」崔又載拜謝。言粗畢，忽有雲氣藹然，紅光自空而下。諲及庭掾僕吏，俱驚懼而起曰：「天符下。」遂揖崔於一室中，崔即於隙間潛視之。見諲具巾笏，率庭掾，分立於庭，咸俯而拱。雲中有一人，紫衣金魚，執一幅書。宣道帝命。於是諲及庭掾再拜受書。使駕雲而上，頃之遂設。諲命崔君出坐，啟天符視之，且歎且泣。謂崔曰：「子識元三乎？〈（元相國第三，名載也。）〉」崔曰：「乃布衣之舊耳。」諲曰：「血屬無類，吁，可悲夫！某雖與元三為友，至是亦無能拯之，徒積悲歎。」詞已又泣。既而命一吏送崔君歸，再拜而出，與使者俱行。入郡城廨中，已身臥於榻，妻孥輩哭而環之。使者引崔俯於榻，魂與身翕然而合，遂寤。其家云：「卒三日矣，本郡以白廉使。」崔即治裝，盡室往蜀，具告於寧。寧遂署攝副使，月給俸錢二十萬。時元載方執國政，寧與載善，書遺甚多。聞崔之言，懼其連坐，因命親吏齎五百金，賂載左右，盡購得其書百餘幅，皆焚之。後月餘，元載籍沒。又二年，崔亦終矣。〈（出《宣室志》）〉
　　彭城劉溉者，貞元中，為韓城令，卒於官。家甚貧，因寄韓城佛寺中。歲未半，其縣丞竇亦卒，三日而寤。初竇生晝寐，夢一吏導而西去，經高原大澤數百里，抵一城。既入門，導吏亡去。生懼甚，即出城門。門有衛卒，舉劍而列。竇生訊之，衛卒舉劍南指曰：「由此走，生道耳。」竇始知身死，背汗而髀栗。即南去，雖殆，不敢息。俄見十餘人立道左，有一人呼竇生，挈其手以泣。熟視之，乃劉溉。曰：「吾子何為而來？」竇具以告。曰：「我自與足下別，若委身於陷阱中，念平生時安可得？」因涕泣。竇即訊冥途事，溉泣不語。久之又曰：「我妻子安在，得無恙乎？」竇曰：「賢子僑居韓城佛寺中，將半歲矣。」溉曰：「子今去，為我問訊。我以窮泉困辱，邈不可脫。每念妻孥，若肘而不忘步。幽顯之恨，何可盡道哉！」別謂竇曰：「我有詩贈君，曰：『冥路杳杳人不知，不用苦說使人悲。喜得逢君傳家信，後會茫茫何處期。』」已而又泣，竇遂告別。未十餘里，聞擊鐘聲極震響，因悸而寤。竇即師錫從祖兄，其甥崔氏子，常以事語於人。〈（出《宣室志》）〉
　　朱同者，年十五時，其父為癭陶令。暇日出門，忽見素所識裡正二人云，判官令追。倉卒隨去。出癭陶城，行可五十里，見十餘人臨河飲酒。二里正並入廳〈（「廳」原作「匡」，據明抄本改。）〉坐，立同於後。同大忿怒，罵曰：「何物裡正，敢作如此事？」裡正云：「郎君已死，何故猶作生時氣色？」同悲淚久之。俄而坐者散去，同復隨行。行至一城，城門尚閉，不得入。裡正又與十餘輩共食，雖命同坐，而不得食。須臾城開，內判官出。裡正拜謁道左，以狀引同過判官，判官問裡正引同入城。立衙門，尚盤桓，未有所適。忽聞傳語云：「主簿退食。」尋有一青衫人，從門中出，曳履徐行，從者數四。其人見同識之，因問：「朱家郎君，何得至此？」同初不識，無以敘展。主簿云：「曾與賢尊連官，情好甚篤。」遂領同至判官，與極言相救。久之，判官云：「此兒算亦未盡，當相為放去。」乃令向前二里正送還。同拜辭欲出，主簿又喚，書其臂作主簿名，以印印之。戒曰：「若被拘留，當以示之。」同既出城，忽見其祖父奴，下馬再拜云：「翁知郎君得還，故令將馬送至宅。」同便上馬，可行五十里，至一店。奴及裡正，請同下馬，從店中過。店中悉是大鑊煮人，人熟，乃將出幾上，裁割賣之。如是數十按，交關者甚眾。其人見同，各欲烹煮。同以臂印示之，得免。前出店門，復見裡正奴馬等。行五十里，又至店。累度二店，店中皆持叉竿弓矢，欲來殺同。以臂印示之，得全。久之，方至癭陶城外。裡正令同下馬，云：「遠路疲極，不復更能入城。兼求還書與主簿。雲，送至宅訖。同依其言，與書畢，各拜辭去。同還，獨行入城，未得至宅，從孔子廟堂前過，因入廨歇。見堂前西樹下，有人自縊，心並不懼。力〈（出《史傳》，明抄本此處空一行，應有缺文。）〉
　　郜澄者，京兆武功人也。嘗因選集，至東都。騎驢行槐樹下，見一老母，雲，善相手，求澄手相。澄初甚惡之。母云：「彼此俱閒，何惜來相。」澄坐驢上，以手授之。母看畢，謂澄曰：「君安所居，道里遠近，宜速還家。不出十日，必死。」澄聞甚懼，求其料理。母云：「施食糧獄，或得福助。不然，必不免。」澄竟如言，市食糧獄。事畢，往見母，令速還，澄自爾便還。至武功，一日許，既無疾，意甚歡然。因脫衫出門，忽見十餘人，拜迎道左。澄問所以，雲是神山百姓，聞公得縣令，故來迎候。澄曰：「我不選，何得此官？」須臾，有策馬來者，有持綠衫來者，不得已，著衫乘馬，隨之而去。行之十里，有碧衫吏，下馬趨澄拜。問之，答曰：「身任慈州博士，聞公新除長史，故此遠迎。」因與所乘馬載澄，自乘小驢隨去。行二十里所，博士奪澄馬。澄問何故相迎，今復無禮。博士笑曰：「汝是新死鬼，官家捉汝，何得有官乎？」其徒因驅〈（「驅」原作「驢」，據明抄本改）〉澄過水，水西有甲宅一所，狀如官府。門榜云：中丞理冤屈院。澄乃大叫冤屈。中丞遣問：「有何屈？」答云：「澄算未盡，又不奉符，枉被鬼拘錄。」中丞問有狀否，澄曰：「倉卒被拘，實未有狀。」中丞與澄紙，令作狀，狀後判檢。旁有一人，將檢入內。中丞後舉一手，求五百千，澄遙許之。檢云：「枉被追錄，算實未盡。」中丞判放，又令檢人領過大夫通判。至廳，見一佛廩小胡，頭冠氈帽，著麖靴，在廳上打葉錢。令通云：「中丞親人，令放卻還生。」胡兒持按入，大夫依判，遂出。復至王所，通判守門者，就澄求錢。領人大怒曰：「此是中丞親眷，小鬼何敢求錢？」還報中丞，中丞令送出外。澄不知所適，徘徊衢路。忽見故妹夫裴氏，將千餘人，西山打獵〈（「獵」原作「賊」，據明抄本改）〉。驚喜問澄，何得至此。澄具言之。裴云：「若不相值，幾成閒鬼。三五百年，不得變轉，何其痛哉！」時府門有賃驢者，裴呼小兒驢，令送大郎至舍，自出二十五千錢與之。澄得還家，心甚喜悅。行五六里，驢弱，行不進。日勢又晚，澄恐不達。小兒在後百〈（「百」原作「有」，據明抄本改）〉餘步，唱歌。澄大呼之，小兒走至，以杖擊驢。驚澄墮地，因爾遂活。〈（出《廣異記》）〉
　　華州進士王勛，嘗與其徒趙望舒等入華嶽廟。入第三女座，悅其倩巧而盅之，即時便死。望舒惶懼，呼神巫，持酒饌，於神前鼓舞，元之方生。怒望舒曰：「我自在彼無苦，何令神巫彈琵琶呼我為？」眾人笑而問之，云：「女初藏己於車中，適繾綣，被望舒彈琵琶告王，令一黃門搜諸婢車中。次諸女，即不得已，被推落地，因爾遂活矣。〈（出《廣異記》）〉
　　太原節度使馬侍中燧，小將蘇履霜者，頃事前節度使鮑防。從行營日，並將伐回紇。時防臨陣指一旗劉明遠，以不進鋒，命履霜斬之。履霜受命，然數目明遠，遽進，得脫喪元之禍。後十餘年卒。履霜亦游於冥間，見明遠。乃謂履霜曰：「曩日蒙君以生成之故，無因酬德，今日當展素願。」遂指一路，路多榛棘。云：「但趨此途，必遇舍利王，王平生曾為侍中之部將也。見而訴之，必獲免。」告之命去，履霜遂行。一二十里間，果逢舍利王弋獵。舍利素識履霜，驚問曰：「何因至此？」答曰：「為冥司所召。」乃曰：「公不合來，宜速反。」遂命判官王鳳翔，令早放回，兼附信耳。謂履霜曰：「為餘告侍中，自此二年，當罷節。一年之內，先須去，入赴朝廷。郎君早棄人世。慎勿泄之。」鳳翔檢籍放歸。至一關門，逢平生飲酒之友數人，謂履霜曰：「公獨行歸，餘曹企慕，所不及也。」生五六日，遂造鳳翔。鳳翔逆已知之。問曰：「舍利何詞？」曰：「有之，不令告他人也。」鳳翔曰：「餘亦知之，汝且歸。餘候隙，當白侍中。」旬日，遂與履霜白之。侍中召履霜訊〈（「訊」原作「請」，據明抄本改。）〉之，履霜亦具所見。鳳翔陳告後，所驗一如履霜所言。蓋鳳翔生自司冥局，隱而莫有知之者，因履霜還生而泄也。〈（出《玄怪錄》）〉
　　景生者，河中猗氏人也。素精於經籍，授胄子數十人。歲暮將歸，途中偶逢故相呂譚，以舊相識，遂以後乘載之而去。群胄子乃散報景生之家。而景生到家，身已卒訖，數日乃蘇。云：「冥中見黃門侍郎嚴武，朔方節度使張或〈（明抄本「或」作「戒」）〉然。」景生善《周易》，早歲兼與呂相講授，未終秩，遇呂相薨。乃命景生，請終餘秩。時嚴張俱為左右台郎，顧呂而怒曰：「景生未合來，固非冥間之所勾留。奈何私慾而有所害？」共請放回，呂遂然之。張尚書乃引景生，屬兩男，一名曾子，一名夫子。閏正月三日，當起北屋，妨曾子新婦。為報止〈（「止」原作「立」，據明抄本改。）〉之，令速罷，當脫大禍。及景蘇數日，而後報其家。屋已立，其妻已亡矣。又說曾子當經刺史，夫子亦為刺史，而不正拜。後果如其言。〈（出《玄怪錄》）〉
　　王潛之鎮江陵也，使院書手許琛因直宿，二更後暴卒，至五更又蘇。謂其儕曰，初見二人黃衫，急呼出使院門，因被領去。其北可行六七十里，荊棘榛莽之中，微有逕路。須臾，至一所楔門。高廣各三丈餘，橫楣上，大字書標牌，曰「鴉鳴國」，二人即領琛入此門。門內氣暗慘，如人間黃昏以後。兼無城壁屋宇，唯有古槐萬萬株。樹上群鴉鳴噪，咫尺不聞人聲。如此又行四五十里許，方過其處。又領到一城壁，曾署牙門極緯，亦甚嚴肅。二人即領過曰：「追得取烏人到。」廳上有一紫衣官人，據案而坐。問琛曰：「爾解取鴉否？」琛即訴曰：「某父兄子弟，少小皆在使院，執行文案，實不業取鴉。」官人即怒，因謂二領者曰：「何得亂次追人？」吏良久惶懼伏罪，曰：「實是誤。」官人顧琛曰：「即放卻還去。」又於官人所坐床榻之東，復有一紫衣人，身長大，黑色，以綿包頭，似有所傷者，西向坐大繩床，顧見琛訖。遂謂當案官人曰：「要共此人路語。」即近副階立，呼琛曰：「爾豈不即歸耶？見王僕射，為我雲，武相公傳語僕射，深愧每惠錢物。然皆碎惡，不堪行用。今此有事，切要五萬張紙錢，望求好紙燒之，燒時勿令人觸。至此即完全矣，且與僕射不久相見。」言訖，琛唱喏。走出門外，復見二使者卻領回，云：「我誤追你來，幾不得脫。然君喜當取別路歸也。」琛問，曰：「所捕鴉鳴國，周遞數百里，其間日月所不及，經日昏暗，常以鴉鳴知晝夜。是雖禽鳥，亦有謫罰。其陽道限滿者，即捕來，以備此中鳴噪耳。」又問曰：「鴉鳴國空地奚為。」二人曰：「人死則有鬼，鬼復有死，若無此地。何以處之？」初琛死也，已聞於潛。既蘇，復報之。潛問其故，琛所見即具陳白。潛聞之，甚惡即相見之說，然問其形狀，真武相也。潛與武相素善，累官皆武相所拔用，所以常於月晦歲暮焚紙錢以報之。由是以琛言可驗。遂市藤紙十萬張，以如其請。琛之鄰而姓許名琛者，即此夕五更暴卒焉。時大〈（「大」字原空缺，據明抄本補。）〉和二年四月。至三年正月，王僕射亡矣。〈（出《河東記下》）〉
