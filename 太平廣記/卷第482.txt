　　西荒中有人焉，面目手足皆人形，而腋下有翼，不能飛，名曰苗民。書曰：竄三苗於三危，四〈（《神異經》「四」作「西」）〉裔，為人饕餮，淫佚無理，舜竄之於此。〈（出《神異經》）〉
　　奇肱國，其民善為機巧，以殺百禽。能為飛車，從風遠行。湯時，西風久下，奇肱人車至於豫州界中。湯破其車，不以示民。後十年，東風復至，乃使乘車遣歸。其國去玉門西萬里。〈（出《博物志》）〉
　　西北荒中有小人長一寸，其君朱衣玄冠，乘輅車，馬引，為威儀居處。人遇其乘車，抵而食之，其味辛。終年不為物所咋，〈（「物」字「咋」字原空缺，據許本、黃本補）〉並識萬物名字。又殺腹中三蟲，三蟲死，便可食仙藥也。〈（出《博物志》）〉
　　後魏，宋雲使西域，行至于闐國。國王頭著金冠，以雞幘，頭垂二尺生絹，廣五寸，以為飾。威儀有鼓角金鉦，弓箭一具，〈（「具」原作「門」，據明抄本改）〉戟二枚，槊五張。左右帶刀，不過百人。其俗婦人袴衫束帶，乘馬馳走，與丈夫無異。死者以火焚燒，收骨葬之，上起浮圖。居喪者剪髮，長四寸，即就平常。唯王死不燒，置之棺中，遠葬於野。〈（出《洛陽伽藍記》）〉
　　烏萇國，四熟之稻，苗高沒駱駝，米大如小兒指。〈（出《洽聞記》）〉
　　又烏萇國民，有死罪，不立殺刑。唯徙空山，任其飲啄。事涉疑似，以藥服之，清濁則驗，隨事輕重，則當時即決。〈（出《洛陽伽藍記》）〉
　　漢槃陀國正在山頂〈（「山頂」原作「須山」，據《洛陽伽藍記》改）〉。自蔥嶺已西，水皆西流〈（明抄本「流」下有「入西海」三字）〉。世人云，是天地之中，其土人民，決水以種。聞中國待雨而種，笑曰：「天何由可期也？」〈（出《洛陽伽藍記》）〉
　　蘇都識匿國有野叉城，城舊有野叉，其窟見在。人近窟住者五百餘家，窟口作舍，設關鑰，一年再祭。人有逼窟口，煙氣出，先觸者死，因以屍擲窟中。其窟不知深淺。〈（出《酉陽雜俎》）〉
　　馬伏波有餘兵十餘家，不返，居壽洽〈（據《水經注》三十六，「洽」當作「冷」）〉縣，自相婚姻，有二百戶。以其流寓，號馬留，飲食與華同。山川移銅柱入海，以此民為識耳。〈（出《酉陽雜俎》）〉
　　峽〈（「峽」字據《酉陽雜俎》卷四補）〉中俗，夷風不改。武寧蠻好著芒心接離，名曰亭綏。以稻記年月葬時〈（「稻記年」三字及「葬時」二字原空缺，據黃本補）〉。以笄向天，謂之刺北斗。相傳磐瓠初死，置於樹上〈（「樹上」二字原空缺，據黃本補）〉，以笄刺之，其後化〈（「其後化」三字原空缺，據黃本補）〉為象。臨邑縣有雁翅以御者〈（按《酉陽雜俎》卷四「臨邑縣有雁翅以御者」九字係另條，疑抄纂時誤寫入）〉。〈（出《酉陽雜俎》）〉
　　烏耗西有懸渡國，山溪不通，引繩而渡，朽索相引二千里。土人佃於石間，壘石為室，接手而飲，所謂猿飲也。〈（出《酉陽雜俎》）〉
　　鄴鄯之東，龍城之西南，地廣千里，皆為鹽田。行人所經，牛馬皆布氈臥焉。嶺南溪洞中，往往有飛頭者，故有飛頭獠子之號。頭飛一日前，頸有痕，匝項如紅縷，妻子遂看守之。其人及夜，狀如病，頭忽離身而去。乃於岸泥，尋蟹蚓之類食之，將曉飛還，如夢覺，其腹實矣。梵僧菩薩勝又言，闍婆國中有飛頭者，其人無目瞳子。聚落時。有一人據於民志怪。南方落民，其頭能飛，其欲所祠，名曰蟲落，因號落民。昔朱桓有一婢，其頭夜飛。《王子年拾遺》言，漢武時，因墀國有南方有解形之民，能先使頭飛南海，左手飛東海，右手飛西海，至暮，頭還肩上，兩手遇疾風，飄於海外。〈（出《酉陽雜俎》）〉
　　又南方有落頭民，其頭能飛，以耳為翼，將曉，還復著體。吳時往往得此人也。〈（出《博物志》）〉
　　蹄羌之國，其人自膝已下，有毛。如馬〈（「馬」原作「水」。據明抄本改）〉蹄。常自鞭其脛。日行百里。〈（出《博物志》）〉
　　周成王七年，南垂有扶樓之國，其人能機巧變化，易形改服。大則興雲起霧，小則入於纖毫之裡。綴金玉毛羽為衣裳。能吐雲噴火，鼓腹則如雷霆之聲。或化為巨象獅子龍蛇犬馬之狀，或變虎，或口中吐人於掌中，備百獸之樂，旋轉屈曲於指間。見人形，或長數分，或複數寸。神怪欻忽，炫於時，樂府皆傳此伎，代代不絕。故俗謂婆侯伎，則扶樓之音訛替也。〈（出《王子年拾遺記》）〉
　　交趾之地，頗為膏腴，從民居之，始知播植。厥土惟黑壤，厥氣慘雄，故今稱其田為雄田，其民為雄民。有君長，亦曰雄王；有輔佐焉，亦曰雄侯。分其地以為雄將。〈（出《南越志》）〉
　　南越民不恥寇盜，其時尉陀治番禺，乃興兵攻之。有神人適下，輔佐之。家為造弩一張，一放，殺越軍萬人，三放，三萬人。陀知其故，卻壘息卒，還戎武寧縣下，乃遣其子始為質，請通好焉。〈（出《南越志》）〉
　　南有人焉，周行天下，其長七丈，腹圍如其長。朱衣縞帶，以赤蛇繞其項〈（「項」原作「頂」，據明抄本改）〉。不飲不食，朝吞惡鬼三千，暮吞三百。此人以鬼為食，以霧為漿，名曰尺郭，一名食邪，一名黃父。〈（出《神異經》）〉
　　頓遜國，梁武朝，時貢方物。其國在海島上，地方千里，屬扶南北三千里。其俗，人死後鳥葬。將死，親賓歌舞送於郭外，有鳥如鵝而色紅，飛來萬萬，家人避之，鳥啄〈（「啄」原作「之」，據明抄本改）〉肉盡，乃去。即燒骨而沉海中也。〈（出《窮神秘苑》）〉
　　墮婆登國在林邑東，南接訶陵，西接述黎。種稻，每月一熟。有文字，書於貝多葉。死者口實以金缸，貫於四支，然後加以婆律膏及檀沉龍腦，積薪燔之。〈（出《神異經》）〉
　　哀牢夷，其先有婦人名沙壺，居牢山。捕魚水中，若有所感〈（「若有所感」四字原空缺，據黃本補）〉，妊孕十月而生十子，今西南夷其裔也。〈（出《獨異志》）〉
　　訶陵在真臘國之南，南海洲中，東婆利，西墮婆，北大海。豎木為城，造大屋重閣，以棕皮覆之。以象牙為床，以柳花為酒，飲之亦醉。以手撮食。有毒，與常人居止宿處，即令身上生瘡。與之交會，即死。若旋液，沾著草木即枯。俗以椰樹為酒，味甘，飲之亦醉。〈（出《神異錄》）〉
　　真臘國在歡州南五百里。其俗，有客設檳榔龍腦香蛤屑等，以為賞宴。其酒比之淫穢，私房與妻共飲，對尊者避之。又行房，不欲令人見，此俗與中國同。國人不著衣服，見衣服者，共笑之。俗無鹽鐵，以竹弩射蟲鳥。〈（出《朝野僉載》）〉
　　煬帝令朱寬徵留仇國，還，獲男女口千餘人並雜物產，與中國多不同。緝木皮為布，甚細白，幅闊三尺二三寸。亦有細斑布，幅闊一尺許。又得金荊榴數十斤，木色如真金，密緻，而文采盤蹙有如美錦，甚香極精。可以為枕及案面，雖沉檀不能及。彼土無鐵。朱寬還至南海郡，留仇中男夫壯者，多加以鐵鉗鎖，恐其道逃叛。還至江都，將見，為解脫之。皆手把鉗，叩頭惜脫，甚於中土貴金。人形短小，似崑崙。〈（出《朝野僉載》）〉
　　郭仲產《湘州記》雲，平樂縣西七十里，有榮山，上多有木客。形似小兒，歌哭衣裳，不異於人。而伏狀隱現不測。〈（「現不測」三字原空缺，據黃本補）〉宿至精巧。時市易作器，與人無別。就人換物亦不計其值〈（「物亦不計其值」六字原空缺，據黃本補）〉。今昭州平樂縣〈（出《洽聞記》）〉
　　永昌郡西南一千五百里，有繳濮國。其人有尾，欲坐，輒先穿地作穴，以安其尾。若邂逅誤折其尾，即死也。〈（出《廣州記》）〉
　　木飲州，朱崖一州。其地無泉，民不作井，皆仰樹汁為用。〈（出《酉陽雜俎》）〉
　　阿薩部，多獵蟲鹿，剖其肉，重疊之，以石壓瀝汁。稅波斯拂林等國米及草子釀於肉汁之中，經數日，即變成酒，飲之可醉。〈（出《酉陽雜俎》）〉
　　孝憶國，界週三千餘里。在平川中，以木為柵，周十餘里。柵內百姓二千餘家，周圍木柵五百餘所。氣候常暖，冬不凋落。宜羊馬，無駝牛。俗性質直，好客侶。軀貌長大，褰鼻，黃髮綠睛，赤髭被發，面如血色。戰具唯矟一色。宜五穀，出金鐵，衣麻布。舉俗事妖，不識佛法，有妖祠三百餘所。馬步兵一萬。不尚商販，自稱孝憶人。丈夫婦人俱佩帶。每一日造食，一月食之，常吃宿食。仍通國無井及河澗，所有種植，待雨而生。以纊鋪地，承雨水用之。穿井即苦，海水又咸。土俗伺海潮落之後，平地收魚以為食。〈（出《酉陽雜俎》）〉
　　婆彌爛國去京師二萬五千五百五十里。此國西有山，巉巖峻險，上多猿，猿形絕長大，常暴田種，每年有二三十萬。國中起春已後，屯集甲兵，與猿戰。雖歲殺數萬，不能盡其巢穴。〈（出《酉陽雜俎》）〉
　　撥拔力國在西南海中，略不識五穀，食肉而已。常針牛畜脈取血，和乳生飲。無衣，唯腰下用羊皮掩之。其婦人潔白端正，國人自掠賣與外國商人，其價數倍。土地唯有象牙及阿未香〈（「香」原作「看」，據《酉陽雜俎》改）〉。波斯商人慾入此國，團集數千人，齎紲布，沒老幼共刺血立誓，乃市其物。自古不屬外國。戰用象牙排，野牛角矟，衣甲弓矢之器，步兵二十萬。大食頻討襲之。〈（出《酉陽雜俎》）〉
　　昆吾陸鹽，周十餘里，無水，自生〈（「生」原作「坐」，據明抄本改）〉朱鹽。月滿則如積雪，味甘；月虧則如簿霜，味苦；月盡，鹽亦盡。又其國累塹〈（「塹」字原空缺，據明抄本改）〉為丘，象浮圖，有三層。〈（「層」原作「僧」，據明抄本改）〉屍乾居上，屍濕居下。以近葬為至孝，集大氈屋，中懸衣服彩繒，哭化之。〈（出《酉陽雜俎》）〉
　　越人習水，必鏤身以避蛟龍之患。今南中有繡面獠子，蓋雕題之遺俗也。〈（出《酉陽雜俎》）〉
　　五溪蠻，父母死，於村外閣其屍，三年而葬。打鼓路歌，親屬飲宴舞戲，一月餘日。盡產為棺，餘〈（黃本「餘」作「飲」）〉臨江高山，半助〈（《朝野僉載》「助」作「肋」）〉鑿龕以葬之，山上懸索下柩，彌高者以為至孝，即終身不復祠祭。初遭喪，三年不食鹽。〈（出《朝野僉載》）〉
　　魏時，河間王子充家，雨中有小兒八九枚，墮於庭，長五六寸許。自雲，家在海東南，因有風雨，所飄至此。與之言，甚有所知，皆如史傳所述。〈（出《述異記》）〉
