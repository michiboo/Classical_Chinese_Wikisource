　　太僕卿周皓，貴族子，多力負氣。天寶中，皓少年，常結客為花柳之游，竟蓄亡命。訪城中名姬，如蠅襲羶，無不獲者。時靖恭有姬子夜來，稚齒巧笑，歌舞絕倫，貴公子破產迎之。皓時與數輩富者更擅之。會一日，其母白皓曰：「某日夜來生日，豈可寂寞乎？」皓與往還，竟求珍貨，合錢數十萬，會飲其家。樂工賀懷智、紀孩孩，皆一時絕手。扃方合，忽覺擊門聲甚急。皓戒內忽開，良久，折關而入。有少年紫衣，騎從數十，詬其母，即將軍高力士之子也。母與夜來泣拜，諸客將散。皓時血氣方剛，且恃其力，顧從者不相敵。因前讓其怙勢，攘臂格之。紫衣者踣於拳下，且絕其頷骨。大傷流血，皓遂突出。時都亭驛所由魏貞，有心義，好養私客，皓以情投之。貞乃藏於妻女間。時有司追捉急切，貞恐蹤露，乃夜辦裝具，腰白金數錠，謂皓曰：「汴州周簡老，義士也，復與郎君當家，今可依之，且宜謙恭不怠。」周簡老蓋大俠也，見魏貞書，喜甚。皓因拜之為叔，遂言其狀。簡老令居一船中，戒無妄出，供與極厚。居歲餘，忽聽船上哭泣聲。皓潛窺之，見一少婦，縞衣甚美，與簡老相慰。其夕，簡老忽至皓處，問：「君婚未？某有表妹，嫁與甲，甲卒無子，今無所歸，可事君子。」皓拜謝之。即夕，其表妹歸皓，有女二人，男一人，猶在舟中。簡老忽語皓：「事已息，君貌寢，必無人識者，可游江淮。」乃贈百餘千，號哭而別，於是遂免。〈（出《酉陽雜俎》）〉
　　李秀蘭以女子有才名。初五六歲時，其父抱於庭，作詩詠薔薇，其末句云：「過時未架卻，心緒亂縱橫。」父恚曰：「此女子將來富有文章，然必為失行婦人矣。」竟如其言。〈（出《玉堂閒話》）〉
　　秀蘭嘗與諸賢會烏程縣開元寺。知河間劉長卿有陰疾，謂之曰：「山氣日夕佳。」長卿對曰：「眾鳥欣有託。」舉坐大笑，論者兩美之。秀蘭有詩曰：「遠水浮仙棹，寒星伴使車。」蓋五言之佳境也。上方班姬即不足，下比韓英則有餘，亦女中之詩豪也。嘗賦得三峽流泉歌曰：「妾家本住巫山雲，巫山流水常自聞。王琴彈出轉寥敻，直似當時夢中聽。三峽迢迢幾千里，一時流入深閨裡。巨石奔湍指下生，飛渡走浪弦中起。初疑噴湧含雷風，又似嗚咽流不通。回湍瀨曲勢將盡，時復滴瀝平沙中。憶昔阮公為此曲，能使仲容聽不足。一彈既罷又一彈。願與流泉鎮相續。」〈（出《中興間氣集》）〉
　　唐中書舍人杜牧，少有逸才，下筆成詠。弱冠擢進士第，復捷制科。牧少雋，性野放，雖為檢刻，而不能自禁。回遊為事。揚州勝地也，每重城向夕，倡樓之上，常有絳紗燈萬數，輝羅耀烈空中。九里三十步街中，珠翠填咽，邈若仙境。牧常出沒馳逐其間，無虛夕。復有卒三十人，易服隨後，潛護之。僧孺之密教也。而牧自謂得計。人不知之。所至成歡，無不會意。如是且數年，及徵拜侍御史，僧孺於中堂餞，因戒之曰：「以侍御史氣概達馭，固當自極夷塗。然常慮風情不節，或至尊體乖和。」牧因謬曰：「某幸常自檢守，不至貽尊憂耳。」僧孺笑而不答。即命侍兒，取一小書簏，對牧發之。乃街卒之密報也。凡數十百，悉曰：某夕，杜書記過某家，無恙。某夕，宴某家，亦如之。牧對之大慚，因泣拜致謝，而終身感焉。故僧孺之薨，牧為之志，而極言其美，報所知也。牧既為御史，久之分務洛陽。時李司徒願罷鎮閒居，聲妓豪華，為當時第一。洛中名士，咸謁見之。李乃大開宴席，當時朝客高流，無不臻赴，以牧持憲，不敢邀致。牧遣座客達意，願預斯會。李不得已馳書。方對酒獨斟，亦已酣暢，聞命遽來，時會中已飲酒。女妓百餘人，皆絕藝殊色。牧獨坐南行，瞪目注視。引滿三卮，問李云：「聞有紫雲者孰是？」李指示之。牧復凝睇良久曰：「名不虛得。宜以見惠。」李俯而笑，諸妓皆亦回首破顏。牧又自飲三爵，郎吟而起曰：「華堂今日綺筵開，誰喚分司御史來？忽發狂言驚滿座，兩行紅粉一時回。」意氣閒逸，旁若無人。牧又自以年漸遲暮，常追賦感舊詩曰：「落魄江湖載酒行，楚腰纖細掌中情。三年一覺揚州夢，贏得青樓薄倖名。」又曰：「舸船一棹百分空，十載青春不負公。今日鬢絲禪榻伴，茶煙輕颺落花風。」太和末，牧復自侍御史出佐沈傳師江西宣州幕。雖所至輒游，而終無屬意，咸以非其所好也。及聞湖州名郡，風物妍好，且多奇色，因甘心游之。湖州刺史某乙，牧素所厚者，頗喻其意。及牧至，每為之曲宴週遊。凡優姬倡女，力所能致者，悉為出之。牧注目凝視曰：「美矣！未盡善也。」乙復候其意，牧曰：「願得張水嬉，使州人畢觀。候四面雲合，某當閒行寓目，冀於此際，或有閱焉。」乙大喜，如其言。至日，兩岸觀者如堵。迨暮，竟無所得。將罷舟艤岸，於叢人中，有裡姥引鴉頭女，年十餘歲。牧熟視曰：「此真國色，向誠虛設耳！」因使語其母，將接致舟中，姥女皆懼。牧曰：「且不即納，當為後期。」姥曰：「他年失信，復當何如？」牧曰：「吾不十年，必守此郡，十年不來，乃從爾所適可也。」母許諾，因以重幣結之，為盟而別。故牧歸朝，頗以湖州為念。然以官秩尚卑〈（「卑」原作「畢」，據明抄本改）〉，殊未敢發。尋拜黃州池州，又移睦州，皆非意也。牧素與周墀善，會墀為相，乃並以三牋乾墀，乞守湖州，意以弟顗〈（「顗」原作「頭」，據杜牧集上週墀書改）〉目疾，冀於江外療之。大中三年，始授湖州刺史。比至郡，則已十四年矣，所約者，已從人三載，而生三子。牧既即政，函使召之。其母懼其見奪，攜幼以同往。母詰其母曰：「曩既許我矣，何為反之？」母曰：「向約十年，十年不來而後嫁，嫁已三年矣。」牧因取其載詞視之，俛首移晷曰：「其詞也直，疆之不祥。」乃厚為禮而遣之。因賦詩以自傷曰：「自是尋春去校遲，不須惆悵怨芳時。狂風落盡深紅色，綠葉成蔭子滿枝。」〈（出《唐闕史》）〉
　　劉禹錫赴任姑蘇，道過揚州。州師杜鴻漸飲之酒，大醉而歸驛。稍醒，見二女子在旁，驚非己有也。乃曰：「郎中席上與司空詩，特令二樂妓侍寢、且醉中之作，都不記憶。」明旦，修啟致謝。杜亦優容之。夫禹錫以郎吏州牧，而輕忤三司，豈不過哉。詩曰：「高髻雲鬟宮樣妝，春風一曲杜韋娘。司空見慣尋常事，斷盡蘇州刺史腸。」〈（出《雲谿友議》）〉
　　李丞相逢吉，性強愎而沉猜多忌，好危人，略無怍色。既為居守，劉禹錫有妓甚麗，為眾所知。李恃風望，恣行威福。分務朝官，取容不暇。一旦，陰以計奪之。約曰：「某日皇城中堂前致宴，應朝賢寵嬖，並請早赴境會。」稍可觀矚者，如期雲集。敕閽吏：先放劉家妓從門入，傾都驚異，無敢言者。劉計無所出，惶惑吞聲。又翌日，與相善數人謁之。但相見如常，從容久之，並不言境會之所以然者。座中默然，相目而已。既罷，一揖而退。劉歎咤而歸，無可奈何，遂憤懣而作四章，以擬四愁雲爾：
　　　　「玉釵重合兩無緣，魚在深潭鶴在天。得意紫鸞休舞鏡，能〈（能字原空缺，據明抄本補）〉言青鳥罷銜箋。金盆已覆難收水，玉軫〈（軫字原空缺，據明抄本補）〉長拋不續弦。若向靡蕪山下過，遙將紅淚灑窮泉。」
　　　　「鸞飛遠樹棲何處？鳳得新巢已去心。紅璧尚流香漠漠，碧雲初斷〈（斷字原空缺，據明抄本補）〉信沉沉。情知點污投泥玉，猶自經營買笑金。從此山頭似人石，丈夫形狀淚痕深！」
　　　　「人曾何處更尋看，雖是生離死一般。買笑樹邊花已老，畫眉窗下月猶殘。雲藏巫峽音容斷，路隔星橋過往難。莫怪詩成無淚滴。盡傾東海也須乾！」
　　　　「三山不見海沉沉，豈有仙蹤更可尋。青鳥去時雲路斷，姮娥歸處月宮深。紗窗遙想春相憶，書幌誰憐夜獨吟？料得夜來天上鏡，只因偏照兩人心。」〈（見《本事詩》）〉
　　舉子某乙，洛中居人也，偶與樂妓茂英者相識。英年甚小。及乙到江外，偶與飲席遇之。因贈詩曰：「憶昔當初過柳樓，茂英年小尚嬌羞。隔窗未省聞高語，對鏡曾窺學上頭。一別中原俱老大，重來南國見風流。彈弦酌酒話前事。零落碧雲生暮愁。」舉子因謁節使，遂客游留連數月。帥遇之甚厚。宴飲既頻，與酒乣諧戲頗洽。一日告辭，帥厚以金帛贐行，復開宴送別。因暗留絕句與乣曰：「少插花枝少下籌。須防女伴妒風流。坐中若打占相令，除卻尚書莫點頭。」因設舞曲遺詩。帥取覽之，當時即令人所在送付舉子。〈（出《盧氏雜說》）〉
　　邕南朝度使蔡京過永州，永州刺史鄭史與京同年，連以酒樂相邀。座有瓊枝者，鄭之所愛，而席之最妍。蔡強奪之行。鄭莫之竟也。邕南之所為，多如此類。為德義者見鄙，終其不悛也。及邕南制御失律，伏法。〈（出《雲谿友議》）〉
　　韋蟾廉問鄂州，及罷任，賓僚盛陳祖席。蟾遂書文選句云：「悲莫悲兮生別離，登山臨水送將歸。」以箋毫授賓從，請續其句。座中悵望，皆思不屬。逡巡，女妓泫然起曰：「某不才，不敢染翰，欲口占兩句。」韋大驚異，令隨口寫之：「武昌無限新栽柳，不見楊花撲面飛。」座客無不嘉歎。韋令唱作《楊柳枝詞》，極歡而散。贈數十箋，納之，翌日共載而發。〈（出《抒情詩》）〉
　　韋保衢〈（明抄本衢作衡）〉嘗訪同人，方坐，李鉅新及第，亦繼至。保衢以其後先，匿於帷下。既入曰：「有客乎？」同人曰：「韋保衢秀才，可以出否？」鉅新及第，甚自得意，徐曰：「出也何妨。」保衢竟不之出。洎衢尚公主為相，李蠙鎮岐下，鉅方自山北舊從事辟焉。初保衢既登第，獨孤雲除東川，辟在幕下。樂籍間有佐飲者，副史李甲屬意也。時以逼於他適，私期，回將納焉。保衢既至，不之知，祈於獨孤，且請降其籍。李至，意殊不平，每在宴席，輒以語侵保衢。保衢不能容，即攜其妓人以去。李益怒之，屢言於雲。雲不得已，命飛牒追之而回。無何，堂牒追保衢赴輦下，乃尚同昌公主也。李固懼之矣。不日，保衢復入翰林，李聞之，登時而卒。〈（出《玉泉子》）〉
　　盧常侍鉟，牧滬江日，相座囑一曹生，令署郡職，不免奉之。曹悅營妓名丹霞，盧沮而不許。會餞朝客於短亭，曹獻詩曰：「拜玉亭間送客忙，此時孤恨感離鄉。尋思往歲絕纓事，肯向朱門泣夜長。」盧演為長句，和而勉之曰：「桑扈交飛百舌忙，祖亭聞樂倍思鄉。樽前有恨慚卑宦，席上無寥愛豔妝。莫為狂花迷眼界，須求真理定心王。游蜂彩掇何時已，祗恐多言議短長。」〈（出《盧懷抒情集》）〉
　　羅虯詞藻富贍，與宗人隱、鄴齊名。咸通乾符中，時號「三羅」。廣明庚子亂後，去從鄜州李孝恭。籍中有紅兒者，善為音聲，常為副戍屬意。會副戌聘鄰道，虯請紅兒歌，而贈之繒綵。孝恭以副車所盼，不令受之。虯怒，拂衣而起。詰旦，手刃紅兒。既而思之，乃作絕句百編，號《比紅兒詩》，大行於時。〈（出《摭言》）〉
　　江淮間，有徐月英者，名娼也。其送人詩云：「惆悵人間萬事違，兩人同去一人歸。生憎平望亭中水。忍照鴛鴦相背飛。」又云：「枕前淚與階前雨。隔個窗兒滴到明。」亦有詩集。金陵徐氏諸公子，寵一營妓，卒乃焚之，月英送葬，謂徐公曰：「此娘平生風流，沒亦帶燄。」時號美〈（美字原缺，據明抄本補）〉戲也。〈（出《北夢瑣言》）〉
