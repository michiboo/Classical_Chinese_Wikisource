　　唐符載文學武藝雙絕，常畜一劍，神光照夜為晝。客游至淮浙，遇巨商舟艦，遭蛟作梗，不克前進。擲劍一揮，血灑如雨，舟舸安流而逝。後遇寒食，於人家裹櫃粽，粗如桶，食刀不可用，以此劍斷之訖。其劍無光，若頑鐵，無所用矣。古人云：「千鉤之弩，不為鼷鼠發機。」其此劍之謂乎。〈（出《芝田錄》）〉
　　近世有士人耕地得劍，磨洗詣市。有胡人求買，初還一千，累上至百貫，士人不可。胡隨至其家，愛玩不捨，遂至百萬。已克明日持直取劍。會夜佳月，士人與其妻持劍共視。笑云：「此亦何堪，至是貴價。」庭中有搗帛石，以劍指之，石即中斷。及明，胡載錢至。取劍視之，歎曰：「劍光已盡，何得如此。」不復買。士人詰之，胡曰：「此是破山劍，唯可一用。吾欲持之以破寶山，今光芒頓盡，疑有所觸。」士人夫妻悔恨，向胡說其事，胡以十千買之而去。〈（出《廣異記》）〉
　　揚州舊貢江心鏡，五月五日，揚子江所鑄也。或言無百鍊者，六七十煉則止。易破難成，往往有鳴者。〈（出《國史補》）〉
　　唐鄭雲逵少時得一劍，鱗鐵星錍，有時而吼。常莊居，橫膝玩之。忽有一人從庭樹窣然而下，紫衣朱幘，被發露劍而立。黑氣週身，狀如重霧。鄭素有膽氣，佯若不見。其人因言：「我上界人，知公有異劍，願借一觀。」鄭謂曰：「此凡鐵耳。君居上界，豈藉此乎？」其人求之不已。鄭伺更良久，疾斲之，不中。刜墜黑氣著地，數日方散。〈（出《酉陽雜俎》）〉
　　唐段成式，其友人溫介云：大曆中，高郵百姓張存以踏藕為業。嘗於陂中見旱藕稍大如臂，遂盡力掘之，深二丈，大至合抱。以不可窮，乃斷之。中得一劍長二尺，色青無刃，存不之寶。邑人有知者，以十束薪獲焉。其藕無絲。〈（出《酉陽雜俎》）〉
　　唐元和末，海陵夏侯一庭前生百合花，大如常數倍，異之。因發其下，得臂匣十三重，各匣一鏡。至第七者，光不觸，照日光環一丈。其餘規銅而已。〈（出《酉陽雜俎》）〉
　　唐李德裕，長慶中，廉問浙右。會有漁人於秦淮垂機網下深處，忽覺力重，異於常時。及斂就水次，卒不獲一鱗，但得古銅鏡可尺餘，光浮於波際。漁人取視之，歷歷盡見五臟六腑，血縈脈動，竦駭氣魄。因腕戰而墜。漁人偶話於旁舍，遂聞之於德裕。盡週歲，萬計窮索水底，終不復得。〈（出《松囪錄》）〉
　　唐丞相元禎之鎮江夏也，常秋夕登黃鶴樓。遙望其江之湄，有光若殘星焉，遂令親信一人往視之。其人棹小舟，直詣光所，乃釣船中也。詢彼漁者，云：「適獲一鯉，光則無之。」其人乃攜鯉而來。既登樓，公命庖人剖之。腹中得鏡二，如錢大，而面相合。背則隱起雙龍，雖小而鱗鬣爪角悉具。精巧且澤，常有光耀。公寶之，置臥內巾箱之中。及相國甍，鏡亦亡去。〈（出《三水小牘》）〉
　　唐太尉衛公李德裕，嘗有老叟詣門。引五六輩舁巨桑木請謁焉，閽者不能拒之。德裕異而出見，叟曰：「此木某家寶之三世矣。某今年耄，感公之仁德，且好奇異，是以獻耳。木中有奇寶，若能者斷之，必有所得。洛邑有匠，計其年齒已老，或身已歿。子孫亦當得其旨。設非洛匠，無能有斷之者。」公如其言，訪於洛下，匠已殂矣。子隨使而至。玩視良久曰：「可徐而斷之。」因解為二琵琶槽，自然有白鴿，羽翼嘴足，巨細畢備。匠料之微失，原薄不中，一鴿少其翼。公以形全者進之，自留其一。今猶在民間。水部員外盧延讓，見太尉之孫，道其事。〈（出《錄異記》）〉
　　唐潤州甘露寺僧某者道行孤高，名重江左。李衛公德裕廉問日，常與之游。及罷任，以方竹杖一枝留贈焉。方竹出大宛國，堅實而正方，節眼須牙，四面對出，實衛公之所寶也。及再鎮浙右，其僧尚在。公問曰：「前所奉竹杖無恙否。」僧對曰：「已規圓而漆之矣。」公嗟惋彌日。〈（出《桂苑叢談》）〉
　　唐丞相令狐綯因話奇異之物，自出鐵筒，徑不及寸，長四寸，內取小卷書於日中視之，乃九經並足。其紙即蠟浦團，其文勻小。首尾相似，其精妙難以言述。又傾其中，復展看輕絹一匹。度之四丈無少，秤之才及半兩，視之似非人世所⋯⋯（下闕）〈（按「所」字下脫佚甚多，「返報」二字以下似係〈虔州刺使〉條下之下半，中脫裴岳等四條。）〉
　　原闕
　　原闕
　　原闕
　　原闕
　　原闕⋯⋯返報，太守懼。追叟欲加刑，叟曰：「乞使君不草草，某知書，褚輩只須此筆。乞先見相公書跡，然後創制。」太守示之，叟笑曰：「若如此，不消使君破三十錢者，且更寄五十管。如不稱，甘鼎鑊之罪。」仍乞械擊，俟使回期。太守怒稍解，且述叟事。云：「睹相公神翰，宜此等筆。」相府得之，試染翰甚佳。復書云：「筆大可意，宜優賜匠人也。」太守喜，以束帛贈叟而遣之。〈（出《芝田錄》）〉
　　唐周邯自蜀沿流，嘗市得一奴，名曰水精，善於探水，乃崑崙白水之屬也。邯疑瞿塘之深，命水精探之。移時方出，云：「其下有關，不可越渡，但得金珠而已。」每遇深水潭洞，皆命奴探之，多得寶物。聞汴州八角井多有龍神，時有異手出於井面。欲使水精探之，而猶豫未果。其友邵澤有利劍，常自神之。解劍授奴，遣之入井。邯與澤於外以俟之，悄然經久，忽見水精高躍出井，未及投岸，有大金手拿之復入，劍與奴自此並失。邯悲其水精，澤恨其寶劍，終莫窮其事。他日，有人謂邯曰：「此井乃龍神所處，水府靈司。豈得輒犯，可祭而謝之。」邯乃祭謝而去。〈（出《原化記》，明抄本作出《錄異記》，《類說》三十二引作出《傳奇》）〉
　　新浙縣有真陽觀者，即許真君弟子曾真人得道之所。其常住有莊田，頗為邑民侵據。唐僖宗朝，南平王鍾傳據江西八州之地。時觀內因修元齋，忽有一香爐自天而下。其爐高三尺，下有一盤。盤內出蓮花一枝，花有十二葉。葉間隱出一物，即十二屬也。爐頂上有一仙人，戴遠遊之冠，著雲霞之衣，相儀端妙。左手搘頤，右手垂膝，坐一小盤石。石上有花竹流水松檜之狀，雕刊奇怪，非人工所及也。其初降時，凡有邑民侵據本觀莊田，即蜚於田所，放大光明。邑民驚懼，即以其田還觀，莫敢逗留。南平王聞其靈異，遣使取爐，至江西供養。忽一日失爐，尋之卻至舊觀。道俗目之為瑞爐。故丞相樂安公孫偓南遷，路經此觀。留題。末句云：「好是步虛明月夜，瑞爐蜚下醮壇前。」其瑞爐比如金色，輕重不定。尋常舉之，只可及六七斤。曾有一盜者竊之，雖數人亦不能舉。至今猶在本觀，而不能復蜚矣。〈（出《玉堂悶話》）〉
　　徐宿之界有陴湖周數百里。兩州之莞葪萑葦，迨芰荷之類，賴以資之。唐天佑中，有漁者於網中獲鐵鏡，亦不甚澀，光猶可鑒面，闊六五寸，攜以歸家。忽有一僧及門，謂漁者曰：「君有異物，可相示乎。」答曰：「無之。」僧曰：「聞君獲鐵鏡，即其物也。」遂出之。僧曰：「君但卻將往所得之處照之，看有何睹。」如其言而往照，見湖中無數甲兵。漁者大駭，復沉於水。僧亦失之。耆老相傳，湖本陴州淪陷所致，圖籍亦無載焉。〈（原缺出處，明抄本作出《玉堂閒話》）〉
　　偽蜀詞人文谷，好古之士也。嘗詣中書舍人劉光祚，喜曰：「今日方與二客為約，看予桃核杯。」文方欲問其由，客至。乃青城山道士劉雲，次乃升宮客沈默也。劉謂之曰：「文員外亦奇士。」因令取桃核杯出視之。杯闊尺餘，紋彩燦然，真蟠桃之實也。劉云：「予少年時，常游華嶽。逢一道士，以此核取瀑泉盥洗，予睹之驚駭。」道士笑曰：「爾意欲之耶。」即以半片見授。予寶之有年矣。道士劉雲出一白石，圓如雞子。其上有文采，隱出如畫，乃是二童子，持節引仙人，眉目毛髮，冠履衣帔，纖悉皆具。云：「於麻姑洞石穴中得之。」沈默亦出一石，闊一寸餘，長二寸五分。上隱出盤龍，鱗角爪鬣，無不週備。云：「於巫峽山中得之。文谷一日盡睹此奇物，幸矣。」〈（出《野人閒話》）〉
