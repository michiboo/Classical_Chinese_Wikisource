　　禹鑿龍關之山，亦謂之龍〈（「龍」原作「門」，據明抄本改）〉門。至一空岩，深數十里，幽暗不可復行。禹負火而進。有獸狀如豕，銜夜明之珠，其光如燭。又有青色犬，行吠於前。禹計行十餘里，迷於晝夜，既覺漸明，見向來豕犬，變為人形，皆著玄衣。又見一神人面蛇身。〈（蛇身二字原缺。據許本補。）〉禹因與之語。仙即示禹八卦之圖，列於金板之上。又有八神，侍於此圖之側。禹問曰：「華胥生聖子，是汝耶？」答曰：「華胥是九〈（「九」原作「孔」，據明抄本改。）〉江神女，以生餘也。」乃探玉簡以授禹。簡長一尺二寸，以合十二時之數，使度量天地。禹即執持此簡，以平定水土。授簡披圖，蛇身之神，則羲皇之身也。〈（出《拾遺錄》）〉
　　文王以太公望為灌壇令，期年，風不鳴條。文王夢見有一婦人甚麗，當道而哭。問其故，婦人言曰：「我東海泰山神女，嫁為西海婦。欲東歸，灌壇令當吾道。太公有德，吾不敢以暴風疾雨過也。」文王夢覺。明日召太公，三日三夕，果有疾風暴雨去者，皆西來也。文王乃拜太公為大司馬。〈（出《博物志》）〉
　　武王伐紂，都洛邑。明年陰寒，雨雪十餘日，深丈餘。甲子平旦，五丈夫乘馬車，從兩騎，止王門外。師尚父使人持一器粥出曰：「大夫在內，方對天子。未有出時，且進熱粥，以知寒。」粥皆畢，師尚父曰：「客可見矣。五〈（「五」原作「可」，據明抄本改。）〉車兩騎，四海之神，與河伯風伯雨師耳。南海之神曰祝融、東海之神曰勾芒、北海之神曰顓頊、西海之神曰蓐收。河伯風伯雨師，請使謁者。各以其名召之。武王乃於殿上，謁者於殿下門內，引祝融進。五神皆驚，相視而歎。祝融等皆拜。武王曰：「天陰乃遠來，何以教之？」皆曰：「天伐殷立周，謹來授命。」顧敕風伯雨師，各使奉其職也。〈（出《太公金匱》）〉
　　周昭王二十年，東甌貢女，一曰延娟，二曰延娛。俱辯麗詞巧，能歌笑，步塵無跡，日中無影。及王游江漢，與二女俱溺。故江漢之間，至今思之，乃立祠於江上。後十年，人每見二女擁王泛舟，戲於水際。至暮春上巳之日，禊集祠間。或以時鮮甘果，彩蘭杜包裹之，以沈於水中。或結五色綵以包之，或以金鐵係其上，乃蛟龍不侵。故祠所號招祗之祠。〈（出《拾遺記》）〉
　　齊桓公游於澤，管仲御。公見怪焉。管仲云：「澤有委蛇，其大如轂，其長如轅，紫衣朱冠。見人則拜其首而立，見之者殆霸乎？」公曰：「此寡人之所見也。」〈（出《莊子》）〉
　　桓公北征孤竹，來至卑耳之溪十里，見人長尺，而人形悉〈（人形悉原作立人則。據明抄本改。）〉具。右祛衣，走馬前。以問管仲，管仲曰：「臣聞登山之神有餘兒者，長尺而人物具焉。霸王之君興，而登山之神見。走前導也。祛衣前有水也。右祛示從右涉也。」至如言。〈（出《管仲子》）〉
　　晉文公出，有大蛇如拱，當道。文公乃修德，使吏守蛇。守蛇吏夢天使殺蛇，謂曰：「蛇何故當聖君道？」覺而視之，蛇則臭矣。〈（出《博物志》）〉
　　鄭繆公晝日處廟，有神人面鳥身，素服，而狀方正，繆公大懼。神曰：「無懼，帝厚汝明德，使錫汝壽十年，使若國昌。」公問神名，〈（「名」原作「明」，據明抄本改。）〉曰：「予為勾芒也。」〈（出《墨子》）〉
　　晉平公至澮上，見人乘白驂八駟以來。有狸身而狐尾，去其車而隨公之車。公問師曠，師曠曰：「狸身而狐尾，其名曰首陽之神。飲酒於霍太山而歸，其逢君於澮乎，君其有喜焉！」〈（出《古文瑣語》）〉
　　齊景公伐宋，過泰山，夢見二人怒。公恐，謂泰山之神。晏子以宋祖湯與〈（「與」原作「興」，據明抄本改。）〉伊尹，為言其狀，湯皙容，多髭鬚，伊尹黑而短，即所夢也。景公進軍不聽。軍彀毀，公恐，乃散軍不伐宋。〈（出《物異志》。明抄本作出《博物志》）〉
　　并州石艾、壽陽二界，有妒女泉，有神廟。泉瀵水深沉，潔澈千丈。祭者投錢及羊骨，皎然皆見。俗傳妒女者，介子推妹。與兄競，去泉百里，寒食不許斷火，至今猶然。女錦衣紅鮮，裝束盛服。及有取山〈（「山」原作「仙」，據明抄本改。）〉丹百合經過者，必雷風電雹以震之。〈（出《朝野僉載》）〉
　　伍子胥累諫吳王，賜屬鏤劍而死。臨終，戒其子曰：「懸吾首於南門，以觀越兵來。以鮧魚皮裹吾屍，投於江中，吾當朝暮乘潮，以觀吳之敗。」自是自海門山，潮頭洶高數百尺，越錢塘漁浦，方漸低小。朝暮再來，其聲震怒，雷奔電走百餘里。時有見子胥乘素車白馬在潮頭之中，因立廟以祠焉。廬州城內淝河岸上，亦有子胥廟。每朝暮潮時，淝河之水，亦鼓怒而起，至其廟前。高一二尺，廣十餘丈，食頃乃定。俗云：與錢塘江水相應焉！〈（原缺出處。黃本作出《錢塘志》）〉
　　屈原以五月五日投汨羅水，而楚人哀之，至此日，以竹筒貯米，投水以祭之。漢建武中，長沙區曲，白日忽見一士人，自雲三閭大夫，謂曲曰：「聞君當見祭，甚善。但常年所遺，恆為蛟龍所竊。今若有惠，可以楝葉塞其上，以彩絲纏之，此二物蛟龍所憚也。」曲依其言。今世人五月五日作粽，並帶楝葉及五色絲，皆汨羅水之遺風。〈（出《續齊諧記》）〉
　　李冰為蜀郡守，有蛟歲暴，漂墊相望。冰乃入水戮蛟。己為牛形，江神龍躍，冰不勝。及出，選卒之勇者數百，持強弓大箭，約曰：「吾前者為牛，今江神必亦為牛矣。我以太白練自束以辨，汝當殺其無記者。」遂呼吼而入。須臾雷風大起，天地一色。稍定，有二牛鬥於上。公練甚長白，武士乃齊射其神，遂斃。從此蜀人不復為水所病。至今大浪衝濤，欲及公之祠，皆瀰瀰而去。故春冬設有鬥牛之戲，未必不由此也。祠南數千家，邊江低圯，雖甚秋潦，亦不移適。有石牛，在廟庭下。唐大和五年，洪水驚潰。冰神為龍，復與龍鬥於灌口，猶以白練為志，水遂漂下。左綿、梓、潼，皆浮川溢峽，傷數十郡。唯西蜀無害。〈（出《成都記》）〉
　　隴州汧源縣，有土羊神廟。昔秦始皇開御道，見二白羊鬥，遣使逐之，至此化為土堆。使者驚而回。秦始皇乃幸其所，見二人拜於路隅。始皇問之，答曰：「臣非人，乃土羊之神也。以君至此，故來相謁。」言訖而滅。始皇逐令立廟，至今祭享不絕。〈（出《隴州圖經》）〉
　　秦時，丹陽縣湖側，有梅姑廟。生時有道術，能著履行水上。後負道法，夫怒殺之，投屍於水。乃隨波漂流，至今廟處。巫人常會〈（「會」原作「令」，據明抄本改。）〉殯斂，不須墳葬，即時有方頭漆棺在祠堂下。晦望之日，時見水霧中，曖然有著履形。廟左右不得取魚射獵，輒有迷徑溺沒之患。巫云：「姑既傷死，所以惡見殘殺。」〈（出《法苑珠林》）〉
　　秦始皇作石橋，欲過海，觀日所出處。傳云：「時有神能驅石下海。陽城十一山，今盡起立，嶷嶷東傾，如相隨行狀。又云：石去不速，神人輒鞭之，皆流血，石莫不悉赤，至今猶爾。秦始皇於海中作石橋，或雲，非人功所建，海神為之豎柱。始皇感其惠，乃通敬於神，求與相見。神云：「我形丑，約莫圖我形，當與帝會。」始皇乃從石橋入三十里，與神相見。帝左右有巧者，潛以腳畫。神怒曰：「帝負約，可速去。」始皇即轉馬。前腳猶立，後腳隨崩，僅得登岸。〈（出《三齊要略》）〉
　　秦時，有中宿縣千里水觀亭江神祠壇。經過有不恪者，必狂走入山，變為虎。中宿縣民至洛，及路，見一行旅，寄其書曰：「吾家在亭廟前，石間懸藤即是也。但扣藤，自有應者。」乃歸如言，果有二人從水中出，取書而淪。尋還云：「江伯欲見君。」此人不覺隨去。便睹屋守精麗，飲食鮮香，言語接對，無異世間也。〈（出《南越志》）〉
　　漢武帝起柏梁台以處神君。神君者，長陵女，嫁為人妻。生一男，數歲死。女悼痛之，歲中亦死。死而有靈，其姒宛若祠之。遂聞言：宛若為主，民人多往請福，說人家小事，頗有驗。平原君亦事之，其後子孫尊顯。以為神君力，益尊貴。武帝即位，太后迎於宮中祭之。聞其言，不見其人。至是神君求出，乃營柏梁台舍之。初霍去病微時，數自禱神。神君乃見其形，自修飾，欲與去病交接。去病不肯，責神君曰：「吾以神君清潔，故齋戒祈福。今欲為淫，此非神明也。」自絕不復往，神君亦慚。及去病疾篤，上令禱神君。神君曰：「霍將軍精氣少，命不長。吾嘗欲以太一精補之，可得延年。霍將軍不曉此意，乃見斷絕。今不可救也。」去病竟卒。衛太子未敗一年，神君乃去。東方朔娶宛若為小妻，生子三人，與朔俱死。〈（出《漢武故事》）〉
　　漢武帝時，有竹王興於〈（「於」原作「有」，據明抄本改。）〉豚水。有一女子浣於濱，有三節大竹，流入女子足間。推之不去，聞有聲，持破之，得一男兒。及長，遂雄夷濮，氏竹為姓。所損破竹，於夜成林，王祠竹林是也。王嘗從人止大石上，命作羹。從者曰：「無水。」王以劍擊石出水，今竹王水是也。後唐蒙開牂牁，斬竹王首。夷獠威怨，以竹王非血氣所生，求為立祠。帝封三子為侯。及死，配父廟，今竹王三郎祠其神也。〈（出《水經》）〉
　　劉向於成帝之末，校書天祿閣，專精覃思。夜有老人著黑衣，植青藜之杖，扣閣而進，見向暗中獨坐誦書。老人乃吹杖端，赫然火出，因以照向，具說開闢以前。向因受《五行洪範》之文，辭說繁廣，向乃裂裳紳以記其言。至曙而去，向請問姓名。云：「我太一之精，天帝聞金卯之子有博學者，下而教焉。」乃出懷中竹牒，有天文地圖之書。「餘略授子焉。」向子歆，從向授其術，向亦不悟此人也。〈（出《王子年拾遺記》）〉
　　汝南何比乾，通律法。元朔中，公孫洪闢為廷尉右平，獄無冤民，號曰何公。徵和初，去官在家。天大陰雨，晝寢，夢有客車騎。覺而一老嫗年八十餘，頭盡白，求寄避雨。雨方甚，而嫗衣履不濡。比乾異之，延入座。須臾雨止，嫗辭去，出送至門。跪謂比乾曰：「君先出自后稷，堯至晉有陰德，及公之身，當繼一人。今天賜策，以廣公子孫。佩印綬者，當隨簡。」長九寸，凡百九十板。以授比乾曰：「子孫佩印綬者，當隨此算。」嫗東行，忽不見。比乾年五十八，有六男，後三歲，復生三男。徙平陵，八男去，一子留。常祭嫗如東行，及終，遺令東首。自比乾已下，與張氏俱授靈瑞。累世為名族。三輔舊語曰：「何氏策，張氏鈞也。」〈（出《三輔決錄》）〉
