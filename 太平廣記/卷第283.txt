　　巴丘縣有巫師舒禮，晉永昌元年病死，土地神將送詣太山。俗常謂巫師為道人。初過冥司福舍前，土地神問門吏：「此云何所？」門吏曰：「道人舍也。」土地神曰：「舒禮即道人。」便以相付。禮入門，見千百間屋，皆懸簾置榻。男女異處，有念誦者，吹唱者，自然飲食，快樂不可言。禮名已送太山，而身不至。忽見一人，八手四眼，提金杵逐禮，禮怖走出。神已在門外，遂執禮送太山。太山府君問禮：「卿在世間何所為？」禮曰：「事三萬六千神，為人解除祠祀。」府君曰：「汝佞神殺生，其罪應重。」付吏牽去。禮見一物，牛頭人身，持鐵叉。捉禮投鐵床上。身體燋爛，求死不得。經累宿，備極冤楚。府君主者，知禮壽未盡，命放歸。仍誡曰：「勿復殺生淫祀。」禮既活，不復作巫師。〈（出《幽明禮》）〉
　　義熙五年，宋武帝北討鮮卑，大勝，進圍廣固。軍中將佐，乃遣使奉牲薦幣，謁岱嶽廟。有女巫秦氏，奉高人，同縣索氏之寡妻也。能降靈宣教，言無虛唱，使使者設禱，因訪克捷之期。秦氏乃稱神教曰：「天授英輔，神魔所擬。有徵無戰，蕞爾小虜，不足制也。到來年二月五日，當剋。」如期而三齊定焉。〈（出《述異記》）〉
　　宋世，焦湖廟有一柏枕，或雲「玉枕」。枕有小坼。時單父縣人楊林為賈客，至廟祈求，廟巫謂曰：「君欲好婚否？」林曰：「幸甚。」巫即遣林近枕邊。因入坼中，遂見朱樓瓊室。有趙太尉在其中，即嫁女與林。生六子，皆為秘書郎。曆數十年，並無思歸之志。忽如夢覺，猶在枕旁。林愴然久之。〈（出《幽明錄》）〉
　　唐載初年中，來俊臣羅織，告故庶人賢二子夜遣巫祈禱星月，咒詛不道。栲楚酸痛，奴婢妄證，二子自誣，〈（「誣」原作「巫」，據明抄本改。）〉並鞭殺之。朝野傷痛。浮休子張鷟曰：「下裡庸人，多信厭禱；小兒婦女，甚重符書。蘊匿崇奸，構虛成實。塪土用血，誠伊戾之故為；掘地埋桐，乃江充之擅造也。」〈（出《朝野僉載》）〉
　　唐武後將如洛，至閿鄉東，騎忽不進。召巫者問之，巫言：「晉龍驤將軍王濬云：臣墓在道南，每為採樵者所苦。聞大駕至，故來求哀。」後敕，去墓百步，禁耕植。今荊棘森然。〈（出《國朝雜記》）〉
　　唐韋庶人之全盛日，好厭禱，並將昏鏡以照人，令其迷亂。與崇仁坊邪俗師婆阿來，專行厭魅。平王誅之。後往往於殿上掘得巫盅，逆韋之輩為之也。〈（出《朝野僉載》）〉
　　唐韋庶人葬其父韋貞，號酆王。葬畢，葬官人賂見鬼師雍文智。詐宣酆王教曰：「當作官人，甚太艱苦，宜與賞，著綠者與緋。」韋庶人悲慟，欲依鬼教與之。未處分間，有告文智詐受賄賂，驗遂斬之。〈（出《朝野僉載》）〉
　　唐中宗之時，有見鬼師彭君卿，被御史所辱。他日，對百官總集，詐宣孝和敕曰：「御史不存檢校，去卻巾帶。」即去之。曰：「有敕與一頓杖。」大使曰：「御史不奉正敕，不合決杖。」君卿曰：「若不合，有敕且放卻。」御史裹頭，仍舞蹈拜謝而去。觀者駭之。〈（出《朝野僉載》）〉
　　唐浮休子張鷟，為德州平昌令。大旱，郡符下令，以師婆師〈（師字原空缺。據明抄本補。）〉僧祈之。二十餘日無效。浮休子乃推土龍倒，其夜雨足。江淮南好神鬼，多邪俗，病即祀之，無醫人。浮休子曾於江南洪州停數日，遂聞土人何婆，善琵琶卜。與同行人郭司法質焉。其何婆，士女填門，餉遺滿道，顏色充悅，心氣殊高。郭再拜下錢，問其品秩。何婆乃調弦柱，和聲氣曰：「個丈夫富貴，今年得一品，時年得二品，後來得三品，更後年得四品。」郭曰：「何婆錯，品少者官高，品多者官小。」何婆曰：「今年減一品，明年減二品，後年減三品，更後年減四品，忽更得五六年，總沒品。」郭大罵而起。〈（出《朝野僉載》）〉
　　唐崇仁坊阿來婆，彈琵琶卜，朱紫填門。浮休子張鷟，曾往觀之，見一將軍，紫袍玉帶，甚偉。下一匹細綾，請一局卜。來婆鳴弦柱，燒香，合眼而唱：「東告東方朔，西告西方朔，南告南方朔，北告北方朔，上告上方朔，下告下方朔。」將軍頂禮既，告請甚多，必望細看，以決疑惑。遂即隨意支配。〈（出《朝野僉載》）〉
　　唐曾勤〈（「曾勤」原作「勤曾」，據明抄本改。）〉任魏州館陶縣尉，敕捕妖書人王直。縣界藏失。刺〈（「刺」原作「敕」，據明抄本改。）〉史蔣欽緒奏請：「一百日捉不獲，與中下考。」其時限已過半。有巫云：「少府必無事，不用過憂。」後遇按察史邊沖寂奏，奉敕卻奪刺史曾〈（刺史曾原作敕史曹。據明抄本改。）〉勤俸。會十一月二十二日，巡陵恩赦，遂得無事。其時遣人分捕王直不得。又有日者云：「至某月某日，必獲王直，反縛送來。」果有人於相州界，捉得別一王直。以月日反縛送到。推問逗留，不是畜妖書者，遂卻放之。〈（出《定命錄》）〉
　　唐玄宗東封，次華陰，見嶽神數里迎謁。帝問左右，左右莫見。遂召諸巫，問神安在。獨老巫阿馬婆奏云：「在路左，朱鬢紫衣，迎候陛下。」帝顧笑之，仍敕〈（「敕」原作「勒」，據明抄本改。）〉阿馬婆，敕神先歸。帝至廟，見神橐鞬，俯伏殿庭東南大柏之下。又召阿馬婆問之，對如帝所見。帝加禮敬，命阿馬婆致意而旋。尋詔先諸岳封為金天王，帝自書制碑文，以寵異之。其碑高五十餘尺，闊丈餘，厚四五尺，天下碑莫大也。其陰刻扈從太子王公已下官名。製作狀麗，鐫琢精巧，無比倫。〈（出《開天傳信記》）〉
　　唐郎中白行簡，太和初，因大醉，夢二人引出春明門。至一新塚間，天將曉而回。至城門，店有鬻餅飣飥者。行簡餒甚，方告二使者次。忽見店婦抱嬰兒，使者便持一小土塊與行簡，令擊小兒。行簡如其言擲之，小兒便驚啼悶絕。店婦曰：「孩兒中惡。」令人召得一女巫至。焚香，彈琵琶召請曰：「無他故，小魍魎為患耳。都三人，一是生魂，求酒食耳，不為祟。可速作飣飥，取酒。」逡巡陳設。巫者拜謁，二人與行簡就坐，食飽而起。小兒復如故。行簡既寤，甚惡之，後逾旬而卒。〈（出《靈異記》）〉
　　許至雍妻某氏，儀容淡雅。早歲亡沒，至雍頗感歎。每風景閒夜，笙歌盡席，未嘗不歎泣悲嗟。至雍八月十五日夜於庭前撫琴玩月。已久，忽覺簾屏間有人行，吁嗟數聲。至雍問曰：「誰人至此？必有異也。」良久，聞有人語云：「乃是亡妻。」云：「若欲得相見，遇趙十四。莫惜三貫六百錢。」至雍驚起問之。乃無所見。自此常記其言。則不知趙十四是何人也。後數年，至雍閒遊蘇州。時方春，見少年十餘輩，皆婦人裝，乘畫舡，將謁吳太伯廟。許君因問曰：「彼何人也？而衣裾若是。」人曰：「此州有男巫趙十四者，言事多中為土人所敬伏，皆趙生之下輩也。」許生問曰：「趙生之術，所長者何也？」曰：「能善致人之魂耳。」許生乃知符其妻之說也。明日早，詣趙十四，具陳懇切之意。趙生曰：「某之所致者，生魂耳。今召死魂，又今生人見之，某久不為，不知召得否？知郎君有重念之意，又神理已有所白，某安得不為召之？」乃計其所費之直，果三貫六百耳。遂擇良日，於其內，灑掃焚香，施床幾於西壁下，於簷外結壇場，致酒脯。呼嘯舞拜，彈胡琴。至夕。令許君處於堂內東隅，趙生乃於簷下垂簾臥，不語。至三更，忽聞庭際有人行聲，趙生乃問曰：「莫是許秀才夫人否？」聞吁嗟數四，應云：「是。」趙生曰：「以秀才誠意懇切，故敢相迎，夫人無怪也。請夫人入堂中。」逡巡，似有人謁簾，見許生之妻。淡服薄妝，拜趙生，徐入堂內，西向而坐。許生涕泗嗚咽：「君行若此，無枉橫否？」妻曰：「此皆命也，安有枉橫。」因問兒女家人及親舊閭里等事，往複數十句。許生又問：「人間尚佛經，呼為功德，此誠有否？」妻曰：「皆有也。」又問：「冥間所重何物？」「春秋奠享無不得，然最重者，漿水粥也。」趙生致之。須臾粥至，向口如食，收之，復如故。許生又曰：「要功德否？」妻云：「某平生無惡，豈有罪乎？足下前與為者，亦已盡得。」良久，趙生曰：「夫人可去矣，恐多時即有譴謫。」妻乃出，許生相隨泣涕曰：「願惠一物，可以為記。」妻泣曰：「幽冥唯有淚可以傳於人代。君有衣服，可投一事於地。」許生脫一汗衫，置之於地。其妻取之，於庭樹前懸一樹枝，以汗衫蔽其面，大哭。良久，揮手卻許生，掛汗衫樹枝間，若乘空而去。許生取汗衫視之，淚痕皆血也。許生痛悼，數日不食。盧求著幽居蘇州，識趙生，趙生名何，蘇州人皆傳其事。〈（出《靈異記》）〉
　　唐太僕卿書覲欲求夏州節度使。有巫者知其所希，忽詣韋曰：「某善禱祝星辰，凡求官職者，必能應之。」韋不知其誑詐，令擇日。夜深，於中庭備酒果香燈等。巫者乘醉而至，請書自書官階一道，虔啟於醮席。既得手書官銜，仰天大叫曰：「韋覲有異志，令我祭天。」韋合族拜曰：「乞山人無以此言，百口之幸也。」凡所玩用財物，盡與之。時崔侃充京尹。有府囚叛獄，謂巫者是其一輩。里胥詰其衣裝忽異？巫情窘，乃云：「太僕卿韋覲，曾令我祭天。我欲陳告，而以家財求我。非竊盜也？」既當申奏，宣宗皇帝召覲至殿前，獲明冤狀。復召宰臣論曰：「韋覲城南上族，軒蓋承家。昨為求官，遂招誣謗。無令酷吏加之罪俧。」其師巫便付京兆處死，韋貶潘州司馬。〈（出《雲溪友議》）〉
　　唐高駢嘗誨諸子曰：「汝曹善自為謀。吾必不學俗物，死入四板片中，以累於汝矣。」及遭畢師鐸之難，與諸甥姪同坎而瘞焉。唯駢以舊氈苞之，果符所言。後呂用之伏誅，有軍人發其中堂，得一石函。內有桐人一枚，長三尺許，身披桎，口貫長釘，背上琉駢鄉貫甲子官品姓名，為厭勝之事。以是駢每為用之所制，如有助焉。〈（出《妖亂志》）〉
　　厭盜法，七日以鼠九枚，置籠中，埋於地，秤九百斤土覆坎，深各二尺五寸，築之令堅固，雜五行書曰：「亭部地上土塗灶，水火盜賊不經；塗屋四角，鼠不食蠶；塗倉廩，（廩字原空缺。據黃本補。鼠不食稻；以塞坎，百鼠種絕。」〈（出《酉陽雜俎》）〉
　　唐雍益堅云：「主夜神咒，持之有功德，夜行及寐，可已恐怖惡夢。」咒曰：「婆珊婆演底。」〈（出《酉陽雜俎》）〉
　　唐代的雍益堅說，有一個專管夜晚的咒語，如果堅持每天都念就會靈驗。夜晚走路和睡覺時如果害怕，或者作惡夢，一念咒語就會立桿見影。這句咒語是：「婆珊婆演底。」
　　唐宋居士說，擲骰子咒云：「伊帝彌帝，彌揭羅帝。」念蒲十萬遍，彩隨呼而成。〈（出《酉陽雜俎》）〉
