　　秦始皇時，宛渠國之民，乘螺舟而至，云：「臣國去軒轅之丘十萬里，臣國先聖，見冀州有黑風，應出聖人，果慶都生堯。」〈（出王子年《拾遺記》）〉
　　紂之昏亂，欲殺諸侯，使飛廉、惡來誅戮賢良，取其寶器，埋於瓊台之下。使飛廉等於所近之國，侯服之內，使烽燧相續。紂登台以望火之所在，乃與師往伐其國，殺其君，囚其民，收其女樂，肆其淫虐。神人憤怨，時有朱鳥銜火，如星之照耀，以亂烽燧之光，紂木德將滅，水祚方盛。」文皆大篆，記殷之世歷已盡，而姬之聖德方隆，是以三分天下，而二分歸周。乃元元之類，嗟殷亡之晚，恨周來之遲。〈（出《拾遺錄》）〉
　　越王入吳國，有丹鳥夾王飛，故句踐之霸也。起望鳥台，言丹鳥之瑞也。〈（出王子年《拾遺記》）〉
　　秦始皇時，長人十二見於臨洮，皆夷服。於是鑄銅為十二枚，以寫之。蓋漢十二帝之瑞也。〈（出《小說》）〉
　　滎陽南原上有厄井，父老云：「漢高祖曾避項羽於此井，為雙鳩所救。」故俗語云：漢祖避時難，隱身厄井間，雙鳩集其上，誰知下有人。漢朝每正旦，輒放雙鳩，起於此。〈（出《小說》）〉
　　樊將軍噲問於陸賈曰：「自古人君，皆雲受命於天，雲有瑞應，豈有是乎？」陸賈應之曰：「有。夫目瞤得酒食，燈火花得錢財，午鵲噪而行人至，蜘蛛集而百事喜，小既有徵，大亦宜然。故曰：「目瞤則咒之，燈火花則拜之，午鵲噪則餵之，蜘蛛集則放之。況天下之大寶，人君重位，非天命何以得之哉！瑞寶信也，天以寶為信，應人之德，故曰瑞應。天命無信，不可以力取也。」〈（出《小說》）〉
　　元後在家，嘗有白燕銜石，大如指，墮後績筐中。後取之，石自剖其二。其中有文曰：「母天后地。」乃合之，遂復還合，乃寶錄焉。乃為皇后，常置之璽笥中，謂為天璽也。〈（出《西京雜記》）〉
　　後漢章帝永寧五年，條支國獻異鳥，名鳷鵲。其高七尺，解人言語，國太平則群翔鳴焉。〈（出《王子年拾遺記》）〉
　　吳孫權獵於武昌樊山下，見一老母，問權何獲，曰：「只獲一豹。」曰：「何不豎其尾？」忽然不見。權稱尊號，立廟於山下。〈（出《武昌記》）〉
　　魏明帝時，泰山下出連理文石。高十二丈，狀如柏樹，其文色彪發，如人雕鏤，自上及下皆合而中開，廣五尺。父老云：當秦末，二石相去百餘步，蕪沒無有蹊徑。及明帝之始，稍覺相近，如雙闕形。土王陰類，魏為土德，斯為靈徵。又沛國有戊己之地，土德之嘉祥也。乃修戊己壇，黃星炳夜，又起畢昂台祭之，言魏之分野。歲時皆修祀焉。〈（出《王子年拾遺記》）〉
　　水星之精，墜於張掖郡柳谷中，化為黑石，廣一丈餘，高三尺。後漢之末，漸有文采，未甚分明。魏青龍年，忽如雷震，聞聲百餘里。其石自立，白色，有牛馬仙人及鐶玉玦文字之像。後司馬氏受命，以符金德焉。〈（出《錄異記》）〉
　　魏禪晉之歲，北闕下有一白燕，以為神物，以金籠盛，置於宮中，旬日不知所在，論者以晉金德之瑞。昔師曠時，有白燕來巢，以為瑞應，師曠事晉。古今之議相符矣。〈（出《王子年拾遺記》）〉
　　晉武帝為撫軍時，府內後堂，忽生草三株，莖黃葉綠，若總金抽翠，花條冉弱似金簦。有羌人姚覆，字世分，在廄中養馬，解陰陽之術，云：「此草應金德之瑞。」帝以草賜張華，華作金簦賦云：「玩九莖於漢庭，美三珠於茲館，貴表祥乎金德，比名類而相亂。」〈（出《王子年拾遺記》）〉
　　高堂隆嘗刻鄴宮柱云：「後若干年，當有天子居此。」及晉惠帝幸鄴，年曆當矣。〈（出《異苑》）〉
　　晉中宗為丞相時，有雞雛者而雀飛集其背，驅而復來，如此再三。占者云：「雞者酉，酉者金，夫雀變而來赴之，即王踐祚之象也。」又云：「元帝時，三雀共登一雄雞背，三入安東廳。」占者以為當進三爵為天子。〈（出《洞林記》）〉
　　蜀長老言：「宕渠故賽國，今有賽城、盧城。」秦始皇時，有人長二十五丈，見宕渠。秦史胡毋敬曰：「是後五百年外，必有異人為大人者。」及李雄之王，其祖出自宕渠，有識者皆以為應焉。〈（出《華陽國志》）〉
　　晉安帝時，冀州桑門釋法珍告其弟子普嚴曰：「嵩山神告我，江東有劉將軍，漢家苗裔，當受天命，吾以璧三十二枚，並鎮金一餅與之，劉氏卜代之數也。」嚴告同學法義。以安帝義熙十三年，於嵩廟石壇下，得寶璧三十二枚。三十二者世，宋有天下，相承八帝，享祚六十年。〈（出《廣古今五行記》）〉
　　宋元嘉七年五月，武陵洪水，善德山崩。兩石高丈餘，如人，雕刻精奇，形備古制式。占者云：「武陵出天子。」其時八月，孝武始誕後宮。十五年，封武陵王，三十年即帝位。〈（出《洽聞記》）〉
　　南朝宋明帝自序云：「予初封湘東王，居侍中衛尉府。孝武皇帝為予〈（「予」原作「子」，據明抄本改。）〉置蕭惠開宅邸，經營方始，鑿池，獲赤玉一枚，色如練朱，半圓半方，重五斤，光潤如瑩。世祖崩，少帝繼位，予自姑熟入朝，居西邸。少帝狂暴，惡聞直言，醉為非法。予驟諫之，大怒，乃使仗士防守。左右文武，悉驚怖奔走，西邸遂空。於是百姓悉入邸，適意取物，纖毫畢盡。至夜，少帝醉醒，意頗解釋。明日，左右文武方還，予於是不喜居於西邸。歷陽太守建平王景素，私起宅於建陽門外，始成，予別覓一宅換之，少帝許焉。予自西邸移新宅，新宅在清溪西，舊邸今湘宮寺。河洛讖日：『靈曜豫見東南隅。』予二邸皆處宮城之東南，且在巽〈（「巽」原作「吳」，據明抄本改。）〉地，蓋天應也。」〈（出《宋明帝自序》）〉
　　齊太祖在淮陰，理城塹，掘得古錫九枚，下有篆書，荀伯玉諸人皆不能識。時紀僧貞獨言曰：「何須辨此久遠之物。錫而有九，九錫之徵也。」帝喜而賞之。〈（出《談藪》）〉
　　北齊神武，少曾與劉貴、賈智為奔走之友。貴曾得一白鷹，獵於沃野，見一赤兔，每搏輒逸，遂至迥澤。有一茅屋，兔將奔入，犬噬之，鷹兔俱死。神武怒，以鳴鏑射犬，犬斃。屋中有二大人出，持神武衣甚急，其母目盲。曳杖呵二子：「何故觸大家？」因出甕中酒，烹羊以飯客。自雲有知，遍捫諸人，言並「當貴」，至神武，曰：「皆由此人。」飲竟而出。還更訪問之，則本無人居，乃知向者非人境也。由是諸人益加敬異。〈（出《三國典略》）〉
　　後周太祖時，有李順興者，世傳漢築長安城之日，已為北面軍王〈（明抄本「王」作「主」。）〉或隱或見，愚聖莫測。魏自永熙之後，權雄分據。齊神武興軍數十萬，次沙苑，太祖地狹兵少，懼不當敵，計盡力窮。須臾興來，太祖請其策謀。更無餘語，直云：「黃狗逐黑狗，急走出筋斗。一過出筋斗，黃狗夾尾走。」語訖便去。於時東軍旗幟服色尚黃，西兵用黑，太祖悟其言，遂力戰，大破武於沙苑。〈（出《廣古今五行記》）〉
　　陳高祖武帝受禪之日，其夜，有會稽人史溥，夢朱衣人，戴武冠，自天而下，手持金板，上有文字。溥視之，其文曰：「陳氏五主，三十四年。」遂凌空而上。〈（出《談藪》）〉
　　長安朝堂，即舊楊興村，村門大樹今見在。初周代有異僧，號為棖公，言詞恍惚，後多有驗。時村人於此樹下集言議，棖公忽來逐之曰：「此天子坐處，汝等何故居此？」及隋文帝即位，便有遷都意。〈（出《西京記》）〉
　　隋末望氣者云：「乾門有天子氣，連太原甚盛。」故煬帝置離宮，數游汾陽以厭之。後唐高祖起義兵汾陽，遂有天下。〈（出《感定錄》）〉
　　唐高祖武德三年，老君見於羊角山。秦王令吉善行入奏，善行告老君云：「入京甚難，無物為驗。」老君曰：「汝到京日，有獻石似龜者，可為驗。」既至朝門，果有邵州獻石似龜，下有六字，曰：「天下安，千萬日。」〈（出《錄異記》）〉
　　太宗誕之三日也，有書生皆高祖曰：「公是貴人，有貴子。」因目太宗曰：「龍鳳之姿，天日之表也，公貴因此兒，二十必能安民矣。」〈（出《感定錄》）〉
　　唐齊王元吉於晉陽宮獲青石，若龜形，文有丹書四字，曰：「李淵萬吉。」元吉遣使獻之，文字暎澈，宛若龜形，見者咸異焉。高祖曰：「不足信也。」乃令水漬磨以驗之，數日浸而經宿磨之，其字愈明。於是內外畢賀。高祖曰：「上天明命，貺以萬吉，孤陋寡薄，寧堪預此。宜以少牢祀石龜而酹送之。」〈（出《廣德神異記》）〉
　　唐中宗為天後所廢於房陵，仰天而歎，心祝之。因拋一石於空中曰：「我後帝，此石不落。「其石遂為樹枝冨掛，至今猶存。又有人渡水，拾得古鏡，進之。帝照面，其鏡中影人語曰：「即作天子。」未浹旬，復居帝位。〈（《出獨異志》）〉
　　唐安州都督杜鵬舉，父子皆知名。中宗在位，韋後方盛，而鵬舉暴卒。在冥司，鞫訊未畢，至王殿前，忽聞官曰：「王今當立相王為皇帝。」王起至階下，見人身皆長二丈，共扶輦者百人。相王被兗冕，在輦中，鬼王見之迎拜，相王下輦答拜，如是禮成而出。鵬舉既蘇言之，時相王作相矣。後歲餘，書皇后將危李氏，相王子臨淄王，興兵滅之，而尊相王為皇帝。乃召鵬舉，遷其官。〈（出《記聞》）〉
　　唐玄宗為潞州別駕，將入朝，有軍州韓凝禮，自謂知五兆，因以食箸試之。既而布卦，一箸無故自起，凡三偃三起，觀者以為大吉。既而誅韋氏，定天位，〈（「位」原作「保」，據明抄本改。）〉因此行也。凝禮起官至五品。〈（出《國史纂異》）〉
　　唐玄宗在藩邸，有蝸牛成天子字，在寢室之壁。上心懼之，以泥塗去。數日復如舊，如是者三。及即位，鑄金銀蝸牛數百枚，於功德前供養之。又有琢玉為之，後人時有得之者。〈（出《錄異記》）〉
