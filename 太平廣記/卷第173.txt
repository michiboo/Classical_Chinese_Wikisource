　　漢武帝見畫伯夷、叔齊形象，問東方朔，是何人？朔曰：「古之愚夫。」帝曰：「夫伯夷、叔齊，天下廉士，何謂愚邪？」朔對曰：臣聞賢者居世，與之推移，不凝滯於物。彼何不升其堂、飲其漿，泛泛如水中之鳧，與彼徂游。天子轂下，可以隱居，何自苦於首陽？上喟然而歎。又　漢武游上林，見一好樹，問東方朔，朔曰：「名善哉。」帝陰使人落其樹。後數歲，復問朔，朔曰：「名為瞿所。」帝曰：「朔欺久矣，名與前不同何也？」朔曰：夫大為馬，小為駒；長為雞，小為雛；大為牛，小為犢；人生為兒，長為老；且昔為善或，今為瞿所；長少死生，萬物敗成，豈有定哉！帝乃大笑。〈（出《小說》）〉
　　匡衡字稚圭，勤學而無燭，鄰人有燭而不與，衡乃穿壁引其光，以書映之而讀之。邑人大姓文不識，家富多書，衡乃為其傭作，而不求直。主人怪而問之，衡曰：「願得主人書，遍讀之。」主人感歎，資給以書，遂成大學。能說詩，時人為之語曰：「無說詩，匡鼎來，匡說詩，解人頤。」鼎，衡小名也，時人畏服之如此，聞之皆解頤歡笑。衡邑人有言詩者，衡從之，與語質疑，邑人挫服，倒屣而去，衡追之曰：「先生留聽，更理前論。」邑人曰：「窮矣。」遂去不顧。〈（出《西京雜記》）〉
　　邊文禮見袁奉高，失次序，奉高因嘲之曰：昔堯聘許由，面無怍色，先生何為顛倒衣裳？文禮答曰：「明府初臨，堯德未彰，是以賤民顛倒衣裳耳。」〈（出《世說》）〉
　　荀慈明與汝南袁少朗相見，問潁川士，慈明先及諸兄。少朗歎之曰：「但可私親而已。」慈明答曰：「足下相難，依據何經？」少朗曰：「方問國士，始及諸兄，是以尤之。」慈明曰：「昔祁奚內舉不失其子，外舉不失其仇，以為至公；公旦周文王之子，詩不論堯、舜之德，而頌文、武者何？先親之義也。春秋之義，內中國而外諸夏，且不能愛其親而愛他人者，不當以是勃德乎？」〈（出《世說》）〉
　　魏文帝嘗與陳思王植同輦出遊，逢見兩牛在牆間鬥，一牛不如，墜井而死。詔令賦死牛詩，不得道是牛，亦不得雲是井，不得言其鬥，不得言其死，走馬百步，令成四十言，步盡不成，加斬刑。子建策馬而馳，既攬筆賦曰：「兩肉齊道行，頭上戴橫骨。行至凼士頭，峍起相唐突。二敵不俱剛，一肉臥土窟。非是力不如，盛意不得泄。」賦成，步猶未竟。重作三十言自愍詩云：「煮豆持作羹，漉豉取作汁。萁在釜下然，豆向釜中泣。本自同根生，相煎何太急。」〈（出《世說》）〉
　　孫權暫巡狩武昌，語群臣曰：「在後好共輔導太子，太子有益，諸群厚賞，如其無益，必有重責。」張昭、薛綜，並未能對。諸葛恪曰：今太子精微特達，比青蓋來旋，太子聖睿之姿，必聞一知十，豈為諸臣虛當受賞。「孫權嘗問恪，君何如丞相？恪曰：」臣勝之。「權曰：」丞相受遺輔政，國富刑清，雖伊尹格於皇天，周公光於四表，無以遠過。且為君叔，何宜言勝之邪？「恪對曰：」實如陛下明詔，但至於仕於污君，甘於偽主，暗於天命，則不如臣從容清泰之朝，贊揚天下之君也。「權復問恪：」君何如步騭？「恪答曰：」臣不如之。「又問何如朱然？亦曰：」不如之。「又問何如陸遜？亦曰：」不如之。「權曰：君不如此三人，而言勝叔者何？恪曰：不敢欺陛下，小國之有君，不如諸夏之亡，是以勝也。〈（出《劉氏小說》）〉
　　陸遜聞車濬令名，請與相見。謂曰：「早欽丰采，何乃龍蟠鳳峙，不肯降顧邪？」答曰：「誠知公侯，敦公旦之博納，同尼父之善誘。然蜥蜴不能假重雲以升舉，鷃雀不能從激風以飛揚，是以無因爾。」時坐上賓客，多是吳人，皆相顧謂曰：「武陵蠻夷郡，乃有此奇人也。」濬曰：「吳太伯端委之化，以改被發文身之俗。今乃上挺聖主，下生賢佐，亦何常之有？遜歎曰：」國其昌也，乃有斯人。「〈（出《劉氏小說》）〉
　　諸葛靚在吳，於朝堂大會。孫皓問：「卿字仲思，為何所思？」對曰：「在家思孝，事君思忠，朋友思信，如斯而已。」〈（出《世說新語》）〉
　　晉蔡洪赴洛中，人問曰：「幕府初開，群公辟命，求英奇於仄陋，拔賢俊於巖穴。君吳楚之人，亡國之餘，有何異才，而應斯舉？」答曰：「夜光之珠，不必出於孟津之河；盈尺之璧，不必彩於崑崙之山，大禹生於東夷，文王出於西羌，賢聖所出，何必常處？昔武王伐紂。遷頑民於洛邑，得無諸君是其苗裔乎？」又問洪，吳舊姓何如？答曰：「吳府君聖朝之盛佐，明時之俊人，朱永長理物之宏德，清選之高望，嚴仲弼九皋之鴻鵠，空谷之白駒；顧彥先八音之琴瑟，五色之龍章，張威伯歲寒之茂松，幽夜之逸光；陸士龍鴻鵠之徘徊，懸鼓之待槌：凡此諸君，以洪筆為鋤耒，以紙札為良田，以玄墨為稼穡，以義禮為豐年，以談論為英華，以忠恕為珍寶，著文章為錦繡，蘊五經為繒帛，坐謙虛為席薦，張議意為幃幕，行仁義為室宇，循道德為牆宅者矣。〈（出《劉氏小說》）〉
　　宋梁州范百年因事謁明帝。帝言次，及廣州貪泉，因問之曰：「卿州復有此水否？」百年答曰：「梁州唯有文川武鄉，廉泉讓水。又問卿宅在何處？」曰：「臣居廉讓之間。」上稱善。後除梁州刺史。〈（出《談藪》）〉
　　吳郡張融字思光，長史暢之子，郎中緯之孫。融神明俊出，機辯如流，嘗謁太祖於太極西堂。彌時之方登。上笑曰：「卿至何遲？」答曰：「自地昇天，理不得速。」融為中書郎，嘗歎曰：「不恨我不見古人，恨古人不見我。」融善草隸，太祖嘗語曰：「卿書殊有骨力，但恨無二王法。」答曰：「非恨臣無二王法，亦恨二王無臣法。」〈（出《談藪》）〉
　　齊武帝嘗謂群臣曰：「我後當何諡？」莫有對者。王儉因目庾杲之對。果之曰：「陛下壽比南山，與日月齊明，千載之後，豈是臣子輕所度量。」時人稱其辯答。〈（出《談藪》）〉
　　齊王儉字仲寶，金紫僧綽之子，侍中曇首之孫。少孤，幼有珪璋器，四五歲，與凡童有異。常為五言詩曰：「稷契匡虞夏，伊呂翼商周。撫己愧前哲，襝衽歸山丘。」故論者以宰相許之。後為吏部尚書，有客姓譚詣儉求官。儉曰：「齊桓滅譚，那得有汝。」答曰：「譚子奔莒，所以有僕。」儉賞之。帝常幸樂遊宴，群臣奉樂。帝曰：「好音樂，孰與朕同？」對曰：「沐浴皇風，並沾比屋。亦既在齊，不知肉味。」帝稱善。儉嘗集才學之士，累物而麗之，謂之麗事，麗事自此始也。諸客皆窮，唯廬江何憲為勝，乃賞以五色花簟白團扇。憲坐簟執扇，意氣自得。秣陵令王摛後至，操筆便成，事既煥美，詞復華麗，摛乃命左右抽簟掣扇，登車而去。儉笑曰：「所謂大力負之而趨。」〈（出《談藪》）〉
　　汝南周顒隱居鍾山，長齋蔬食。王儉謂之曰：「卿在山中，何所啗食？」答曰：「赤米白鹽，綠葵紫蓼。」又曰：「菜何者最美？」顒曰：「春初早韭，秋暮晚菘。」顒歷中書侍郎。〈（出《談藪》）〉
　　魏使宋弁至，敕王融兼主客郎中。融問弁曰：「秦西冀北，實多駿驥，而彼所獻，乃駑駘之不若，求名檢事，殊為未知。且將信誓有時而爽，而駉駉牧馬，或未能嗣。」弁曰：「不容虛為之名，當是不習水土。」融曰：「周穆馬跡，遍周天下，若騏驥之性，因地而遷，則造父之策，有時而躓。」弁曰：「卿何勤勤於千里？」融曰：「卿國既名其優劣，卿以相訪，若於千里必至，聖主將駕之鼓車。」弁不能答。〈（出《談藪》）〉
　　梁李膺有才辯。武帝謂之曰：「今之李膺，何如昔時李膺？」答曰：「臣以為勝。昔時李膺，仕桓靈之朝；今之李膺，奉唐虞之主。」眾皆悅服。〈（出《談藪》）〉
　　東郡商鏗名子為外臣。外臣仕為廷尉評，鏗入謝恩。武帝問：「卿名子外臣，何為令其入仕？」鏗答曰：「外臣生於齊季，故人思匿跡，今幸遭聖代，草澤無復遺人。」上大悅。〈（出《談藪》）〉
　　武帝嘗以棗擲蘭陵蕭琛，琛仍取栗擲帝，正中面。曰：「陛下投臣以赤心，臣敢戰慄於陛下。」琛嘗於御座，飲酒於北使員外常侍李道固，不受，曰：「公庭無私禮，不容受卿勸。」眾皆失色，恐無以酬。琛徐曰：詩所謂：「雨我公田，遂及我私。」道固乃屈狀受酒。琛歷尚書左丞。〈（出《談藪》）〉
　　後魏太皇太后馮氏崩，齊使散騎常侍裴昭明來弔，欲以朝服行事。主客問之。昭明曰：「不聽朝服行禮，義出何典？」著作佐郎朱淹接對，謂之曰：「吉凶不同，禮有成數，玄冠不弔，童孺共知。昔季孫將行，請遭喪之禮，千載之後。猶共稱之。卿遠自江南奉慰，不能式遵成事，乃雲義出何典，行人得失，何甚異哉？」昭明曰：「齊帝昔崩，李彪通弔。於時初不素服，齊朝不以為報，那見苦得邀迫。」淹曰：「彼朝不遵高宗追遠之慕，乃逾月即吉，李彪行弔之時，齊之君臣，皆以鳴玉盈廷，朱紫照日。彪既不被主人之命，何容獨以素服間廁衣冠之中哉？來責雖高，未敢聞命。我皇帝仁孝之性，侔於有虞，諒暗已來，百官聽於塚宰，卿豈得以此方彼也？」明乃搖手而言曰：「三皇不同禮，亦知得失所歸。」淹曰：「若如來談，卿以虞舜高宗非邪？」明對曰：「非孝無親，請裁弔服，今為魏朝所逼，必獲罪於本邦。」淹曰：彼有君子，卿將命抗中，應有高賞；若無君子，但令有光國之譽，雖復非理得罪，亦復何嫌，南史董狐自當直筆。高祖賞之，轉著作郎。齊又使員外郎何憲、主客邢宗慶來朝，遣淹接對。宗慶謂淹曰：南北連和既久，而比棄信絕好，為利而動，豈是大國善鄰之義？淹曰：夫為王者，不拘小節，中原有菽，工彩者獲多，豈得眷眷守尾生之信？且齊先王歷事宋朝，荷恩積世，豈應便爾篡奪？慶等相顧失色。何憲知淹昔從南入北，謂淹曰：「卿何不作于禁而作魯肅？」淹曰：「我舍危就順，欲追蹤陳韓，何于禁之有。」憲不能答。〈（出《談藪》）〉
　　後魏高祖名子曰恂、愉、悅、懌。崔光名子勵、勖、勉。高祖謂光曰：我兒名傍皆有心。卿兒名傍皆有力。答曰：「所謂君子勞心，小人勞力。」上大嗟悅。〈（出《談藪》）〉
　　北齊河陽陳元康，刀筆吏也，善暗書。嘗雪夜，太祖命作軍書，頃爾數十紙，筆不暇凍。太祖喜曰：「此人何如孔子？」自此信任焉。故時人謂之語曰：三崔兩張，不如一陳元康。三崔：暹、季舒、昂也。兩張：德微、纂也。〈（出《談藪》）〉
　　北齊頓丘李諧，彭城王嶷之孫，吏部尚書平之子。少俊爽，有才辯。為黃門侍郎，除名，作述身賦。其略曰：獨浩然而任己，同虛舟而不係。既未識其所以來，豈知其所以逝。於是得喪同遣，忘懷自深。遇物棲息，觸地山林。雖類西浮之跡，何異東都之心。除散騎常侍，為聘梁使。至梁，遣主客范胥迎接。胥問曰：「今猶可暖，北間當少寒於此。」諧答曰：地居陰陽之正，寒暑適時，不知多少。胥曰：「所訪鄰下。豈是側景之地。」諧曰：「是皇居帝裡，相去不遠，可得統而言之？」胥曰：「洛陽既稱盛美，何事廷鄴？」諧曰：「不常厥邑，於茲五遷。王者無外，所在關河，復何怪。」胥曰：「殷人毀厄，故遷相圯耿，貴朝何為而遷。」諧曰：「聖人藏往知來，相時而動，何必候於隆替。」胥曰：「金陵王氣，肇於先代，黃旗紫蓋，本出東南，君臨萬邦，故宜在此。」諧曰：「帝王符命，豈得與中國比隆。紫蓋黃旗，終於入洛。」胥默而無答。江南士子，莫不嗟尚。事畢。江浦賦詩曰：帝獻二儀合，黃華千里清。邊笳城上響，寒月浦中明。〈（出《談藪》）〉
　　禮部尚書范陽盧愷兼吏部選，達野客師為蘭州總管，客師辭曰：「客師何罪，遣與突厥隔牆？」愷曰：「突厥何處得有牆？」客師曰：「肉為酪，冰為漿，穹廬為帳氈為牆。」愷，中書監子剛之子也。〈（出《談藪》）〉
　　武陽太守盧思道，常曉醉。於省門，見從姪賁。賁曰：「阿父何處飲來？凌晨嵬峨。」思道曰：「長安酒，二百價，不嵬峨，何嵬峨？」賁，燕郡公景仁之子，中書侍郎景裕之猶子，位歷太常卿。〈（出《談藪》）〉
　　王元景嘗大醉，楊遵彥謂之曰：「何太低昂？」元景曰：「黍熟頭低，麥熟頭昂，黍麥俱有，所以低昂矣。」〈（出《談藪》）〉
