　　唐益州每歲進甘子，皆以紙裹之。他時長吏嫌其不敬，代之以細布。既而恆恐有甘子為布所損，每歲多懷憂懼。俄有御史甘子布至，長吏以為推布裹甘子事，因大懼曰：「果為所推。」及子布到驛，長吏但敘以布裹甘子為敬。子布初不知之，久而方悟。聞者莫不大笑。子布好學，有文才，知名當代。〈（出《大唐新語》）〉
　　唐天寶初，蕭穎士因游靈昌。遠至胙縣南二十里。有胡店，店上有人多姓胡。穎士發縣日晚，縣寮飲餞移時，薄暮方行。至縣南三五里，便即昏黑。有一婦人年二十四五，著紅衫綠裙，騎驢，驢上有衣服。向穎士言：「兒家直南二十里。今歸遇夜，獨行怕懼，願隨郎君鞍馬同行。」穎士問女何姓，曰：「姓胡。」穎士常見世間說有野狐，或作男子，或作女人，於黃昏之際媚人。穎士疑此女郎是野狐，遂唾叱之曰：「死野狐，敢媚蕭穎士。」遂鞭馬南馳，奔至主人店，歇息解衣。良久，聽見婦人，從門牽驢入來。其店叟曰：「何為衝夜？」曰：「衝夜猶可，適被一害風措大，呼兒作野狐，合被唾殺。」其婦人乃店叟之女也。穎士漸恧而已。〈（出《辨疑志》）〉
　　唐郗昂與韋陟交善。因話國朝宰相，誰最無德。昂誤對曰：「韋安石也。」已而驚走而去，逢吉溫於街中。溫問何故蒼惶如此，答曰：「適與韋尚書話國朝宰相最無德者，本欲言吉頊，誤言韋安石。」既言，又鞭馬而走，抵房相之第。琯執手慰問之，復以房融為對。昂有時稱，忽一日犯三人。舉朝嗟歎，唯韋陟遂與之絕。〈（出《國史補》）〉
　　唐監濟令李回，妻張氏。其父為廬州長史，告老歸。以回之薄其女也，故往臨濟辱之，誤至全節縣。而問門人曰：「明府在乎？」門者曰「在。」張遂入至廳前，大罵辱。全節令趙子餘不知其故，私自門窺之，見一老父詬罵不已。而縣下常有狐為〈（「為」原作「鳥」，據明抄本改）〉魅，以張為狐焉。乃密召吏人執而鞭之，張亦未寤，罵仍恣肆。擊之困極，方問何人，輒此詬罵。乃自言吾李回妻父也，回賤吾女，來怒回耳。全節令方知其誤，置之館，給醫藥焉。張之僮夜亡至臨濟，告回。回大怒，遣人吏數百，將襲全節而擊令。令懼，閉門守之。回遂至郡訴之，太守召令責之，恕其誤也。使出錢二十萬遺張長史以和之。回乃迎至縣，張喜回之報復。卒不言其薄女，遂歸。〈（出《紀聞》）〉
　　唐貞元中，蕭俛新及第。時國醫王彥伯住太平裡，與給事鄭雲逵比舍住。忽患寒熱，早詣彥伯求診候，誤入雲逵第。會門人他適，雲達立於中門。俛前趨曰：「某前及第，有期集之役，忽患。」具說其狀。逵命僕人延坐，為診其臂曰：「據脈候，是心家熱風。雲逵姓鄭，若覓國醫王彥伯，東鄰是也。」俛赧然而去。〈（出《乾撰子》）〉
　　唐崔清除濠州刺史，替李遜。清辭戶部侍郎李巽，留坐與語。清指謂所替李遜曰：「清都者不知李遜渾不解官。」再三言之。巽曰：「李巽即可在，只是獨不稱公意。」清稍悟之，慚顧而去。〈（出《嘉話錄》）〉
　　唐進士何儒亮自外州至京，訪其從叔。誤造郎中趙需宅，自雲同房姪。〈（「房姪」原作「考房」，據明抄本改）〉會冬至，需欲家宴，揮霍〈（明抄本「揮霍」作「聞報」，「霍」疑「儒」。）〉云：「既是同房。〈（明抄本」房「作」宗「。）〉便令入宴。」姑姊妹妻子盡在焉。儒亮饌畢，徐出。及細察之，乃何氏之子也，需大笑。儒亮歲餘不敢出。京城時人，因以為何需郎中。〈（出《國史補》）〉
　　唐司空於頔以樂曲有《想夫憐》，其名不雅，將改之。客有笑曰：「南朝相府，曾有瑞蓮，故歌為《相府蓮》。自是後人語訛。」乃不改。〈（出《國史補》）〉
　　舊說，董仲舒墓，門人至，皆下馬。謂之「下馬陵」，語訛為「蝦蟆陵」。今荊襄之人，呼「堤」為「提」；留絳之人，呼「釜」為「付」。〈（按《國史補》作「晉絳之人」，「呼稜」為「笙」，關中人呼「稻」為「討」，呼「釜」為「付」，故此處有脫訛。）〉皆訛謬所習也。〈（出《國史補》）〉
　　唐尚書裴胄鎮江陵，常與苑論有舊。論及第後，更不相見，但書札通問而已。論弟〈（「弟」原作「第」，據明抄本、許本改。）〉抽方應舉，過江陵，行謁地主之禮。客因見抽名曰：「秀才之名，雖字不同，且難於尚書前為禮，如何？」會抽懷中有論舊名紙，便謂客將曰：「某自別有名。」客將見日晚，倉遑遽將名入。胄喜曰：「苑大來矣，屈入！」抽至中〈（「至中」作「半」，據明抄本改。）〉庭，胄見貌異。及坐，揖曰：「足下第幾？」抽對曰：「第四。」胄曰：「與苑大遠近？」抽曰：「家兄。」又問曰：「足下正名何？」對曰：「名論。」又曰：「賢兄改名乎？」抽曰：「家兄也名論。」公庭將吏，於是皆笑。及引坐，乃陳本名名抽。既逡巡於便院，俄而遠近悉知。〈（出《乾饌子》）〉
　　唐舉人李文彬受知於舍人紇乾泉。〈（「紇乾」原作「紀於」，據明抄本改，下同，按「泉」當作「皋」，見本書卷一七八諸州解條校記）〉時有京兆府同籙賀蘭洎卒。文彬因謁紫微。紫微問曰：「今日有何新事？」文彬曰：「適過府門，聞紇乾洎卒。」泉曰：「莫錯否？」文彬曰：「不錯。」泉曰：「君大似共鬼語也。」拂衣而去。文彬乃悟，蓋俱重姓，又同名，而誤對也。〈（出《奇聞錄》）〉
　　唐光化中，蘇拯與鄉人陳滌同處。拯與考功郎中蘇璞，初敘宗黨。璞故奉常滌之子也。拯既執贄，尋以啟事溫卷。因令陳滌緘封，滌遂誤書己名。璞得之，大怒。拯聞之倉皇，復至書謝過。吳子華聞之曰：「此書應誤也。」〈（出《北夢瑣言》，明抄本作出《摭言》）〉
　　有竇少卿者家於故都。素〈（明抄本「素」作「索」）〉於渭北諸州，至村店中。有從者抱疾，寄於主人而前去。歷鄜、延、靈夏，經年未歸。其從者尋卒於店中。此人臨卒，店主問曰：「何姓名？」此僕只言得「竇少卿」三字，便奄然無語。店主遂坎路側以埋之，卓一牌向道曰：「竇少卿墓」。與竇相識者過之。大驚訝，問店主，店主曰：「牌上有名，固不謬矣。」於是更有識竇者經過，甚痛惜。有至親者報其家，及令骨肉省其牌，果不謬。其家於是舉哀成服，造齋相次，迎其旅櫬殯葬。遠近親戚，咸來弔慰。葬後月餘，有人附到竇家書，歸程已近郡，報上下平善。其家大驚，不信，謂人詐修此書。又有人報云：「道路間睹其形貌，甚是安健。」其家愈惑之。遂使人潛逆之，竊窺其路左，疑其鬼物。至其家，妻男皆謂其魂魄歸來。竇細語其由，方知埋者是從人，乃店主卓牌之錯誤也。〈（出《王氏見聞》）〉
　　唐張利涉性多忘。解褐懷州參軍，每聚會被召，必於笏上記之。時河內令耿仁惠邀之，怪其不至。親就門致請，涉看笏曰：「公何見顧？笏上無名。」又一時晝寢驚，索馬入州。扣刺使鄧惲門，拜謝曰：「聞公欲賜責，死罪？」鄧惲曰：「無此事。」涉曰「司功某甲言之。」惲大怒，乃呼州官棰，〈（明抄本「棰」作「集」）〉以甲間構。將杖之，甲苦訴初無此語。涉前請曰：「望公舍之，涉恐是夢中見說耳。」時人由是咸知其性理惛惑矣。〈（出《朝野僉載》）〉
　　唐三原縣令閻玄一為人多忘。曾至州，於主人舍坐。州佐史前過，以為縣典也，呼欲杖之。典曰：「某是州佐也。」一慚謝而止。須臾縣典至，一疑其州佐也，執手引坐。典曰：「某是縣佐也。」又愧而上。曾有人傳其兄書者，止於階下。俄而里胥自錄人到，一索杖。〈（「杖」原作「扶」，據明抄本改。）〉遂鞭送書人數下。其人不知所以，訊之。一曰：「吾大錯。」顧直典，向宅取杯酒愞瘡。良久，典持酒至，一既忘其取酒，復忘其被杖者。因便賜直典飲之。〈（出《朝野僉載》）〉
　　唐滄州南皮縣丞郭務靜，初上，典王慶通判案。靜曰：「爾何姓？」慶曰：「姓王。」須臾，慶又來，又問何姓。慶又曰：「姓王。」靜怪愕良久，仰看慶曰：「南皮佐史惣姓王？」〈（出《朝野僉載》）〉
　　唐張守信為餘杭太守，善富陽尉張瑤，假借之，瑤不知其故。則使錄事參軍張遇，達意於瑤，將妻之以女。瑤喜，吉期有日矣。然私相聞也，郡縣未知之。守信為女具衣裝，女之保姆問曰：「欲以女適何人？」守信以告。保姆曰：「女婿姓張，不知主君之女何姓？吾竊惑焉。」守信乃悟，亟止之。〈（出《紀聞》）〉
　　唐殿中侍御史李逢年自左遷後，稍進漢州雒縣令。逢年有吏才，蜀之採訪使常委以推按焉。逢年妻，中丞鄭昉之女也，情志不合，去之。及在蜀城，謂益府戶曹李眖曰：「逢年家無內主，昉落難堪。兒女長成，理須婚娶。弟既相狎，幸為逢年求一妻焉。此都官僚女之與妹，縱再醮者，亦可論之，幸留意焉。眖曰：「諾。」復又訪之於眖。眖率略人也，乃造逢年曰：「兵曹李札，甚名家也。札妹甚美，聞於蜀城。曾適元氏，其〈（「氏其」原作「民莫」，抄明抄本改。）〉夫尋卒。資裝亦厚，從婢且二十人。兄能娶之乎？「逢年許之，令眖報李札。札自造逢年謝。明日，請至宅。其夜，逢年喜，寢未曙而興。嚴飾畢，顧步階除而獨言曰：「李札之妹，門地若斯。雖曾適人，年幼且美。家又富貴，何幸如之。」言再三，忽驚難曰：「李眖過矣，又誤於人。今所論親，為復何姓，怪哉！」因策馬到府庭。李眖進曰：「兄今日過札妹乎。」逢年不應，眖曰：「事變矣。」逄年曰：「君思札妹乎，為復何姓？」眖驚而退。遇李札，札曰：「侍御今日見過乎，已為地矣。」眖曰：「吾大誤耳，但知求好婿，都不思其姓氏。」札大驚，惋恨之。〈（出《紀聞》）〉
　　唐青州臨朐丞張藏用，性既魯鈍，又弱於神。嘗召一木匠，十召不至。藏用大怒，使擒之。匠既到，適會鄰縣令，使人送書，遺藏用。藏用方怒解，木匠又走。讀書畢，便令剝送書者。笞之至十，送書人謝杖。請曰：「某為明府送書，縱書人之意忤明府，使者何罪？」藏用乃知其誤，謝曰：「適怒匠人，不意誤笞君耳。」命裡正取飲一器，以飲送書人，而別更視事。忽見裡正，指酒問曰：「此中何物？」裡正曰：「酒。」藏用曰：「何妨飲之。」裡正拜而飲之。藏用遂入戶，送書者竟不得酒，扶杖而歸。〈（出《紀聞》）〉
