　　宋永初三年，吳郡張隆家，忽有一鬼。云：「汝與我食，當相佑助。」後為作食，因以大刀斲其所食處。便聞數十人哭，哭亦甚悲，云：「死何由得棺？」又聞云：「主人家有破船，奴甚愛惜，當取為棺。」見取船至，有釜鋸聲。日既暝，聞呼喚舉屍置船中。隆皆不見，惟聞處分。便見船漸升空，入雲宵中。及滅後，復聞如有數十人大笑云：「汝那能殺我也，但向以惡我憎汝，故隱沒汝船耳。」隆便回意奉事此鬼，問吉凶及將來之計，語隆曰：「汝可以大甕著壁角中，我當為覓物也。」十日一倒，有錢及金銀銅鐵魚腥之屬。〈（出《幽明錄》）〉
　　吉未翰從弟名礐石，先作檀道濟參軍。嘗病，因見人著朱衣前來，揖云：「特來相迎。」礐石厚為施設，求免。鬼曰：「感君延接，當為少停。」乃不復見。礐石漸差。後丁艱，還壽陽，復見鬼曰：「迎使尋至，君便可束妝。」礐石曰：「君前已留懷，復得見愍否？」鬼曰：「前召欲相使役，故停耳。今泰山屈君為主簿，又使隨至，不可辭也。」便見車馬傳教，油戟羅列於前，指示家人，人莫見也。礐石介書呼親友告別，語笑之中，便奄然而盡。〈（出《幽明錄》）〉
　　宋元嘉初，富陽人姓王，於窮瀆中作蟹籪。旦往視，見一材頭，長二尺許，在籪裂開，蟹出都盡，乃修治籪，出材岸上。明往看之，見材復在籪中，敗如前。王又治籪，再往視，所見如初。王疑此材妖異，乃取納蟹籠中，係擔頭歸，云：「至家當破燃之。」未之家三里，聞中倅動，轉顧，見向材頭變成一物，人面猴身，一手一足，語王曰：「我性嗜蟹，此實入水破若蟹籪，相負已多，望君見恕。開籠出我，我是山神，當相佑助，使全籪大待蟹。」王曰：「汝犯暴人，前後非一，罪自應死。」此物轉頓，請乞放，又頻問君姓名為何，王回顧不應答。去家轉近，物曰：「既不放我，又不告我姓名，當復何計，但應就死耳。」王至家，熾火焚之，後寂無復異。土俗謂之山魈，云：「知人姓名，則能中傷人，所以勤問，正欲害人自免。」〈（出《述異記》）〉
　　近世有人得一小給使，頻求還家未遂。後日久，此吏在南窗下眠。此人見門中有一婦人，年五六十，肥大，行步艱難。吏眠失復，婦人至床邊，取被以復之。回復出門去，吏轉側衣落，婦人復如初。此人心怪，明問吏：「以何事求歸？」吏云：「母病。」次問狀貌及年，皆為所見，唯雲形瘦不同。又問母何患，答云：「病腫。」而即與吏假，使出。便得家信云：「母喪。」追什所見之肥，乃是其腫狀也。〈（出《幽明錄》）〉
　　宋甄法崇，永初中，為江陵令，在任嚴明。其時南平繆士為江安令，卒於官。後一年，崇在廳，忽見一人從門而入，云：「繆士謹通。」法崇知其亡，因問卿貌何故瘦，答云：「我生時所行，善不補惡，罹係苦，復勤劇理墨。」又云：〈（「雲」原作「去」，據明抄本改。）〉「卿縣民某甲，負我米千餘擔，無券書。悍不還。今兒累窮斃，乞為嚴敕。」法崇曰：「卿可作詞。」士云：「向不齎紙，且又不復書矣。」法崇令省事取筆，疏其語，士口授，其言歷歷。詞成，謝而去。法崇以事問繆家，云：「有此。」登時攝問，負米者畏怖，依實輸還。〈（出《諸宮舊事》）〉
　　謝晦在荊州，壁角間有一赤鬼，長可三尺，來至其前，手擎銅盤，滿中是血。晦得乃紙盤，須臾而沒。〈（出《異苑》）〉
　　謝靈運以元嘉五年，忽見謝晦，手提其頭，來坐別床，血流淋落，不可忍視。又所服貂裘，血淹滿篋。及為臨川郡，飯中欻有大蟲。遂被誅。〈（出《異苑》）〉
　　宋文帝世，天水梁清，家在京師新亭。臘月將祀，使婢於爨室造食，忽覺空中有物，操杖打婢。婢走告清，清遂往，見甌器自運，盛飲斟羹，羅列案上，聞哺啜之聲。清曰：「何不形見？」乃見一人，著平上幘，烏皮褲褶，云：「我京兆人，亡沒飄寄，聞卿好士，故來相從。」清便席地共坐，設餚酒。鬼云：「卿有祀事云云。」清圖某郡，先以訪鬼，鬼雲，「所規必諧。」某月某日除出，果然。鬼云：「郡甚優閒，吾願周旋。」清答：「甚善。」後停舟石頭，待之五日，鬼不來。於是引路，達彭城，方見至。同在郡數年，還都，亦相隨而返。〈（出《述異記》）〉
　　徐道饒，以元嘉十年，忽見一鬼，自言是其先人。於時冬日，天氣清朗，先積稻屋下，云：「汝明日可曝谷，天方大雨，未有晴時。」饒從其教，鬼亦助輦。後果霖雨。時有見者，形如獮猴。饒就道士請符，懸著窗戶。鬼便大笑：「欲以此斷我，我自能從狗竇中入。」雖則此語，而不復進。經數日，歎云：「徐叔寶來，吾不宜見之。」後日果至，於是遂絕。〈（出《異苑》）〉
　　東萊有一家姓陳，家百餘口。朝炊釜不沸，舉甑看之，忽有一白頭公，從釜中出。便詣師，師云：「此大怪，應滅門。便歸大作械，械成，使置門壁下，堅閉門在內。有馬騎麾蓋來叩門者，慎勿應。」乃歸，合手伐得百餘械，置門屋下。果有人至，呼不應。主帥大怒，令緣門入。從人窺門內，見大小械百餘。出門還說如此，帥大惶惋。語左右云：「教速來。不速來，遂無復一人當去，何以解罪也？從此北行，可八十里，有一百三口，取以當之。」後十日中，此家死亡都盡。此家亦姓陳。〈（出《搜神記》）〉
　　會稽郡常有大鬼，長數丈，腰大數十圍，高冠玄服。郡將吉凶，先於雷門示憂喜之兆。謝氏一族，憂喜必告。謝弘道未遭母艱數月，鬼晨夕來臨。及後將轉吏部尚書，拊掌三節舞，自大門至中庭，尋而遷問至。謝道欣遭重艱，至離塘行墓地。往向夜，見離塘有雙炬。須臾，火忽入水中，仍舒長數十丈，色白如練。稍稍漸還赤，散成數百炬，追逐車從而行。悉見火中有鬼，甚長大，頭如五石羅，其狀如大醉者，左右小鬼共扶之。是年孫恩作亂，會稽大小，莫不翼戴。時以為欣之所見，亂之徵也。禹會諸侯會稽，防風之鬼也。〈（出《志怪錄》）〉
　　吳興沈寂之，以元嘉中，忽有鬼於空中語笑。或歌或哭，至夜偏盛。寂之有靈車，鬼共牽走，車為壞。寂之有長刀，乃以置甕中，有大鏡，亦攝以納器中。〈（出《異苑》）〉
　　宋王胡者，長安人也。叔死數載，元嘉二十三年，忽形見還家。責胡以修謹有缺，家事不理，罰胡五杖。傍人及鄰里，並聞其語及杖聲，又見杖瘢，而不見其形。唯胡獨得親接。叔謂胡曰：「吾不應死，神道須吾算諸鬼錄。今大從吏兵，恐驚損鄉里，故不將進耳。」胡亦大見眾鬼紛鬧於村外。俄而辭去曰：「吾來年七月七日，當復暫還。欲將汝行，遊歷幽途，使知罪福之報也。不須費設，若意不已，止可茶食耳。」至期果還，語胡家人云：「吾今將胡遊觀，觀畢當還，不足憂也。」胡即頓臥床上，泯然如盡。叔於是將胡遍觀群山，備觀鬼怪。末至嵩高山，諸鬼道胡，並有饌設，其品味不異世中，唯姜甚脆美。胡懷之將還，左右人笑云：「止可此食，不得將遠也。」胡又見一處，屋宇華曠，帳筵精美，有二少僧居焉。胡造之，二僧為設雜果檳榔等，胡遊歷久之，備見罪福苦樂之報，及辭歸，叔謂曰：「汝即已知善之當修，返家尋白足阿練。此人戒行精高，可師事也。」長安道人足白，故時人謂為白足阿練也。甚為魏虜所敬，虜王事為師。胡即奉此訓，遂與嵩山上年少僧者遊學。眾中忽見二僧，胡大驚，與敘乖闊，問何時來此。二僧云：「貧道本住此寺，往日不意與君相識。」胡復說嵩高之遇，眾僧云：「君謬耳，豈有此耶？」至明日，二僧不辭而去。胡乃具告諸沙門，敘說往日嵩山所見，眾咸驚怪。即追求二僧，不知所在。
　　陶繼之，元嘉末為秣陵令，嘗枉殺樂伎。夜夢伎來云：「昔枉見殺，訴天得理，今故取君。」遂跳入陶口，仍落腹中。須臾復出，乃相謂曰：「今直取陶秣陵，亦無所用，更議上丹陽耳。」言訖並沒。陶未幾而卒，王丹陽果亡。〈（出《述異記》）〉
　　朱泰家在江陵。宋元徽中，病亡未殯，忽形見，還坐屍側，慰勉其母，眾皆見之，指揮送終之具，務從儉約，謂母曰：「家比貧，泰又亡歿。永違侍養，殯殮何可廣費？」〈（出《述異記》）〉
　　宋戴承伯，元徽中，買荊州治下枇杷寺，其額乃悞東空地為宅。日暮，忽聞恚罵之聲。起視，有人形狀可怪，承伯問之，答曰：「我姓龔，本居此宅。君為何強奪？」承伯曰：「戴瑾賣地，不應見咎。」鬼曰：「利身妨物，何預瑾乎？不速去，當令君知。」言訖而沒，承伯性剛，不為之動。旬日，暴疾卒。〈（出《諸宮舊事》）〉
　　丹陽郡史章授，使到吳郡，經毗陵。有一人，年三十餘，黃色單衣，從授寄載笥。行數日，略不食，所過鄉甲，輒周旋。裡中即聞有呼魄者，良久還船。授疑之，伺行後，發其笥，有文書數卷，皆是吳郡諸人名。又有針數百枚，去或將一管。後還，得升餘酒，數片脯，謂授曰：「君知我是鬼也，附載相煩，求得少酒，相與別。所以多持針者，當病者，以針針其神焉。今所至皆此郡人，丹陽別有使往。今年多病，君勿至病者家。」授從乞藥，答言：「我但能行病殺人，不主藥治病也。」元嘉末，有長安僧什曇爽，來游江南，具說如此也。〈（出《法苑珠林》）〉
　　吳興施續，有門生，常秉無鬼論。忽有一單衣白袷客，與共語，遂及鬼神。移日，客辭屈，乃曰：「君辭巧，理不足。僕即是鬼，何以雲無？」問鬼何以來，答曰：「受使來取君，期盡明日食時。」門生請乞酸苦，鬼問：「有人似君者否？」云：「施續帳下都督，與僕相似。」便與俱往。與都督對坐，鬼手中出一鐵鑿，可尺餘，安著都督頭，便舉椎打之。都〈（「都」原作「聲」，據明抄本改。）〉督云：「頭覺微痛。」向來轉劇，食頃便亡。〈（出《搜神記》）〉
　　吳郡張道虛、張順，知名士也，居在閶門。遭母喪中，買新宅。日暮，聞人扣門云：「君是佳人，何為危人自安也？」答云：「僕自買宅，得君棺器，為市甓作塚相移，有何負？」鬼曰：「移身著吳將軍塚，吾是小人，日夜鬥，不可堪忍。不信，君可隨我視之。」於是二張恍惚，便至閶門外。二張聽之，但聞塚中淘淘打拍。鬼便語云：「當令君知。」少時兄弟俱亡。〈（出《神鬼錄》）〉
