　　王莽建國三年，池陽有小人，長一尺餘，或乘馬，或步行，操持萬物，小人皆自相稱。三日乃止。莽甚惡之。自後兵盜日盛，而竟被殺。〈（出《廣古今五行記》）〉
　　黃龍元年，吳始都武昌。時越雟之南獻背明鳥，形如鶴狀，止不向明，巢常對北，多肉少毛，其聲百變，聞鐘磬笙竽之聲則奮翅搖頭。時人以為吉瑞。是歲遷都建業，殊方多貢珍奇。吳人語訛，呼為背亡鳥。國中以為大妖，不及百年，當有喪亂背叛流亡之事，散逸奔逃，墟無煙火。果如斯言。後此鳥不知所在。〈（出《王子年拾遺記》）〉
　　晉武帝太康七年，郊壇下有一白狗，高三尺，光色鮮明，恆臥壇側。覺見人前則去。騎督王琬，以駿馬追之。狗徐行，馬不可及，射又逃，琬去復還。郊丘非狗所守，後遂大亂。又武帝時，幽州有狗，鼻行地三百餘步。帝不思和嶠之言而立惠帝，以致衰亂。〈（出《郭頌世語》，明抄本「頌」作「頒」）〉
　　晉惠帝太安中，江夏張聘所乘牛言曰：「天下亂，乘我。」聘懼而還。犬又言曰：「歸何早？」尋牛人立而行。聘□□□□曰：「天下將亂，非止一家。」其年張昌作亂，先〈（「先」明抄本作「將」。）〉略江夏，眾推為〈（「江夏眾推為」五字原空闕，據黃本補。）〉帥。於是五州殘亂，聘方族滅。〈（出《廣古今五行記》）〉
　　晉懷帝永嘉中，嘉興張林有狗名阿永。時天下饑荒，狗行欲倒。林言：「阿永汝言得肉〈（明抄本「言」作「前」，「肉」作「食」）〉。」故健，今餓不復行耶。狗忽語云：「我道天下人饑死！」狗語不已，聞者怖走。時天下荒亂，帝沒於胡。〈（出《廣古今五行記》）〉
　　晉東瀛公騰，字元邁，以永嘉元年鎮鄴。時大雪，當其門前方十數步，獨液不積。騰怪而掘之，得玉馬，高尺許，齒皆缺。騰以為馬者國姓，稱吉祥馬。或謂馬無齒則不食。未幾，晉大亂。〈（出《異苑》）〉
　　宋文帝元嘉末，長廣人病瘥，便能食而不得臥，一飯輒覺身長。如此數日，頭遂出屋。段究為刺史，度之為三丈，復還漸縮如舊，經日而亡。俄而文帝為元兇所害。〈（出《廣古今五行記》）〉
　　宋江陵黃丘村，有羊生羔，兩頭一頸，在上者鳴，在下者不鳴。俄而劉義、司馬休之相繼作亂，人多兵死。〈（出《渚宮舊事》）〉
　　後魏肅宗熙平二年，并州祁縣人韓僧真女，從母右肋而出。胡太后令付掖庭養之。太后臨朝，為元乂、劉騰幽於永巷，後竟被爾朱榮沈於河。魏室因茲大亂。〈（出《廣古今五行記》）〉
　　後魏普泰元年，洛陽金像生毛眉鬢髮，悉皆具足。尚書左丞魏季景謂人曰：「張天錫有此事，其國遂滅，此亦不祥之徵。」至明年，而廣陵被廢死焉。〈（出《洛陽伽藍記》）〉
　　梁武帝大同元年，幸玄武湖。湖中魚皆驤者，見於水上，若顧望焉，帝入宮方沒。此下人將舉兵睥睨乘輿之象。尋有侯景之亂。〈（出《廣古今五行記》）〉
　　齊末惠炤師者，不知從何許而來。騎一竹枝為馬，振策馳驛，盤躄回轉。或時厲聲云：「某處追兵甚急，何不差遣？」遂放杖馳走，不遑寧息。或晨往南殿，暮至北城。如其所言，果有烽檄之急。每遙見黑雲飛烏群豕，但是黑之物，必低身恭敬。忽自稱雲，伏嘍囉語。國人見者，莫不怪笑。京內咸識。不知名字者，呼為伏喻調馬。〈（「伏喻調馬」四字原闕，據明抄本補。）〉齊未動之前，惠炤走杖馬，來到殿西騎省，密告諸貴唐邕等，急救東方，吳兒大欲入，曉夕孜孜，守闕不去。數日，吳明徹自廣陵北侵淮楚。國家遣兵將救，始集兵馬。惠炤已去城四十里，於白壁南待軍，指麾號令。大將至，謂齊安王高敬德曰：「努力，好慎漿水！」後吳人縱水淹漬，齊軍多有傷沒。在京百官朝集，惠炤亦騎杖執策，立於武成之後。敕付天平寺，常令三人守之。勿〈（「勿」原作「忽」，據明抄本改。）〉聽浪語。炤狂言如舊，不可止約。後於天平寺宿，與一大德僧共密語：「天地開闢，上古無為。』下至君臣父子、道德仁義、老經佛法，優劣多少？」凡所顧涉幽隱之事，無所不論。迨至天曉將去，謂曰：「慎莫漏我此語！若泄，打殺汝。」去後，此僧語一二老宿名德者雲，伏喻乃是大聖人，非尋常，不可輕忽。聞其所說，諸佛得道者，咸經親事，序述猶如指掌。見語勿道，恐諸不知，懷驕慢心，將來獲罪，所以相告。午後，惠炤密將拳石手巾裹來，語此僧云：「戒你莫說乃不能忍。」以巾打之，一下死。寺家執以奉聞，恕而不問。齊將破之時，北宮東北角割十步為弘善寺，惠炤曾到寺宿。其夜騫牆住太后宮院，盜入宮人房裡，被捉。炤曰：「不久人人皆入，何為獨自約我？」又以狀奏，詔復舍之。時宮校貴人內外戚妃媵出家者，朔望參謁，車馬衣服，侍從綺麗。惠炤尋逐車後，眼語挑弄，云：「罷道之日，與我作婦。」官者驅逐。且語且前。貴人等以炤狂悖，為後主所容，但笑而不責。每逢見僧眾，則惡罵嗔打，手執磚瓦，不避頭面。云：「無用之時除剪！」僧徒值者亦必避之。於後失經五六日，忽復自來，則廁上而眠。或把杖坐睡。云：「官府甚多，軍馬遍滿，晝夜供承，不可周悉。圖籍不得不造。及周兵入晉陽，炤到太后寺浮圖前，合掌落淚云：「**傾！」即伏地不起。武帝平東夏，不收圖籍，府庫典誥，州縣戶口，洛京故實，並為軍人毀棄。至今大比民貫，〈（「至今大比民貫」六字原缺。據明抄本補。）〉創始營造。炤所說造籍，悉符驗焉。而炤競不知所在。〈（出《廣古今五行記》）〉
　　周靖帝大象元年夏，滎陽汴水北，有龍鬥。初見白光直屬天，自東方而來，有白龍長十許丈，西北向，舐掌而鳴。西北有黑龍，亦乘雲而至。風雷相擊，乍合乍離，暴雨大注，自午至申。白龍昇天，黑龍墜地。復有大鯉魚三，從小魚無數，乘空而鬥。雷雨又甚，大風發屋，至瞑乃止。魚不復見。明日，有兩黑蛇，大者長丈五，小者半之，並傷腰頸，死於竇前。黑蛇者，周天元帝及靖帝之象，大魚三而鬥者，尉遲回、王謙、司馬消難，〈（「消難」二字原闕。據明抄本補。）〉三方起兵亂之異。〈（出《廣古今五行記》）〉
　　周靖帝大象中，陽武蘇氏，家臨河。聞園中有犬聲，往視之，見三獸，狀如水牛，一黃一赤一黑者。鬥久之，黑者死，黃赤者俱入於河。黑者周所尚色也，死者滅亡之象。後數歲，周遂滅。隋有天下，旗牲尚赤，戎服尚黃。〈（出《廣古今五行記》）〉
　　隋開皇初，突厥阿波未叛之前，有首領數十騎，逐一兔至山。山上有鹿，臨崖告人云：你等無事觸他南方聖人之國，不久當滅。俄而國內大亂。〈（出《廣古今五行記》）〉
　　陳後主時，秣陵有泉，深不可測，產魚鱉甚眾。恆有聲如牛，邑人懼之，不敢犯。無何，忽見牛頭於岸下，里民牽而出之。於是爭捕，其魚乃盡。江東舊以牛頭山為天關，今牛頭已獲，蓋示國將滅而關毀也。後年，隋平陳。〈（出《廣古今五行記》）〉
　　隋時，渭南有人寄宿他家。夜中聞二豕對語，其一曰：「歲將盡，阿耶明殺我供歲，何處避之？」其一答曰：「可向水北婦家，」因相隨而去。天將曉，主人覓豕不得。宿客言狀，至人如其言得豕。其後蜀王秀得罪，將殺，樂平公主救之得全。後數歲而帝崩，天下大亂，秀竟被誅。〈（出《廣古今五行記》）〉
　　隋大業之季，貓鬼事起。家養老貓為厭魅，頗有神靈，遞相誣告。京都及郡縣被誅戮者，數千餘家。蜀王秀皆坐之。隋室既亡，其事亦寢。〈（出《朝野僉載》）〉
　　唐儀鳳年中，有長星半天，出東方，三十餘日乃滅。自是吐蕃叛、匈奴反、徐敬業亂、白鐵餘作逆、博豫騷動、忠萬強梁、契丹翻營府、突厥破趙定，麻仁節、張玄遇、王孝傑等，皆沒百萬眾。三十餘年，兵革不息。〈（出《朝野僉載》）〉
　　唐調露之後，有烏大如鳩，色如烏雀，飛若風聲，千萬為隊。時人謂之鵽雀，亦名突厥雀。若來，突厥必至。後則無差。〈（出《朝野僉載》）〉
　　唐高宗嘗患頭風，召名醫於四方，終不能療。宮人有自陳世業醫術，請修藥餌者，帝許之。初穿地置藥爐，忽有一蝦蟆躍出，色如黃金，背有朱書武字。宮人不敢匿，奏之。帝頗驚異，遽命放於苑池。宮人別穿地，得蝦蟆如初。帝深以為不祥，命殺之。其夕，宮人暴卒。後武後竟革命。〈（出《瀟湘錄》）〉
　　天授中，則天好改新字，又多忌諱。有幽州人尋如意，上封云：「國字中或，或亂天象。請□中安武以鎮之。」則天大喜，下制即依。月餘，有上封者云：「武退在□中，與囚字無異。不祥之甚。」則天愕然，遽追制，改令中為八方字。後孝和即位，果幽則天於上陽宮。〈（出《朝野僉載》）〉
　　唐長安二年九月一日，太陽蝕盡，默啜賊到并州。至十五日，夜月蝕盡，賊並退盡。俗諺云：棗子塞鼻孔。懸樓閣卻種。又云：蟬鳴蛁蟟喚，黍種糕糜斷。又諺云：春雨甲子，赤地千里；夏雨甲子，乘船入市；秋雨甲子，禾頭生耳，鵲巢下近地，其年大水。〈（出《朝野僉載》）〉
　　唐長安四年十月，陰雨雪，一百餘日不見星。正月誅逆賊張易之、昌宗等，則天廢。〈（出《朝野僉載》）〉
　　唐幽州都督孫儉之入賊也，薛訥與之書曰：「季月不可入賊，大凶也。」儉曰：「六月宣王北伐，訥何所知？有敢言兵出不復者斬。」出軍之日，有白虹垂頭於軍門。其夜，大星落於營內。兵將無敢言者。軍行後，幽州界內鴉烏鴟鳶等並失，皆隨軍去。經二旬而軍沒，烏鳶食其肉焉。〈（出《朝野僉載》）〉
　　唐延和初七日，〈（按《通鑑》卷二百十：「延和秋七月彗星出西方」，「日」疑是「月」。）〉太白晝見經天。其月，太上皇遜帝位。此易主之應也。至八月九月，太白又晝見，改元先天。至二月七日。〈（按《唐書．玄宗紀》：「先天二年七月甲子誅太平公主蕭至忠岑義等」，「二月七日」疑是「二年七月」。）〉太上皇廢，誅中書令蕭至忠、侍中岑羲，流崔湜，尋誅之。〈（出《朝野僉載》）〉
