　　成真人者，不知其名，亦不知所自。唐開元末，有中使自嶺外回，謁金天廟，奠祝既畢，戲問巫曰：「大王在否？」對曰：「不在。」中使訝其所答，乃詰之曰：「大王何往而雲不在？」巫曰：「關外三十里迎成真人耳。」中使遽令人於關候之。有一道士，弊衣負布囊，自關外來。問之姓成，延於傳舍，問以所習，皆不對。以驛騎載之到京，館於私第，密以其事奏焉。玄宗大異之，召入內殿，館於蓬萊院，詔問道術及所修之事，皆拱默不能對，沉真樸略而已。半歲餘，懇求歸山。既無所訪問，亦聽其所適，自內殿挈布囊徐行而去。見者咸笑焉。所司掃灑其居，改張幃幕，見壁上題曰：「蜀路南行，燕師北至。本擬白日昇天，且看黑龍飲渭。」其字刮洗愈明。以事上聞。上默然良久，頗亦追思之。其後祿山起燕，聖駕幸蜀，皆如其讖。〈出《仙傳拾遺》〉
　　柏葉仙人田鸞，家居長安。世有冠冕，至鸞家富。而兄弟五六人，皆年未至三十而夭。鸞年二十五，母憂甚，鸞亦自懼。常聞道者有長生術，遂入華山，求問真侶，心願懇至。至山下數十里，見黃冠自山而出，鸞遂禮謁，祈問隱訣。黃冠舉頭指柏樹示之曰：「此即長生藥也，何必深遠，但問志何如爾。」鸞遂披尋仙方。云：「側柏服之久而不已，可以長生。」乃取柏葉曝乾，為末服之，稍節葷味，心志專一，服可至六七十日，未有他益，但覺時時煩熱，而服終不輟。至二年餘，病熱，頭目如裂，舉身生瘡。其母泣曰：「本為延年，今返為藥所殺。」而鸞意終不捨，尚服之。至七八年，熱疾益甚，其身如火，人不可近，皆聞柏葉氣，諸瘡潰爛，黃水遍身如膠。母亦意其死。忽自云：「體今小可，須一沐浴。」遂命置一斛溫水於室，數人舁臥斛中，自病來十餘日不寢，忽若思寢，乃令左右掩戶勿驚，遂於斛中寢，三日方悟，呼人起之，身上諸瘡，皆已掃去，光彩明白，眉須紺綠，頓覺耳目鮮明。自云：「初寢，夢黃冠數人，持旌節導引，謁上清，遍禮古來列仙，皆相謂曰：『柏葉仙人來此？遂授以仙術，勒其名於玉牌金字，藏於上清。』謂曰：『且止於人世修行，後有位次，當相召也。』復引而歸。」鸞自此絕谷，並不思飲食，隱於嵩陽。至貞元中，已年百二十三歲矣，常有少容。忽告門人，無疾而終，顏色不改，蓋屍解也。臨終異香滿室，空中聞音樂聲，乃造青都。赴仙約耳。〈出《化源記》，明抄本作出《原化記》〉
　　齊相公映，應進士舉，至省訪消息。歇禮部南院，遇雨未食，傍徨不知所之，徐步牆下。有一老人，白衣策杖，二小奴從，揖齊公曰：「日已高，公應未餐，某居處不遠，能暫往否。」映愧謝，相隨至門外。老人曰：「某先去，留一奴引郎君。」躍上白驢如飛。齊公乃行至西市北，入一靜坊新宅，門曲嚴潔。良久，老人復出。侍婢十餘，皆有所執。至中堂坐，華潔侈盛。良久，因鋪設於樓，酒饌豐異。逡巡，人報有送錢百千者。老人曰：「此是酒肆所入。某以一丸藥作一甕酒。」及晚請去。老人曰：「郎君有奇表，要作宰相耶？白日上升耶？」齊公思之良久，云：「宰相。」老人笑曰：「明年必及第，此官一定。」贈帛數十疋，云：「慎不得言於人。有暇即一來。」齊公拜謝。自後數往，皆有卹賚。至春果及第。同年見其車服修整，乘醉詰之。不覺盡言。偕二十餘人，期約俱詣就謁。老人聞之甚悔。至則以廢疾托謝不見，各奉一縑，獨召公入，責之曰：「爾何乃輕泄也？比者升仙之事亦得，今不果矣。」公哀謝負罪，出門去。旬日復來，宅已貨訖，不知所詣。〈出《逸史》〉
　　洛陽尉王琚。有孽姪小名四郎。孩提之歲，其母他適，因隨去。自後或十年五年至琚家，而王氏不復錄矣。唐元和中，琚因常調，自鄭入京，道出東都，方過天津橋。四郎忽於馬前跪拜，布衣草履，形貌山野。琚不識。因自言其名。琚哀愍久之。乃曰：「叔今赴選，費用固多，少物奉獻，以助其費。」即於懷中出金，可五兩許，色如雞冠。因曰：「此不可與常者等價也。到京，但於金市訪張蓬子付之，當得二百千。」琚異之，即謂曰：「爾頃在何處？今復何適？」對曰：「向居王屋山下洞，今將往峨嵋山。知叔到此，故候拜覲。」琚又曰：「爾今停泊在何處？」對曰：「中橋逆旅席氏之家。」時方小雨，會琚不齎雨衣，遽去曰：「吾即至爾居。」四郎又拜曰：「行李有期，恐不獲祗候。」琚逕歸，易服而往，則已行矣。因詢之席氏。乃曰：「妻妾四五人，皆有殊色；至於衣服鞍馬，華侈非常。其王處士肩輿先行，雲往劍南。」琚私奇之，然未信也。及至上都，時物翔貴，財用頗乏。因謂家奴吉兒曰：「爾將四郎所留者一訪之。」果有張蓬子。乃出金示之。蓬子驚喜，捧而叩顙曰：「何從得此？所要幾緍？」吉兒即曰：「二百千耳。」蓬子遂置酒食，宴吉兒，即依請而付。又曰：「若更有，可以再來。」吉兒以錢歸。琚大異之。明日自詣蓬子。蓬子曰：「此王四郎所貨化金也。西域商胡，專此伺買，且無定價，但四郎本約多少耳，逾則不必受也。」琚遂更不取焉。自後留心訪問，冀一會遇。終不復見之。〈出《集異記》〉
　　韋丹大夫及第後，歷任西台御史。每常好道，未曾有遇。京國有道者，與丹交遊歲久，忽一日謂丹曰：「子好道心堅，大抵骨格不成。某不能盡知其事，可自往徐州問黑老耳。」丹乃求假出，往徐州。經數日，問之。皆雲無黑老。召一衙吏問之曰：「此州城有黑老，家在何處？」其吏曰：「此城郭內並無。去此五里瓜園中，有一人姓陳，黑瘦貧寒，為人傭作，賃半間茅屋而住。此州人見其黑瘦，眾皆呼為黑老。」韋公曰：「可為某邀取來。」吏人至瓜園中喚之。黑老終不肯來。乃驅迫之至驛。韋公已具公服，在門首祗候。韋公一見，便再拜。黑老曰：「某傭作求食，不知有何罪，今被捉來，願得生回。又復怖畏驚恐，欲走出門，為吏人等遮攔不放。自辰及酉，韋公禮貌益恭。黑老驚惶轉甚。略請上廳，終不能得。至二更來，方上階，不肯正坐。韋公再拜諮請，叩問不已。至三更，黑老忽然倒臥於床上，鼻息如雷。韋公兢兢床前而立，久，因困極，不覺兼公服亦倒臥在床前地上睡。至五更，黑老起來，以手撫韋公背云：「汝起汝起。汝似好道，吾亦愛之。大抵骨格不成就，且須向人間富貴。待合得時，吾當來迎汝；不然，恐汝失路耳。初秋日，可再來此，當為汝盡話。」言訖，倏已不見。韋公卻歸。至立秋前一日晚，至徐州，黑老已辰時死矣。韋公惆悵，埋之而去。自後寂絕。二十年不知信息。韋公官江西觀察使，到郡二年，忽一日，有一叟謂閽人曰：「爾報公，可道黑老來也。」公聞之，倒屣相迎。公明日無疾，忽然卒。皆言黑老迎韋公上仙矣。〈出《會昌解頤錄》〉
　　馮大亮者，導江人也。家貧好道，亦無所修習。每道士方術之人過其門，必留連延接。唯一牛拽步磨以自給，一旦牛死，其妻對泣。歎曰：「衣食所給，在此牛爾。牛既死矣，何以資口食乎？」慈母山道士，每過其家，即憩歇累日。是時道士復來，夫婦以此語之。道士曰：「皮角在乎？」曰：「在。」即取皮鸞綴如牛形，斲木為腳，以繩係其口，驅之遂起，肥健如常。曰：「此牛不復飲食，但晝夜使之可也。慎勿解其口。爾以此牛拽磨，為倍於常。」道士亦不復耒。數年盛暑，牛喘甚急。牧童憐之，因解其口。遽成皮骨而已。然其家已漸富，改置酒肆。常以奉道祈感遇仙人，仍力行救物，好賓客。有樵叟三五人，詣其家飲酒，常不言錢，禮而接之，雖數益敬。忽一人曰：「我輩八人，明日具來，共謀一醉，無以人多為訝。」至時，樵叟八人偕至，客於袖中出柟木一枝，才五六寸，栽於庭中，便飲酒盡歡而去。曰：「勞置美酒，無以為報。此樹徑尺，則家財百萬。此時可貢助天子，垂名國史。十年後，會於岷嶺巨人宮，當授以飛仙之道。」言訖而去。旬日而樹已凌空，高十餘丈，大已徑尺。其家金玉自至，寶貨自積，殷富彌甚。雖王孫、糜竺之家，不能及也。五年，玄宗幸蜀，大亮貢錢三十萬貫，以資國用。〈出《仙傳拾遺》〉
