
　　魯曲阜孔子墓上，時多楷木。〈（出《述異記》）〉
　　又曰：曲阜城有顏回墓，上石柟二株，可三四十圍。土人云，顏回手植之木。〈（出《述異記》）〉
　　漢五柞宮，有五柞樹，皆連抱，上枝覆蔭數十里。宮西有青梧觀。觀前有三梧桐樹。樹下有石麒麟二枚，刊其肋為文字。是秦始王驪山墓上物也。頭高一丈三尺。東邊左腳折，折處有赤如血。父老謂有神。皆含血屬筋焉。〈（出《西京雜記》）〉
　　平原郡高苑城西，晉寧州刺史辟閭允墓，前有白銀樹二十株。
　　終南山多合離樹。葉似江離，而紅綠相雜。莖皆紫色，氣如羅勒。其樹直上，百尺無枝。上結藂條，狀如車蓋，一青一丹，斑駁如錦繡。長安謂之丹青樹，亦云華蓋樹。亦生於熊耳山中。〈（出《西京雜記》）〉
　　雲陽縣界，多漢離宮故地。有樹似槐而葉細，土人謂之玉樹。楊子雲《甘泉賦》云：「玉樹菁蔥。」後左思以為假稱珍，蓋未詳也。〈（出《國史異纂》）〉
　　豫樟之為木也，生七年而後可知也。漢武寶鼎二年，立豫樟宮於昆明池中，作豫樟木殿。〈（出《述異記》）〉
　　南海郡多荔枝樹。荔枝為名者，以其結實時，枝條弱而蒂牢，不可摘取，以刀斧劙取其枝，故以為名。凡什具以木製者，率皆荔枝。〈（出《扶南記》）〉
　　頓遜國有酒樹，如安石榴。華汁停杯中，數日成酒，美而醉人。《博物志》：「酒樹出典遜國，名榐酒。」〈（出《扶南記》）〉
　　黎州通望縣，有銷樟院，在縣西一百步。內有天王堂。前古柏樹。下有大池。池南有娑羅綿樹，三四人連手合抱方匝。先生花而後生葉。其花盛夏方開。謝時不背而墮，宛轉至地。其花蕊有綿，謂之娑羅棉。善政鬱茂，違時枯凋。古老相傳云：是肉齒和尚住持之靈跡也。縣界有和尚山和尚廟，皆肉齒也。〈（出《黎州通望縣圖經》）〉
　　蒼桐不知所謂，蓋南人以桐為蒼梧〈（「梧」原作「桐」，據明抄本、陳校本改）〉，因以名郡。刺桐，南海至福州皆有之，叢生繁茂，不如〈（「如」原作「知」，據明抄本改）〉福建。梧州子城外，有三四株，憔悴不榮，未嘗見花。反用名郡，亦未喻也。〈（出《嶺南異物志》）〉
　　日濟國西南海中，有三島，各相去數十里。其島出黃漆，似中夏漆樹。彼土六月，破樹腹，承取汁，以漆器物。若黃金，其光奪目。〈（出《洽聞記》）〉
　　七里洲中，有魯斑刻木蘭為舟。舟至今在洲中。詩家所云木蘭舟，出於此也。木蘭洲〈（「洲」原作「舟」，據《述異記》改）〉在潯陽江中，多木蘭樹。昔吳王闔閭，植木蘭於此，用構宮殿也。〈（出《述異記》）〉
　　椰子樹，亦類海棕。實名椰子，大如甌盂。外有粗皮，如大腹子；次有硬殼，圓而且堅，厚二三分。有圓好者，即截開頭，砂石摩之，去其皴皮，其爛斑錦文，以白金裝之，以為水罐子，珍奇可愛。殼中有液數合，如乳，亦可飲之而動氣。〈（原闕出處，今見《嶺表錄異》）〉
　　〈（自此木下，凡二十三種木，並見《酉陽雜俎》）〉
　　菩提樹，出摩伽阤國，在摩訶菩提樹寺，蓋釋迦如來成道時樹。一名思惟樹。莖乾黃白，枝葉青翠，經冬不凋。至佛入滅日，變色凋落。過已還生。此日國王人民，大小作佛事，收葉而歸，以為瑞也。樹高四百尺，下有銀塔，周回繞之。彼國人四時常焚香散化，繞樹下作禮。唐貞觀中，頻遣使往，於寺設供，並施袈裟。至高宗顯慶五年，於寺立碑，以紀聖德。此樹有梵名二：一曰「賓撥梨婆力義」〈（明抄本作「力叉」）〉，二曰「阿濕曷咃婆刀義」〈（明抄本「義」作「叉」）〉。《西域記》謂之「卑缽〈（「缽」原作「銓」，據《酉陽雜俎十八》改）〉羅」。以佛於其下成道，即以道為稱，故號「菩提婆刀叉」。漢翻為道樹。昔中天無憂王翦伐之，令事大婆羅門，積薪焚焉，熾燄之中，忽生兩樹。無憂王因懺悔，號灰菩提樹。遂周以石垣，至賞設迦王。復掘之，至泉，其根不絕。坑火焚之，溉〈（「溉」字原闕，據《酉陽雜俎》十八補）〉以甘蔗汁，欲〈（「欲」字原闕，據《酉陽雜俎》十八補）〉其焦爛。後摩揭阤國滿胄王，無憂之曾孫也，乃以千牛乳澆之。信宿，樹生如舊。更增石垣，高二丈四尺。玄奘至西域，見樹出石垣上二丈餘。
　　巴陵有寺，僧房床下，忽生一木，隨伐隨長。外國僧見曰：「此婆羅也。」元嘉初，出一花如蓮。唐天寶初，安西進婆羅枝。狀言：「臣所管四鎮，有拔汗那，最為密近。木有婆羅樹，特為奇絕，不庇凡草，不止惡禽。聳乾無慚於松栝，成陰不愧於桃李。近差官拔汗那，使令彩得前件樹枝二百莖。如得託根長樂，擢穎建章，布葉垂陰，鄰月中之丹桂；連枝接影。對天上之白榆。」
　　獨梪樹。頓丘南有應足山。山上有一樹。高十丈餘。皮青滑，似流碧。枝幹上聳。子若五彩囊，葉如亡子鏡。世名之「仙人獨梪樹」。
　　波斯皂莢，出波斯國，呼為忽野詹默。拂林呼為阿梨去伐。樹長三四丈，圍五六尺。葉似拘綠而短小，經寒不凋。不花而實。其莢長二尺，中有隔，隔內各有一子。大如指，赤色，至堅硬。中黑如墨。甜如飴。可啖，亦宜藥用。
　　徐之高塚城南，有木龍寺。寺有三層磚〈（「磚」原作「轉」，據明抄本改）〉塔，高丈餘。塔側生一大樹，縈繞至塔頂。枝幹交橫，上平，容十餘人坐。枝杪四向下垂，如百子帳。莫有識此木者。僧呼為龍木。梁武曾遣人圖寫焉。
　　貝多，出摩伽陀國，長六七丈〈（「丈」原作「尺」，據明抄本、陳校本改）〉經冬不凋。此樹有三種：一者多羅婆力義〈（明抄本「義」作「叉」）〉多。二者多梨婆力義〈（明抄本「義」作「叉」）〉貝多，三者部婆力義〈（明抄本「義」作「叉」）〉多羅多梨。並書其，。部闍一色。取其皮書之。「貝多」是梵語，漢翻為「葉」。「貝多婆力義」〈（明抄本義作叉。）〉者漢言「樹葉」也。西域經書，用此三種皮葉。若能保護，亦得五六百年。《嵩山記》稱貝多葉似枇杷，並謬。交趾近出貝多枝，材〈（「材」原作「林」，據明抄本、陳校本改）〉中第一。
　　沒樹，出波斯國。拂林呼為阿縒。長一丈許。皮青白色，葉如槐而長，花似橘而大。子黑色，大如山茱萸，其味酸甜，可食。
　　槃碧穡波樹，出波斯國，亦出拂林國。拂林呼為群漢。樹長三丈，圍四五尺。葉似細榕，經寒不凋。花似橘，白色。子綠，大如酸棗，其味甜膩，可食。西域人壓為油，以塗身，可出風癢。
　　齊暾樹，出波斯國，亦出拂林，呼為齊匫〈（陽兮反）〉。樹長二三丈。皮青白。花似柚，極芳香。子似楊桃，六月熟。西域人壓為油，以煮餅果，如中國之巨勝也。
　　通脫木，如蜱麻。生山側，花上粉主治惡瘡。如空，中有瓤，輕白可愛，女工取以飾物。
　　山桂，葉如麻，細花紫色，黃葉簇生。與慎火草出丹陽山中。
　　松凡言兩粒五粒，粒當言鬣。段成式修行裡私第大堂前，有五鬣松兩株，大才如碗。結實，味與新羅者不別。五鬣松皮不鱗。唐中使仇士良水磑亭子，有兩鬣皮不鱗者，又有七鬣者，不知自何而得。俗謂孔雀三鬣松也。松命根，下遇石則偃差，不必千年也。
　　唐衛公李德裕言，三鬣松與孔雀松別。又雲，欲松不長，以石抵其直下根，便偃。〈（偃字原闕。據明抄本、陳校本補。）〉不必千年方偃。
　　洛中有魚甲松。
　　唐太常博士崔石雲，汝西有練溪，多異柏。及暮秋，葉斂。俗呼合掌柏。
　　黃楊木性難長。世重黃楊，以無火。或曰，以水試之，沉則無火。取此木以陰晦，夜無一星，則伐之為枕不裂。
　　青楊木，出峽中。為床，臥之無蚤。
　　俱那衛，葉如竹，三莖一層，莖端分條如貞桐，花小，類木槲。出桂州。
　　山茶似海石榴，出桂州。蜀地亦有。
　　夏州唯一郵，有槐樹數株。鹽州或要葉，行牒求之。
　　赤白檉出涼州，大者無，灰傷人〈（「灰傷人」原作「炭人以」，據明抄本改）〉。灰汁煮銅，可以為銀。
　　蜀中有木類柞。眾木榮時，如枯枿。隆冬方蔭芽布陰。蜀人呼為楷木。
　　殼田久廢，必生構〈（「構」字原闕，據明抄本、陳校本補）〉。葉有瓣。大曰楮，小曰構。
　　〈（凡八種並見《酉陽雜俎》）〉
　　宗廟地中生赤木，人君禮各得其宜也。
　　齊建元初，延陵季子廟，舊有湧井，井北忽有金石聲，掘深二丈，得沸泉。泉中得木簡，長尺，廣一寸二分。隱起字曰：「廬山道士張陵再拜謁。」木堅而白，字色黃。
　　齊建元二年夏，廬陵長溪水沖擊山麓崩，長六七尺。下得柱千餘根，皆十圍，長者一丈，短者八九尺。頭題古文，字不可識。江淹以問王儉。儉云：「江東不閒隸書，秦漢時柱也。」
　　齊永明九年，秣陵安時寺，有古樹，伐以為薪。木理自然有「法天德」三字。
　　唐都官員外陳修古言，西川一縣，不記名，吏因換獄卒木為薪，有天尊形像存焉。
　　異木。唐大曆中，成都百姓郭遠，因樵，獲瑞木一莖。理成字曰：「天下太平」。詔藏於秘閣。
　　長安持國寺，寺門前有槐樹數株。金監買一株，令所使巧工解之。及入內回，工言木無他異。金大嗟惋，令膠之。曰：「此不堪矣。但使爾知予工也。」及別理解之，每片一天王，塔戟成就焉。
　　台山有色陵木，理如綾窠。百姓取為枕，呼為色陵枕。
　　鳳翔知客郭璩，其父曾主作坊。將解一木，其間疑有鐵石，鋸不可入。遂以新鋸，兼焚香祝之，其鋸乃行。及破，木文有二馬形，一黑一赤，相齧，其口鼻鬃尾，蹄腳筋骨，與生無異。〈（出《聞奇錄》）〉
