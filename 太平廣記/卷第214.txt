　　唐沙門貫休，本婺州蘭溪人也，能詩善書妙畫。王氏建國時，來居蜀中龍華之精舍。因縱筆，用水墨畫羅漢一十六身並一佛二大士。巨石縈雲，枯松帶蔓。其諸古貌，與他人畫不同。或曰：「夢中所睹，覺後圖〈（「圖」原作「圓」，據明抄本改）〉之。謂之應夢羅漢。」門人曇域、曇弗等，甚秘重之。蜀主曾宣入內。歎其筆跡狂逸，供養經月，卻令吩咐院中。翰林學士歐陽炯亦曾觀之。贈以歌曰：「西嶽高僧名貫休，孤情峭拔凌清秋。天教水墨畫羅漢，魁岸古容生筆頭。時捐大絹泥高壁，閉日焚香坐禪室。或然夢裡見真儀，脫去袈裟點神筆。高抬節腕當空擲，窸窣毫端任狂逸。逡巡便是兩三軀，不似畫工虛費日。怪石安排嵌復枯。真僧列坐連跏趺。形如瘦鶴精神健，頂似伏犀頭骨粗。倚松根，傍岩縫，曲錄腰身長欲動。看經弟子擬聞聲，瞌睡山童疑有夢。不知夏臘幾多年，一手搘頤偏袒肩。口開或若共人語，身定復疑初坐禪。案前臥象低垂鼻，岸畔戲猿斜展臂。芭蕉花裡刷輕紅，苔蘚紋中暈深翠。硬笻杖，矮松床，雪色眉毛一寸長。繩開梵夾兩三片，線補衲衣千萬行。林間亂葉紛紛墮，一印殘香斷煙火。皮穿木屐不曾拖，筍織蒲團鎮長坐。休公休公，逸藝無人加，聲譽喧喧遍海涯。五七字句一千首，大小篆書三十家。唐朝歷歷多名士，蕭子雲兼吳道子。若將書畫比休公，只恐當時浪生死。休公休公，始自江南來入秦，於今到蜀無交親。詩名畫手皆奇絕，覷你凡人爭是人。瓦棺寺裡維摩詰，舍衛城中辟支佛。若將此畫比量看，總在人間為第一。」〈（出《野人閒話》）〉
　　西蜀聖壽寺僧楚安妙畫山水，而點綴甚細。至於尺素之上，山川林木，洞府峰巒，寺觀煙嵐人物，悉皆有之。每畫一小團扇，內安姑蘇台或畫滕王閣，其有千山萬水盡在目前。然須一季已來，方就一扇。其時諸王宰輔競相有請。得之者奉遺甚厚，有不得畫者恨恨然。楚安言山僧自以此適意而已。歸寂後，有好事者，往往收得其筆蹤。或謂之「墨寶」也。〈（出《野人閒話》）〉
　　唐僖宗皇帝翠華西幸之年，有會稽山處士孫位隨駕止蜀。位有道術，兼攻書畫，皆妙得筆精。曾於應天寺門左壁上畫天王一座，部從鬼神。奇怪斯存，筆勢狂縱，莫之與京。三十餘年無有敵者。景煥其先亦專書畫，嘗與翰林歐陽學士炯乃忘形之交。一日連騎同游茲寺，偶畫右壁天王以對之。渤海在旁〈（在旁二字原空缺，據黃本補）〉觀其逸勢，復書歌行一篇以紀之。續有草書僧夢龜後至。又請書之於廊壁上。故書畫歌行，一日而就。傾城人看，闐咽寺中，成都之人。故號為「應天三絕」。歌行今亦錄附曰：「錦城東北黃金地，故跡何人興此寺。白眉長老重名公，曾識會稽山處士。寺門左壁圖天王，威儀部從來何方。鬼神怪異滿壁走，當簷颯颯生秋光。我聞天王分理四天下，水精宮殿琉璃瓦。彩仗時驅拂琳裝，金鞭頻策騏驎馬。毗沙大像何光輝，手擎巨塔凌雲飛。地神對出寶瓶子，天女倒披金縷衣。唐朝說著名公畫，周昉毫端善圖寫。張僧繇是有神人，吳道子稱無敵者。奇哉妙手傳孫公，能於此地留神蹤。斜窺小鬼怒雙目，直倚越狼高半胸。寶冠動惚〈（上聲）〉生威容，趨蹌左右來傾恭。臂橫鷹爪尖纖利，腰纏〈（去聲）〉虎皮斑剝紅。飄飄但恐入雲中，步驟還疑歸海東。蟒蛇拖得渾身墮，精魅搦來雙眼空。當時此藝實難有，鎮在寶坊稱不朽。東邊畫了空西邊，留與後人教敵手。後人見者皆心驚，盡為名公不敢爭。誰知未滿三十載，或有異人來間生。匡山處士名稱樸，頭骨高奇連五嶽。曾持象簡累為官，又有蛇珠常在握。昔年長老遇奇蹤，今日門師識景公。興來便請泥高壁，亂搶〈（去聲）〉筆頭如疾風。逡巡隊仗何顛逸，散漫奇形皆湧出。交加器械滿虛空，兩面或然如斗敵。聖王怒色覽東西，劍刃一揮皆整齊。腕頭獅子咬金甲，腳底夜叉擎絡鞮。馬頭壯健多筋節，烏嘴彎環如屈鐵。遍身蛇虺亂縱橫，繞頷髑髏乾孑裂。眉粗眼豎發如錐，怪異令人不可知。科頭巨卒欲生鬼，半面女郎安小兒。況聞此寺初興置，地脈沈沈當正氣。如何請得二山人，下筆咸成千古事。君不見，明皇天寶年，畫龍致雨非偶然。包含萬象藏心裡，變現百端生眼前。後來畫品列名賢，唯此二人堪比肩。人間是物皆求得，此樣欲於何處傳？嘗憂壁底生雲霧，揭起寺門天上去。」〈（出《野人閒話》）〉
　　西蜀道士張素卿，神仙人也。曾於青城山丈人觀，繪畫五嶽四瀆真形並十二溪女數堵。筆跡遒健，精采欲活。見之者心悚神悸，足不能進。實畫中之奇絕也。蜀主累遣秘書少監黃筌令取模樣。及下山，終不相類。因生日，或有收得素卿所畫《八仙》真形八幅，以獻孟昶。觀古人之形相，見古人之筆妙，觀賞者久之。且曰：「非神仙之人，無以寫神仙之質也。」賜物甚厚。一日，令偽翰林學士歐陽炯次第贊之，又遣水部員外郎黃居寶八分題之。每觀其畫，歎筆跡之縱逸；覽其贊，賞文詞之高古；視其書，愛點畫之宏壯。顧為「八仙」。不讓「三絕」。（八仙者，李己、容成、董仲舒、張道陵、嚴君平、李八百、長壽、葛永璝。〈（出《野人閒話》）〉
　　昔吳道子所畫一鍾馗，衣藍衫，鞹一足，眇一目，腰一笏，巾裹而蓬發垂鬢。左手捉一鬼，以右手第二指剜鬼眼睛。筆跡遒勁，實有唐之神妙。收得者將獻偽蜀主，甚愛重之。常懸於內寢。一日，召黃筌令看之。筌一見，稱其絕妙。謝恩訖。昶謂曰：「此鍾馗若拇指掐鬼眼睛，則更校有力。試為我改之。」筌請歸私第。數日看之不足。別絣絹素，畫一鍾馗，以拇指掐鬼眼睛。並吳本一時進納。昶問曰：「比令卿改之，何為別畫？」筌曰：「吳道子所畫鍾馗，一身之力，氣色眼貌，俱在第二指，不在拇指。所以不敢輒改。筌今所畫，雖不及古人，一身之力，意思並在拇指。」昶甚悅，賞筌之能。遂以彩緞銀器，旌其別識。〈（出《野人閒話》）〉
　　敬愛寺復有雉尾病龍，莫知畫者誰氏。繪素奇巧，皆入神之跡。〈（雉尾在東廓觀音院，天王部從中，緋衣神人抱野雞一隻，遍而觀之，勢若飛動也。天王原作大王，只作身，據《劇談錄》改。原缺出處，明抄本作出《尚書談錄》，今見出《劇談錄》）〉國朝李嗣真評畫云：「顧畫屈居第二。」然虎頭又伏衛協畫北風圖〈（此圖嘗在韓吏部家）〉。張弘靖平康裡宅，乃崔司業融舊第。有司業題壁處猶在。〈（出《尚書故實》）〉
　　僧道芬，會稽人。縈陽人鄭町。處士梁洽。處士項容。青州處士吳恬，一名汾，字建康。已上並畫山水。道芬格高。鄭町雅淡。梁洽美秀。項容頑澀。吳恬險巧，有畫《山水錄》，記平生所畫在絹素者凡百餘面。傳之好事。自云：「初夢有神人指授畫法。」恬好為頑石，氣象深險，能為雲雨氣象。又有王默，師項容，風顛酒狂。松石雖有高奇，流俗所好。醉後以頭髻抵於絹素。王默早年受筆法於台州鄭虔。貞之末，於潤州歿。舉柩若空，時人多言化去。平生大有奇事。顧著作知新亭監時，默請為海中都巡。問其意，云：「要見海中山水耳。」為職半年後解去。爾後落筆有奇趣。乃項生弟子耳。彥遠從兄監察御史厚，與余具言此事。然余不甚覺默畫有奇也。〈（出《名畫記》）〉
　　有別畫者，與人同游寺。看壁畫音聲一鋪〈（「鋪」原作「幅」，據明抄本改）〉曰：「此涼州第幾遍。」不信，召樂官奏涼州。至畫處，用指更無差異。〈（出《盧氏雜說》）〉
　　故德州王使君椅家有筆一管約一寸，粗與常用筆管，兩頭各出半寸以來。中間刻《從軍行》一鋪。〈（「鋪」原作「幅」，據明抄本改）〉人馬毛髮屋木亭台遠水，無不精絕。每一事刻從軍行兩句，若「庭前琪樹已堪攀，塞外徵人殊未還」是也。似非人功。其畫跡若粉描，向明方可辨之。雲，用鼠牙刻。故崔郎中鋋文，有《王氏筆管記》是也。類韓文公《畫記》。椅，玄質子、紹孫，高雅博古，善琴阮。餘舊宅在東洛歸德坊南街，廳屋是杏木樑。西壁有韋旻郎中散馬七疋，東壁有張旭草真蹤數行。旭世號張顛。宅之東果園，《兩京新記》是馬周舊宅。〈（《出盧氏雜說》）〉
　　滎陽外郎贊宰萬年日，有荷校者以賊呼之。言嘗紿婦人廉〈（「廉」原作「盜」，據唐闕史改）〉市馬畫。贊責之，命取以視。則古絲煙晦，幅聯三四。蠻罽裁縹，斑繴皮軸。贊曰：「是畫也。」太尉李公所寶惜，有贊皇圖書篆焉。人有七萬購獻牢盆者，得漕渠橫樑梗舯倅職。因出妓於閣。又落民間。言是寇倖其不鑒，以卑價市之。為妓人自他方歸所訴，請以所虧價書罪。贊不能決。時延壽裡有水墨李處士，以精別畫品游公卿門。召之辨之。瞪目三歎云：「韓展之上品也。」黃沙之情已具，丹筆之斷尚疑。會有齎籍自禁軍來忍者。贊以且異奸盜，非願苛留，因並畫徑送。後永絕其耗。〈（出《唐闕史》）〉
　　晉以前目所不睹，難以平議。晉以來，厥跡存者，可得而言。顧長康、張僧繇、陸探微，異才間出，是為三祖。後世雖有作者，難可加焉。昔蕭武帝博學好古，鳩集圖畫。令朝臣攻丹青者，詳其名氏，並定品第，藏於秘府，以備閱玩。及侯景之亂，元帝遷都。而王府圖書，悉歸荊土。洎周師來伐，帝悉焚之。歷周隋至國朝，重加購募，稍稍復出。無何。遂盈秘府。長安初，張易之奏召天下名工，修葺圖畫。潛以同色故帛，令各推所長，共成一事。仍舊縹軸，不得而別也。因而竊換。張氏誅後，為少保薛稷所收。稷敗後，悉入岐王。初不奏聞，竊有所慮，因又焚之。於是圖畫奇跡，蕩然無遺矣。〈（出《譚賓錄》）〉
