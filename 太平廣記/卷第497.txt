　　高逞〈（陳校本「逞」作「郢」）〉為中書舍人九年，家無制草。或問曰：「前輩皆有制集，焚之何也？」答曰：「王言不可存於私家。」〈（出《國史補》）〉
　　呂元膺為東都留守，常與處士對棋。棋次，有文簿堆擁，元膺方秉筆閱覽。棋侶謂呂必不顧局矣，因私易一子以自勝，呂輒已窺之，而棋侶不悟。翼日，呂請棋處士他適，內外人莫測，棋者亦不安，乃以束帛贐之。如是十年許，呂寢疾將亟，兒姪列前，呂曰：「游處交友，爾宜精擇。吾為東都留守，有一棋者云云，吾以他事俾去。易一著棋子，亦未足介意，但心跡可畏。亟言之，即慮其憂懾；終不言，又恐汝輩滅裂於知聞。」言畢，惆然長逝。〈（出《芝田錄》）〉
　　泓師云：「長安永寧坊東南是金盞地，安邑裡西是玉盞地。」後永寧為王鍔宅，安邑為北平王馬燧宅。後王馬皆進入官。王宅累賜韓弘及史〈（「及史」原作「正史」，據陳校本改）〉憲誠、李載義等。所謂金盞破而成焉；馬燧為奉誠園，所為玉盞破而不完也。
　　又一說，李吉甫安邑宅，及牛僧孺新昌宅，泓師號李宅為玉杯，一破無復可全。金碗或傷〈（「傷」原作「復」，據明抄本改）〉，庶可再製。牛宅本將作大匠康聓宅，聓自辨岡阜形勢，以其宅當出宰相。後每年命相有按，聓必引頸望之。宅竟為僧孺所得。李後為梁新所有。〈（出《盧氏雜說》）〉
　　江西有驛官以幹事自任，白刺史，驛已理，請一閱之。乃往。初一室為酒庫，諸醢畢熟。其外畫神，問曰：「何也？」曰：「杜康。」刺史曰：「功有餘也。」又一室曰茶庫，諸茗畢貯，復有神，問何也？曰：「陸鴻漸。」刺史益喜。又一室曰菹庫，諸茹畢備，復有神。問何神也？曰：「蔡伯喈。」刺史大笑曰：「君誤矣。」〈（出《國史補》）〉
　　王仲舒為郎官，與馬逢友善。每責逢曰：「貧不可堪，何不求碑誌相救？」逢曰：「適見誰家走馬呼醫，吾可待也。」〈（出《國史補》）〉
　　元和中，郎吏數人省中縱酒，話平生各有愛尚及憎怕者。或言愛圖畫及博奕，或怕妄與佞。工部員外周願獨云：「愛宣州觀察使。怕大蟲。」〈（出《傳載》）〉
　　張薦自筮仕至秘書監，常帶使職，三入蕃，歿於赤嶺。〈（出《傳載》）〉
　　越僧僧澈得蓮花漏於廬山，傳之江西觀察使韋丹。初惠遠以山中不知更漏，乃取銅葉製器，狀如蓮花。置盆水上，底孔漏水，半之則沉，每晝夜十二沉，為行道之節。雖冬夏短長，雲陰月黑，無所差也。〈（出《國史補》）〉
　　進士唐衢有文學，老而無成。善哭，每發一聲，音調哀切。遇人事有可傷者，衢輒哭之，聞者涕泣。嘗游太原，遇享軍，酒酣乃哭。滿坐不樂，主人為之罷宴。〈（出《國史補》）〉
　　湖南觀察使有夫人脂粉錢者，自顏果卿妻始之也。柳州刺史亦有此錢，是一軍將為刺史妻致，不亦謬乎！〈（出《嘉話錄》）〉
　　元和初，韋執誼貶崖州司戶參軍，刺史李甲憐其羈旅，乃舉牒云：「前件官久在相庭，頗諸公事，幸期佐理。忽憚縻賢，事須請攝軍事衙推。」〈（出《嶺南異物志》）〉
　　李光顏有大功於時，位望通顯。有女未適人，幕客謂其必選嘉婿。因從容，乃盛譽一鄭秀才，詞學門閥，人韻風流，冀光顏以子妻之。他日又言之，光顏乃謝幕客曰：「光顏一健兒也，遭逢多難，偶立微功，豈可妄求名族，以掇流言者乎？某自己選得嘉婿，諸賢未知。」乃召一典客小吏，指之曰：「此為某女之匹也。」即擢升近職，仍分財而資之。從事聞之，成以為愜當矣。按光顏居鼎盛文朝，慮弓藏之禍，事當遠害，理在避嫌。豈敢結強宗，固隳本志者歟？與夫必娶國高，求婚王謝者，不其遠哉？〈（出《北夢瑣言》）〉
　　長慶初，趙宗儒為太常卿，贊郊廟之禮。罷相三十餘年，年七十六，眾論其精健。有常侍李益笑曰：「趙乃僕為東府試官所送進士也。」〈（出《摭言》）〉
　　長慶中，李渤除桂管觀察使，表名儒吳武陵為副使。故事，副車上任，具橐鞬通謝。又數日，於球場致宴，酒酣，吳乃聞婦女於看棚聚觀，意甚恥之。吳既負氣，欲復其辱，乃上〈（「上」原作「止」，據明抄本改）〉台盤坐，褰衣裸露以溺。渤既被酒，見之大怒，命衛士送衙司梟首。時有衙校水〈（陳校本「水」作「米」，下同）〉蘭，知其不可，遂以禮而救止，多遣人衛之。渤醉極，扶歸寢，至夜艾而覺，聞家人聚哭甚悲，驚而問焉。乃曰：「昨聞設亭喧噪，又聞命衙司斬副使，不知其事，憂及於禍，是以悲耳。」渤大驚，亟命遞使問之，水蘭具啟：「昨雖奉嚴旨，未敢承命，今副使猶寢在衙院，無苦。」渤遲明，早至衙院，卑詞引過，賓主上下，俱自克責，益相敬。時未有監軍，於是乃奏水蘭牧於宜州以酧之。武陵雖有文華，而強悍激訐，〈（「訐」原作「許」，據明抄本改）〉為人所畏。又嘗為容州部內刺〈（「刺」字原缺，據陳校本補）〉史，贓罪狼藉，敕〈（「敕」原作「刺」，據陳校本改）〉史〈（陳校本無「史」字）〉令廣州幕吏鞫之。吏少年，亦自負科第，殊不假貸，持之甚急。武陵不勝其憤，因題詩路左佛堂曰：「雀兒來逐颶風高，下視鷹鸇意氣豪。自謂能生千里翼，黃昏依舊入蓬蒿。」〈（出《本事詩》）〉
　　韋乾度為殿中侍御史，分司東都。牛僧孺以制科敕〈（「敕」原作「刺」，據原陳校本改）〉首，除伊闕尉。台參，乾度不知僧孺授官之本，問何色出身，僧孺對曰：「進士。」又曰：「安得入畿？」僧孺對曰：「某制策連捷，忝為敕頭。」僧孺心甚有所訝，歸以告韓愈。愈曰：「公誠小生，韋殿中固當不知。愈及第十有餘年，猖狂之名，已滿天下，韋殿中尚不知之。子何怪焉？」〈（出《乾鐉子》）〉
　　趙宗儒檢校左僕射為太常卿，太常有師子樂，備五方之色，非朝會聘享不作。至是中人掌教坊之樂者，移牒取之，宗儒不敢違，以狀白宰相。宰相以為事在有司，其事不合關白。宗儒憂恐不已，相座責以懦怯不任事，改換散秩，為太子少師。〈（出《盧氏雜說》）〉
　　韓愈初貶之制，舍人席夔為之詞曰：「早登科第，亦有聲名。」席既物故，友人多言曰：「席無令子弟，豈有病陰毒傷寒而與不潔？」韓曰：「席不吃不潔太遲。」人曰：「何也？」曰：「出語不當。豈有〈（陳校本「豈有」作「是蓋」）〉忿責詞雲，亦有聲名耳？」〈（出《嘉話錄》）〉
　　牛僧孺赴舉之秋，每為同袍見忽，嘗投贄於補缺劉禹錫，對客展，飛筆塗竄其文。且曰：「必先輩期至矣。」雖拜謝礱礪〈（「礱礪」原作「嚨囑」，據陳校本改）〉終為怏怏。歷三十餘歲，劉轉汝州，僧孺鎮漢南。枉道駐旌，信宿酒酣，直筆以詩喻之。劉承詩意，才悟往年改牛文卷。因戒子咸佐〈（陳校本「佐」作「允」）〉、承雍等曰：「吾立成人之志，豈料為非。況漢南尚書，高識遠量，罕有其比。昔主父偃家，為孫弘所夷；嵇叔夜身死鍾會之口，是以魏武戒其子云：吾大忿怒，小過失，慎勿學焉。汝輩修進，守中為上也。」僧孺詩曰：「粉署為郎四十春，向來名輩更無人。休論世上升沉事，且閱樽前見在身。珠玉會應成咳唾，山川猶覺露精神。莫嫌恃酒輕言語，會把文章謁後塵。」禹錫詩云：「昔年曾忝漢朝臣，晚歲空餘老病身。初見相如成賦日，後為丞相掃門人。追思往事咨嗟久，幸喜清光語笑頻。猶有當時舊冠劍，待公三日拂埃塵。」牛吟和詩，前意稍解。曰：「三日之事，何敢當焉〈（宰相三朝主印，可以升降百司）〉！」於是移宴竟夕，方整前驅。〈（出《雲溪友議》）〉
　　滕倪苦心為詩，遠之吉州，謁宗人邁。邁以吾家鮮士，此弟則千里之駒也。每吟其詩曰：「白髮不能容相國，也同閒客滿頭生。」又《題鷺障子》雲。映水有深意。見人無懼心。」邁且曰：「魏文酷陳思之學，潘岳褒正叔之文，貴集一家之芳，安以宗從疏遠也？」倪既秋試，捧笈告游，乃留詩一首為別。滕君得之，悵然曰：「此生必不與此子再相見也。」及祖於大皋之閣，別異常情。倪至秋深，逝於商於之館舍，聞者莫不傷悼焉。倪詩曰：「秋初江上別旌旗，故國有〈（明抄本「有」作「無」）〉家淚欲垂。千里未知投足處，前程便是聽猿時。誤攻文字身空老，卻返樵漁計已遲。羽翼凋零飛不得，丹霄無路接瑤池。」〈（出《雲溪友議》）〉
