　　周成王五年，有因祗國去王都九萬里，來獻女功一人。善工巧，體貌輕潔。披纖羅繡縠之衣，長袖脩裾，風至則結其衿帶，恐飄搖不能自止也。其人善織，以五色絲內口中，引而結之，則成文錦。其國人又獻雲昆錦，文似雲從山嶽中出也；有列堞錦，文似雲霞覆城雉樓堞也。有雜珠錦，文似貫珮珠也；有篆文錦，文似大篆之文也；有列明錦，文似羅列燈燭也；幅皆廣三尺。其國丈夫，皆勤於耕稼。一日鋤十頃之地。又貢嘉禾，一莖盈車。故時俗四言詩曰：「力耕十頃。能致嘉穎。」〈（出《拾遺錄》）〉
　　葛由，蜀羌人。能刻木為羊賣之。一旦乘羊入蜀城，蜀之豪貴，或隨之上綏山。綏山高峻，在峨嵋之西。隨者皆得道，不復還。故里語曰：「得綏山一桃，雖不能仙，亦足以豪。」山下多立祠焉。〈（出《法苑珠林》）〉
　　魯般，敦煌人，莫詳年代。巧侔造化。於涼州造浮圖，作木鳶，每擊楔三下，乘之以歸。無何。其妻有妊，父母詰之，妻具說其故。其父後伺得鳶，楔十餘下，乘之，遂至吳會。吳人以為妖，遂殺之，般又為木鳶乘之。遂獲父屍。怨吳人殺其父，於肅州城南，作一木仙人，舉手指東南，吳地大旱三年。卜曰，般所為也。齎物巨千謝之。般為斷其一手，其月吳中大雨。國初，土人尚祈禱其木仙，六國時。公輸班亦為木鳶，以窺宋城。〈（出《酉陽雜俎》）〉
　　宋景公造弓，九年乃成而進之。弓人歸家，三日而卒。蓋匠者心力盡於此弓矣。後公登獸圈之台，用此弓射之，矢越西霸之山，彭城之東，餘勁中石飲羽焉。〈（出《淮南子》）〉
　　燕王徵巧術人，請以棘之端為沐母猴。母猴成，巧人曰：「人主欲觀之，必半歲不入宮，不飲酒食肉。而霽曰出，視之宴陰之間，而棘刺之母猴，乃可見矣。」燕王恩養，不能觀也。〈（出《藝文類聚》）〉
　　始皇起雲明台，窮四方之珍木，天下巧工。南得煙丘碧樹，酈水燃沙，賁都朱泥，雲岡素竹；東得蔥巒錦柏，縹檖龍杉，寒河星柘，岏山雲梓；西得漏海浮金，浪淵羽璧，條章霞桑，沈唐員籌；北得冥阜乾漆，陰坂文梓，褰流黑魄，暗海香瓊。珍異是集。有二人皆虛騰椽木，運斤斧於雲中。子時起功，至午時已畢。秦人皆言之子午台也，亦言於子午之地。各起一台。二說有疑。〈（出《拾遺錄》）〉
　　日南之南，有淫泉之浦。言其水浸淫從地而出，以成淵，故曰淫泉也。或言此泉甘軟，男女飲之則淫。其水小處可濫觴褰涉，大處可方舟沿泝，隨流屈直。其水激石之聲，似人之歌笑，聞者令人淫動，故俗為之淫泉。時有鳧雁，色如金，群飛戲於沙瀨。羅者得之，乃真金鳧也。昔秦破酈山之墳，行野者見金鳧向南面，飛至淫泉。寶鼎元年，張善為日南太守。郡民有得金鳧，以獻太守張善。善博識多通，考其年月，既是秦始皇墓金鳧也。昔始皇為塚，斂天下瑰異，生殉工人。傾遠方奇寶於塚中。為江海川瀆及列山嶽之形。以沙棠沉檀為舟楫，金銀為鳧雁，以琉璃雜寶為龜魚。又於海中作玉象黥魚銜火珠為星，以代膏燭。光出塚間，精靈之偉也。皆生埋巧匠於塚裡。又列燈燭如皎日焉。先所埋工匠於塚內，至被開時皆不死。巧人於塚裡，琢石為龍鳳仙人之像，及作碑辭贊。漢初發此塚，驗諸史傳，皆無列仙龍鳳之制，則知生埋匠者之所作也。後人更寫此碑文，而辭多怨酷之言，乃謂「怨碑」。史記略而不錄矣。〈（出《拾遺錄》）〉
　　高祖既作新豐，並移舊社。街巷棟宇，物色如舊。士女老幼，相攜路首，各知其室。放犬羊雞鴨於通衢望途，亦竟識其家。匠人朝寬所為也。移者皆喜其似而憐之，故競加賞贈，月餘致累百金。〈（出《西京雜記》）〉
　　後漢張衡字平子，造候風地動儀。以精銅鑄之，圓徑八尺，蓋合隆起，形如酒樽，飾以篆文及山龜鳥獸之狀。中有都柱，傍行八道，施關發機。外八龍首，各銜銅丸，下有蟾蜍，張口承之。其牙機巧制，皆隱在樽中，覆蓋周密無際。如有地震，則樽動機發，龍吐丸而蟾蜍銜之。震動激揚，伺者因此覺知。一龍發機，而七首不動，尋其方面，乃知震動之所在。儀之合契若神，自書典所記，未之有也。曾一龍發機而地不動。京師學者，初咸怪其無徵。數日驛至，果地動。於是皆服其神妙。〈（出《後漢書》）〉
　　王肅造逐鼠丸。以銅為之，晝夜自轉。〈（出《酉陽雜俎》）〉
　　凌雲台樓觀極精巧。先稱平眾材，輕重當宜，然後造構。乃無錙銖相負揭。台雖高峻，恆隨風搖動，而終無崩殞。魏明帝登台，懼其勢危，別以大材扶持之，樓即便頹壞。論者謂輕重力偏故也。〈（出《世說》）〉
　　魏陳思王有神思，為鴨頭構浮於九麴酒池。王意有所勸，鴨頭則回向之。又為鵲尾杓，柄長而直，王意有所到處，於樽上鏇之，鵲則指之。
　　吳主趙夫人，趙達之妹也。善畫，巧妙無雙。能於指間，以彩絲織為雲龍虯鳳之錦。大則盈尺，小則方寸，宮中謂之「機絕」。孫權常歎魏蜀未夷，軍旅之隙，思得善畫者，使圖作山川地勢軍陣之像。達乃進其妹。權使寫九州江湖方岳之勢，夫人曰：「丹青之色，甚易歇滅，不可久寶。妾能刺鄉。」列萬國於方帛之上，寫以五嶽河海城邑行陣之形，乃進於吳主。時人謂之「針絕」。雖棘刺木猴，雲梯飛鳶，無過此麗也。權居昭陽宮，倦暑，乃褰紫綃之帷。夫人曰：「此不足貴也。」權使夫人指其意思焉，答曰：「妾欲窮慮盡思，能使下絹帷而清風自入，視外無有蔽礙。列侍者飄然自涼。若馭風而行也。」權稱善。夫人乃析發，以神膠續之。神膠出鬱夷國，接弓弩之斷弦者。百斷百續，乃織為羅縠。累月而成，裁之為幔。內外視之，飄飄如煙氣輕動，而房內自涼。時權尚在軍旅，常以此幔自隨，以為徵幕。舒之則廣縱數丈，卷之則可內於枕中。時人謂之「絲絕」。故吳有三絕，四海無儔其妙。後有貪寵求媚者，言夫人多耀於人主，因而致退黜。雖見疑墜，猶存錄其巧工。及吳亡，不知所在。〈（出王子年《拾遺記》）〉
　　大興中，衡陽區純作鼠市。四方丈餘，開四門，門有木人。縱四五鼠於中，欲出門，木人輒以椎椎之。〈（出《晉陽秋》）〉
　　西魏文帝造二欹器。其一為二仙人，共持一缽，同處一盤。蓋有山，山有香氣。別有一仙人持一金瓶，以臨器上，以水灌山。則出於瓶而注於器，煙氣通發山中，謂之「仙人欹器」也。其一為二荷，同處一盤，相去盈尺。中有芙蓉，下垂器上，以水注芙蓉而盈於器。又為鳧雁蟾蜍以飾之，謂之「水芝欹器」。二盤各有一床一缽，缽圓而床方。中有人焉，言三才之象也。器如觥形，滿則平。溢則傾。置之前殿，以警滿盈焉。〈（原缺出處，明抄本作出《三國典略》）〉
　　北齊蘭陵王有巧思，為舞鬍子。王意欲所勸，鬍子則捧盞以揖之。人莫知其所由也。〈（出《朝野僉載》）〉
　　北齊有沙門靈昭甚有巧思，武成帝令於山亭造流杯池。船每至帝前，引手取杯，船即自住。上有木小兒撫掌，遂於絲竹相應。飲訖放杯，便有木人刺還。上飲若不盡，船終不去。未幾，靈昭忽拊心，疑有刀刺，須臾吐血而終。
　　胡太后使靈昭造七寶鏡台。合有三十六室，別有一婦人，手各執鎖。才下一關，三十六戶一時自閉。若抽此關，諸門咸啟，婦人各出戶前。〈（出《皇覽》，《御覽》七一七引作出《三國典略》）〉。
