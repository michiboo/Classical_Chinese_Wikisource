　　漢武帝好仙，於玉笥山頂上，置降真壇大還丹灶。道士晝夜祈禱，天感其誠，乃降白玉笥，置壇上。武帝遣使取之，至其壇側，飄風大震，卷玉笥而去。因此則為玉笥山焉。〈（出《玉笥山錄》）〉
　　上郡人王次仲，少有異志，變倉頡舊文為今隸書。秦始皇時，官務煩多，以次仲所易文，簡便於事，因而召之。凡三徵不致。次仲懷道履真，窮數術之妙。始皇怒其不恭，令檻車送之，次仲行次。忽化為大鳥，出車外，翻飛而去。落二翮於斯山，故其峰巒有大翮小翮之名矣。魏《土地記》曰：「沮陽城東北六十里，有大翮小翮山。山上神名大翮。廟東有溫湯水口，溫湯療治萬病。泉所發之麓，俗謂之土亭山。北水熱甚諸湯，療病者，要須別消息用之。〈（出《水經》）〉
　　吳天門張蓋，冬月，與村人共獵。見大樹下有蓬庵，似寢息處，而無煙火。有頃，見一人，身長七尺，毛而不衣，負數頭死猿。蓋與語不應，因將歸，閉空屋中。十餘日，復送故處。
　　又孫皓時，臨海得毛人。《山海經》云：「山精如人，面有毛。」此〈（「此」字下原空闕一字，明字作將字。）〉山精也。故《抱樸子》曰：「山之精，形如小兒而獨足。足向後，喜來犯人。其名蚑，知而呼之，即當自卻耳。〈（「耳」原作「再」，據明抄本改）〉一名曰超空，亦可兼呼之。」
　　又有山精，或如鼓，赤色一足，其名曰渾。
　　又或如人，長九尺，衣裘戴笠，名曰金累。
　　又或如龍，有五赤色角，名曰飛龍。見之，皆可呼其名，不敢為害。玄中記。山精如人，一足，長三四尺。食山蟹，夜出晝藏。〈（出《異苑》）〉
　　晉永嘉之亂，宜陽有女子，姓彭名娥。父母昆弟為長沙賊所虜。時娥負器出汲於溪，還見塢壁已破，殆不勝哀。與賊相格，賊縛娥，驅去溪邊。將殺之際，有大山石壁，娥仰呼皇天：「山靈有神不，我為何罪？」因奔走向山，山立開，廣數丈。平路如砥。群賊亦逐娥入山，山遂崩合，泯然如初。賊皆壓死山裡，頭出山外。娥遂隱不復出。娥所舍汲器，化為石，形似雞。土人因號曰石雞山，溪為娥潭。〈（出《幽明錄》）〉
　　唐高宗朝，新豐出山，高二百尺。有神池，深四十尺。水中有黃龍現，吐寶珠，浮出大如拳。山中有鼓鳴。改新豐縣為慶山縣。〈（出《廣德神異錄》）〉
　　昭應慶山，長安中，亦不知從何飛來。夜過，聞有聲如雷，疾若奔，黃〈（「若奔黃」三字原空闕，據明抄本補。）〉土石亂下，直墜新豐西南。一村百餘家，因山為墳。今於其上起持國寺。〈（出《傳載》）〉
　　華嶽雲台觀，中方之上，有山崛起，如半甕之狀，名曰甕肚峰。玄宗嘗賞望，嘉其高回，欲於峰腹大鑿「開元」二字，填以白石，令百餘里外望見之。諫官上言，乃止。〈（出《開天傳信記》）〉
　　辰州東有三山，鼎足直上，各數千丈。古老傳曰：鄧夸父與日競走，至此煮飯，此三山者，夸父支鼎之石也。〈（出《朝野僉載》）〉
　　荊州有空舲峽，絕崖壁立數百丈，飛鳥不棲。有一火燼，插在崖間，望見可長數尺。傳雲，洪水時，行舟者泊爨於此，餘燼插之，至今猶曰插灶。〈（出《洽聞記》）〉
　　融州河水，有泉半岩，將注其下，相次九磴，每磴下一白石浴斛承之，如似鐫造。嘗有人攜一婢，取下浴斛中浣巾。須臾，風雨忽至，其婢震死。所浣巾斛，碎於山下。自別安一斛，新於向者。〈（出《酉陽雜俎》）〉
　　有人游終南山一乳洞，洞深數里，乳旋滴瀝，〈（「滴瀝」原作「的歷」，據明抄本改。）〉成飛仙狀。洞中已有數十，眉目衣服，形制精巧。一處滴至腰已上，其人因手承漱之。經年再往，見所承滴象已成矣，乳不復滴，當手承處，衣缺二寸不就。〈（出《酉陽雜俎》）〉
　　齊郡接歷山，上有古鐵鎖。大如臂，繞其峰再浹。相傳本海中山，山神好移，故海神鎖之。挽鎖斷，飛於此。〈（出《酉陽雜俎》）〉
　　太原郡東有崖山，天旱，土人常燒此山以求雨。俗傳崖山神娶河伯女，故河伯見火，必降雨救之。今山上多生水草。〈（出《酉陽雜俎》）〉
　　黎州聖鍾山，古老傳此山有鍾，聞其聲而形不見。南詔犯境，鍾則預鳴。唐天寶、大和、咸通、乾符之載，群蠻來寇，皆有徵也。昔有名僧講《大乘經論》，鍾亦震焉。乾寧中，刺史張惠安請門僧京師右街淨眾寺惠維講《妙法蓮花經》一遍，此鍾頻鳴，如人扣擊，知向所傳者不謬矣。〈（出《黎州圖經》）〉
　　澧州嵩梁山，今名石門。永安六年，自然洞開，玄朗如門，高三百丈。角上生竹，倒垂下拂，謂之天帚。〈（出《十道記》）〉
　　歙州石鼓山，有石如鼓形，又有石人石驢。俗傳石鼓鳴，則驢鳴人哭，而縣官不利。後鑿破其鼓，遂不復鳴。〈（出《歙州圖經》）〉
　　孔曄〈（「曄」字原空闕，據明抄本改）〉《會稽記》云：「射的山，遠望的的，有如射侯，故曰射的。南有石室，可方丈，謂之射室。傳雲，羽人所遊憩，土人常以此占穀貴賤。諺云：『射的白，米斛一百；射的玄，米斛一千。』」孔靈符《會稽記》云：「射的石水數十丈，其清見底。其西有山，上參煙雲。半嶺石室，曰仙人射堂。水東高岩臨潭〈（「潭」原作「渾」，據明抄本改）〉有石的，形甚員明，視之如鏡。」又《會稽錄》云：「仙人常射如此，使白鶴取箭，北有石帆壁立。」〈（出《洽聞記》）〉
　　會稽山陰郭中，有怪山，世傳本瑯琊東武山。時天夜雨晦冥，旦而見在此焉。百姓怪之，因名曰怪山。〈（出《廣古今五行記》）〉
　　鳴鐃山，蕭子開《建安記》云：「一名大戈山，越王無諸，乘象輅，大將軍乘。鳴鐃載旗，畋獵登於此山。」古老傳，天欲雨，其山即有音樂聲也。〈（出《建州國經》）〉
　　虔州贛台縣東南三百六十三里。《南康記》云：山上有台，方廣數丈，有自然霞，如屋形。風雨之後，景氣明淨，頗聞山上有鼓吹聲，即山都木客，為其舞唱。〈（出《十道記》）〉
　　補闕熊皎雲。廬山有上霄峰者，去平地七千仞，上有石跡，雲是夏禹治水之時，泊船之所。鑿石為竅，以係纜焉。磨崖為碑，皆科鬥文字，隱隱可見。則知大禹之功，與天地不朽矣。〈（出《玉堂閒話》）〉
　　麥積山者，北跨清渭，南漸兩當，五百里岡巒，麥積處其半。崛起一石塊，高百萬尋，望之團團，如民間積麥之狀，故有此名。其青雲之半，峭壁之間，鐫石成佛，萬龕千室。雖自人力，疑其鬼功。隋文帝分葬神尼舍利函於東閣之下，石〈（「石」原作「加」據明抄本改）〉室之中，有庾信銘記，刊於岩中。古記云：「六國共修。自平地積薪，至於岩巔，從上鐫鑿其龕室佛像。功畢，旋旋折薪而下，然後梯空架險而上。其上有散花樓，七佛閣，〈（「閣」原作「用」，據明抄本改）〉金蹄銀角犢兒。由西閣懸梯而上，其間千房萬屋，緣空躡虛，登之者不敢回顧。將及絕頂，有萬菩薩堂，鑿石而成。廣若〈（「若」原作「古」，據明抄本改）〉今之大殿。其雕樑畫栱，繡棟雲楣，並就石而成。萬軀菩薩，列於一堂。自此室之上，更有一龕，謂之天堂，空中倚一獨梯，攀緣而上。至此，則萬中無一人敢登者，於此下顧，其群山皆如堷樓。王仁裕時獨能登之，仍題詩於天堂西壁上曰：「躡盡懸空萬仞梯，等閒身共白雲齊。簷前下視群山小，堂上平分落日低。絕頂路危人少到，古岩松健鶴頻棲。天邊為要留名姓，拂石慇懃手自題。時前唐末辛未年，登此留題。」於今三十九載矣。〈（出《玉堂閒話》）〉
　　漢乾祐中，翰林學士王仁裕雲，興元有斗山觀，自平川內，聳起一山，四面懸絕，其上方於鬥底，故號之。薜蘿松檜，景象尤奇。上有唐公昉飲李八百仙酒，全家拔宅之跡。其宅基三畝許，陷為坑，此蓋連地而上升也。仁裕辛巳歲，於斯為節度判官，嘗以片板題詩於觀曰：「霞衣欲舉醉陶陶〈（公昉一家飲八百洗瘡，一家酒醉而上升）〉，不覺全家住絳霄。拔宅只知雞犬在，上天誰信路歧遙。三清遼廓拋塵夢，八景雲煙事早朝。為有故林蒼柏健，露華涼葉鎖金飆。」舊說雲，斗山一洞，西去二千里，通於青城大面山，又與嚴真觀井相通。仁裕癸未年入蜀，因謁嚴真觀，見斗山詩碑在焉。詰其道流，雲，不知所來，說者無不驚奇之。〈（出《玉堂閒話》）〉
　　興元之南，有大竹路，通於巴州。其路則深溪峭岩，捫蘿摸石，一上三日，而達於山頂。行人止宿，則以緪蔓繫腰，縈樹而寢。不然，則墮於深澗，若沈黃泉也。復登措大嶺，蓋有稍似平處，路人徐步而進，若儒之布武也。其絕頂謂之孤雲兩角，彼中諺云：「孤雲兩角，去天一握。」淮陰侯廟在焉。昔漢祖不用韓信，信遁歸西楚。蕭相國追之，及於茲山，故立廟貌。王仁裕嘗佐褒梁師王思同，南伐巴人，往返登陟，亦留題於淮陰祠。詩曰：「一握寒天古木深，路人猶說漢淮陰，孤雲不掩興亡策，兩角曾懸去住心。不是冕旒輕布素，豈勞丞相遠追尋。當時若放還西楚，尺寸中華未可侵。」崎嶇險峻之狀。未可殫言。〈（出《玉堂閒話》）〉
　　江南間有溪毒，疾發時，如重傷寒。識之者，取水筆管，內於鼻中，以指彈之三五下，即出墨血，良久疾愈。不然，即致卒矣。〈（出《錄異記》）〉
