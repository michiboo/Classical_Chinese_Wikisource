　　晉王羲之字逸少，曠子也。七歲善書。十二，見前代《筆說》於其父枕中，竊而讀之。父曰：「爾何來竊吾所秘？」羲之笑而不答。母曰：「爾看用筆法。」父見其小，恐不能秘之，語羲之曰：「待爾成人，吾授也。」羲之拜請，今而用之，使待成人，恐蔽兒之幼令也。父喜，遂與之。不盈期月，書便大進。衛夫人見，語太常王策曰：「此兒必見用筆訣，近見其書，便有老成之智。」涕流曰：「此子必蔽吾名。」晉帝時，祭北郊文，更祝板，工人削之，筆入木三分。三十三書《蘭亭序》，三十七書《黃庭經》。書訖，空中有語：「卿書感我，而況人乎，吾是天台文〈（說郛九二文作丈）〉人。」自言真勝鍾繇。羲之書多不一體，〈（出羊欣《筆陣圖》）〉逸少善草、隸、八分、飛白、章行，備精諸體，自成一家法。千變萬化，得之神功。逸少隸、行、草、章、飛白五體俱入神，八分入妙。妻郗氏甚工書。有七子，獻之最知名。玄之、凝之、徽之，操之並工草。〈（出《書斷》）〉
　　又　羲之，書以章草答庾亮。示翼，翼見，乃歎伏。因與羲之書雲，「吾昔有伯英章草八紙，過江顛沛，遂乃亡失。常歎妙跡永絕，忽見足下答兄書，煥若神明，頓還舊觀。」羲之罷會稽，住蕺山下。旦見一老姥，把十許六角竹扇出市。王聊問：「比欲貨耶，一枚幾錢？」答云：「二十許。」右軍取筆書扇，扇五字。姥大悵惋云：「老婦〈（婦字原缺，據明抄本補）〉舉家朝餐，俱仰於此，云何書壞。」王答曰：「無所損，但道是王右軍書字，請一百。」既入市，人競市之。後數日，復以數扇來詣，請更書，王笑而不答。又雲，羲之曾自書表與穆帝，專精任意。帝乃令索紙色類，長短闊狹，與王表相似。使張翼寫效，一毫不異，乃題後答之。羲之初不覺，後更相看，乃歎曰：「小人亂真乃爾。」羲之性好鵝，山陽曇忀村有一道士養好者十餘。王清旦乘小船，故往看之。意大願樂，乃告求市易，道士不與。百方譬說，不能得之。道士言性好道，久欲寫河上公老子，縑素早辦，而無人能書。府君若能自書老子〈（「老子」原作「屈」，據明抄本改）〉《道德》各兩章，便合群以奉。羲之停半日，為寫畢。籠鵝而歸，大以為樂。又嘗詣一門生家，設佳饌供給，意甚感之，欲以書相報。見有一新榧幾，至滑淨，王便書之，草正相半。門生送王歸郡，比還家，其父已刮削都盡，兒還去看，驚懊累日。〈（出《圖書會粹》）〉
　　又　晉穆帝永和九年，暮春三月三日嘗遊山陰。與太原孫統承、公孫綽興、公〈（公字原缺，據法書要錄補）〉廣漢王彬之道生、陳郡謝安石、高平郗罷重熙、太原王〈（王字原缺，據法書要錄補）〉蘊叔仁、釋支遁道林、並逸少子凝、徽、操之等四十一人，修袚禊之禮。揮毫制序，興樂而書。用蠶繭紙鼠須筆，遒媚勁健，絕代更無。凡二十八行，三百二十四字，字有重者皆別體，就中之字最多。〈（出《法書要錄》）〉
　　王獻之字子敬，尤善草隸。幼學於父，習於張芝。爾後改變制度，別創其法。率爾師心，冥和天矩。初謝安請為長史。太元中，新起太極殿。安欲使子敬題榜，以為萬代寶，而難言之。乃說韋仲將題靈雲台之事。子敬知其旨，乃正色曰：「仲將魏之大臣，寧有此事。使其有此，知魏德之不長。」安遂不之逼。子敬年五六歲時學書，右軍從後潛掣其筆，不脫。乃歎曰：「此兒當有大名，遂書《樂毅論》與之。學竟能極。小真書可謂窮微入聖，筋骨緊密，不減於父。如大則尤直而寡態，豈可同年。唯行草之間，逸氣過也。及論諸體，多劣右軍。總而言之，季孟差耳。子敬隸、行、草、章草、飛白五體，俱入神。八分入能。〈（出《書斷》）〉
　　又　羲之為會稽，子敬齣戲。見北館新白土壁，白淨可愛。子敬令取掃帚，沾泥汁中，以書壁。為方丈一字，晻曖斐亹，極有勢好。日日觀者成市。羲之後見，歎其美，問誰所作。答曰：「七郎。」羲之於是作書與所親云：「子敬飛白大有，〈（按說郛九二有下多一進字）〉直是圖於此壁。」子敬好書，觸遇造玄。有一好事年少，故作精白紙械，著往詣子敬。便取械書之，草正諸體悉備，兩袖及標略周，自歎北來之合。年少覺王左右有凌奪之色，如是掣械而走。左右果逐及於門外，鬥爭分裂，少年才得一袖而已。子敬為吳興，羊欣父不疑為烏程令。欣時年十五六，書已有意。為子敬所知，往縣。入欣齋，著新白絹裙晝眠。子敬乃書其裙幅及帶，欣覺歡樂，遂寶之，後以上朝廷。〈（出《圖書會粹》）〉
　　又　獻之嘗與簡文帝書十許紙。最後題雲，「下官此書甚合作，願聊存之。」此書為桓玄所寶。玄愛重二王，不能釋手。乃撰縑素及紙書正行之尤美者，合為一帙。嘗置左右，及南奔，雖甚狼狽，猶以自隨。將敗，並沒於江。〈（出《法書要錄》）〉
　　王修字敬仁，仲祖之子，官至著作郎。少有秀令之譽，年十六著《賢令論》。劉真長見之，嗟歎不已。善隸行書，嘗就右軍求書。乃寫《東方朔畫贊》與之。王僧虔云：「敬仁書殆窮其妙，王子敬每看，咄咄逼人。」昇平元年卒，年二十四歲。始王導愛好鍾氏書，喪亂狼狽，猶衣帶中藏〈（「藏」原作「戲」，據明抄本改）〉尚書宣示。過江後，以賜逸少。逸少乞敬仁。敬仁卒，其母見此書平生所好，以入棺。敬仁隸行入妙，殷仲堪書，亦敬仁之亞也。〈（出《書斷》）〉
　　荀輿能書，嘗寫狸骨方。右軍臨之，至今謂之《狸骨帖》。〈（出《尚書故實》）〉
　　謝安字安石，學正於右軍。右軍云：「卿是解書者，然知〈（「知」原作「之」，據明抄本改）〉解書為難。」安石尤善行書，亦猶衛洗馬，風流名士，海內所瞻。王僧虔云：「謝安入能書品錄也。」安石隸行草並入妙。兄尚字仁祖、萬石，〈（《法書要錄》萬石作弟萬字安石）〉並工書。〈（出《書斷》）〉
　　晉平南將軍後侍中王慄，右軍之叔父，工隸飛白，祖述張衛法。復索靖書七月二十六日一紙，每寶玩之。遭永嘉喪亂，乃四疊綴衣中以渡江。今蒲州桑泉令豆盧器得之，疊跡猶在。〈（出《圖史異纂》）〉
　　晉戴安道隱居不仕。總角時，以雞子汁溲白瓦屑作鄭玄碑，自書刻之。文既奇麗，書亦絕妙。又有康昕，亦善草隸。王子敬嘗題方山亭壁數行，昕密改之，子敬後過不疑。又為謝居士題畫像，以示子敬，嗟歎〈（「嗟歎」原作「歎能」，據明抄本改）〉以為奇〈（「奇」原作「川河」，據明抄本改）〉絕矣。昕字君明，外國人，官臨沂令。〈（原缺出處，明抄本作出《書斷》）〉
　　晉韋昶字文林，仲將兄康字元將，涼州刺史之玄孫。官至潁川太守散騎常侍。善古文大篆及草，狀貌極古。亦猶人則抱素，木則封冰，奇而且勁。太元中，孝武帝改治宮室及廟諸門，並欲使王獻之隸草書題榜，獻之固辭。及使劉瑰以八分書之，後又以文休以大篆改八分焉。或問王右軍父子書名，以為云何。答曰：「二王自可謂能，未知是書也。」又妙作筆，王子敬得其筆。歎為絕世。義熙末卒，年七十餘。文體古文、大篆、草書並入妙。〈（出《書斷》）〉
　　宋蕭思話，蘭陵人。父源，冠軍瑯琊太守。思話官至徵西將軍左僕射。工書，學於羊欣，得具體法。雖無奇峰壁立之秀，連岡盡望，勢不斷絕，亦可謂有功矣。王僧虔云：「蕭全法羊，風流媚好，殆欲不減，筆力恨弱。」袁昂云：「羊真孔草，蕭行范篆，各一時之妙也。」〈（出《書斷》）〉
　　瑯琊王僧虔博通經史，兼善草隸。太祖謂虔曰：「我書何如卿。」曰：「臣正書第一，草〈（「草」原作「章」，據明抄本改）〉書第三；陛下草書第二；正書第三。臣無第二，陛下無第一。」上大笑曰：「卿善為詞也。然天下有道，丘不與易也。」虔歷左僕射尚書令，諡簡穆公。僧虔長子慈，年七歲，外祖江夏王劉義恭，迎之入中齋，施實寶物，恣其所取。慈唯取素琴一張孝子圖而已。年十歲，共時輩蔡約入寺禮佛。正見沙門等懺悔，約戲之曰：「眾僧今日何干乾。」慈應聲答曰：「卿如此不知禮，何以興蔡氏之宗。」約，興宗之子也。謝超宗見慈學書，謂之曰：「卿書何如虔公。」答云：「慈書與大人，如雞之比鳳。」超宗，鳳之子。慈歷侍中，贈太常卿。約歷太子詹事。〈（出《談藪》）〉
　　又　齊高帝嘗與王僧虔賭書畢，帝曰：「誰為第一？」僧虔對曰：「臣書人臣中第一，陛下書帝中第一。」帝笑曰：「卿可謂善自謀矣。」〈（出《南史》）〉
　　宋末，王融圖古今雜體，有六十四書。少年倣效，家藏紙貴。而風魚蟲鳥，是七國時書。元長皆作隸字，故貽後來所誥。〈（明抄本誥作詰）〉湘東王遣沮陽令韋仲定為九十一種，次功曹謝善勛增其九法，合成百體。其中以八卦為書焉，〈（「焉」原作「為」，據明抄本改）〉一以太為兩法，徑丈一字，方寸千言。〈（出《法書要錄》）〉
　　梁蕭子雲字景喬。武帝謂曰：「蔡邕飛而不白，羲之白而不飛。飛白之間，在卿斟酌耳。」嘗大書蕭字，後人匣而寶之。傳之張氏賓護，東部舊第有蕭齋，前後序皆名公之詞也。〈（出《尚書故實》）〉武帝造寺，令蕭子雲飛白大書蕭字，至今蕭字存焉。李約竭產，自江南買歸東洛，建一小亭以玩，號曰「蕭齋」。〈（出《國史補》）〉
　　海鹽令蘭陵蕭特善草隸，高祖賞之曰：「子敬之書，不如逸少；蕭特之跡，逐過其父。」〈（出《談藪》）〉
　　陳永欣寺僧智永，永師遠祖逸少。曆紀專精，攝齋升堂，員草唯命。智永章草及草書入妙，行入能。兄智楷亦工書，丁覘亦善隸書。時人云：「丁真永草。」〈（出《書斷》）〉
　　又　智永嘗於樓上學書，業成方下。〈（出《國史纂異》）〉
　　梁周興嗣編次千字文，而有王右軍者，人皆不曉。其始乃梁武教諸王書，令殷鐵石於大王書中，榻一千字不重者，每字片紙，雜碎無序。武帝召興嗣謂曰：「卿有才思，為我韻之。」興嗣一夕編綴進上，鬢髮皆白，而賞錫甚厚。右軍孫智永禪師，自臨八百本，散與人外，江南諸寺各留一本。永公住吳興永欣寺，積學書，後有禿筆頭十甕，每甕皆數千。人來覓書，並請題額者如市。所居戶限為穿穴，乃用鐵葉裹之，謂為鐵門限。後取筆頭瘞之，號為退筆塚，自製銘志。〈（出《尚書故實》）〉
　　常居永欣寺閣上臨書，所退筆頭，置之於大竹簏。簏受一石餘，而五簏皆滿。〈（出《法書要錄》）〉
　　隋永欣寺僧智果，會稽人也。煬帝甚善之。工書銘石，其為瘦健，造次難類。嘗謂永師云：「和尚得右軍肉，智果得骨。夫筋骨藏於膚肉，山水不厭高深。而此公稍乏清幽，傷於淺露。若吳人之戰，輕進易退，勇力而非武，虛張誇耀，無乃小人儒乎。智果隸、行、草入能。〈（出《書斷》）〉
