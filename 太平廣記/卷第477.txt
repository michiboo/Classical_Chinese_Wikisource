　　平陽人張景者，以善射，為本郡裨將。景有女，始十六七，甚敏惠，其父母愛之，居以側室。一夕，女獨處其中，寢〈（「寢」原作「寤」，據明抄本改。）〉未熟，忽見軋其戶者。俄見一人來，被素衣，貌充而肥，自欹身於女之榻。懼為盜，默不敢顧。白衣人又前迫以笑，女益懼，且慮為怪焉。因叱曰：「君豈非盜乎？不然，是他類也。」白衣者笑曰：「東選吾心，謂吾為盜，且亦誤矣。謂吾為他類，不其甚乎！且吾本齊人曹氏子也，謂我美風儀，子獨不知乎？子雖拒我，然猶寓子之舍耳。」言已，遂偃於榻，且寢〈（「寢」原作「寤」，據明抄本改。）〉焉。女惡之，不敢竊視，迨將曉方去。明夕又來，女懼益甚。又明日，具事白於父。父曰：「必是怪也。」即命一金錐，貫縷於其末，且利鋩，以授女。教曰：「魅至，以此表焉。」是夕又來，女強以言洽之，魅果善語。夜將半，女密以錐倳其項，其魅躍然大呼，曳縷而去。明日，女告父，命僮逐其跡，出舍數十步，至古木下，得一穴而繩貫其中。乃窮之，深不數尺，果有一蠐螬，約尺餘，蹲其中焉，錐表其項，蓋所謂齊人曹氏子也。景即殺之，自此遂絕。〈（出《宣室志》）〉
　　王彥威鎮汴之二年，夏旱，時表〈（明抄本「表」作「袁」）〉王傅李玘過汴，因宴。王以旱為慮，李醉曰：「欲雨甚易耳，可求蛇醫四頭，十石甕二，每甕實以水，浮二蛇醫，覆以木蓋，密泥之，分置於鬧處。甕前設席燒香，選小兒十歲已下十餘，令執小青竹，晝夜更擊其甕，不得少輟。」王如其言試之，一日兩度雨，大注數百里。舊說，龍與蛇師為親家。〈（出《酉陽雜俎》）〉
　　相傳裴旻山行，有山蜘蛛，垂絲如匹布，將及旻。旻引弓射卻之，大如車輪，因斷其絲數尺，收之。部下有金瘡者，剪方寸貼之，血立止。〈（出《酉陽雜俎》）〉
　　河南少尹韋絢，少時，嘗於夔州江岸見一異蟲。初疑一棘刺，從者驚曰：「此蟲有靈，不可犯之，或致風雨。」韋試令踏地驚之，蟲飛，伏地如滅，細視地上，若石脈焉。良久漸起如舊，每刺上有一爪，忽入草，疾走如箭，竟不知何物。〈（出《酉陽雜俎》）〉
　　蠍負蟲巨者，多化為蠍。蠍子多負於背，段成式嘗見一蠍負十餘子，子色猶白，才如稻粒。又嘗見張希復言，陳州古倉有蠍，形如錢，螫人必死，江南舊無。〈（出《酉陽雜俎》）〉
　　舊說，蝨蟲症，〈（「蟲症」原作「蟲」，據《酉陽雜俎》卷十七改。）〉飲赤龍所浴水則愈。蝨惡水銀，人有病蝨者，雖香衣沐浴不能已，惟水銀可去之。道士崔白言，荊州秀才張告，嘗捫得兩頭蝨。又有草生山足濕處，葉如百合，對葉獨莖，莖微赤，高一二尺，名蝨建草，能去蟣蝨。〈（出《酉陽雜俎》）〉
　　荊州有帛師號法通，本安西人，少於東天出家。言蝗蟲腹下有梵字，或自天下來者。及忉利天梵天來。西域驗其字，作本天壇法禳之。今蝗蟲首有王字，固自可曉。或言魚子變，近之矣。舊言蟲食谷者，部吏所致，侵漁百姓，則蟲食谷。蟲身黑頭赤，武官也；頭黑身赤，儒吏也。〈（出《酉陽雜俎》）〉
　　唐嘗有士人客游十餘年，歸莊，莊在登封縣。夜久，士人睡未著。忽有星火發於牆堵下，初為螢，稍稍芒起，大如彈丸，飛燭四隅，漸低，輪轉來往。去士人面才尺餘。細視光中，有一女子，貫釵，紅衫碧裙，搖首擺臂，〈（「臂」原作「尾」，據明抄本改。）〉具體可愛。士人因張手掩獲，燭之，乃鼠糞也，大如雞棲子。破視，有蟲首赤身青，殺之。〈（出《酉陽雜俎》）〉
　　相傳人將死，蝨離身。或雲，取病者蝨於床前，可以卜病。將差，蝨行向病者，背則死。〈（出《酉陽雜俎》）〉
　　一日，江楓亭會，眾說單方。段成式記治壁鏡，用白礬。重訪許君，用桑柴灰汁，三度沸，取汁，白礬為膏，塗瘡口即差，兼治蛇毒。自商鄧襄州，多壁鏡，毒人必死。〈（身匾五足者是）〉坐客或雲，已年不宜殺蛇。〈（出《酉陽雜俎》）〉
　　安邑縣北門，縣人云，有一蠍如琵琶大，每出來，不毒人，人猶是恐。其靈積年矣〈（出《傳載》）〉
　　劉君雲，南中紅蕉花時，有紅蝙蝠集花中，南人呼為紅蝙蝠。〈（出《酉陽雜俎》）〉
　　青蚨似蟬而狀稍大，其味辛，可食。每生子，必依草葉，大如蠶子。人將子歸，其母亦飛來，不以近遠，其母必知處。然後各致小錢〈（「錢」字原空缺，據黃本補。）〉於巾，埋東行陰牆下，三日開之，即以母血塗之如前。每市物，先用子，即子歸母；用母者，即母歸子。如此輪還，不知休息。若買金銀珍寶，即錢不還。青蚨者，一名魚伯。〈（出《窮神秘苑》）〉
　　一日，紫極宮會。秀才劉魯封雲，嘗見滕王《蜂蝶圖》。有名江夏斑，大海眼，小海眼，村裡來，菜花子。〈（出《酉陽雜俎》）〉
　　異蜂，有蜂狀如蠟蜂，稍大，飛勁疾。好圓裁樹葉，捲入木竅及壁罅中作窠。段成式嘗發壁尋之，每葉卷中，實以不潔。或雲，將化為蜜。〈（出《酉陽雜俎》）〉
　　寄居之蟲，如螺而有腳，形似蜘蛛。本無殼，入空螺殼中，載以行，觸之縮足，〈（「足」原作「定」，據明抄本改。）〉如螺閉戶也。火炙之，乃出走，始知其寄居也。〈（出《酉陽雜俎》）〉
　　溫會在江州，與賓客看打魚。漁子一人忽上岸狂走，溫問之，但反手指背，不能語。漁者色黑，細視之，有物如黃葉，大尺餘，眼遍其上，齧不可取。溫令燒之，方落。每對一眼底，有嘴如釘。漁子出血數升而死。莫有識者。〈（出《酉陽雜俎》）〉
　　長安秋多蠅。段成式嘗日讀百家五卷，頗為所擾，觸睫隱字，驅不能已。偶拂殺一焉，細視之，翼甚似蜩，冠甚似蜂。性察於腐，嗜於酒肉。按理首翼。其類有蒼者聲雄壯，負金者聲清，聽其聲在翼也。青者能敗物，巨者首如火。或曰，大麻蠅，芋根所化。〈（出《酉陽雜俎》）〉
　　壁魚，補闕張周封言，嘗見壁上白瓜子化為白魚。因知列子言朽瓜為魚之義。〈（出《酉雜俎》）〉
　　天牛蟲，黑甲蟲也。長安夏中，此蟲或出於籬壁間，必雨。段成式七度驗之，皆應。〈（出《酉陽雜俎》）〉
　　白蜂窠，段成式修行裡私第，果園數畝。壬戌年，有蜂如麻子，蜂膠土為巢，於庭前簷，大如雞卵，色正白可愛。家弟惡而壞之。其冬，果疊〈（明抄本「疊」作「釁」）〉鍾手足。《南史》言宋明帝惡言白問。〈（明抄本「問」作「門」）〉金樓子言子婚日，疾風雪下，帷幕變白，以為不祥。抑知俗忌白久矣。〈（出《酉陽雜俎》）〉
　　毒蜂。嶺南有毒菌，夜明，經雨而腐，化為巨蜂。黑色，喙若鋸，長三分餘。夜入人耳鼻中，斷人心繫。〈（出《酉陽雜俎》）〉
　　蜀中有竹蜜蜂，好於野竹上結窠。窠大如雞卵，有蒂，長尺許。窠與蜜並紺色可愛，甘倍於常蜜。〈（出《酉陽雜俎》）〉
　　水蛆，南中水谿澗中多此蟲，長寸餘，色黑。夏深，變為虻，螫人甚毒。〈（出《酉陽雜俎》）〉
　　象浦，其川渚有水蟲，攢木食船，數十日船壞。蟲甚細微。〈（出《酉陽雜俎》）〉
　　水蟲形似蛣蜣，大腹下有刺，有棘針，螫人有毒。〈（原缺出處。明抄本、陳校本作出《酉陽雜俎》）〉
　　南中有蟲名避役，應一日十二辰。其蟲狀如蛇醫，腳長，色青赤，肉鬣。暑月時見於籬壁間，俗見者多稱意事。其首倏忽更變，為十二辰狀。段成式再從兄尋常睹之。〈（出《酉陽雜俎》）〉
　　蜳蝺形如蟬，其子如蟲，著〈（「著」原作「者」，據明抄本改。）〉草葉。得其子則母飛來就之，煎食，辛而美。〈（出《酉陽雜俎》）〉
　　灶馬狀如促織，稍大，腳長，好穴於灶側。俗言灶有馬，足食之兆。〈（出《酉陽雜俎》）〉
　　虢州有蟲名謝豹，常在深土中，司馬裴沈子嘗掘穴獲之。小類蝦蟆，而圓如球。見人，以前兩腳交覆首，如羞狀。能穴地如鼢鼠，頃刻深數尺。或出地，聽謝豹鳥聲，則腦裂而死，俗因名之。〈（出《酉陽雜俎》）〉
　　碎車〈（赤即反）〉蟲狀如唧聊，蒼色，好棲高樹上，其聲如人吟嘯。終南有之。〈（出《酉陽雜俎》）〉
　　則斷。常趁蚓，蚓不復動，乃上蚓掩之，良久蚓化，唯腹泥如涎。有毒，雞食則死。俗呼土盅。〈（出《酉陽雜俎》）〉
　　雷蜞大如蚓，以物觸之，及蹙縮，圓轉若鞠。良久引首，鞠形漸小，復如蚓焉。或雲，齧人毒甚。〈（出《酉陽雜俎》）〉
　　蟬未脫時名腹育，相傳言蛣蜣所化。秀才韋翾莊在杜曲，嘗冬中掘樹根，見腹育附於朽處，怪之。村人言蟬固朽木所化也。翾因剖一視之，腹中猶實爛木。〈（出《酉陽雜俎》）〉
　　蛺蝶，尺蠖繭所化也。秀才顧非熊少時，嘗見鬱棲中壞綠裙幅，旋化為蝶。工部員外郎張周封言，百合花合之，泥其隙，經宿，化為大蝴蝶。〈（出《酉陽雜俎》）〉
　　蟻，秦中多巨黑蟻，好鬥，俗呼為馬蟻。次有色竊赤者細蟻，中有黑遲鈍，力舉等身鐵。有竊黃者，最有兼弱之智。段成式兒戲時，常以棘刺摽蠅，直其來路，此蟻觸之而返。或去穴一尺或數寸，入穴中者，如索而出，疑有聲而相召也。其行每六七，有大首者間之，整若隊伍。至徙蠅時，大首者或翼或殿，如備異蟻狀也。〈（出《酉陽雜俎》）〉
　　程執恭在易定野中，見〈（「見」字原缺，據明抄本補。）〉蟻樓，高二尺餘。〈（出《酉陽雜俎》）〉
