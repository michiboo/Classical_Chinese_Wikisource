　　唐太宗貞觀十四年，自真草書屏風，以示群臣。筆力遒勁，為一時之絕。嘗謂朝臣曰：「書學小道，初非急務。時或留心，猶勝棄日。凡諸藝業，未有學而不得者也，病在心力懈怠，不能專精耳。」又云：「吾臨古人之書，殊不學其形勢，惟在骨力。及得骨力，而形勢自生耳。」嘗召三品已上，賜宴於玄武門。帝操筆作飛白書，眾臣乘酒，就太宗手中相競。散騎常侍劉洎，登御床引手，然後得之。其不得者，咸稱洎登床，罪當死，請付法。太宗笑曰：「昔聞婕妤辭輦，今見常侍登床。」〈（出《尚書故實》）〉
　　王羲之《蘭亭序》。僧智永弟子辨才，嘗於寢房伏樑上，鑿為暗檻，以貯《蘭亭》。保惜貴重於師在日。貞觀中，太宗以聽政之暇，銳志玩書。臨羲之真草書帖，構募備盡，唯未得《蘭亭》。尋討此書，知在辨才之所。乃敕追師入內道場供養，恩賚優洽。數日後，因言次，乃問及《蘭亭》，方便善誘，無所不至。辨才確稱往日侍奉先師，實常獲見，自師沒後，薦經喪亂，墜失不知所在。既而不獲，遂放歸越中。後更推究，不離辨才之處。又敕追辨才入內，重問《蘭亭》。如此者三度，竟靳固不出。上謂侍臣曰：「右軍之書，朕所偏寶。就中逸少之跡，莫如《蘭亭》。求見此書，勞於寤寐。此僧耆年，又無所用。若得一智略之士，設謀計取之必獲。」尚書左僕射房玄齡曰：「臣聞監察御史蕭翼者，梁元帝之曾孫。今貫魏州莘縣，負才藝，多權謀，可充此使，必當見獲。」太宗遂召見，翼奏曰：「若作公使，義無得理。臣請私行詣彼，須得二王雜帖三數通。」太宗依給。翼遂改冠微服，至洛潭。隨商人船，下至越州。又衣黃衫，極寬長潦倒，得山東書生之體。日暮入寺，巡廊以觀壁畫。遇辨才院，止於門前。辨才遙見翼，乃問曰：「何處檀越。」翼就前禮拜云：「弟子是北人，將少許蠶種來賣。歷寺縱觀，幸遇禪師。」寒溫既畢，語議便合。因延入房內，即共圍棋撫琴，投壺握槊，談說文史，竟甚相得。乃曰：「白頭如新，傾蓋如舊。今後無形跡也。」便留夜宿，設缸面藥酒果等。江東雲缸面，猶河北稱甕頭，謂初熟酒也。酣樂之後，請賓賦詩。辨才探得來字韻，其詩曰：「初醞一缸開，新知萬里來。披雲同落寞，步月共徘徊。夜久孤琴思，風長旅雁哀。非君有密術，誰照不燃灰。」蕭翼探得招字韻，詩曰：「邂逅款良宵，慇懃荷勝招。彌天俄若舊，初地豈成遙。酒蟻傾還泛，心猨躁似調。誰憐失群翼，長苦業風飄。」妍蚩略同，彼此諷詠，恨相知之晚。通宵盡歡，明日乃去。辨才云：「檀越閒即更來。」翼乃載酒赴之。興後作詩，如此者數四。詩酒為務，其俗混然。經旬朔，翼示師梁元帝自書《職貢圖》，師嗟賞不已。因談論翰墨，翼曰：「弟子先傳二王楷書法，弟子自幼來耽玩，今亦數帖自隨。」辨才欣然曰：「明日來，可把此看。」翼依期而往，出其書以示辨才。辨才熟詳之曰：「是即是矣，然未佳善也。貧道有一真跡，頗是殊常。」翼曰：「何帖？」才曰：「《蘭亭》。」翼笑曰：「數經亂離，真跡豈在，必是響榻偽作耳。」辨才曰：「禪師在日保惜，臨亡之時，親付於吾。付受有緒，那得參差。可明日來看。」及翼到，師自於屋樑上檻內出之。翼見訖。故駁瑕指纇曰：「果是響榻書也。」紛競不定。自示翼之後，更不復安於伏樑上。並蕭翼二王諸帖，並借留置於几案之間。辨才時年八十餘，每日於窗下臨學數遍，其老而篤好也如此。自是翼往還既數，童第等無復猜疑。後辨才出赴邑汜橋南嚴遷家齋，翼遂私來房前。謂童子曰：「翼遺卻帛子在床上。」童子即為開門。翼遂於案上，取得《蘭亭》及御府二王書帖，便赴永安驛。告驛長陵訴曰：「我是御史，奉敕來此。今有墨敕，可報汝都督知。」都督齊善行聞之，馳來拜謁。蕭翼因宣示敕旨，具告所由。善行走使人召辨才，辨才仍在嚴遷家未還寺。遽見追乎，不知所以。又遣雲，侍御須見。及師來見御史，乃是房中蕭生也。蕭翼報云：「奉敕遣來取《蘭亭》，《蘭亭》今已得矣，故喚師來別。」辨才聞語而便絕倒，良久始蘇。翼便馳驛南〈（法書要錄南作而）〉發，至都奏御，太宗大悅。以玄齡舉得其人，賞錦琜千段；擢拜翼為員外郎，加五品，賜銀瓶一、金縷瓶一、馬腦碗一、並實以珠。內廄良馬兩匹，兼寶裝鞍轡。宅莊各一區。太宗初怒老僧之秘吝，俄以其年耄，不忍加刑。數月後，仍賜物三千段，谷三千石，便敕越州支給。辨才不敢將入己用，乃造三層寶塔。塔甚精麗，至今猶存。老僧因驚悸患重，不能強飯，唯歠粥，歲餘乃卒。帝命供奉榻書人趙模、韓道政、馮承素、諸葛真等四人，各榻數本，以賜皇太子諸王近臣。貞觀二十三年，聖躬不豫，幸玉華宮含風殿。臨崩，謂高宗曰：「吾欲從汝求一物，汝誠孝也，豈能違吾心耶，汝意何如？」高宗哽咽流涕，引耳而聽受制命。太宗曰：「吾所欲得蘭亭，可與我將去。」後隨仙駕入玄宮矣。今趙模等所榻在者，一本尚直錢數萬也。〈（出《法書要錄》）〉
　　又　一說王羲之嘗書《蘭亭會序》。隋末，廣州好事僧得之。僧有三寶，寶而持之。一曰右軍《蘭亭》書，二曰神龜，〈（以銅為之。龜腹受一升。以水貯之。龜則動四足行。所在能去）〉三曰如意。〈（以鐵為文。光明洞徹。色如水晶）〉太宗特工書，聞右軍蘭亭真跡，求之得其他本，若第一本，知在廣州僧，而難以力取。故令人詐僧，果得其書。僧曰：「第一寶亡矣，其餘何愛。」乃以如意擊石，折而棄之；又投龜一足傷，自是不能行矣。〈（出《紀聞》）〉
　　唐漢王元昌，神堯之子，善行書。諸王仲季並有能名，韓王、曹王，亦其亞也。曹則妙于飛白，韓則工於草行。魏王、魯王，亦韓王之倫也。〈（出《書斷》）〉
　　唐歐陽詢字信本，博覽今古，官至銀青光祿大夫率更令。書則八體盡能，筆力勁險。高麗愛其書，遣使請焉。神堯歎曰：「不意詢之書名，遠播夷狄。」真觀十五年卒，年八十五。詢飛白、隸、行、草入妙，大篆、章草入能。〈（出《書斷》）〉
　　又　率更嘗出行，見古碑索靖所書。駐馬觀之，良久而去。數步，復下馬佇立。疲則布毯坐觀，因宿其傍，三日而後去。今開通元寶錢，武德四年鑄，其文乃歐陽率更書也。〈（出《國史異纂》）〉
　　唐歐陽通，詢子。善書，瘦怯〈（明抄本瘦怯作取法）〉於父。常自矜能書，必以象牙犀角為筆管；狸毛為心；覆以秋兔毫；松煙為墨，末以麝香；紙必須堅薄白滑者乃書之，蓋自重其書。薛純陀亦效歐草，傷於肥鈍，亦通之亞也。〈（出《朝野僉載》）〉
　　虞世南字伯施，會稽人也，仕隋為秘書郎。煬帝知其才，嫉其鯁直，一為七品十餘年。仕唐至秘書監。文皇曰：「世南一人，遂兼五絕。一曰博學，二曰德行，三曰書翰，四曰詞藻，五曰忠直。有一於此，足謂名臣，而世南兼之。」行草之際，尤所偏工。本師於釋智永，及其暮齒，加以遒逸。卒年八十九。伯施隸草行入妙。〈（出《書斷》）〉
　　褚遂良，河南人。父亮，太常卿。遂良官至僕射，善書。少則伏膺虞監，長則師祖右軍，真書甚得其媚趣。顯慶中卒，年六十四。遂良隸行入妙，亦嘗師受史陵。然史亦有古直，傷於疏瘦也。〈（出《書斷》）〉
　　又　遂良問虞監曰：「某書何如永師？」曰：「吾聞彼一字直五萬，官豈得若此者？」曰：「何如歐陽詢。」虞曰：「聞詢不擇紙筆，皆能如志，官豈得若此？」褚曰：「既然，某何更留意於此。」虞曰：「若使手和筆調，遇合作者，亦深可貴尚。」褚喜而退。〈（出《國史異纂》）〉
　　薛稷，河南人，官至太子少保。書學褚，尤尚綺麗媚好。膚肉得師之半矣，可渭河南公之高足。甚為時所珍尚，稷隸行入能。〈（出《書斷》）〉又　稷外祖魏徵家，富圖籍，多有虞褚舊跡。銳精模效，筆態遒麗。當時無及之者。又善畫，〈（「畫」原作「書」，據明抄本改）〉博採古蹟，埒於秘書。〈（出《譚賓錄》）〉
　　高正臣，廣平人，官至衛尉卿。習右軍之法，睿宗愛其書。張懷素之先，與高有舊，朝士就高乞書，或憑書之。高常為人書十五紙，張乃戲換其五紙，又令示高。再看不悟。客曰：「有人換公書。」高笑曰：「必是張公也。」乃詳觀之，得其三紙。客曰：「猶有在。」高又觀之，竟不能辨。高嘗許人書一屏障，逾時未獲。其人乃出使淮南，臨別，大悵惋。高曰：「正臣故人在申州，正與僕書一類，公可便往求之。」遂立申此意。陸柬之嘗為高書告身，高常嫌之，不將入秩。後為鼠所傷，乃持示張公曰：「此鼠甚解正臣意。」風調不合，一至於此。正臣隸行草入能。〈（出《書斷》）〉
　　王紹宗字承烈，官至秘書少監。祖述子敬欽羨柬之。其中小真書，體象尤異。其行書及章草，次於真。常與人書云：「鄙夫書翰無工者，特由水墨之積習。恆精心率意，虛神靜思以取之。」每與吳中陸大夫論及此道，明朝必不覺已進。陸後與密訪知之，嗟賞不少。「將餘比虞七，以虞亦不臨寫故也，但心准目想而已。聞虞眠布被中，恆手畫腹皮，與餘正同也。」承烈隸行草入能。〈（出《書斷》）〉
　　鄭虔任廣文博士。學書而病無紙，知慈恩寺有柿葉數間屋，遂借僧房居止。日取紅葉學書，歲久殆遍。後自寫所制詩並畫，同為一卷封進。玄宗御筆書其尾曰：「鄭虔三絕。」〈（出《尚書故實》）〉
　　李陽冰善小篆，自言斯翁之後，且〈（「且」原作「耳」，據明抄本改）〉至小生，曹喜、蔡邕不足言。開元中，張懷瓘撰《書斷》，陽冰、張旭並不載。絳州有篆字與古不同，頗為怪異。李陽冰見之，寢臥其下，數日不能去。驗其書是唐初，不載書者名姓。碑有「碧落」二字，時人謂之碧落碑。〈（出《國史補》）〉
　　張旭草書得筆法，後傳崔邈、顏真卿。旭言：「始吾聞公主與擔夫爭路，而得筆法之意；後見公孫氏舞劍器而得其神。」飲醉輒草書，揮筆大叫。以頭搵水墨中而書之，天下呼為張顛。醒後自視，以為神異，不可復得。後輩言筆札者，虞、歐、褚、薛。或有異論，至長史無間言。〈（出《國史補》）〉
　　又　旭釋褐為蘇州常熟尉。上後旬日，有老父過狀，判去。不數日復至。乃怒而責曰：「敢以閒事，屢擾公門。」老父曰：「某實非論事，睹少公筆跡奇妙，貴為篋笥之珍耳。」長史異之，因詰其何得愛書。答曰：「先父受書，兼有著述。」長史取視之，信天下工書者也。自是備得筆法之妙，冠於一時。〈（出《幽閒鼓吹》）〉
　　長沙僧懷素好草書，自言得草聖三昧。棄筆堆積，埋於山下，號曰「筆塚」。〈（出《國史補》）〉
