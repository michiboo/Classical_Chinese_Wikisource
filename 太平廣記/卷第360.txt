　　庾翼為南蠻校尉南郡太守，夜登廁，忽見廁中一物，頭如方相。兩眼大而有光，從土中出。庾乃攘袂，以拳擊之，應拳有聲，忽失所在。〈（出《渚宮故事》）〉
　　新野庾謹母病，兄弟三人，悉在侍疾。忽聞床前狗鬥聲非常，舉家共視，了不見狗。只見一死人頭在地，猶有血，兩眼尚動，其家怖懼，夜持出於後園中埋之。明旦視之，出在土上，兩眼猶爾。即又埋之，後旦已復出。乃以磚著頭，令埋之，不復出。後數日，其母遂亡。〈（出《幽冥錄》）〉
　　晉商仲堪曾從桓玄行，至鶴穴，逢一老公，驅一青牛，形色瑰異。堪即以所乘牛，易而取之。行至零陵溪，牛忽駿駃非常，因息駕顧之，牛乃徑走入江，伺之終日不出。堪心以為怪。未幾玄敗，堪亦被誅戮矣。〈（出《幽冥錄》）〉
　　晉孝武大元十二年，吳郡壽頒道志，邊水為居。渚次忽生一雙物，狀若青藤，而無枝葉，數日盈拱。試共伐之，即有血出，聲在空中，如雄鵝叫，兩音相應，腹中得一卵，形如鴨子，其根頭似蛇面眼。〈（出《異苑》）〉
　　蜀王李勢宮人張氏，有妖容，勢寵之。一旦，化為大斑理蛇，長丈餘。送於苑中，夜復求寢床下。勢懼，遂殺之。復有鄭美人，勢亦寵之，〈（「之」字原空闕，據明抄本補。）〉化為雌虎，一夕食勢寵姬。未幾，勢為桓溫所殺。〈（出《獨異志》）〉
　　安帝隆安初，雍州刺史高平郗恢家內，忽有一物如蜥蜴，每來，輒先扣戶，則便有數枚，便滅燈火。兒女大小，莫不驚懼，以白郗，不信，須臾即來。至龍安二年，郗恢與殷仲堪謀議不同，下奔京師，道路遇害，並及諸子。〈（出《幽冥錄》）〉
　　義熙中，新野庾實妻滎陽毛氏。五月暴曬葦席，忽有三歲女在席下臥，驚怛乃滅，女真形在別床如故。不旬日而女夭。〈（出《五行記》）〉
　　西秦乞佛熾盤，都長安。端門外又有井，人常宿汲亭水之下，而夜聞磕磕有聲，驚起照視，甕中如血。中有丹魚，長可三寸，而有寸光。時東羌西虜，互相攻伐，國尋滅亡。〈（出《異苑》）〉
　　後秦姚泓義熙十三年，遣叔父大將軍紹帥眾攻函谷關。廚人為紹炊飯，氣蒸汗溜輒成血，腥甚。如此積日，紹心惡之，令勿復炊，乞飯於諸軍。後八十日，紹病死，泓為晉將劉裕所擒，斬於建康市。〈（出《五行記》）〉
　　桓振在淮南，夜聞人登床聲，振聽之，隱然有聲。求火看之，見大聚血。俄為義師所滅，桓振，玄從父之弟。〈（出《異苑》。）〉
　　河東賈弼之，晉義熙中，為瑯琊府參軍。夜夢一人，面查丑甚，多須大鼻，詣之曰：「愛君之貌，欲易頭可乎？」弼曰：「人各有頭面，豈容此理？」明晝又夢，意甚惡之，乃於夢中許之。明朝起，不覺，而人見悉驚走。弼取鏡自看，方知怪異。還家，家人悉驚。入內，婦女走藏，曰：「那得異男子。」弼自陳說良久，並遣至府檢閱，方信。後能半面笑，兩手各執一筆俱書，辭意皆美，俄而安帝崩，恭帝立。〈（出《西明雜錄》，陳校本作出《幽明錄》）〉
　　江陵趙姥，以酤酒為業。義熙中，屋內土忽自隆起。察為異，朝夕以酒酹土。嘗見一物出，頭似驢，而地初無孔穴。及姥死，鄰人聞土下朝夕有聲，如哭。後人掘宅，見一異物，蠢而動，不測大小，須臾失之，謂土龍。〈（出《異苑》）〉
　　安帝時，諸葛長民為豫州刺史。有搗衣杵相與語，如人聲，不可解。令移各一處，俱遙相喚。又長民在豫州時，見屋中柱及椽梠間，悉見有如〈（「如」字原空闕，據明抄本補。）〉蛇頭。令人以刀砟之，應刃藏隱。或一月，或數十日，輒於夜眠中，驚起跳踉，如與人相打。毛修之嘗與之同宿，駭愕不達此意。長民曰：「此物奇健，非我無以制之。」毛曰：「是何物？」長民曰：「我正見一物甚黑，而有手足，不分明，莫知其形狀。而來輒共鬥，深自懼焉。」長民俄而伏誅。〈（出《五行記》）〉
　　晉末有張氏，在鹽官，閒居端坐，忽聞煎食香。斯須，風吹一盤食至，酒肉餚饌畢備。有黃袍人乘輿來，上床，與張共食。問其姓，含笑不答，久之，登輿而去。後張為孫恩所害而已。〈（出《廣古今五行記》）〉
　　王愉字〈（「字」原作「自」，據明抄本、陳校本改。）〉茂和，義熙初，愉在庭中行，帽忽自脫，仍乘空，如人所著。及愉母喪，月朝上祭，酒器在几上，酒器須臾下地，覆還登床。尋而第三兒綏懷〈（「綏懷」原作「懷緩」，據陳校本改。）〉貳伏誅。〈（出《異苑》）〉
　　會稽國司理令朱宗之，常見亡人殯，去頭三尺許，有一青物，狀如覆甕。人或當其處則滅，人去隨復見。凡屍頭無不有此青物者，又雲，人殯時，鬼無不暫還臨之。〈（出《幽冥錄》）〉
　　餘姚虞定國，有好儀容，同縣蘇氏女，亦有美色，定國嘗見，悅之。後見定國來，主人留宿。中夜，告蘇公曰：「賢女令色，意甚欽之，此夕寧能令暫出否？」主人以其鄉里貴人，便令女出從之。往來漸數，語蘇公：「無以相報，若有官事，其為君任之。」主人喜，自爾後有役召事，往造定國，定國大驚曰：「都未嘗面命，何由便爾。此必有異。」具說之，定公曰：「僕寧當請人之父而媱人之女？君復見來，便斲之。」後果得怪。〈（出《搜神記》）〉
　　東陽丁譁出郭，於方山亭宿。亭渚有劉散騎，遭母艱，於京葬還。夜中，忽有一婦，自通云劉女〈（「女」字原闕，據明抄本、陳校本補。）〉郎，「患瘡，聞參軍統治，故來耳。」譁使前，姿形端媚。從婦數人，命僕具餚饌。酒酣歎曰：「今夕之會，令人無復貞白之操。」丁云：「女郎盛德，豈顧老夫。」便令婦〈（「婦」原作「婢」，據明抄本改。）〉取琵琶彈之。歌曰：「久聞忻重名，今遇方山亭。肌體雖朽老，亦足〈（「亦足」原作「故是」，據明抄本改。）〉悅人情。」放琵琶，上膝抱頭。又歌曰：「女形雖薄賤，願得忻作婿。繾綣覯良宵，〈（「覯」原作「觀」，「宵」原作「覿」，據明抄本改。）〉千載結同契。」聲氣婉媚，令人絕倒。便令滅火，共展好情。比曉，忽不見。吏雲，此亭舊有妖魅。〈（出《幽冥記》）〉
　　宋元嘉初，富陽人姓王，於窮瀆中作蟹斷。旦往視之，見一材，長二尺許，在斷中，而斷裂開，蟹都出盡。乃修治斷，出材岸上。明往視之，材復在斷中，斷敗如前，王又治斷出材，晨視所見如初。王疑此材妖異，乃取內蟹籠中，束頭擔歸，云：「至家，當斧斲然之。」未至家三里，聞籠中窸窣動。轉頭，見向材頭變成一物，人面猴身，一手一足，語王曰：「我性嗜蟹，比日實入水，破君蟹斷，入斷食蟹，相負已爾。望君見恕，開籠出我。我是山神，當相祐助，並令斷大得蟹。」王曰：「汝犯暴人，前後非一，罪自應死。」此物懇告苦〈（「懇告苦」原作「種類專」，據明抄本改。）〉請乞放，王回顧不應。物曰：「君何名？我欲知之。」頻問不已，王遂不答。去家轉近，物曰：「既不放我，又不告我何姓名，當復何計，但應就死耳。」王至家，熾火焚之，後寂然無復異。土俗謂之山猱。雲，知人姓名，則能中傷人。所以勤勤問王，欲害人自免。〈（出《搜神記》）〉
　　元嘉九年，南陽樂遐嘗在內坐，忽聞空中有人，呼其夫婦名甚急，半夜乃止，殊自驚懼，後數日，婦屋後還，忽舉體衣服悉是血。未一月，夫婦相繼病卒。〈（出《幽冥記》，明抄本、陳校本作出《幽明錄》）〉
　　劉斌在吳郡時，婁縣有一女，忽夜乘風雨，恍恍至郡城內。自覺去家正一炊頃，衣不沾濡，曉在門上求通，言：「我天使也，府君宜起延我，當大富貴。不爾，必有凶禍。」劉問所來，不自知。後二十許日，劉被誅。〈（出《幽冥錄》）〉
　　元嘉中，交州刺史太原王徵，始拜，乘車出行，聞其前錚錚有聲，見一輛車當路，而餘人不見，至州遂亡。〈（出《幽冥記》，明抄本、陳校本作《幽明錄》）〉
　　張仲舒，元嘉十七年，七月中，晨夕間，輒見門側有赤氣赫然，後空中忽雨絳羅於其庭，廣七八寸，長五六寸，皆以箋繫之。紙廣長亦與羅等，紛紛甚駃。仲舒惡而焚之，信宿，暴疾而死。〈（出《異苑》）〉
　　蕭思話在清州，常所用銅升，覆在藥廚下。忽於其下，得二死雀。思話歎曰：「升覆雀殯，其不祥乎？」既而被繫。〈（出《宋書》）〉
　　北地傅尚書小女，嘗拆荻作鼠，以狡獪，放地，荻鼠忽能行，徑入戶限。〈（「限」原作「眼」，據明抄本改。）〉土中。又拆荻更作，咒之云：「汝若為家怪者，當更行，不者不動。」放地，便復行如前，即掘限內覓，入地數尺，了無所見。後諸女相繼喪亡。〈（出《列異傳》）〉
　　郭仲產宅在〈（「在」原作「見」，據明抄本改。）〉江陵枇杷寺南。宋元嘉中，起齋屋，竹以為窗櫺，竹遂漸生枝葉，長數丈，鬱然成林，仲產以為吉祥。及孝建中，被誅。〈（出《述異記》）〉
　　宋大明〈（「明」原作「元」，據陳校本改。）〉中，頓丘令劉順，酒酣，蚤入妾許眠。晨起，見榻上有一聚凝血，如覆盆形。劉是武人，了不驚怪，乃令作虀，親自切血，染虀食之，棄其有餘。後十許載，至元徽二年，為王道隆所害。〈（出《述異記》）〉
　　大明中，瑯琊王譚，字思玄，為南陽太守。母喪去職，寄郡城南，設廬位於庭。有一光，大如鴨卵，黃色分明，從東來，入廳事上。俄頃，又二枚續至，其狀如前，良久乃去。自此夕夕來往，或單至雙來，久停則滅，一夜或四五來，如此十許日不見。其年，譚二婢死，明年弟亡，譚患疾，至都而卒。〈（出《廣古今五行記》）〉
　　周登之家在都，宋明帝時，統諸靈廟，甚被恩寵。母謝氏，奉佛法。泰始三年，夏月暴雨，有物形隱煙霧，垂頭，屬廳事前地，頭如大赤馬，飲庭中水。登之驚駭，謂是善神降之。汲水益之，飲百餘斗，水竭乃去。二年而謝氏亡，後半歲而明帝崩，登之自此事業衰敗。〈（出《述異記》）〉
　　後魏宣武帝景明年中，海陵人黃尋，先居家單貧，忽風雨飛錢於其家，後巨富，錢至數萬，其年被誅。〈（出《五行記》）〉
　　梁元帝天監元年，荊州刑人，殺了，其人不僵，首〈（「首」原作「手」，據明抄本改。）〉墮於地，動口張目，血如箭，直上丈餘，然後如雨細下。是歲荊州大旱，與晉愍帝督運令史淳于伯同。〈（出《廣古今五行記》）〉
　　田騷，南陽人，梁末，晚暮執弓箭，從婦家還。去餘十里，無伴畏懼。遙望前路坂頭，有緋衣小兒，急逐之，及到，問曰：「汝何村小兒？」小兒曰：「家在樹頭。」騷謂欺己，謂之曰：「吾長者，與爾童稚共語，何為輕薄見報？」更行百許步，至坂頭，道邊有極大樹，小兒徑上樹，狀如猿猴。心以為異，乃張弓繞樹覓，見一物如幡，長數丈高而滅。至家，困病幾死。〈（出《五行記》）〉
　　梁鄧差，南郡臨沮人，於麥城耕地，得古銅數斛，因此大富。行值雨，止於皂莢樹下。遇一老公，謂差曰：「君雖富，明年舍神若出。方衰耗之後，君必因火味獲殃。」差以為此叟假稱邪術，妄求施與，都不採錄。明年，宅內見一物，青黑色，似鱉而非，可長二尺許。自出自入，或隱或見，伸縮舉頭，狗見，輒圍繞共吠，吠則縮頭，家人亦不敢觸。如此者百餘日。後有人種作，黃昏從外入，見之，謂是蚖，乃以鐮砟之，傷其足血，曳腳入稻積下，因失所在。自後遭火。兒姪喪亡，官役連及。差又於道逢估人，先不相識，道邊相對共食，羅布甘美，味皆珍味。二人呼差同飲，謂曰：「觀君二人，遊行商估，勢在不豐，何為頓爾珍差美食？」估人曰：「寸光可惜，人生在世，終止為身口耳。一朝病死，安能復進甘美乎。終不如臨沮鄧生，平生不用，為守錢奴耳。」差亦不告姓名，默然歸，至家，宰鵝以自食，動筋咬骨，哽其喉，病而死。〈（出《廣古今五行記》）〉
　　陳後主時，倖臣司馬申任右衛將軍，常譖毀朝臣。後於尚書省晝寢，有鳥啄其口，流血及席。時論以譖毀之效，而陳漸微之徵，後主竟降。〈（出《廣古今五行記》）〉
　　段暉，字長祚，有一童子辭歸，從暉請馬。暉戲作木馬與之，童子謂暉曰：「吾泰山府君子，謝子厚贈。」言終，乘木馬，騰空而去。〈（出魏收《後魏書》）〉
