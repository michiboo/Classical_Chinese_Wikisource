　　唐宰相盧邁不食鹽醋，同列問曰：「足下不食鹽醋，何堪？」邁笑而答曰：「足下終日食鹽醋，又何堪矣？」〈（出《國史補》）〉
　　唐柳宗元與劉禹錫，同年及第，題名於慈恩塔，談元茂秉筆。時不欲名字著〈（「著」原作「者」，據明抄本改）〉彰，曰：「押縫版子上者，率多不達，或即不久物故。」柳起草，暗斟酌之，張復已下，馬徵、鄧文佐名，盡著版子矣。題名皆以姓望，而辛南容，人莫知之。元茂擱筆曰：「請辛先輩言其族望。」辛君適在他處，柳曰：「東海人。」元茂曰：「爭得知？」柳曰：「東海之大，無所不容。」俄而辛至，人問其望，曰：「渤海。」眾大笑。慈恩題名，起自張莒，本於寺中閒遊，而題其同年。人因為故事。〈（出《嘉話錄》）〉
　　唐陸暢，雲陽公出降都尉劉氏，朝士舉為儐相。內人以陸吳音。才思敏捷，凡所調戲，應對如流。復以詩嘲之，陸亦酬和。六宮大喜。凡十餘篇。嬪娥皆諷誦之。例外，別賜宮錦十段，楞伽瓶唾盂，以賞之。內人詩云：「十二層樓倚碧空，鳳鸞相對立梧桐。雙成走報監門衛，莫使吳歈入漢宮。」或為內學宋若蘭、若昭姊妹所作。陸酬曰：「粉面仙郎選聖朝，偶逢秦女學吹簫。須教翡翠聞王母，不奈烏鳶噪鵲橋。」〈（出《雲溪友議》）〉
　　唐平曾恃才傲物，多犯諱忌。僕射薛平出鎮浙西，投謁，禮遇稍薄。乃留詩以諷曰：「梯山航海幾崎嶇，來謁金陵薛大夫。髭發豎時趨劍戟，衣冠儼處拜冰壺。誠知兩軸非珠玉，深愧三縑卹旅途。今日楚江風正好，不須回首望句吳。」薛聞之，遣吏追還，縻留數日。又獻《縶白馬》詩曰：「白馬披鬃練一團，今朝被絆欲行難。雪中放出空尋跡，月下牽來只見鞍。向北長鳴天外遠，臨風斜鞚耳邊寒。自知毛骨還應異，更請孫陽仔細看。」薛睹詩曰：「若不留絆行軒，那得觀其毛骨。」遂殊禮待之。後游蜀，謁少師李固言。時幕客皆名士，曾每與諸客評論，言笑彌日，侍於李側。輕忽無所畏，遂獻《雪山賦》云：「雪山雖茲潔白之狀，疊嶂攢峰，夏日清寒，而無草木華茂，為人彩掇。」以李罕作文章，發於專經也。李覽賦，命推出。不逾旬，貢《魚候鮧魚賦》，言「此魚觸物而怒，翻身上波，為鴟鳶所獲，奈魴鱮何？」李覽賦笑曰：「昔趙元淑之狂簡，袁彥伯之機捷，無以過焉。」然愛其文采。投贄者無出於曾，雖有忤，不至深罪。又作《潼關賦》，刺中朝，「此關倚太華，瞰黃河。雖來往攸同，而歎有異也。」〈（出《雲溪友議》）〉
　　唐江西帥韋丹，與東林僧靈徹，忘形之契，篇什唱和，月四五焉。序曰：「徹公近以匡廬七詠見寄，及吟詠之，皆麗絕於文圃也〈（即蓮花峰、石鏡、虎跑泉、聰明水、白鹿洞、鐵虹橋、康王廟，為七詠）〉。此七詠〈（詠字原空缺。據明抄本補）〉者，俾予益發歸歟之興。且芳時勝侶上游，於三二道人，必當攀躋千仞之峰，觀九江之水。〈（水字原空缺，據明抄本補）〉是時也，飄然而去，不希京口之顧；默然而游，不假東門而送。天地為一朝，萬物任陶鑄。夫二林翼翼，松徑幽邃，則何必措足於丹霄，馳心於太古矣。偶為《思歸絕句》詩一首，以寄上人，法友幸先達其深趣矣。」詩云：「王事紛紛無暇日，浮生冉冉只如雲。已為平子歸休計，五老岩前必共聞。」徹酬曰：「年老身閒無外事，麻衣草座亦容身。相逢盡道休官去，林下何曾見一人。」〈（出《雲溪友議》）〉
　　嶺表多假吏，而里巷目為使君，而貧窶徒行者甚眾。元和中，進士蘇芸南地淹游，嘗有詩云：「郭裡多榕樹，街中足使君。」
　　唐李寰鎮晉州，表兄武恭性誕妄。又稱好道，及蓄古物，遇寰生日。無餉遺，乃箱擎一故皂襖與寰，云：「此是李令公收復京師時所服，願尚書功業，一似西平。」寰謝之。後聞知恭生日，箱擎一破弊襆頭餉恭曰：「知兄深慕高真，求得一洪崖先生初得仙時襆頭，願兄得道如洪崖。」賓僚無不大笑。〈（出《因話錄》）〉
　　唐王璠，自河南尹拜右丞。除書才到，少尹侯繼有宴，以書邀之。王判書後云：「新命雖聞，舊銜尚在。遽為招命。堪入笑林。」中京〈（《玉泉子》中京作「洛中」）〉以為語柄。故事：少尹與大尹，遊宴禮隔，雖除官，亦須候止敕也。〈（出《因話錄》）〉
　　韋蟾左丞至長樂驛，見李瑒給事題名，走筆書其側曰：「渭水秦山照眼明，希仁何事寡詩情。只因學得虞姬婿，書字才能記姓名。」〈（出《摭言》）〉
　　唐封抱一任櫟陽尉，有客過之。既短，又患眼及鼻塞。抱一用《千字文》語作嘲之。詩曰：「面作天地玄，鼻有雁門紫，既無左達承，何勞罔談彼。」〈（出《啟顏錄》）〉
　　唐崔涯，吳楚狂士也，與張祜齊名。每題詩於倡肆，無不誦之於衢路。譽之則車馬繼來，毀之則杯盤失措。嘗嘲一妓曰：「雖得蘇方木，猶貪玳瑁皮。懷胎十個月，生下崑崙兒。」又「布袍披襖火燒氈，紙補箜篌麻接弦。更著一雙皮屐子，紇梯紇榻出門前。」又嘲李端端：黃昏不語不知行，鼻似煙窗耳似鐺。獨把象牙梳插鬢，崑崙山上月初生。「端端得詩，憂心如病。使院飲回。遙見二子，躡屐而行，乃道傍再拜，兢惕曰：「端端只候三郎六郎，伏望哀之。」乃重贈一絕句以飾之云：「覓得黃騮鞁繡鞍，善和坊裡取端端。揚州近日渾成差，一朵能行白牡丹。」於是豪富之士，復臻其門。或戲之曰：「李家娘子，才出墨池，便登雪嶺，何為一日黑白不均？」紅樓以為倡樂，無不畏其嘲謔也。祜、涯久在維揚，天下晏清，篇詞縱逸，貴達欽憚，呼吸風生。〈（出《雲溪友議》）〉
　　唐澧州宴，酒乣崔雲娘形貌瘦瘠，每戲調，舉罰眾賓，兼恃歌聲，自以為郢人之妙。李宣古當筵一詠，遂至箝口。詩曰：「何事最堪悲，雲娘只首奇。瘦拳拋令急，長嘴出歌遲。只見肩侵鬢，唯憂骨透皮。不須當戶立，頭上有鍾馗。」〈（出《雲溪友議》）〉
　　唐杜牧罷宣州幕，經陝，有酒乣，肥碩而詞讋，牧贈詩云：「盤古當時有遠孫，尚令今日逞家門。一車白土將泥項，十幅紅旗補破褌。尾官寺裡逢行跡，華嶽山前見掌痕。不須啼哭愁難嫁，待與將書問岳〈（明抄本問岳作報樂。雲溪友議同。）〉神。」〈（出《雲溪友議》）〉
　　唐陸岩夢，桂州筵上贈鬍子女詩云：「自道風流不可攀，那堪蹙額更頹顏。眼睛深卻湘江水，鼻孔高於華嶽山。舞態固難居掌上，歌聲應不繞樑間，孟陽死後欲千載，猶有佳人覓往還。」〈（出《雲溪友議》）〉
　　唐進士曹唐《遊仙詩》，才情縹緲，岳陽守李遠每吟其詩而思其人。一日，曹往謁之，李倒屣而迎。曹儀質充偉，李戲之曰：「昔者未見標儀，將謂可乘鸞鶴。此際拜見，安知壯水牛亦恐不勝其載！」時人聞而笑之。世謂渾詩遠賦，不如不作。非言其無才藻，鄙其無教化也。〈（出《北夢瑣言》）〉
　　唐衛公李德裕，武宗朝為相，勢傾朝野。及罪譴，為人作詩曰：「蒿棘〈（「棘」原作「賴」，據明抄本改）〉深春衛國門，九年於此盜乾坤。兩行密疏傾天下，一夜陰謀達至尊。目視具僚亡七箸，氣吞同列削寒溫。當時誰是承恩者，背有餘波達鬼村。」又云：「勢欲凌雲威觸天，朝輕諸夏力排山。三年驥尾有人附，一日龍髯無路攀。畫閣不開梁燕去，朱門罷掃乳鴉還。千岩萬壑應惆帳，流水斜傾出武關。」〈（出《盧氏雜說》）〉
　　唐薛保遜，大中朝，尤肆輕佻，因之侵侮諸叔，故自起居舍人貶澧州司馬。子昭緯，頗有父風，嘗任祠部員外。時李係任禮部員外，王蕘任主客員外。正旦立仗班退，昭緯朗吟曰：「左金烏而右玉兔，天子旌旗。」蕘遽請其下句，應聲答曰：「上李係而下王蕘，小人行綴。」聞者靡不大哂。天復中，自台丞累貶登州司馬。中書舍人顏蕘當制，略曰：「凌轢諸父，代嗣其凶。」〈（出《摭言》）〉
　　唐自大中洎咸通，白敏中入相，次畢諴、曹確、羅劭，權使相，繼升岩廊，宰相崔慎猷曰：「可以歸矣，近日中書，盡是蕃人。」蓋以畢、白、曹、羅為蕃姓也。始蔣伸登庸，西川李景讓覽報狀，歎曰：「不能事斯人也。」遽託疾離鎮，有詩云：「成都十萬戶，拋若一鴻毛。」亦同慎猷之誚也。大夫趙崇卒，侍郎吳雄歎曰：「本以畢白待之，何乃乖於所望！」惜〈（惜字原缺，據許本補）〉其不大拜，而亦譏當時也。〈（出《北夢瑣言》）〉
　　唐顏摽，咸通中，鄭薰下狀元及第。先是徐寇作亂，薰志在激勸勛烈，謂摽魯公之後，故擢之首科。既而問及廟院。摽曰：「摽寒素，京國無廟院。」薰始大悟，塞默久之。時有無名子嘲曰：「主司頭腦大冬烘，錯認顏摽作魯公。」〈（出《摭言》）〉
　　唐咸通中，荊州書生號「唐五經」，學識精博，實曰鴻儒，旨趣甚高，人所師仰。聚徒五百，以束脩自給。優游卒歲，有西河、濟南之風，幕僚多與之游。常謂人曰：「不肖子弟有三變，第一變為蝗蟲，謂鬻莊而食也。第二變為蠹魚，謂鬻書而食也。第三變為大蟲，謂賣奴婢而食也。」三食之輩，何代無之？〈（出《北夢瑣言》）〉
　　唐乾符末，有客寓止廣陵開元寺。因文會話云：頃在京寄青龍寺日，有客嘗訪知事僧，屬其忽遽，不暇留連。翌日至，又遇要地朝客。後時復來，亦阻他事，頗有怒色，題其門而去曰：「龕龍去東海，時日隱西斜。敬文今不在，碎石入流沙。」僧皆不能詳。〈（詳字原缺，據明抄本補）〉有沙彌頗解，眾問其由，曰：「龕龍去，有合字存焉；時日隱，有寺字焉；敬文不在，有苟字焉；碎石入沙，有卒字焉。此不遜之言，辱我曹矣。」僧大悟追訪，沓無跡矣。客究沙彌，乃懿皇朝雲皓供奉也。〈（出《桂苑叢譚》）〉
　　唐裴筠婚簫遘女，問名未兒，便擢進士第。羅隱以一絕刺之，略曰：「細看月輪還有意，信知青桂近姮娥。」〈（出《摭言》）〉
