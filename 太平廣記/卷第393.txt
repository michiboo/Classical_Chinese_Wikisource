　　漢河南李叔卿，為郡工曹，應孝廉。同輩疾之，宣言曰：「叔卿妻寡妹。」以故不得應孝廉之目，叔卿遂閉門不出。妹悲憤，乃詣府門自經，叔卿亦自殺，以明無私，既而家人葬之。後霹靂，遂擊殺所疾者，以置叔卿之墓。所震之家，收葬其屍。葬畢。又發其塚。〈（出《列女傳》）〉
　　晉扶風楊道和，夏於田中，值雷雨，至桑樹下。霹靂下擊之，道和以鋤格，折其肱，遂落地不得去。唇如丹，目如鏡，毛角長三尺餘。狀如六畜，頭似獼猴。〈（出《搜神記》）〉
　　後趙石勒時，暴風大雨雷雹。建德殿端門、襄國市西門倒。殺五人。雹起西河介山，大如雞子，平地三尺，洿下丈餘。行人禽獸，死者萬數。歷千餘里，樹木摧折，禾稼蕩然。勒問徐光，曰：「去年不禁寒食，介推帝鄉之神也，故有此災。〈（出《五行記》）〉
　　唐虢州有兄弟析居，共分堂宇。至顯慶元年夏夜，雷震烈風可畏。其兄甚懼，欲於弟舍避之，將去復止。門前十數步，先有長坑。風雨拔住屋及老小十一口，皆投坑死。所拔之處，盡坑也。仍卷數千巨細家用物，咸入於坑，訖無遺者。惟牆壁不動。庭槐大可數圍，枝條甚茂，拔其根莖。洪纖俱盡，遂失所在，終尋不得。先是一年，其妻見樹有羊，但共怪之，後遂遭此變。而弟所居，但拔露椽瓦，有似人拆之，餘無所損。有子衛士，在京番直，刺史於立政奏之，敕放子還，仍賜物三十件。時桓思緒為司功，親檢其事。〈（出《廣古今五行記》）〉
　　唐封元則，渤海長河人。顯慶中，為光祿寺太官掌膳。時于闐王來朝，食料餘羊，凡數十百口，王並託元則送僧寺長生。元則乃竊令屠家烹貨收直。龍朔元年夏六月，洛陽大雨，雷震殺元則於宣仁門外街中，折其項，血流灑地。觀者盈衢，莫不驚愕。〈（出《法苑珠林》）〉
　　唐劉禹錫雲，道宣持律第一。忽一旦，霹靂繞戶外不絕。宣曰：「我持律更無所犯，若有宿業，則不知之。」於是褫三衣於戶外，謂有蛟螭憑焉。衣出而聲不已，宣乃視其十指甲，有一點如油麻者，在右手小指上。疑之，乃出於隔子孔中，一震而失半指。黑點是蛟龍之藏處也。禹錫曰：「在龍亦尤善求避地之所矣，而終不免。則一切分定，豈可逃乎？」〈（出《嘉話錄》）〉
　　司禮寺蘇踐言，左相溫國公良嗣之長子，居於嘉善裡。永昌年六月，與其弟崇光府錄事參軍踐義，退朝還第。弘道觀東，猝遇暴雨。震雷電光，來繞踐言等馬，迴旋甚急，雷聲亦在其側。有頃方散。其年九月，元肅言與趙懷節謀逆，踐言妻妾並被縲絏數月，仍各解職。及良嗣薨，並放流荒裔。〈（出《五行記》）〉
　　唐代州西十餘里，有大槐，震雷所擊，中裂數丈。雷公夾於樹間，吼如霆震。時狄仁傑為都督，賓從往觀。欲至其所，眾皆披靡，無敢進者。仁傑單騎勁進，迫而問之。乃云：「樹有乖龍，所由令我逐之。落勢不堪，為樹所夾。若相救者，當厚報德。」仁傑命鋸匠破樹，方得出，其後吉凶必先報命。
　　唐元和元年六月，偃師縣柏李村，震雷於民家。地裂，闊丈餘，長十五里，測無底。所裂之處，井廁相通；所衝之墓。棺出地。亦不知所由也。
　　唐開元末，雷州有雷公與鯨鬥。鯨身出水上，雷公數十，在空中上下。或縱火，或詬擊，七日方罷。海邊居人往看，不知二者何勝，但見海水正赤。〈（出《廣異記》）〉
　　唐開元中，漳泉二州，分疆界不均，互訟於台者，制使不能斷。迨數年，辭理紛亂，終莫之決。於是州官焚香，告於天地山川，以祈神應。俄而雷雨大至，霹靂一聲，崖壁中裂。所競之地，拓為一逕。高千尺，深僅五里，因為官道。壁中有古篆六行，二十四字，皆廣數尺。雖約此為界，人莫能識。貞元初，流人李協辯之曰：「漳泉兩州，分地太平。永安龍溪，山高氣清。千年不惑，萬古作程。」所云永安龍溪者，兩郡界首鄉名也。〈（出《錄異記》）〉
　　唐安豐尉裴翾，士淹孫也。云：玄宗嘗冬月，詔山人包超，令致雷聲。對曰：「來日午當有雷。」遂令高力士監之。一夕，醮式行法，及明至巳，曾無纖翳。力士懼之。超曰：「將軍視南山，當有黑氣如盤矣。」力士望之，如其言。有頃風起，黑氣瀰漫，疾雷數聲。上令隨哥舒翰西征，每陣嘗得勝風。〈（出《酉陽雜俎》）〉
　　唐上元中，滁州全椒人蒼督張須彌，縣遣送牲詣州。山路險阻，淮南多有義堂及井，用庇行人。日暮暴雨，須彌與沙門子鄰，同入義堂。須彌驅馱人〈（「人」原作「又」，據明抄本改）〉王老，於雨中收驢。頃之，聞雲中有聲墮地，忽見村女九人。共扶一車。王有女阿推，死已半歲，亦在車所。見王悲喜，問母妹家事，靡所不至。其徒促之乃去。初扶車漸上，有雲擁蔽，因作雷聲，方知是雷車。〈（出《廣異記》）〉
　　唐蔡希閔，家在東都。暑夜，兄弟數十人會於廳。忽大雨，雷電晦瞑。墮一物於庭，作颯颯聲。命火視之，乃婦人也，衣黃紬裙布衫，言語不通，遂目為天女。後〈（「後」原作「使」，據明抄本改）〉五六年，能漢語。問其鄉國，不之知。但云：「本鄉食粳米，無碗器，用柳箱貯飯而食之。」竟不知是何國人。初在本國，夜出，為雷取上，俄墮希閔庭中。〈（出《廣異記》）〉
　　唐徐景先，有弟阿四，頑嚚縱佚，每〈（「每」原作「母」，據明抄本改）〉誨辱之。而母〈（「母」原作「每」，據明抄本改）〉加愛念，曲為申解，因厲聲應答。雲雷奄至，曳景先於雲中。有主者，左右數十人。訶詰。景先答曰：「緣弟不調，供養有缺，所心詬辱。母命釋之，非當詈母。」主者不識其言。尋一青衣。自空〈（「空」原作「肩」，據明抄本改。）〉躍下，為景先對。曰：「若爾放去，至家，可答一辯。釘東壁上，吾自令取之。」遂排景先墮舍前池中，出水，了無所損。求紙答辯，釘東壁，果風至而辯亡。〈（出《廣異記》）〉
　　唐歐陽忽雷者，本名紹，桂陽人，勁健，勇於戰鬥。嘗為郡將，有名，任雷州長史。館於州城西偏，前臨大池，嘗出雲氣，居者多死。紹至，處之不疑。令人以度測水深淺，別穿巨壑，深廣類是。既成，引決水，於是雲興，天地晦冥，雷電大至，火光屬地。紹率其徒二十餘人，持弓矢排鏘，與雷師戰。衣並焦卷，形體傷腐，亦不之止。自辰至酉，雷電飛散，池亦涸竭。中獲一蛇。狀如蠶。長四五尺，無頭目。斲刺不傷，蠕蠕然。具大鑊油煎。亦不死。洋鐵汁。方焦灼。仍杵為粉。而服之至盡。南人因呼紹為忽雷。〈（出《廣異記》）〉
　　唐貞元年，宣州忽大雷雨，一物墮地，豬首，手足各兩指，執一赤蛇齧之。俄頃雲暗而失，時皆圖而傳之。〈（出《酉陽雜俎》）〉
　　唐貞元初，鄭州王乾，有膽勇。夏中作田，忽暴雷雨，因入蠶室中避之。有頃，雷電入室中，黑氣陡暗。乾遂掩戶，荷鋤亂擊。雷聲漸小，雲氣亦斂。乾大呼，擊之不已。氣復如半床，已至如盤。忽然墮地，變為慰鬥折刀小折足鐺焉。〈（出《酉陽雜俎》）〉
　　唐貞元中，華亭縣界村堰典，妻與人私，又於鄰家盜一手巾。鄰知覺，至典家尋覓。典與妻共諱詬罵，此人冤憤，乃報曰：「汝妻與他人私，又盜物。仍共諱罵，神道豈容汝乎？」典曰：「我妻的不奸私盜物，如汝所說，遣我一家為天霹。」既各散已。至夜，大風雨，雷震怒，擊破典屋，典及妻男女五六人並死。至明，雨尤未歇，鄰人但見此家屋倒，火燒不已。眾共火中搜出，覓得典及妻，皆燒如燃燭狀。為禮拜，求乞不更燒之，火方自熄。典肋上題字云：「癡人保妻貞〈（「貞」原作「真」，據明抄本改）〉將家口質。」妻肋上書：「行奸仍盜。」告縣檢視，遠近咸知。吳越聞震死者非少，有牛及鱔魚樹木等。為雷擊死者，皆聞於縣辯識。或曰：「人則有過，天殺可也。牛及樹木魚等，豈有罪惡而殺之耶？」又有弒君弒父殺害非理者，天何不誅？請為略說。洞庭子曰：昔夏帝武乙，射天而震死。晉臣王導，寢柏而移災。斯則列於史籍矣。至於牛魚，以穿踏田地，水傷害禾苗也。或曰，水所損亦微，何罰之大？對曰：五穀者，萬人命也，國之寶重，天故誅之，以誡於人。樹木之類，龍藏於中，神既取龍，遂損樹木耳。天道懸遠，垂教及人，委曲有情，不可一概。餘曾見漳泉故事。漳泉接境，縣南龍溪，界域不分，古來爭競不決。忽一年大雷雨，霹一山石壁裂，壁口刻字：「漳泉兩州，分地太平。萬里不惑，千秋作程。南安龍溪，山高氣清。」其文今猶可識。天之教令，其可惑哉！且《論語》云：迅雷風烈必變。又《禮記》曰：若有疾風迅雷甚雨，則必變。雖夜必興，衣服冠而坐。又曰：「洊雷震，君子以恐懼修省。」夫聖人奉天教，豈妄說哉！今所以為之言者，序述耳。因為不爾，豈足悲哉！夫然弒君弒父殺害無辜，人間法自有刑戮，豈可以區區之意，而責恢恢之網者歟。〈（出《原化記》）〉
　　唐元和中，李師道據青齊，蓄兵勇銳，地廣千里，儲積數百萬，不貢不覲。憲宗命將討之，王師不利。而師道益驕，乃建新宮，擬天子正殿〈（「殿」原作「衙」，據明抄本改）〉，卜日而居。是夕雲物遽晦，風雷如撼，遂為震擊傾圮。俄復繼以天火，了無遺者。青齊人相顧語曰：「為人臣而逆其君者，禍固宜矣；今謫見於天，安可逃其戾乎？」旬餘，師道果誅死。〈（出《宣室志》）〉
　　唐李鄘，北都介休縣民。送解牒，夜止晉祠宇下。夜半，聞人叩門云：「介休王暫借霹靂車，某日至介休收麥。」良久，有人應曰：「大王傳語，霹靂車正忙，不及借。」其人再三借之。遂見五六人秉燭，自廟後出，介山使者亦自門騎而入。數人共持一物，如幢，扛上環綴旗幡，授與騎者曰：「可點領。」騎即數其幡，凡十八葉，每葉有光如電起。民遂遍報鄰村，令速收麥，將有大風雨，悉不之信，乃自收刈。至日，民率親戚，據高阜，候天色。乃午，介山上有雲氣，如窯煙，須臾蔽天，注雨如綆，風吼雷震，凡損麥千餘頃。數村以民為妖，訟之。工部員外郎張周封親睹其推案。〈（出《酉陽雜俎》）〉
　　唐潤州延陵縣茅山界，元和春，大風雨。墮一鬼，身二丈餘，黑色，面如豬首，角五六尺，肉翅丈餘，豹尾。又有半服絳褌，豹皮纏腰，手足兩爪皆金色。執赤蛇，足踏之，瞪目欲食，其聲如雷。田人徐誗，忽見驚走，聞縣。尋邑令親往睹焉，因令圖寫。尋復雷雨，翼之而去。〈（出《錄異記》）〉
