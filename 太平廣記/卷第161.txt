　　張寬字叔文，漢時為侍中，從祀於甘泉。至渭橋，有女子浴於渭水，乳長七尺。上怪其異，遣問之，女曰：「帝後第七車，知我所來。」時寬在第七車，對曰：「天星主祭祀者，齋戒不嚴，即女人星見。」〈（出《漢武故事》）〉
　　漢武帝嘗微行造主人家，家有婢國色，帝悅之，仍留宿。夜與主婢臥。有一書生，亦寄宿。善天文，忽見客星將掩帝座，甚逼，書生大驚懼，連呼咄咄，不覺聲高。仍又見一男子，操刀將入戶。聞書生聲急，謂為己故，遂縮走，客星應時而退。如此者數過。帝聞其聲，異而問之。書生具說所見。帝乃悟曰，必此人婿也，將欲肆兇惡於朕。仍召集期門羽林，語主人曰：「朕天子也。」於是擒奴，問而款服，乃誅之。帝歎曰：「斯蓋天啟書生之心，以扶祐朕躬。」乃厚賜書生焉。〈（原闕出處，陳校本作出《幽明錄》）〉
　　太行之東有醴泉，其形如井，本體是石也。欲取飲者，皆洗心跪而挹之，則泉水如流，多少足用。若或污慢，則泉縮焉。蓋神明之常志者也。〈（出《法苑珠林》）〉
　　淮南子曰：「東風至而酒泛溢。」許慎云：「東風震方也。酒泛清酒也。木味酸，相感故也。」高誘云：「酒泛為米麵曲之泛者，風至而沸動。」李淳風又按：今酒初熟，甕上澄清時，恆隨日轉。在旦則清者在東畔，午時在南，日落在西，夜半在子。恆清者隨日所在。又春夏間，於地蔭下停春酒者，甕上蟻泛，皆逐風而移。雖居深密，非風所至，而感召動也。〈（出《感應經》）〉
　　揚雄讀書，有人語云：「無為自苦，玄故難傳。」忽然不見。雄著玄，夢吐白鳳皇集上，頃之而滅。〈（出《西京雜記》）〉揚雄讀書，聽到有個人在旁邊說：「沒有意義的自找苦吃，深奧的道理難以領會。」然後就沒有聲息了。揚雄撰寫著作，趴在桌子上睡著了，夢見自己的嘴裡吐出一隻白鳳凰到書上，頃刻之間就不見了。劉向　漢劉向，於成哀之際，校書於天祿閣，專精覃思。夜有老人，著黃衣，藜杖扣閣而進。見向暗中獨坐誦書，老人乃吹杖端，爛然火明，因以照向。說開闢已前事，乃授洪範五行之文。向裂衣及紳，以記其言。至曙而去，請問姓名，云：「我是太乙之精，聞金卯之姓，有博學者，下而觀之焉。」乃出懷中竹榜，有關天文地圖之事。子歆，從向授此術。〈（出王子年《拾遺記》）〉
　　袁安為陰平長，有惠化。縣先有雹淵，冬夏未嘗消釋。歲中輒出，飛布十數里，大為民害。安乃推誠潔齋，引愆貶己。至誠感神，雹遂為之沉淪，伏而不起，乃無苦雨淒風焉。〈（出《小說》）〉
　　漢樊英善圖緯，洞達幽微。永泰〈（「泰」字疑誤，據《漢書》一一二上〈樊英傳〉。英值漢安帝順帝時，然兩代均無用泰字者，疑以、寧」字為近）〉中，見天子，因西向南唾。詔問其故，對曰：「成都今日火。」後蜀郡上言火災，如英所道。雲，時有雨從東北來，故火不為大害。英嘗忽被發拔刀，斲擊舍中。妻怪問其故，英曰：「郗生遇賊。」郗生者名巡，是英弟子，時遠行。後還說，於道中逢賊，賴一被發老人來相救，故得免。永建時，殿上鍾自鳴，帝憂之，公卿莫能解。乃問英。英曰：「蜀岷山崩，母崩子故鳴，非聖朝災也。」尋上蜀山崩事。〈（出《英列傳》）〉
　　《論衡》曰：陽燧取火，方諸取水，二物皆當以形勢得。陽燧若偃月，方諸若圬杯。若二器如板狀，安能得水火也。鑄陽燧，用五月丙午日午時，煉五色石為之，形如圓鏡，向日即得火。方諸，以十一月壬子夜半時，煉五色石為之，狀如圬杯，向月即得津水。今取大蚌蛤向月，亦有津潤。《淮南子》云：陽燧見日，燒而為火。方諸見月，津而為水。注雲，皆五石之精。陽燧圓以仰日，得火；方諸圬而向月，得水。又雲，陽燧之取火於日，方諸之取露於月，天地之間，玄微忽恍，巧歷所不能推其數。然以掌握之中，引類於太極之上，而水火可立致者，陰陽相感動然之也。〈（出《感應經》）〉
　　《物理論》云：十二律呂候氣，先於平地為室三重，重有三重壁，揚子所謂九閉之巾也。外室南戶，以布為幔；次室北戶；內室南戶，並以布為幔。皆上圓下方，閉密無風。人居其中，三日觀之，十二律各以木為按，每律各內庳外高，以律加其上，依位安置之。以河內葭莩灰實其端，若氣至，吹灰去管首，小動為和，大動為臣強。李淳風云：自古言樂聲律呂者，皆本於十二管，以氣應灰飛為驗。後魏末，孫僧化造六甲一周歷，其序雲，以管律候某月某時律氣應推校。前後五六事，皆不與算歷家術數相符。此外諸書，無言候氣得應驗者。以理推尋，恐無實錄。後魏信都芳，自雲，造風扇候二十四氣，每一氣至，其扇輒舉。斯又驗矣。〈（出《感應經》）〉
　　陳業字文理。業兄渡海傾命。時同依止者五六十人，骨肉消爛，而不可辨別。業仰皇天誓后土曰：「聞親戚者，必有異焉。」因割臂流血，以灑骨上，應時歃血，餘皆流去。〈（出「會稽先賢傳」）〉
　　穎川陳實有子元方，次曰仲方，並以名德稱。兄弟孝養，閨門雍睦，海內慕其風。四府並命，無所屈就。兄弟嘗過同郡荀爽，夜會飲宴，太史奏：德星聚。〈（出《汝南先賢傳》）〉
　　晉三州人，紀為父子。父令二人作舍於大澤中，欲成，父曰：「不如河邊。」乃徙焉。又幾成，父曰：「不如河中。」二人乃負土填河，三旬不立。有書生過，為縛兩土豚投河中。父乃止二人曰：「何嘗見江河填耶？吾觀汝行耳。」明回至河邊，河中土為高丈餘，袤廣十餘里，因居其上。〈（出《孝子傳》）〉
　　魏任城王章薨，如漢東平王禮葬。及喪出，聞空中數百人泣聲。送者言，昔亂軍殺傷者皆無棺槨，王之仁惠，收其朽骨。死者歡於地下，精靈以之懷感焉。〈（出王子年《拾遺記》）〉
　　魏長沙郡久雨。太守呂虔令戶曹掾齋戒，在社三日三夜，祈晴。夢見白頭翁曰：「汝來遲，明日當霽。」果然。〈（出《長沙傳》）〉
　　管寧死遼東三十七年，歸柩而阻海風。同行數十船俱沒，惟寧船望見火光，投之得島嶼。及上岸，無火亦無人。玄晏先生以為積善之感。〈（出《獨異志》）〉
　　晉武帝世，河間郡有男女相悅，許相配適。既而男從軍積年，父母以女別適人。無幾而憂死。男還悲痛，乃至塚所，始欲哭之，不勝其情。遂發塚開棺，即時蘇活，因負還家，將養數日平復。其夫乃往求之。其人不還，曰：「卿婦已死。天下豈聞死人可復活耶？此天賜我，非卿婦也。」於是相訟，郡縣不能決；讞於廷尉，廷尉奏以精誠之至，感於天地，故死而更生，在常理之外，非理之所處，刑之所裁。斷以還開塚者。〈（出《法苑珠林》）〉
　　晉永嘉之亂，郡縣無定主，強弱相暴。宜陽縣有女子，姓彭名娥。父母昆弟十餘口，為長沙賊所殺。時娥負器出汲於溪間，賊至走還，正見牆壁已破，不勝其哀，與賊相格。賊縛娥，驅出溪邊，將殺之。溪際有大山，石壁高數十丈。仰呼曰：「皇天寧有神否？我為何罪，而當如此。」因奔走向山，山立開廣數丈，平路如砥，群賊亦逐娥入山，山遂崩合，泯然如初。賊皆壓死，娥遂隱不復出。娥所舍汲器，化為石，形似雞。土人因號曰石雞山女娥潭。〈（出《幽冥錄》）〉
　　晉歷陽郡張應，先奉魔，娶佛家女為婦。咸和八年，移居蕪湖。妻病，因為魔事，家財略盡，而病不瘥。妻曰：「我本佛家女，為我作佛事。」應即往精舍中，見竺曇鏡。鏡曰：「普濟眾生，但君當一心受持耳。」曇鏡期明，當向其家。應夕夢一人，長五六尺，趨步入門曰：「此家寂寂，乃爾不淨。」見鏡隨此人後，白曰：「此家始欲發意，未可責之。」應眠覺，便把火作高座及鬼子母座。鏡食時往，高座之屬，具足已成，應具向說夢，遂夫妻受五戒，病亦得瘥。〈（出《辯正論》）〉
　　晉南郡議曹掾姓歐，得病經年，骨消肉盡，巫醫備至，無復方計。其子夜如得睡眠，夢見數沙門來視其父。明旦，便往詣佛圖。見諸沙門。問佛為何神？沙門為說事狀。便將諸道人〈（「人」原作「何」，據明鈔本改）〉歸，請讀經。再宿，病人自覺病如輕。晝得小眠，如舉頭，見門中有數十小兒，皆五彩衣，手中有持幡杖者，持刀矛者，於門走入。有兩小兒在前，徑至簾前。忽便還走，語後眾小人云：「住居中總是道人。」遂不復來前。自此後病漸漸得差。〈（出《靈鬼志》）〉
　　宋元嘉八年，河東蒲坂城大失火，不可救。惟精舍大小儼然，及白衣家經像，皆不損墜。百姓驚異，倍共發心。〈（出《辯正論》）〉
　　宋元嘉中，吳興郡內嘗失火，燒數百家蕩盡。惟有經堂草舍，儼然不燒。時以為神。〈（出《宣驗記》）〉
　　宋少帝時，南徐有一士子，從華山往雲陽。見客舍中有一女子，年可十八九。悅之無因，遂成心疾。母問其故，具以啟母。母往至華山雲陽，尋見女子，具說之。女聞感之，因脫蔽膝，令母密藏於席下，臥之當愈。數日果瘥。忽舉席，見蔽膝，持而泣之，氣欲絕，謂母曰：「葬時從華山過。」母從其意。比至女門，牛打不行，且待須臾。女妝點沐浴竟而出，歌曰：「華山畿，君既為儂死，獨活為誰施。君若見憐時，棺木為儂開。」言訖，棺木開，女遂透棺中。因合葬，呼曰神士塚。〈（出《係蒙》）〉
　　嘉興徐祖，幼孤，叔隗養之如所生。隗病，祖營侍甚勤。是夜，夢一神人告云：「汝叔應合死也。」祖扣頭祈請哀愍，二神人云：「念汝如此，為汝活。」祖覺，叔乃瘥。〈（出《搜神記》）〉
　　臨江郡民劉京，孝行鄉里推敬。時江水暴溢，居者皆漂溺。京負其母號泣。忽有大龜至其前，舉家七口，俱上龜背。然行十許裡，及一高岸，龜遂失之。〈（出《九江記》）〉
　　何敬叔少奉佛法。作一檀像，未有木。先夢一沙門，衲衣杖錫來云：「縣後何家桐甚惜，苦求遮可得。如夢求之，果獲。〈（《夢雋》）〉
　　齊晉安王蕭子懋，字雲昌，武帝之子也。始年七歲，阮淑媛嘗病危篤，請僧行道。有獻蓮華供佛者，眾僧以銅罌盛水浸之，如此三日而花不萎。子懋流涕禮佛。誓曰：「若使阿姨因此勝緣，遂獲冥祐，願華竟齋如故。」七日齋華，色更鮮紅。看視罌中，稍有根須。淑媛病尋瘥，當世稱其孝感。〈（出《法苑珠林》）〉
　　齊松滋令蘭陵蕭睿明，母患積年，睿明晝夜祈禱。時寒凍，睿明下淚，凝結如箸。額上扣血，成水不溜。忽有一人，以石函授之曰：「此能治太夫人病。」睿明跪而受之，忽然不見。以函奉母，中惟三寸絹，丹書為日月字。母病即愈。〈（出《談藪》）〉
　　齊雁門解叔謙，徵為朝請，不赴。母疾，叔謙夜於庭中，稽顙祈福。聞空中云：「得丁公藤為酒便差。」訪醫及本草，無識者。乃崎嶇求訪，至宜都境，遙見山中老翁伐木，問其所用，答曰：「此丁公藤，治風尤驗。」叔謙再拜流涕，具款行求之意。此翁愴然，以藤與之，並示其漬酒之法。叔謙受領，此人不復知處。依法為酒，母疾便愈。〈（出《談藪》）〉
　　齊南陽宗元卿有至行，早孤，為母所養。母病，元卿在遠，輒心痛：「大病則大痛，小病則小痛。以此為常則。鄉里宗敬，率號宗曾子。〈（出《談藪》）〉
　　齊廬陵匡昕隱金華山，服食不與常人交。母亡已經數日，昕奔還號叫，母便蘇。孝感致也。〈（出《談藪》）〉
　　齊扶風曾康祖，母患乳癰，諸醫不能療。康祖乃跪，以兩手捧乳，大悲泣。母癰即瘥。〈（出《談藪》）〉
