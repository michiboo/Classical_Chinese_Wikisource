　　魏鮑子都，暮行於野，見一書生，卒心痛。子都下馬，為摩其心。有頃，書生卒。子都視其囊中，有素書一卷，金十餅。乃賣一餅，具葬書生，其餘枕之頭下，置素書於腹旁。後數年，子都於道上，有乘驄馬者逐之。既及，以子都為盜，固問兒屍所在。子都具言，於是相隨往。開墓，取兒屍歸，見金九餅在頭下，素書在腹旁，舉家感子都之德義。由是聲名大振。〈（出《獨異志》）〉
　　陳太子舍人徐德言之妻，後主叔寶之妹，封樂昌公主，才色冠絕。德言為太子舍人，方屬時亂，恐不相保，謂其妻曰：「以君之才容，國亡必入權豪之家，斯永絕矣。儻情緣未斷，猶冀相見，宜有以信之。」乃破一鏡，各執其半。約曰：「他日必以正月望賣於都市，我當在，即以是日訪之。」及陳亡，其妻果入越公楊素之家，寵嬖殊厚。德言流離辛苦，僅能至京。遂以正月望訪於都市。有蒼頭賣半鏡者，大高其價，人皆笑之。德言直引至其居，予食，具言其故，出半鏡以合之。乃題詩曰：「鏡與人俱去，鏡歸〈（」歸「原作」各「，據明抄本、陳校、許本改）〉人不歸。無復嫦娥影，空留明月輝。」陳氏得詩，涕泣不食。素知之，愴然改容。即召德言，還其妻，仍厚遺之。聞者無不感歎，仍與德言陳氏偕飲，令陳氏為詩曰：「令日何遷次，新官對舊官。笑啼俱不敢，方驗作人難。」遂與德言歸江南，竟以終老。〈（出《本事詩》）〉
　　郭元振，年十六，入太學。薛稷、趙彥昭為友。時有家信至，寄錢四十萬，以為舉糧，忽有衰服者扣門云：「五代未葬，各在一方，今欲同時遷窆，乏於資財。聞公家信至，頗能相濟否？」公即命以車一時載去，略無留者，亦不問姓氏，深為薛趙所誚。元振怡然曰：「濟彼大事，亦何誚焉。」其年糧絕，竟不成舉。〈（出《摭言》）〉
　　狄仁傑，太原人，為府法曹參軍。時同僚鄭崇資，母老且病，當充使絕域。仁傑謂曰：「太夫人有危亟之病，而公遠使，豈可貽親萬里之泣乎？」乃請代崇資。〈（出《談賓錄》）〉
　　敬昭道為大理評事。延和中，沂有反者，詿誤四百餘人。將隸司農事〈（明抄本「事」作「寺」）〉，未即路，係在州獄。昭道據赦文而免之。時宰切責大理，奈何赦反人家口？大理卿及正等失色，引昭道，執政怒而責之。昭道曰：赦文雲見禁囚徒，反者係在州獄，此即見禁也。反覆詰難，至於五六，執政無以奪之，詿誤者悉免。昭道遷監察御史。又先是夔州徵人舒萬福等十人，行次巴陵，渡灘溺死。昭道因使巴渝，至萬年驛，夢此十人祈哀，至於再三。乃召驛吏問之，吏對如所夢。昭道即募善游者，出其屍，具灑餚以酹之。觀者莫不歔欷。乃移牒近縣，備槥櫝，歸之故鄉。徵人聞者，無不感仰。〈（出《大唐新語》）〉
　　吳保安，字永固，河北人，任遂州方義尉。其鄉人郭仲翔，即元振從姪也。仲翔有才學，元振將成其名宦。會南蠻作亂，以李蒙為姚州都督，帥師討焉。蒙臨行，辭元振。元振乃見仲翔，謂蒙曰：「弟之孤子，未有名宦。子姑將行，如破賊立功，某在政事，當接引之，俾其縻薄俸也。」蒙諾之。仲翔頗有乾用，乃以為判官，委之軍事。至蜀，保安寓書於仲翔曰：「幸共鄉里，籍甚風猷。雖曠不展拜，而心常慕仰。吾子國相猶子，慕府碩才。果以良能，而受委寄。李將軍秉文兼武，受命專徵，親綰大兵，將平小寇。以將軍英勇，兼足下才能，師之克殄，功在旦夕。保安幼而嗜學，長而專經。才乏兼人，官從一尉。僻在劍外，地邇蠻陬。鄉國數千，關河阻隔。況此官已滿，後任難期。以保安之不才，厄選曹之格限。更思微祿，豈有望焉？將歸老丘園，轉死溝壑。側聞吾子，急人之憂，不遺鄉曲之情，忽垂特達之眷。使保安得執鞭弭，以奉周旋。錄及細微，薄沾功效。承茲凱入，得預末班。是吾子丘山之恩，即保安銘鏤之日。非敢望也，願為圖之。唯照其款誠，而寬其造次，專策駑蹇，以望招攜。」仲翔得書，深感之。即言於李將軍，召為管記。未至而蠻賊轉逼，李將軍至姚州，與戰破之。乘勝深入，蠻覆而敗之。李身死軍沒，仲翔為虜。蠻夷利漢財物，其沒落者，皆通音耗，令其家贖之，人三十匹。保安既至姚州，適值軍沒，遲留未返。而仲翔於蠻中，間關致書於保安曰：「永固無恙〈（保安之字，」字「原作」子「，據明抄本改）〉。頃辱書未報，值大軍已發。深入賊庭，果逢撓敗。李公戰沒，吾為囚俘。假息偷生，天涯地角。顧身世已矣，念鄉國窅然。才謝鍾儀，居然受縶。身非箕子，且〈（」且「原作」山「，據明抄本改）〉見為奴。海畔牧羊，有類於蘇武；宮中射雁，寧期於李陵。吾自陷蠻夷，備嘗艱苦。肌膚毀剔，血淚滿地。生人至艱，吾身盡受。以中華世族，為絕域窮囚。日居月諸，暑退寒襲。思老親於舊國，望松檟於先塋。忽忽發狂，腷臆流慟，不知涕之無從。行路見吾，猶為傷愍。吾與永固，雖未披款，而鄉思先達，風味相親。想睹光儀，不離夢寐。昨蒙枉問，承間便言。李公素知足下才名，則請為管記。大軍去遠，足下來遲。乃足下自後於戎行，非僕遺於鄉曲也。足下門傳餘慶，無祚積善。果事期不入，而身名並全。向若早事麾下，同幕府，則絕域之人，與僕何異？吾今在厄，力屈計窮。而蠻俗沒留，許親族往贖。以吾國相之姪，不同眾人，仍苦相邀，求絹千匹。此信通聞，仍索百縑。願足下早附白書，報吾伯父。宜以時到，得贖吾還。使亡魂復歸，死骨更肉，唯望足下耳。今日之事，請不辭勞。若吾伯父已去廟堂，難可咨啟，即願足下，親脫石父，解夷吾之驂，往贖華元，類宋人之事。濟物之道，古人猶難。以足下道義素高，名節特著，故有斯請，而不生疑。若足下不見哀矜，猥同流俗，則僕生為俘囚之豎，死則蠻夷之鬼耳。更何望哉！已矣吳君，無落吾事。」保安得書，甚傷之。時元振已卒，保安乃為報，許贖仲翔。仍傾其家，得絹二百匹往。因住巂州，十年不歸。經營財物，前後得絹七百匹，數猶未至。保安素貧窶，妻子猶在遂州。貧贖仲翔。遂與家絕。每於人有得，雖尺布升粟，皆漸而積之。後妻子饑寒，不能自立。其妻乃率弱子，駕一驢，自往瀘南，求保安所在。於途中糧盡，猶去姚州數百。其妻計無所出，因哭於路左，哀感行人。時姚州都督楊安居乘驛赴郡，見保安妻哭，異而訪之。妻曰：「妾夫遂州方義尉吳保安，以友人沒蕃，丐而往贖，因住姚州。棄妾母子，十年不通音問。妾今貧苦，往尋保安。糧乏路長，是以悲泣。」安居大奇之。謂曰：「吾前至驛，當候夫人，濟其所乏。」既至驛，安居賜保安妻錢數千，給乘令進。安居馳至郡，先求保安見之，執其手升堂。謂保安曰：「吾常讀古人書，見古人行事，不謂今日親睹於公。何分義情深，妻子意淺，捐棄家室，求贖友朋，而至是乎？吾見公妻來，思公道義，乃心勤佇，願見顏色。吾今初到，無物助公。且於庫中假官絹四百匹，濟公此用。待友人到後，吾方徐為填還。」保安喜，取其絹，令蠻中通信者持〈（「持」原作「特」，據明抄本改）〉往。向二百日而仲翔至姚州，形狀憔悴，殆非人也。方與保安相識，語相泣也。安居曾事郭尚書，則為仲翔洗沐，賜衣裝，引與同坐，宴樂之。安居重保安行事，甚寵之。於是令仲翔攝治下尉。仲翔久於蠻中，且知其款曲，則使人於蠻洞市女口十人，皆有姿色。既至，因辭安居歸北，且以蠻口贈之。安居不受曰：「吾非市井之人，豈待報耶？欽吳生分義，故因人成事耳。公有老親在此，且充甘膳之資。」仲翔謝曰：「鄙身得還，公之恩也。微命得全，公之賜也。翔雖瞑目，敢忘大造。但此蠻口，故為公求來。公今見辭，翔以死請。」安居難違，乃見其小女曰：「公既頻繁有言，不敢違公雅意。此女最小，常所鍾愛。今為此女，受公一小口耳。」因辭其九人。而保安亦為安居厚遇，大獲資糧而去。仲翔到家，辭親凡十五年矣。卻至京，以功授蔚州錄事叅軍，則迎親到官。兩歲，又以優授代州戶曹叅軍，秩滿內憂。葬畢，因行服墓次，乃曰：「吾賴吳公見贖，故能拜職養親。今親歿服除，可以行吾志矣。」乃行求保安。而保安自方義尉選授眉州彭山丞。仲翔遂至蜀訪之。保安秩滿，不能歸，與其妻皆卒於彼，權窆寺內。仲翔聞之，哭甚哀。因制衰麻，環珮加杖，自蜀郡徒跣，哭不絕聲。至彭山，設祭酹畢，乃出其骨，每節皆墨記之〈（墨記骨節，書其次第，恐葬斂時有失之也）〉，盛於練囊。又出其妻骨，亦墨記貯於竹籠。而徒跣親負之，徒行數千里，至魏郡。保安有一子，仲翔愛之如弟。於是盡以家財二十萬，厚葬保安。仍刻石頌美。仲翔親廬其側，行服三年。既而為嵐州長史，又加朝散大夫。攜保安子之官，為娶妻，恩養甚至。仲翔德保安不已。天寶十二年，詣闕，讓朱紱及官子保安之子以報。時人甚高之。初，仲翔之沒也，賜蠻首為奴。其主愛之，飲食與其主等。經歲，仲翔思北，因逃歸。追而得之，轉賣於南洞。洞主嚴惡，得仲翔，苦役之，鞭笞甚至。仲翔棄而走，又被逐得，更賣南洞中。其洞號菩薩蠻，仲翔居中經歲，因厄復走，蠻又追而得之，復賣他洞。洞主得仲翔，怒曰：「奴好走，難禁止邪？」乃取兩板，各長數尺，令仲翔立於板，以釘自〈（「自」原作「其」，據明抄本改）〉足背釘之，釘達於木。每役使，常帶二木行。夜則納地檻中，親自鎖閉。仲翔二足，經數年瘡方愈。木鏁地檻，如此七年，仲翔初不堪其憂。保安之使人往贖也，初得仲翔之首主。輾轉為取之，故仲翔得歸焉。〈（出《紀聞》）〉
