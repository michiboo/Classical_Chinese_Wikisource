　　宋袁炳，字叔煥，陳郡人，秦始末，為臨湘令。亡後積年，友人司馬遜，於將曉間如夢。見炳來，陳敘闊別，訊問安否。既而謂遜曰：「吾等平生立意著論，常言生為馳役，死為休息。今日始知，定不然矣。恆患在世為〈（「為」原作「有」，據明鈔本改。）〉人，務馳求金幣，共相贈遺。幽途此事，亦復如之。」遜問罪福應報，定實何如。炳曰：「如我舊見，與經教所說，不盡符同，將是聖人抑引之談耳。如今所見，善惡大科，略不異也。然殺生故最為重禁，慎不可犯也。」遜曰：「卿此徵相示，良不可言，當以語白尚書也。」炳曰：「甚善，亦請卿敬詣尚書。」時司空王僧虔為吏部，炳、遜世為其游賓，故及之。往返可數百語，辭去。遜曰：「闊別之久，恆思少集。相值甚難，何不且住？」炳曰：「止暫來耳，不可得久留。且〈（且字原空缺，據《法苑珠林》卷二一補。）〉此輩語，不容得委悉。」揖別而去。初炳來暗夜，遜亦了不覺所以，天明得睹見。炳既去，遜下床送之。始躡履而還暗，見炳腳間有光，可尺許，亦得照其兩足，餘地猶皆暗雲。〈（出《冥祥記》）〉
　　宋費慶伯者，孝建中，仕為州治中。假歸至家，忽見三騶，皆赤幘，同來云：「官喚。」慶伯云：「才謁歸，那得見召。且汝常黑幘，今何得皆赤幘也？」騶答云：「非此間官也。」慶後方知非生人，遂叩頭祈之，三騶同詞，因許回換，言：「卻後四日，當更詣君。可辦少酒食見待，慎勿泄也。」如期果至，云：「已得為力矣。」慶伯欣喜拜謝，躬設酒食，見鬼飲噉不異生人。臨去曰：「哀君故爾，乞秘隱也。」慶伯妻性猜妒，謂伯云：「此必妖魅所罔也。」慶伯不得已，因具告其狀。俄見向三駒，楚撻流血，怒而立於前曰：「君何相誤也。」言訖，失所在。慶伯遂得暴疾，未旦而卒。〈（出《述異記》）〉
　　梁安成王在鎮，以羅舍故宅，借錄事劉朗之。嘗見丈夫衣冠甚偉，斂衿而立，朗之驚問，忽然失之。未久，而朗之以罪見黜，時人謂君章有神。〈（出《述異記》）〉
　　長孫紹祖，常行陳蔡間。日暮，路側有一人家，呼宿，房內聞彈箜篌聲。竊於窗中窺之，見一少女，容態嫻婉，明燭獨處。紹祖微調之，女撫弦不輟。笑而歌曰：「宿昔相思苦，今宵良會稀。欲持留客被，一願撫君衣。」紹祖悅懌，直前撫慰。女亦欣然曰：「何處公子，橫來相干。」因與會合，又謂紹祖曰：「昨夜好夢，今果有徵。」屏風衾枕，率皆華整。左右有婢，仍命饌，頗有珍羞，而悉無味。又飲白醪酒，女曰：「猝值上客，不暇更營佳味。」才飲數杯，女復歌，歌曰：「星漢縱復斜，風霜悽已切。薄陳君不御，誰知思欲絕。」因前擁紹祖，呼婢撤燭共寢，仍以小婢配其蒼頭。將曙，女揮淚與別，贈以金縷小盒子：「無復後期，時可相念。」紹祖乘馬出門百餘步，顧視，乃一小墳也。愴然而去，其所贈合子，塵埃積中，非生人所用物也。〈（出《志怪錄》）〉
　　劉導，字仁成，沛國人，梁真簡先生瓛三從姪。父謇，梁左衛率。導好學篤志，專勤經籍。慕晉關康曾隱京口，與同志李士炯同宴，於時秦江初霽，共歎金陵，皆傷興廢。俄聞松間數女子笑聲，乃見一青衣女童，立導之前曰：「館娃宮歸路經此，聞君志道高閒，欲冀少留，願垂顧眄。」語訖，二女已至。容質甚異，皆如仙者，衣紅紫絹縠，馨香襲人，現年二十餘。導與士炯，不覺起拜，謂曰：「人間下俗，何降神仙？」二女相視而笑曰：「住爾輕言，願從容以陳幽抱。」導揖就席謂曰：「塵濁酒不可以進。」二女笑曰：「既來敘會，敢不同觴。」衣紅絹者，西施也，謂導曰：「適自廣陵渡江而至，殆不可堪，深願思飲焉。」衣紫絹者，夷光也，謂導曰：「同官三妹，久曠深幽，與妾此行，蓋謂君子。」導語夷光曰：「夫人之姊，固為導匹。」乃指士炯曰：「此夫人之偶也。」夷光大笑而熟視之。西施曰：「李郎風儀，亦足相匹。」夷光曰：「阿婦夫容貌，豈得動人。」合座喧笑，俱起就寢。臨曉請去，尚未天明。西施謂導曰：「妾本浣沙之女，吳王之姬，君固知之矣。為越所遷，妾落他人之手。吳王歿後，復居故國。今吳王已耄，不任妾等。夷光是越王之女，越昔貢吳王者。妾與夷光相愛，坐則同席，出則同車。今者之行，亦因緣會。」言訖惘然。導與士炯深感恨，聞京口曉鍾，各執手曰：「後會無期。」西施以寶鈿一隻，留與導。夷光拆裙珠一雙，亦贈士炯。言訖，共乘寶車，去如風雨，音猶在耳，頃刻無見。時梁武帝天監十一年七月也。〈（出《窮怪錄》）〉
　　梁武帝末年，有人姓劉，而不知名。於堂屋脊，見一物，面如獅子，兩頰垂白毛，長尺許，手足如人，徐徐舉一足。須臾不見，少時劉死。〈（出《廣古今五行記》）〉
　　長白山西有夫人墓，魏孝昭之世，搜揚天下。清河崔羅什，弱冠有令望，被徵詣州，道經於此。忽見朱門粉壁，樓閣相接。俄有一青衣出，語什曰：「女郎須見崔郎。」什恍然下馬，兩重門內，有一青衣，通問引前。什曰：「行李之中，忽重蒙厚命，素既不敘，無宜深入。」青衣曰：「女郎平陵劉府君之妻，侍中吳質之女，府君先行，故欲相見。」什遂前，什就床坐，其女在戶東坐，與什敘溫涼。室內二婢秉燭，女呼一婢，令以玉夾膝置什前。什素有才藻，頗善諷詠，雖疑其非人，亦愜心好也。女曰：「比見崔郎息駕，庭樹皆若吟嘯，故入一敘玉顏。」什遂問曰：「魏帝與尊公書，稱尊公為元城令，然否也？」女曰：「家君元城之日，妾生之歲。」什仍與論漢魏時事，悉與魏史符合，言多不能備載。什曰：「貴夫劉氏，願告其名。」女曰：「狂夫劉孔才之第二子，名瑤，字仲璋。比有罪被攝，乃去不返。」什下床辭出，女曰：「從此十年，當更奉面。」什遂以玳瑁簪留之，女以指上玉環贈什。什上馬行數十步，回顧，乃見一大塚。什屆歷下，以為不祥，遂躬設齋，以環佈施。天統末，什為王事所牽，築河堤於桓家塚。遂於幕下，話斯事於濟南奚叔布，因下泣曰：「今歲乃是十年，如何？」什在園中食杏，忽見一人云：「報女郎信。」俄即去，食一杏未盡而卒。十二為郡功曹，為州裡推重，及死，無不傷歎。〈（出《酉陽雜俎》）〉
　　沈警，字玄機，吳興武康人。美風調，善吟詠，為梁東宮常侍，名著當時。每公卿宴集，必致騎邀之。語曰：「玄機在席，顛倒賓客。」其推重如此。後荊楚陷沒，入周為上柱國，奉使秦隴，途過張女郎廟。旅行多以酒餚祈禱，警獨酌水具祝詞曰：「酌彼寒泉水，紅芳掇岳谷。雖致之非遙，而薦之隨俗。丹誠在此，神其感錄。」既暮，宿傳舍。憑軒望月，作《鳳將雛含嬌曲》。其詞曰：「命嘯無人嘯，含嬌何處嬌。徘徊花上月，空度可憐宵。」又續為歌曰：「靡靡春風至，微微春露輕。可惜關山月，還成無用明。」吟畢，聞簾外歎賞之聲，復云：「閒宵豈虛擲，朗月豈無明。」音旨清婉，頗異於常。忽見一女子褰簾而入，拜云：「張女郎姊妹見使致意。」警異之，乃縣衣冠，未離坐而二女已入，謂警曰：「跋涉山川，因勞動止。」警曰：「行役在途，春宵多感，聊因吟詠，稍遣旅愁。豈意女郎猥降仙駕。願知伯仲。」二女郎相顧而微笑，大女郎謂警曰：「妾是女郎妹，適廬山夫人長男。」指小女郎云：「適衡山府君小子，並以生日，同覲大姊。屬大姊今朝層城未旋，山中幽寂，良夜多懷，輒欲奉屈。無憚勞也。」遂攜手出門，共登一輜軿車，駕六馬，馳空而行。俄至一處，朱樓飛閣，備極煥麗。令警止一水閣，香氣自外入內，簾幌多金縷翠羽，間以珠璣，光照滿室。須臾，二女郎自閣後，冉冉而至。揖警就坐，又具酒餚。於是大女郎彈箜篌，小女郎援琴。為數弄，皆非人世所聞。警嗟賞良久，願請琴寫之。小女郎笑而謂警曰：「此是秦穆公、周靈王太子、神仙所制，不可傳於人間。」警粗記數弄，不復敢訪。及酒酣，大女郎歌曰：「人神相合兮後會難，邂逅相遇兮暫為歡。星漢移兮夜將闌，心未極兮且盤醒。」小女郎歌曰：「洞簫響兮風生流，清夜闌兮管弦道。長相思兮衡山曲，心斷絕兮秦隴頭。」又題曰：「隴上雲車不復居，湘川斑竹淚沾餘。誰念衡山煙霧裡，空看雁足不傳書。」警歌曰：「義熙曾歷許多年，張碩凡得幾時憐。何意今人不及昔，暫來相見更無緣。」二女郎相顧流涕，警亦下淚。小女郎謂警曰：「蘭香姨、智瓊姊，亦常懷此恨矣。」警見二郎歌詠極歡，而未知密契所在，警顧小女郎曰：「潤玉，此人可念也。」良久，大女郎命履，與小女郎同出。及門，謂小女郎曰：「潤玉可使伴沈郎寢。」警欣喜如不自得，遂攜手入門，已見小婢前施臥具。小女郎執警手曰：「昔從二妃游湘川，見君於舜帝廟讀相王碑，此時想念頗切，不意今宵得諧宿願。」警亦備記此事，執手款敘，不能自已。小婢麗質，前致詞曰：「人神路隔，別促會賒。況姮娥妒人，不肯留照；織女無賴，已復斜河。寸陰幾時，何勞煩瑣。」遂掩戶就寢，備極歡昵。將曉，小女郎起，謂警曰：「人神事異，無宜卜晝，大姊已在門首。」警於是抱持置於膝，共敘衷款。須臾，大女郎即復至前，相對流涕，不能自勝。復置酒，警又歌曰：「直恁行人心不平，那宜萬里阻關情。只今隴上分流水，更泛從來嗚咽聲。」警乃贈小女郎指環，小女郎贈警金合歡結。歌曰：「結心纏萬縷，結縷幾千回。結怨無窮極，結心終不開。」大女郎贈警瑤鏡子，歌曰：「憶昔窺瑤鏡，相望看明月。彼此俱照人，莫令光彩滅。」贈答極多，不能備記，粗憶數首而已。遂相與出門，復駕輜軿，送至下廟，乃執手嗚咽而別。及至館，懷中探得瑤鏡金縷結。良久，乃言於主人，夜而失所在。時同侶咸怪警夜有異香。警後使回，至廟中，於神座後得一碧箋，乃是小女郎與警書。備敘離恨，書末有篇云：「飛書報沈郎，尋已到衡陽。若存金石契，風月兩相望。」〈（「望」原作「忘」，據陳校本改。）〉從此遂絕矣。〈（出《異聞錄》）〉
