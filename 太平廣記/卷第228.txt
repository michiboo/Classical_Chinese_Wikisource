　　宋文帝善奕棋，常與太平羊玄保棋。玄保戲賭得宣城太守，當敕除以為虛受。〈（出《談藪》）〉
　　玄宗南狩，百司奔赴行在，翰林善棋者王積薪從焉。蜀道隘狹。每行旅止息，道中之郵亭人舍，多為尊官有力之所先。積薪棲無所入，因沿溪深遠，寓宿於山中孤姥之家。但有婦姑，皆闔戶，止給水火。才暝，婦姑皆闔戶而休。積薪棲於簷下，夜闌不寢。忽聞堂內姑謂婦曰：「良宵無以適興，與子圍棋一賭可乎？」婦曰：「諾。」積薪私心奇之：堂內素無燈燭，又婦姑各在東西室。積薪乃附耳門扉。俄聞婦曰：「起東五南九置子矣。」姑應曰：「東五南十置子矣。」姑又曰：「起西八南十二置子矣。」姑又應曰：「西九南十置子矣。」每置一子，皆良久思唯。夜將盡四更，積薪一一密記，其下止三十六。忽聞姑曰：「子已敗矣，吾止勝九枰耳。」婦亦甘焉。積薪遲明，具衣冠請問。孤姥曰：「爾可率己之意而按局置子焉。」積薪即出囊中局，盡平生之秘妙而布子。未及十數，孤姥顧謂婦曰：「是子可教以常勢耳。」婦乃指示攻守殺奪救應防拒之法，其意甚略。積薪即更求其說，孤老笑曰：「止此亦無敵於人間矣。」積薪虔謝而別。行十數步，再詣，則失向來之室閭矣。自是積薪之藝，絕無其倫。即布所記婦姑對敵之勢，罄竭心力，較其九枰之勝，終不得也。因名「鄧艾開蜀勢」，至今棋圖有焉，而世人終莫得而解矣。〈（出《集異記》）〉
　　一行本不解奕棋，因會燕公宅，觀王積薪棋一局，遂與之敵。笑謂燕公曰：「此但爭先耳。若念貧道四句乘除語，則人人為國手。」晉羅什與人棋，拾敵死子，空處如龍鳳形。或言王積薪對玄宗棋，局畢，悉持出。〈（出《酉陽雜俎》）〉
　　韋延祐圍棋，與李士秀敵手。士秀惜其名，不肯先。寧輸延祐籌，終饒兩路。延祐本應明經學，道過大梁。其護戎知其善棋。表進之。遂因言江淮足棋人，就中弈棋明經者多解。〈（出《嘉話錄》）〉
　　大中中，日本國王子來朝，獻寶器音樂。上設百戲珍饌以禮焉。王子善圍棋，上敕待詔顧〈（「顧」原作「顏」，據明抄本改。）〉師言對手。王子出楸玉棋局，冷暖玉棋子。云：「本國之東三萬里，有集真島，島上有凝霞台，台上有手譚池，池中出玉子。不由制度，自然黑白分明。冬溫夏冷，故謂之冷暖玉。更產如楸玉，狀類楸木。琢之為棋局，光潔可鑒。」及師言與之敵手，至三十三下，勝負未決。師言懼辱君命，而汗手凝思，方敢落指。即謂之鎮神頭，乃是解兩徵勢也。王子瞪目縮臂，已伏不勝。回話鴻臚曰：「待詔第幾手耶。」鴻臚詭對曰：「第三手也。」師言實稱國手。王子曰：「願見第一。」曰：「王子勝第三，方得見第二，勝第二，得見第一。今欲見第一，其可得乎？」王子掩局而吁曰：「小國之第一，不如大國之第三。信矣！」今好事者，尚有顧師言「三十三下鎮神頭圖」。〈（出《杜陽編》）〉
　　漢成帝好蹙鞠，群臣以蹙鞠勞體，非尊者所宜。帝曰：「朕好之，可擇似而不勞者奏之。」劉向奏彈棋以獻，上悅。賜之青羔裘紫絲屢，服以朝覲。〈（出《小說》）〉
　　彈棋，魏宮內用裝棋戲也。文帝為之特妙，用手巾角拂之，無不中者。有客自雲能，帝使為之。客著葛巾低頭拂棋，妙殆逾於帝。〈（出《世說》）〉
　　又文帝嘗云：「予於他戲弄之事，少所喜，唯彈棋略盡其妙。少時嘗為之賦。昔京師妙工有二焉，合卿侯東方世安、張公子，常恨不得與之對也。」今彈棋用棋二十四色，色別貴賤。又魏戲法。先立一棋與局中，餘者間白黑圓繞之，十八籌成都。〈（出《世說》）〉
　　舊言藏鉤起於鉤弋，蓋依辛氏《三秦記》云：漢武鉤弋夫人手拳，時人效之，目為藏鉤也。殷敬順《敬訓》曰：彄與摳同，眾人分曹，手藏物，探取之。又令藏鉤，乘一人，則來往於兩朋，謂之誐鴟。《風土記》曰：藏鉤之戲，分二曹以較勝負。若人偶則敵對；若奇，則使一人為游附。或屬上曹，或屬下曹，為飛鳥。又令為此戲，必於正月。據《風土記》，在臘祭後也。庾闡《藏鉤賦》云：予以臘後，命中外以行鉤為戲矣。〈（出《酉陽雜俎》）〉
　　殷仲堪與桓玄共藏鉤，一朋百籌。桓朋欲不勝，唯餘虎探在。顧愷之為殷仲堪參軍，屬病疾在廨。桓遣信，請顧起病，令射取虎探。即來，坐定。語顧云：「君可取鉤。」顧答云：「賞百匹布，顧即取得鉤。」桓朋遂勝。〈（出《渚宮故事》）〉
　　舊說，藏彄令人生離，或言占語有徵也。舉人高映，善意彄。殷成式常於荊州藏鉤，每曹五十餘人，十中其九。同曹鉤亦知其處，當時疑有他術。訪之，映言但意舉止辭色，若察因視盜也。〈（出《酉陽雜俎》）〉
　　山人石旻尤妙打彄。與張又新兄弟善。暇夜會客，因試其意彄，注之必中。張遂置鉤於巾襞中，旻良久笑曰：「盡張空拳。」有頃眼鉤，在張君襆頭左翅中，其妙如此。旻後居揚州，段成式因識之。曾祈其術，石謂成式可先畫人首數十，遣胡越異貌，辯其相當授。疑其見始，竟不及畫。〈（出《酉陽雜俎》）〉
　　武帝時，郭舍人善投壺。以竹為矢，不用棘也。古之投壺，取中而不求還，故實小豆於中，惡其矢躍而出也。郭舍人則激矢令還，一矢百餘反，謂之為「驍」。言如博之羿棋，於輩中為驍傑也。每為武帝投壺，輒賜金帛。〈（出《西京雜記》）〉
　　小戲中，於為局一枰，各布五子，角遲速。名「蹙融」。段成式讀座右方，為之「蹙戎」。〈（出《酉陽雜俎》）〉
　　貞元中，董叔儒進博局並經一卷，頗有新意，不行於時。洛陽令崔師本又好為古文「樗捕」。其法：三分其子三百六十，限以二關，人執六馬，其骰五枚。分上為黑，下為白。黑者刻二為犢，白者刻二為雉。擲之，全黑乃為盧，其彩十六；二雉三黑為雉，其彩十四；二犢三白為犢，其彩十；全白為白，其彩八；四者貴彩也。開為十二；塞為十一；塔為五；禿為四；梟為二；撅為三。〈（二六者雜彩也。）〉貴彩得連擲，得打馬，得過關，餘彩則否。新加進六兩彩。〈（出《國史補》）〉
　　貞元中，有杜勸好長行。皆有佳名，各記有輕妙。夏中用者為冷子，取其似蕉葛之輕健而名之。〈（出《嘉話錄》）〉
　　今之博戲，有長行最盛。其具有局有子，子黑黃各十五，擲彩之骰有二。其法生於握槊，變於雙六。天後嘗夢雙六不勝，狄梁公言宮中無子是也。後人新意，長行出焉。又有小雙六、圍透、大點、小點、遊談、鳳翼之名，然無如長行也。臨險易者，喻時事焉。適變通者，方易象焉。王公大人，頗或耽玩，至於廢慶弔，忘寢食。及博徒用之，於是強各爭勝，謂之撩零。假借分畫，謂之囊家。囊家什一而取，謂之乞頭。有通宵而戰者，有破產而輸者。其工者近有譚鎬、崔師本首出。圍棋次於長行，其工者近有韋延祐、楊芃首出。如彈棋之戲甚古，法雖設，鮮有為之。其工者近有吉達。高越首出焉。〈（出《國史補》）〉
