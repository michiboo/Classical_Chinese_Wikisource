　　麒麟客者，南陽張茂實客傭僕也。茂實家於華山下，唐大中初，偶游洛中，假僕於南市，得一人焉。其名曰王敻，年可四十餘，傭作之直月五百。勤乾無私，出於深誠，苟有可為，不待指使。茂實器之，易其名曰大歷，將倍其直，固辭，其家益憐之。居五年，計酬直盡。一旦辭茂實曰：「敻本居山，家業不薄。適與厄會，須傭作以禳之，固非無資而賣力者。今厄盡矣，請從此辭。」茂實不測其言，不敢留，聽之去。日暮，入白茂實曰：「感君恩宥，深欲奉報。敻家去此甚近，其中景趣，亦甚可觀，能相逐一遊乎。」茂實喜曰：「何幸，然不欲令家人知，潛一遊可乎？」敻曰：「甚易。」於是截竹杖長數尺，其上書符，授茂實曰：「君杖此入室，稱腹痛。左右人悉令取藥。去後，潛置竹於衾中，抽身出來可也。」茂實從之。敻喜曰：「君真可游吾居者也。」相與南行一里餘，有黃頭執青麒麟一，赤文虎二，候於道左。茂實驚欲迴避，敻曰：「無苦，但前行。」既到前，敻乘麒麟，茂實與黃頭各乘一虎。茂實懼不敢近，曰：「敻相隨，請不須畏。且此物人間之極俊者，但試乘之。」遂憑而上，穩不可言。於是從之上仙掌峰。越壑凌山，舉意而過，殊不覺峻險。如到三更，計數百里矣。下一山，物眾鮮媚，松石可愛，樓台宮觀，非世間所有。將及門，引者揖曰：「阿郎何〈明抄本無何字〉來？」紫衣吏數百人，羅拜道側。既入，青衣數十人，容色皆殊，衣服鮮華，不可名狀，各執樂器引拜。遂於中堂宴席畢，且命茂實坐。敻入更衣，返坐，衣裳冠冕，儀貌堂堂然，實真仙之風度也。其窗戶階闥，屏幃茵褥之盛，固非人世所有，歌鸞舞鳳，及諸聲樂，皆所未聞。情意高逸，不復思人寰之事，觀極。主人曰：「此乃仙居，非世人所到。以君宿緣，合一到此，故有逃厄之遇。仙俗路殊，塵靜難雜，君宜歸修其心，三五劫後，當復相見。敻比者塵緣將盡，上界有名，得遇太清真人，召入小有洞中，示以九天之樂，復令下指生死海波。」且曰：「樂雖難求，苦亦易遣。如為山者，掬土增高，不掬則止，穿則陷。夫〈夫原作天。據明抄本改〉升高者，不上難而下易乎？」自是修習，經六七劫，乃證此身，回視委骸，積如山嶽。四〈四原作曰。據明抄本改〉大海水，半是吾宿世父母妻子別泣之淚。然念念修之，倏已一世。形骸雖遠，此不忘修致，其功即亦非遠。亦時有心遠氣清，一言而悟者。勉之！」遺金百鎰，為營身之助，復乘麒麟，令黃頭執之，敻步送到家，家人方環泣。茂實投金於井中，敻抽去竹杖，令茂實潛臥衾中。敻曰：「我當至蓬萊謁大仙伯。明旦蓮花峰上，有彩雲車去，我之乘也。」遂揖而去，茂實忽呻吟，眾驚而問之，茂實給之曰：「初腹痛時，忽若有人見召，遂奄然耳，不知其多少時也。」家人曰：「取藥既回，呼之不應，已七日矣，唯心頭尚暖，故未斂也。」明日望之，蓮花峰上，果有彩雲。遂棄官游名山。後歸，出井中金與眷屬，再出遊山，後不知所在也。〈出《續玄怪錄》〉
　　王法進者，劍州臨津人也。幼而好道，家近古觀，雖無道士居之，其嬉戲未嘗輕侮於像設也。十餘歲，有女冠自劍州歷外邑，過其家，父母以其慕道，托女冠以保護之。與授正一延生小籙，名曰法進。而專勤香火，齋戒護持。亦茹柏絕粒，時有感降。時三川饑儉，斛斛翔貴，死者十五六，多彩野葛山芋以充饑。忽三青童降於其庭，謂法進曰：「上帝以汝夙稟仙骨，歸心精誠，不忘於道，敕我迎汝受事於上京也。」不覺騰空。逕達大帝之所，命以玉杯霞漿賜之。徐謂曰：「人處三才之大，體天地之和，得人形，生中土，甚不易也。天運四時之氣，地稟五行之秀，生五穀百果，以養於人。而人不知天地養育之恩，輕棄五穀，厭舍絲麻，使耕農之夫，紡績之婦，身勤而不得飽，力竭而不禦寒，徒施甚勞。曾無愛惜者，斯固神明所責，天地不佑矣。近者地司岳瀆所奏，以世人厭擲五穀，不貴衣食之本。我已敕太華之府，收五穀之神，所種不成，下民饑餓，因示罰責，以懲其心。然旋奉太上慈旨，以大道好生，務先救物。雖天地神明責之，愚民不知其過所自，固無懺請首原之路。汝當為上宮侍童，入侍天府，今且令汝下歸於世，告喻下民，使其悔罪，寶愛農桑，此亦汝之陰功也。」命侍女以《靈寶清齋告謝天地儀》一軸付之，使傳行於世。曰：「令世人相率於幽山高靜之所，致齋悔謝，一年再為之，則宿罪可除，谷父蠶母之神，為致豐衍矣。龍虎之年，復當召汝。」即今清齋天公告謝之法是也。法進以天寶十二年壬辰，遂復昇天。〈出《仙傳拾遺》〉
　　維楊十友者，皆家產粗豐，守分知足，不干祿位，不貪貨財，慕玄知道者也。相約為友，若兄弟焉。時海內大安，民人胥悅，遽以酒食為娛，自樂其志。始於一家，周於十室，率以為常。忽有一老叟，衣服滓弊，氣貌羸弱，似貧窶不足之士也。亦著麻衣，預十人末〈預十人末原作領十人來。據明抄本改〉，以造其會。眾既適情，亦皆憫之，不加斥逐。醉飽自去，莫知所之。一旦言於眾曰：「餘力困之士也，幸眾人許陪坐末，不以為責。今十人置宴，皆得預之。席既周畢，亦願力為一會，以答厚恩。約以他日，願得同往。」至期，十友如其言，相率以待。凌晨，貧叟果至，相引徐步，詣東塘郊外。不覺為遠。草莽中茆屋兩三間，傾側欲摧，引入其下。有丐者數輩在焉，皆是蓬發鶉衣，形狀穢陋。叟至，丐者相顧而起，牆立以俟其命。叟令掃除舍下，陳列蘧蒢，布以菅席，相邀環坐。日既旰矣，咸有饑色。久之，各以醯鹽竹箸，置於客前，逡巡，數輩共舉一巨板如案，長四五尺，設於席中，以油帕幕之。十友相顧，謂必濟饑，甚以為喜。既撒油帕。氣燑燑然尚未可辨，久而視之，乃是蒸一童兒。可十數歲，已糜爛矣，耳目手足，半已墮落。叟揖讓勸勉，使眾就食，眾深嫌之，多托以飫飽，亦有忿恚逃去，都無肯食者。叟縱餐啖，似有盈味。食之不盡，郎命諸丐擎去，令盡食之。因謂諸人曰：「此所食者，千歲人參也，頗甚難求，不可一遇。吾得此物，感諸公延遇之恩，聊欲相報。且食之者，白日昇天，身為上仙。眾既不食，其命也夫。」眾驚異，悔謝未及。叟促問諸丐，令食訖即來。俄而丐者化為青童玉女，幡蓋導從，與叟一時昇天。十友刳心追求。更莫能見。〈出《神仙感遇傳》〉
　　金可記，新羅人也，賓貢進士。性沉靜好道，不尚華侈，或服氣煉形，自以為樂。博學強記，屬文清麗。美姿容，舉動言談，迥有中華之風。俄擢第，於終南山子午谷養居，懷隱逸之趣。手植奇花異果極多，常焚香靜坐，若有思念。又誦《道德》及諸仙經不輟。後三年，思歸本國，航海而去。復來，衣道服，卻入終南。務行陰德，人有所求，初無阻拒，精勤為爭，人不可偕也。唐大中十一年十二月，忽上表言：「臣奉玉皇詔，為英文台侍郎，明年二月二十五日當上升。」時宣宗極以為異，遣中使徵入內，固辭不就。又求玉皇詔辭，以為別仙所掌，不留人間，遂賜宮女四人，香藥金彩，又遣中使二人，專伏侍者。可記獨居靜室，宮女中使，多不接近。每夜，聞室內常有客談笑聲，中使窺竊之，但見仙官仙女，各坐龍鳳之上，儼然相對，復有侍衛非少。而宮女中使，不敢輒驚。二月二十五日，春景妍媚，花卉爛漫，果有五雲唳鶴，翔鸞白鵠，笙簫金石，羽蓋瓊輪，幡幢滿空。仙伏極眾，昇天而去。朝列士庶，觀者填隘山谷，莫不瞻禮歎異。〈出《續仙傳》〉
　　弘農楊真伯，幼有文，性耽玩書史，以至忘寢食。父母不能禁止，時或奪其脂燭，匿其詩書，真伯頗以為患，遂逃過洪饒間，於精舍空院，肄習半年餘。中秋夜，習讀次，可二更已來，忽有人扣學窗牖間，真伯淫於典籍不知也。俄然有人啟扉而入，乃一雙鬟青衣，言曰：「女郎久棲幽隱，服氣茹芝，多往來洞庭雲水間。知君子近至此，又骨氣清淨，志操堅白，願盡款曲。」真伯殊不應，青衣自反。三更後，聞戶外珩璜環珮之聲，異香芳馥，俄而青衣報女郎且至，年可二八，冠碧雲鳳翼冠，衣紫雲霞日月衣，精光射人。逡巡就坐，真伯殊不顧問一言。久之，於真伯案取硯，青衣薦箋，女郎書札數行，腆然而去。真伯因起，乃視其所留詩曰：「君子竟執逆，無由達誠素。明月海上山，秋風獨歸去？」其後亦不知女郎是何人也。豈非洞庭諸仙乎，觀其詩思，豈人間之言歟？〈出《博異志》〉
