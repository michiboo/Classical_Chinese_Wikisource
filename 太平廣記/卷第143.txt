　　唐高宗時，徐慶為征遼判官。有一典，不得姓名。慶在軍，忽夢己化為羊，為典所殺。覺後悸懼流汗。至曉，此典詣慶，慶問夜來有所夢否。典云：「夢公為羊，手加屠割。意甚不願，為官所使制不自由。」〈（「所使制不自由」六字明抄本作「則解制使之惑」。）〉慶自此不食羊肉矣。〈（「慶自此不食羊肉矣」八字明抄本作「慶慰留之遂不食葷」。）〉至則天時，慶累加至司農少卿雍州司馬，時典已任大理獄丞。後慶被誣與內史令裴炎通謀，應節〈（明抄本「節」作「接」）〉英公徐敬業揚州反，被執送大理。忽見此丞押獄，慶便流涕謂之曰：「征遼之夢，今當應之。」及被殺戮之日，竟是此丞引出。〈（出《廣古今五行記》）〉
　　唐周仁軌，京兆萬年人也，孝和皇后韋氏母黨，累遷金吾大將軍，除并州長史。性殘酷好殺。在州，忽於堂階下見一人臂，如新斷來，血流瀝瀝。仁軌令人送去州二十餘里外。數日令看，其臂尚在。時盛暑毒，肉色無變。人威怪之。其月，孝和崩，仁軌以韋氏黨伏誅。介士抽刀斲之，仁軌舉臂，承刃所中，其臂墮地，與比見者無異。又馳騎往於先送處看之，至彼一無所見。〈（出《廣古今五行記》）〉
　　唐徐敬業舉兵，有大星蓬蓬如筐籠，經三宿而失。俄而敬業敗。〈（出《朝野僉載》）〉
　　唐司刑卿杜景佺授并州長史，馳驛赴任。其夜，有大星如斗，落於庭前，至地而沒。佺至并州祁縣界而卒。群官迎祭，回所上食為祭盤。〈（出《朝野僉載》）〉
　　唐將軍黑齒常之鎮河源軍。城極嚴峻。有三口狼入營，繞官舍，不如從何而至。軍士射殺。黑齒惡之，移之外。奏討三曲党項，奉敕許。遂差將軍李謹行充替。謹行到軍，旬日病卒。〈（出《朝野僉載》）〉
　　唐天官侍郎顧琮新得三品。有子婿來謁。時大門造成，琮乘馬至門，鼓鼻踣地不進。鞭之，跳躍而入，從騎亦如之。有頃，門無故自倒。琮不悅，遂病。郎中員外已下來問疾，琮云：「未合入三品，為諸公成就至此。自知不起矣。」旬日而薨。〈（出《朝野僉載》）〉
　　唐則天如意中，著作郎路敬淳莊在濟源。有水碾，碾上柱去水五六尺，一柱將壞，已易之，家人取充樵。柱中有一鮎魚尺餘，尚活。至數年，敬淳坐罪被殺。〈（出《廣古今五行記》）〉
　　唐張易之初造一大堂，甚壯麗，計用數百萬。紅粉泥壁，文柏帖柱，琉璃沉香為飾。夜有鬼書其壁曰：「能得幾時？」易之令削去，明日復書之。前後六七削。易之乃題其下曰：「一月即令足。」自是不復更書。經半年，易之籍沒，入官。〈（出《朝野僉載》）〉
　　唐長壽中，有滎陽鄭蜀賓頗善五言，竟不聞達。年老，方授江左一尉。親朋餞別於上東門，蜀賓賦詩留別曰：「畏途方萬里，生涯近百年；不知將白首，何處入黃泉。」酒酣自詠，聲調哀感，滿座為之流涕。竟卒於官。〈（出《大唐新語》）〉
　　唐劉希夷一名庭芝，汝州人，少有文華，好為宮體詩。詞旨悲苦，不為時人所重。善彈琵琶，嘗為白頭翁詠云：「今年花落顏色改，明年花開復誰在？」既而自悔曰：「我此詩讖，與石崇白首同所歸何異也。」乃更作一聯云：「年年歲歲花相似，歲歲年年人不同。」既而歎曰：「此句復似向讖矣，然死生由命，豈復由此。」乃兩存之。詩成未週歲，為奸人所殺。或云：「宋之問害之。」後孫昱撰《正聲集》，以希夷詩為集中之最，由是大為時人所稱。〈（出《大唐新語》）〉
　　唐崔玄暐初封博陵王，身為益府長史。受封，令所司造輅初成，有大風吹其蓋傾折。識者以為不祥。無何，弟暈為雲陽令，部人殺之雍州衙內。暐三從以上，長流嶺南。斯亦咎徵之先見也。〈（出《朝野僉載》）〉
　　唐瀛州饒陽人宋善威曾任一縣尉。嘗晝坐，忽然取靴衫笏，走出門迎接，拜伏引入。諸人不見，但聞語聲。威命酒饌樂飲，仍作詩曰：「月落三株樹，日暎九重天；良夜歡宴罷，暫別庚申年。」後威果至申年而卒。〈（出《朝野僉載》）〉
　　唐開元三年，有熊晝日入廣府城內，經都督門前過。軍人逐十餘里，射殺之。後月餘，都督李處鑒死。自後長史朱思賢被告反，禁身半年，才出即卒。司馬宋慶賓、長史竇崇嘉相繼而卒。〈（出《朝野僉載》）〉
　　唐開元四年，尚書考功院廳前一雙桐樹，忽然枯死。旬日，考功員外郎邵某卒。尋而曲先衝為郎中，判邵舊案。月餘，西邊樹又枯死。省中憂之，未幾而先衝又卒。〈（出《朝野僉載》）〉
　　唐開元中，諫議大夫呂崇粹，東平人，美秀魁梧，薄有詞彩。宅在京永崇坊。於家忽見數個小兒腳脛，自膝下自踝已上，流血淋瀝，如新截來。旬日，粹遇疾而卒。〈（出《廣古今五行記》）〉
　　唐源乾曜為宰相，移政事床。時姚元崇歸休。及假滿來，見床移，忿之。曜懼下拜。玄宗聞之，而停曜。宰相諱移床，移則改動。曜停後，元崇罷。此其應也。〈（出《朝野僉載》）〉
　　唐右補闕毋旻，博學有著術才。上表請修古史，先撰目錄以進。玄宗稱善，賜絹一百疋。性不飲茶，著代飲茶序。其略曰：「釋滯消壅，一日之利暫佳；瘠氣侵精，終身之累斯大。獲益則歸功茶力，貽患則不謂茶災。豈非福近易知，禍遠難見雲。」後直集賢，無何以熱疾暴終。初嘗夢著衣冠上北邙山，親友相送。及至山頂，回顧不見一人。意甚惡之。及卒，僚友送葬北邙，果如初夢。玄宗聞而悼之，贈朝散大夫。〈（出《大唐新語》）〉
　　唐楊慎矜，隋室之後。其父崇禮，太府卿，葬少陵原。封域之內，草木皆流血。守者以告，慎矜大懼。問史敬忠。忠有術，謂慎矜，可以禳之免禍。乃於慎矜後園大陳法事。罷朝歸，則裸袒桎梏，坐於叢棘。如是者數旬，而流血亦止。敬忠曰：「可以免禍。」慎矜愧之。遣侍婢明珠，明珠有美色，路由八姨門。〈（貴妃妹也）〉姨方登樓。臨大道，姨與敬忠相識，使人謂曰：「何得從車乎？」敬忠未答。使人去簾觀之，姨於是固留。邀敬忠坐樓，乃曰：「後車美人，請以見遺。」因駕其車以入。敬忠不敢拒。姨明日入宮，以侍婢從。帝見而異之，問其所來。明珠曰：「楊慎矜家人也，近贈史敬忠。」帝曰：「敬忠何人，而慎矜輒遺其婢？」明珠乃具言厭勝之事。上大怒，以告林甫。林甫素忌慎矜才，必為相。以吉溫陰害。有憾於慎矜，遂構成其事，下溫案之。溫求得敬忠於汝州，誣慎矜以自謂亡隋遺裔，潛謀大逆，將復宗祖之業，於是賜自盡，皆不全其族。〈（出《明皇雜錄》）〉
　　唐太子僕通事舍人王儦，肅宗克復後降官。為人所告，係御史臺。儦未繫之前年九月，儦與嬖姬夜坐堂下，有流星大如盎，光明照耀，墜於井中，在井久猶光明。使人求之，無所得。儦懼出宅，竟徙播州。儦殊不意，行至鳳州，疽背裂死。〈（出《紀聞》）〉
　　唐崔曙舉進士，作明堂火珠詩贖帖。曰：「夜來雙月滿，曙後一星孤。」當時以為警句。及來年曙卒。唯一女名星星。人始悟其自讖也。〈（出《本事詩》）〉
　　唐元載為相時，正晝有書生詣焉。既見，拜語曰：「聞公高義好士。」輒獻詩一篇，以寄其意。詞曰：「城南路長無宿處，獲花紛紛如柳絮；海燕銜泥欲作窠，空屋無人卻飛去。」載亦不曉其意。既出門而沒。後歲餘，載被法家破矣。〈（出《通幽錄》）〉
　　唐大歷中，彭偃未仕時，嘗有人謂曰：「君當得珠而貴，後且有禍。」尋為官得罪，謫為澧州司馬。既至，以江中多〈（「多」原作「名」，據明抄本改）〉蚌。偃喜，以為珠可取。即命人彩之，獲蚌甚多。而卒無有應。及朱泚反，召偃為偽中書舍人。偃方悟得珠乃朱泚也。後誅死。〈（出《宣室志》）〉
　　唐貞元中，淮西用兵。時劉淝為小將，每捉生蹋伏，淝必在數，前後重創，將死數四。後因月黑風甚，又令捉生。淝憤激深入，意必死。行十餘里，因坐將睡。忽有人覺之，授以雙燭，曰：「君方大貴，但心存此燭在，即無憂也。」淝後拜將，常見燭影在雙旌上。後不復見燭，乃輿疾歸京卒。〈（出《酉陽雜俎》）〉
　　唐丞相韓滉自金陵入朝。歲餘後，於楊子江中，有龜鱉滿江浮下，而悉無頭。當此時，滉在城中薨。人莫知其故。〈（出《戎幕閒談》）〉
　　唐司空嚴震，梓州鹽亭縣人，所居枕釜戴山。但有鹿鳴，即嚴氏一人必殞。或一日，有親表對坐，聞鹿鳴，其表曰：「釜戴山中鹿又鳴。」嚴曰：「此際多應到表兄。」其表兄遽對曰：「表兄不是嚴家子，合是三兄與四兄。」不日，嚴氏子一人果亡。是何異也。〈（出《北夢瑣言》）〉
　　唐衛公李德裕，初為太原從事。睹公牘中文水縣解牒稱：武士彠文水縣墓前有碑。元和中，忽失龜頭所在。碑上有武字十一處，皆鐫去之。其碑大高於華嶽者，非人力攀削所及。不經半年，武相遇害。〈（出《戎幕閉談》）〉
　　唐李師道既以青齊叛。章武帝將討之，凡數年而王師不勝。師道益驕。嘗一日坐於堂，其榻前有銀鼎，忽相鼓，其一鼎耳足盡墜。後月餘，劉悟手刃師道，青齊遂平。蓋銀鼎相鼓之兆也。〈（出《宣室志》）〉
　　唐韋溫為宣州，病瘡於首，因托後事於女婿。且曰：「予年二十九，為校書郎，夢渡滻水，中流見二吏，齎牒相召。一吏言：『彼墳至大，功須萬日，今未也。』今正萬日，予豈免乎！」累日而卒。〈（出《酉陽雜俎》）〉
