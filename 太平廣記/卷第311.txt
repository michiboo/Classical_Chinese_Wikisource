　　太和處士蕭曠，自洛東遊。至孝義館，夜息於雙美亭，時月朗風清。曠善琴，遂取琴彈之。夜半，調甚苦。俄聞洛水之上，有長歎者。漸相逼，乃一美人。曠因舍琴而揖之曰，「彼何人斯？」女曰：「洛浦神女也。昔陳思王有賦，子不憶耶？」曠曰：「然。」曠又問曰：「或聞洛神即甄皇后，謝世，陳思王遇其魄於洛濱，遂為《感甄賦》。後覺事之不正，改為《洛神賦》，託意於宓妃。有之乎？」女曰：「妾即甄後也。為慕陳思王之才調，文帝怒而幽死。後精魄遇王洛水之上，敘其冤抑，因感而賦之。覺事不典，易其題，乃不繆矣。」俄有雙鬟，持茵席，具酒餚而至。謂曠曰：「妾為袁家新婦時，性好鼓琴。每彈至《悲風》及《三峽流泉》，未嘗不盡夕而止。適聞君琴韻清雅，願一聽之。」曠乃彈《別鶴操》及《悲風》。神女長歎曰：「真蔡中郎之儔也。」問曠曰：「陳思王《洛神賦》如何？」曠曰：「真體物瀏　，為梁昭明之精選耳。」女微笑曰：「狀妾之舉止雲翩若驚鴻，宛若游龍」，得無疏矣。「曠曰：「陳思王之精魄今何在？」女曰：「見為遮須國王。」曠曰：「何為遮須國？」女曰：「劉聰子死而復生，語其父曰：有人告某雲，遮須國久無主，待汝父來作主。即此國是也。」俄有一青衣，引一女曰：「織綃娘子至矣。」神女曰：「洛浦龍王之處女，善織綃於水府。適令召之爾。」曠因語織綃曰：「近日人世或傳柳毅靈姻之事，有之乎？」女曰：「十得其四五爾，餘皆飾詞，不可惑也。」曠曰：「或謂龍畏鐵，有之乎？」女曰：「龍之神化，雖鐵石金玉，盡可透達，何獨畏鐵乎？畏者蛟螭輩也。」曠又曰：「雷氏子佩豐城劍，至延平津，躍入水，化為龍。有之乎？」女曰：「妄也。龍，木類，劍乃金。金既剋木，而不相生，焉能變化，豈同雀入水為蛤，野雞入水為蜃哉！但寶劍靈物，金水相生，而入水雷生，自不能沉於泉。信其下搜劍不獲，乃妄言為龍。且雷煥只言化去，張司空但言終合，俱不說為龍。任劍之靈異，且人之鼓鑄鍛鍊，非自然之物。是知終不為龍，明矣。」曠又曰：「梭化為龍如何？」女曰：「梭木也，龍本屬木，變化歸木，又何怪也？」曠又曰：「龍之變化如神，又何病而求馬師皇療之？」女曰：「師皇是上界高真，哀馬之負重引遠，故為馬醫，愈其疾者萬有匹。上天降鑒，化其疾於龍唇吻間，欲驗師皇之能。龍後負而登天，天假之。非龍真有病也？」曠又曰：「龍之嗜燕血，有之乎？」女曰：「龍之清虛，食飲沆瀣。若食燕血，豈能行藏。蓋嗜者乃蛟蜃輩。無信造作，皆梁朝四公誕妄之詞爾。」曠又曰：「龍何好？」曰：「好睡，大即千年，小不下數百歲。偃仰於洞穴，鱗甲間聚其沙塵。或有鳥銜木實，遺棄其上。乃甲拆生樹，至於合抱，龍方覺悟。遂振迅修行，脫其體而入虛無，澄其神而歸寂滅。自然形之與氣，隨其化用。散入真空，若未胚腪，若未凝結。如物有恍惚，精奇杳冥。當此之時，雖百骸五體，盡可入於芥子之內。隨舉止，無所不之。自得還元返本之術，與造化爭功矣。」曠又曰：「龍之修行，向何門而得？」女曰：「高真所修之術何異？上士修之，形神具達；中士修之，神超形沉；下士修之，形神俱墮。且當修之時，氣爽而神凝，有物出焉。即老子云『恍恍惚惚，其中有物也』。其於幽微，不敢洩露，恐為上天譴謫爾。」神女遂命左右，傳觴敘語。情況眤洽，蘭豔動人，若左瓊枝而右玉樹，繾綣永夕，感暢冥懷。曠曰：「遇二仙娥於此，真所謂雙美亭也。」忽聞雞鳴，神女乃留詩曰：「玉筋凝腮憶魏宮，朱絲一弄洗清風。明晨追賞應愁寂，沙渚煙銷翠羽空。」織綃詩曰：「織綃泉底少歡娛，更勸蕭郎盡酒壺。愁見玉琴彈別鶴，又將清淚滴珍珠。」曠答二女詩曰：「紅蘭吐豔間夭桃，自喜尋芳數已遭。珠珮鵲橋從此斷，遙天空恨碧雲高。」神女遂出明珠、翠羽二物贈曠曰：「此乃陳思王賦雲或彩明珠，或拾翠羽，故有斯贈，以成洛神賦之詠也。」龍女出輕綃一疋贈曠曰：「若有胡人購之，非萬金不可。」神女曰：「君有親骨異相，當出世。但淡味薄俗，清襟養真，妾當為陰助。」言訖，超然躡虛而去，無所睹矣。後曠保其珠綃，多游嵩嶽。友人嘗遇之，備寫其事。今遁世不復見焉。〈（出《傳記》）〉
　　會昌中，小黃門史遂，因疾退於家。一日，忽召所親，自言初得疾時，見一黃衣人，執文牒曰：「陰司錄君二魂對事。量留〈（「量留」原作「壘」，據明抄本改。）〉一魂主身。」不覺隨去。出通化門，東南入荒徑，渡灞滻。陟蘭田山。山上約行數十里，忽見一騎執黑幡，云：「太一登殿已久，罪人畢錄。爾何遲也。」督之而去。至一城，甲士翼門。直北至一宮，宮門守衛甚嚴。有赤衣吏，引使者同入。蕭屏間，有一吏自內出曰：「受教受教。」使者鞠躬受命。宣曰：「史遂前世括蒼山主錄大夫侍者，始者恭恪，中間廢墮，謫官黃門，冀其醒悟。今大夫復位，侍者宜遷，付所司准法。」遂領就一院，見一人，白鬚鬢，紫衣，左右十數列侍。拜訖仰視，乃少傅白居易也。遂元和初為翰林小吏，因問曰：「少傅何為至此？」白怡然曰：「侍者憶前事耶？」俄如睡覺，神氣頓如舊。諸黃門聞其疾愈，竟訪之。是夕，居易薨於洛中。臨終，謂所親曰：「昔自蓬萊，與帝〈（謂武宗也。）〉有閆浮之因。帝於閆浮為麟德之別。」言畢而逝。人莫曉也。較其日月，當捐館之時，乃上宴麟德殿也。〈（出《唐年補錄》）〉
　　唐相崔鉉鎮淮南。盧耽罷浙西，張擇〈（擇字原空缺，據明抄本補。）〉罷常州，俱經維揚，謁鉉。鉉因暇日，與二客方奕，吏報女巫與故魏博節度史田布偕至，泊逆旅某亭者。鉉甚異之，復曰：「顯驗，與他巫異，請改舍於都候之解。」鉉趣召巫者至，乃與神迭拜，曰：「謝相公。」鉉曰：「何謝？」神答曰：「布有不肖子，黷貨無厭，郡事不治。當犯大辟，賴公陰德免焉。使布之家廟血食不絕者，公之恩也。」鉉矍然曰：「異哉。鉉為相日，夏州節度奏銀州刺史田釸犯贓罪，私造鎧甲，以易市邊馬布帛。帝赫怒曰：贓自別議。且委以邊州，所宜防盜。以甲資敵，非反而何？」命中書以法論，將赤其族。翌日，鉉從容言於上曰：「釸贓罪自有憲章。然是弘正之孫，田布之子。弘正首以河朔入覲，奉吏員。布亦成父之命，繼以忠教，伏劍而死。今若行法以固邊圉，未若因事弘貸，激勸忠烈。上意乃解。止黜授遠郡司馬。而鉉未嘗一出口於親戚私昵，已將忘之。今神之言，正是其事。」乃命廊下素〈（明抄本素作索。）〉服而見焉。謂之曰：「君以義烈而死，奈何區區為愚婦人所使乎？」神曰：「布嘗負此嫗八十萬錢，今方忍恥償之。」鉉與二客及監軍使幕下，共償其錢。神乃辭去，因言事不驗。〈（梁楫李琪作傳）〉
　　進士崔生，自關東赴舉，早行潼關外十餘里。夜方五鼓，路無人行，唯一僕一擔一驢而已。忽遇列炬呵殿，旗幟戈甲，二百許人，若方鎮者。生映樹自匿。既過，行不三二里，前之導從復回，乃徐行隨之。有健步押茶器，行甚遲，生因問為誰。曰：「嶽神迎天官崔侍御也。秀才方應舉，何不一謁，以卜身事。」生謝以無由自達，健步許偵之。既及廟門，天猶未曙，健步約生伺之於門側。入良久出曰：「白侍御矣。」遽引相見，甚喜。逡巡嶽神至，立語，便邀崔侍御入廟中。陳設帳幄，筵席鼓樂極盛。頃之，張樂飲酒。崔臨赴宴，約敕侍者，只待於生，供以湯茶所須，情旨敦厚。飲且移時，生倦，徐行周覽，不覺出門。忽見其表丈人，握手話舊。顏色憔悴，衣服襤縷。生曰：「丈人久辭人間，何得至此？」答曰：「僕離人世，十五年矣，未有所詣。近做敷水橋神，倦於送迎，而窘於衣食。窮困之狀，迨不可濟。知姪與天官侍御相善，又宗姓之分，必可相薦，故來投誠。若得南山觜神祈，即粗免饑窮。此後遷轉，得居天秩矣。」生辭以「乍相識，不知果可相薦否。然試為道之。」侍御尋亦罷宴而歸，謂曰：「後年方及第，今年不就試亦可。餘少頃公事亦畢，即當歸去，程期甚迫，不可久留。」生因以表丈人所求告之。侍御曰：「觜神似人間選補，極是清資，敷水橋神卑雜，豈可便得。然試為言之，嶽神必不相阻。」即復詣嶽神迎奉。生潛還伺之，歷聞所託，嶽神果許之。即命出牒補署。俄爾受牒入謝，迎官將吏一二百人，侍從甚整。生因出賀，觜神泣曰：「非吾姪之力，不可得此位也。後一轉，便入天司矣。今年渭水泛溢，姪莊當飄壞。一道所損三五百家，已令為姪護之，五六月必免此禍。更有五百縑相酬。」須臾，觜神驅殿而去，侍御亦發，嶽神出送。生獨在廟中，歘如夢覺。出訪僕使，只在店中，一無所睹。於是不復入關，回止別墅。其夏，渭水泛溢，漂損甚多，唯崔生莊獨免。莊前泊一空船，水涸之後，船有絹五百疋。明年果擢第矣。〈（出《錄異記》）〉
　　進士張偃者赴舉，行及金天王廟前，遇大雨，於廟門避雨，至暮不止。不及詣店，遂入廟中門宿。至四更，聞金天視事之聲，嗢喝甚厲。須臾，聞喚張偃，來日午時，行至某村，為赤狸虎所食。偃聞之甚懼，侯庭下靜，遂於門下匍匐而入。自通名而拜，金天曰：「汝生人，何事而來？」遂具前事告金天。金天曰：「召虎來。」須臾虎至。金天曰：「與二大獸食而代偃。」虎曰：「冤家合食，他物代之不可。」金天曰：「檢虎何日死。」有一吏來曰：「未時為某村王存射殺死。」金天曰：「命張偃過所食時即行。」及行至前路，果見人喧鬧，問之，乃曰：「某村王存，射赤狸虎。」果金天所言。偃遂自市酒，求鹿脯，親往廟謝之。〈（出《奇錄》）〉
　　天水彭郡裴氏子，咸通中，於東閬學孤林法。淫其親表婦女，事發係獄。每日供其飲食，悉是孤林法神為致之。獄吏怪而謂其神曰：「神既靈異，何不為免此刑？」神曰：「受吾法者，只可全身遠害，方便濟人。既違戒誓，豈但王法，神亦不容也。今之慇懃，以酬香火之功。」竟笞殺之。〈（出《錄異記》。）〉
　　韋騶者，明五音，善長嘯，自稱逸群公子。舉進士，一不第便已。曰：「男子四方之志，豈屈節於風塵哉。」游岳陽，岳陽太守以親知見辟，數月謝病去。騶親弟騋，舟行，溺於洞庭湖。騶乃水濱慟哭。移舟湖神廟下，欲焚湖神廟，曰：「千里估胡，安穩獲濟。吾弟窮悴，乃罹此殃。焉用爾廟為？」忽於舟中假寐，夢神人盛服來謁，謂騶曰：「幽冥之途，無枉殺者。明公先君，昔為城守，方聞讜正，鬼神避之。撤淫祠甚多，不當廢者有二。二神上訴，帝初不許，因請十餘年，乃許與後嗣一人，謝二廢廟之主。然亦須退不能知其道，進無以補於時者，故賢弟當之耳。倘求喪不獲，即我之過，當令水工送屍湖上。」騶驚悟，其事遂止。遂命漁舟施鉤緡，果獲弟之屍於岸。是夕，又夢神謝曰：「鬼神不畏憤怒，而畏果敢，以其誠也。君今為人果敢。〈（果敢下明抄本有如是吾所懷畏六字。）〉昔洞庭張樂，是吾所司。願以至音酬君厚惠，所冀觀咸池之節奏，釋浮世之憂煩也。」忽睹金石羽籥，鏗鏘振作。騶甚歎異，以為非據，曲終乃寤。〈（出《甘澤謠》）〉
