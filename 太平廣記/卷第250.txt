　　唐秋官侍郎狄仁傑，〈（按「秋」上似有脫字）〉秋官侍郎盧獻曰：「足下配馬乃作驢。」獻曰：「中劈明公姓。〈（「姓」字原缺，據明抄本補。）〉乃成二犬。」傑曰：「狄字犬旁火也。」獻曰：「犬旁有火，乃是煮熟〈（明抄本」熟「作」熱「。）〉狗。」〈（出《朝野僉載》）〉
　　唐宰相蘇味道，與張昌齡俱有名。暇日相遇，互相誇誚。昌齡曰：「某詩所以不及相公者，為無銀花合故也。」蘇有《觀燈》詩曰：「火樹銀花合，星橋鐵鎖開。暗塵隨馬去，明月逐人來。」味道云：「子詩雖無銀花合，還有金銅釘。」昌齡贈張昌宗詩曰：「昔日浮丘伯，今同丁令威。」遂與撫掌而笑。〈（出《本事詩》）〉
　　唐京台監察院西行中間，號橫劈房。凡遷此房者，必先盛饌台中，而後居焉。先無窗，後人置之。神龍中，侍中楊再思兼大夫，諸相畢送視事。中書令魏元忠嘗任監察，台中故事素諳。謔指房曰：「此是橫劈房。」諸相問故，元忠具述其由。御史曰：「此房近日遷耶。」曰：「無別遷。」〈（「遷」原作「選」，據明抄本改。）〉元忠曰：「當為開窗出氣，故不遷耳。」左右歡笑殆不禁。且御史乣察郡司，綱紀庶務，實為眾官所忌。詈御史為冷峭，而突厥號御史為吐屯。則天朝，蕃使來朝者，而吐屯獨立不入班。諭德張元一以詼〈（「詼」原作「齊」，據明抄本改）〉諧見稱，問蕃使曰：「此獨立者為誰？」譯者曰：「吐屯，此御史。」元一〈（「一」原作「忠」，據明抄本改。）〉曰：「人言我朝御史獨冷峭，此蕃御史亦甚冷峭。」舉朝喧笑。〈（出《御史臺記》）〉
　　唐吏部侍郎李安期，隋內史德林之孫，安平公百藥之子。性機警。嘗有選人被放，訴云：「羞見來路。」安期問：「從何關來。」曰：「從蒲津關來。」安期曰：「取潼關路去。」選者曰：「恥見妻子。」安期曰：「賢室本自相諳，亦應不笑。」又一選人引銓，安期看判曰：「第書稍弱。」對曰：「昨墜馬損足。」安期曰：「損足何廢好書。」為讀判曰：「向看賢〈（「賢」原作「第」，據明抄本改。）〉判，非但傷〈（明抄本」傷「作」損「）〉足，兼以內損。」其人慚而去。又選士姓杜名若，注芳洲官。其人慚而不伏。安期曰：「君不聞芳洲有杜若，其人曰：「可以贈名公。」曰：「此期非彼期。」若曰：「此若非彼若。」安期笑，謂之改注。又一吳士，前任有酒狀。安期曰：「君狀不善。」吳士曰：「知暗槍已入。」安期曰：「為君拔暗槍。」答曰：「可憐美女。」〈（明抄本無」女「字。）〉安期曰：「有精神選，還君好官。」對曰：「怪來晚。」安期笑而與官。〈（出《朝野僉載》）〉
　　唐鄧玄挺入寺行香，與諸生詣園，觀植蔬。見水車以木桶相連，汲於井中。乃曰：「法師等自踏此車，當大辛苦。」答曰：「遣家人挽之。」鄧應聲曰：「法師若不自踏，用如許木桶何為。」僧愕然思量，始知玄挺以木桶為幪禿。又嘗與謝佑同射，先自矜敏手。及至對射，數十發皆不中垛。佑乃云：「直由箭惡，從來不曾如此。」玄挺應聲報云：「自須責射，因何尤箭。」眾人歡笑，以為辯捷。權玄福任蕭機，遣郎中員外，極晚始許出。有郎中廳前逼階棗樹下生一小棗，穿砌磚而出。皆訝焉，既就看。玄挺時任員外郎云：「此樹不畏蕭機，遂即磚輒棗出。」兵部侍郎韋慎形容極短，時人弄為侏儒。玄挺初得員外已後，郎中員外俱來看。韋慎云：「慎以庸鄙，濫任郎官。公以高才，更作綠袍員外。」鄧即報云：「綠袍員外，何〈（「何」字原缺，據明抄本補。）〉由可及侏儒郎中。」眾皆大笑。〈（出《啟顏錄》）〉
　　唐元慶福，河南人，拜右台監察。與韋虛名、任正名、頗事軒昂。殿中監察朱〈（「朱」字原缺，據明抄本補。）〉評之詠曰：「韋子凝而密，任生直且狂；可憐元福慶，也學坐癡床。」正名聞之，乃自改為俊且強。〈（出《御史臺記》）〉
　　尚書郎，自兩漢已後，妙選其人。唐武德真觀以來，尤重其職。吏兵部為前行，最為要劇。自後行改入，皆為美選。考功員外專掌試貢舉人，員外郎之最望者司門都門。屯田虞水，膳部主客，皆在後行，閒簡無事。時人語曰：「司門水部，入省不數。」角觝之戲，有假作吏部令史與水部令史相逢，忽然俱倒。良久起云：「冷熱相激，遂成此疾。」先天中，王上客為侍御史，自以才望清雅，妙當入省，常望前行。忽除膳部員外郎，微有悵惋。吏部郎中張敬忠戲詠之曰：「有意嫌兵部，專心取考功。誰知腳踜蹬，幾落省牆東。」膳部在省中最東北隅，故有此句。〈（出《兩京新記》）〉
　　唐開元中置裡行，無員數。或有御史裡行，侍御史裡行，殿中裡行，監察裡行。以未為正官。台中詠之曰：「柱下雖為史，台中未是官。何時聞必也，早晚見任端。」任端即侍御史任正名也。〈（出《御史臺記》）〉
　　唐姚崇為紫微令，例給舍置次，不讓宰相。崇以年位俱高，不依舊請。令史持直簿詣之，崇批其簿曰：「告直令史，遣去又來。必欲取之，有同司命。老人年事，終不宜當。」諸司舍見之歡笑，不復逼也，遂停宰相宿。〈（出《大唐新語》）〉
　　唐玄宗好擊球，內廄所飼者，竟猶未甚適。會與黃幡綽戲語相解，因曰：「吾欲良馬久之，而誰能通於馬經者。」幡綽奏曰：「臣能知之。」且曰：「今三丞相悉善馬經。」上曰：「吾與三丞相語政事外，悉究其旁學，不聞有通馬經者。爾焉得知之？」幡綽曰：「臣自日日沙堤上。見丞相所乘，皆良馬也。是以必知通馬經。」上因大笑而語他。玄宗嘗登苑北樓，望謂水。見一醉人臨臥水，問左右是何人。左右不知。將遣使問之，幡綽曰：「臣知之，此是年滿令史。」上曰：「你何以知。」對曰：「更一轉入流。」上大笑。又與諸王會食。寧王對御座，噴一口飯，直及龍顏。上曰：「寧哥何以錯喉。」幡綽曰：「此非錯喉，是噴嚏。」〈（出《松窗雜錄》及《因話錄》）〉
　　唐楊國忠嘗會諸親，時知吏部銓。且欲大噱以娛之，呼選人名，引入於中庭。不問資敘，短小者通道參軍，〈（明抄本「通」作「諸」，按《嘉話錄》作「道州參軍」。）〉胡者雲湖州文學。簾下大笑。〈（出《嘉話錄》）〉
　　唐天寶初，玄宗游華清宮。劉朝霞獻《駕幸溫泉賦》，詞調倜儻，雜以俳諧。文多不載，略其賦首云：若夫天寶二年，十月後兮臘月前。辦有司之供具，命駕幸於溫泉。天門軋開，神仙之福塞；鑾輿劃出，驅甲仗而駢闐。青一隊兮黃一隊，熊踏胸兮豹拿背；珠一團兮繡一團，玉縷珂兮金鈒鞍。其後述聖德云：「直獲得盤古髓，掐得女媧氏娘。遮莫你古來千帝，豈如我今代三郎。其自敘云：別有窮奇蹭蹬，失路猖狂，骨撞雖短，伎倆能長。夢裡幾回富貴，覺來依舊悽惶。只是千年一遇扣頭，莫五角而六張。上覽而奇之，將加殊賞，命朝霞改去」五角六張「字。奏云：「臣草此賦，若有神助。」自謂文不加點，筆不停綴，不願改之。上聞，顧左右曰：「真窮薄人也。」遂授以〈（以字原空缺，據明抄本補。）〉宮衛佐而止焉。〈（出《開天傳信記》）〉
　　唐姚貞操云：「自餘以評事入台，侯承訓繼入。此後相繼不絕，故知拔茅連茹也。」韓琬以為不然，自則天好法，刑曹望居九寺之首。以此評事多入台，訖今為雅例，豈評事之望，起於貞操耶？須議戲云：「畿尉有六道，入御史為佛道，入評事為仙道，入京尉為人道，入畿丞為苦海道，入縣令為畜生道。入判司為餓鬼道，故評事之望。起於時君好法也，非貞操所能升降之。〈（出《御史臺記》）〉
　　唐裴寬子諝復為河南尹。諝素好詼諧，嘗有投牒，誤書紙背。諝判云：「這畔似那畔，那畔似這畔。我也不辭與你判。笑殺門前著靴漢。」又婦人同投狀爭貓兒，狀云：「若是兒貓兒，即是兒貓兒。若不是兒貓兒，即不是兒貓兒。」諝大笑，判其狀曰：「貓兒不識主，傍家搦老鼠。兩家不須爭，將來與裴諝。」遂納其貓兒。爭者亦止焉。〈（出《開天傳信記》）〉
　　唐司門員外郎張文成好〈（「好」原作「上」，據明抄本改。）〉為俳諧詩賦，行於代。時太將軍黑齒常之，將出征。或人勉之曰：「公官卑，何不從行？」文成曰：「寧可且將朱唇飲酒，誰能逐你黑齒常之。」〈（出《御史臺記》）〉
　　唐竇曉形容短小，眼大露睛；樂彥偉身長露齒。彥偉先弄之云：「足下甚有功德。」旁人怪問，彥偉曰：「既已短肉，又復精進。豈不大有功德！」竇即應聲答曰：「公自有大功德，因何道曉？」人問其故，竇云：「樂工小來長齋。」又問長齋之意，竇云：「身長如許，口齒齊崖。豈不是長齋！」眾皆大笑。〈（出《啟顏錄》）〉
　　唐華原令崔思誨口吃，每共表弟杜延業遞相戲弄。杜常語崔云：「延業能遣兄作雞鳴，但有所問，兄即須報。」旁人云：「他口應須自由，何處遣人驅使。若不肯作，何能遣之？」杜即云：「能得。」既而旁人即共杜私睹。杜將一把谷來崔前云：「此是何物？」崔云：「穀穀。」旁人大笑，因輸延業。〈（出《啟顏錄》）〉
　　唐路勵行初任大理丞，親識並相賀。坐定，一人云：「兄今既在要職，親皆為樂。」諺云：「一人在朝，百人緩帶。豈非好事！」答云：「非直唯遣緩帶，並須將卻襆頭！」眾皆大笑。〈（出《啟顏錄》）〉
　　唐蕭諴初拜員外，於朝列安閒自若。侍御史王旭曰：「蕭子從容省達。」韓琬應聲答曰：「蕭任司錄，早已免杖。豈止今日方省撻耶。」聞者歡笑。〈（出《御史臺記》）〉
　　唐馬燧之孫始生，德宗命之曰繼祖。退而笑曰：「此有二義，意謂以索繼也。」〈（出《國史補》）〉
　　唐劉玄佐，滑城匡城人。嘗出師經本縣，欲申桑梓禮於令，堅辭不敢當。玄佐歎恨久之。先是陳金帛，將遣邑僚，以其愚懦而止。玄佐貴為相，其母月織絁一匹，以示不忘本。每觀玄佐視事，見邑令走階下。退必語玄佐：「吾向見長官白事卑敬，不覺恐悚。思乃父為吏本縣時，常畏長官汗栗。今爾當廳據案待之，其何安焉？」因喻以朝廷恩寄之重，須務捐軀。故玄佐始終不屈臣節。時鄉里姻歸，以地近，多投之。玄佐不欲以私擢居將校列，〈（「列」原作「劉」，據明抄本改。）〉又難置於賤卒，盡置為將判官。此職例假緋衫銀魚袋，外示榮之，實處散冗。其類漸眾，久之，有人〈（「人」字原空缺，據黃本補。）〉啟訴於劉者，一聯云：「覆盆子落地，變赤烘烘。羊羔兒作聲，盡沒益益。覽〈（覽上原有上字，據明抄本刪。）〉之而笑，各改著他職。〈（出《因語錄》）〉
　　唐白居易初舉未振，以歌詩謁顧況。況謔曰：「居易。長安百物貴，居大不易。」及讀至《賦得原上草送友》曰：野火燒不盡。春風吹又生。歎曰：「有句如此，居大不難。老夫前言戲之耳！」〈（出《摭言》）〉
　　唐北省班：諫議在給事中上，中書舍人在給事中下。裴佶為諫議，形質短小，諸舍人戲之曰：「如此短，何得向上？」裴佶曰：「若怪，即曳向下著。」眾人皆大笑。後除舍人。〈（出《因話錄》）〉
　　唐憲宗問趙宗儒曰：「人言卿在荊州，球場草生，何也？」對曰：「死罪有之。雖然草生，不妨球子，上為啟齒。」〈（出《國史補》）〉
　　有士人，平生好吃熝牛頭。一日，忽夢其物故，拘至地府豐都獄。有牛首阿旁，其人了無畏憚，仍以手撫阿旁云：「只這頭子，大堪熝。」阿旁笑而放回。〈（出《傳載》）〉
　　唐僕射韓皋鎮夏口，常病小瘡，令醫付膏藥，不濡。公問之，醫云：「天〈（天字原缺，據明抄本補。）〉寒骨硬。」公笑曰：「韓膏實是硬。」〈（原缺出處，今見因話錄卷二）〉
　　唐裴晉公度在相位日，有人寄槐癭一枚，欲削為枕。時郎中庾威，世稱博物，召請別之。庾捧玩良久，白曰：「此槐癭是雌樹生者，恐不堪用。」裴曰：「郎中甲子多少。」庾曰：「某與令公同是甲辰生。」公笑曰：「郎中便是雌甲辰」〈（出《盧氏雜說》）〉
　　唐姚峴有文學而好滑稽，遇機即發。僕射姚南仲，廉察陝郊。峴初釋艱服後見，以宗從之舊。延於中堂，弔罷，未語及他事。陝當兩京之路，賓客無時。門外忽投刺云：「李過庭。」南仲曰：「過庭之名甚新，未知誰家子弟？」左右皆稱不知。又問峴知之乎？峴初猶俯首嚬眉，頃之，自不可忍，斂手言曰：「恐是李趨兒。」南仲久方悟而大笑。〈（出《因話錄》）〉
