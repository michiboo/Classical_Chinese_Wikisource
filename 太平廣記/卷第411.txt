　　唐時新進士，尤重櫻桃宴。乾符四年，劉鄴第三子覃及第。時鄴以故相鎮淮南。敕邸吏曰：「以銀一錠資醵置。」而覃所費往往數倍。邸吏以聞，鄴命取足而已。會時及薦新，狀頭已下，方議醵率。覃潛遣人，厚以金帛，預購數十樹矣。於是獨置是宴，大會公卿。時京國櫻桃初出，雖貴達未適口。而覃山積鋪席，復和以糖酪。用享人蠻獻一小盤，亦不啻數升。以至參御輩，靡不沾足。〈（出《摭言》）〉
　　晉趙瑩家，庭有檽棗樹，婆娑異常，四遠俱見。有望氣者，訪其鄰里，問人云：「此家合有登宰輔者。」裡叟曰：「無之。然主人小字相兒，得非此乎？」術士曰：「王氣方盛，不在其身，當在其子孫。」其後瑩由太原判官大拜，出將入相。〈（出《北夢瑣言》）〉
　　俗謂柿樹有七德：一壽，二多陰，三無鳥窠，四無蟲，五霜葉可玩，六嘉實，七落葉肥大。〈（出《酉陽雜俎》）〉
　　阿驛，波斯呼為阿驛，拂林呼為底櫟。樹長丈四五。枝葉繁茂。葉有五出，似蜱麻。無花而實。實赤色，類蜱子。味似乾柿，而一年一熟。
　　木中根固，柿為最，俗謂之柿盤。〈（出《酉陽雜俎》）〉
　　仙梨。融峰上有青壇，方五丈。有燒香行道處。古形銅器數種。有梨樹。高三十丈，子如斗。至搖落時，但見其汁核，無得味者。〈（《出洽聞記》）〉
　　洛陽報國寺梨，重六斤。〈（出《酉陽雜俎》）〉
　　清泰中，薄游京輦。曾與盧泳巡官、鄭扆博士、僧季雅，及三五知友，夜會與越波隄僧院。是時清秋欲杪，明月方高。句聯五字之奇，酒飲八仙之美。柿新紅脯，茗醶綠芽。一詠一觴，或醒或醉。座上因相與徵引古今，遂及果實之事。有敘及紫花梨者。眾云：「真定有之。」雅公獨顰蹙而言曰：「此微僧先祖之遺恨。」眾驚而問之。雅曰：「昔武宗皇帝御天下之五載，萬國事殷，聖情不懌。忽患心熱之疾，名醫進藥，厥疾罔瘳。遂博詔良能，遐徵和、緩。時有言青城山邢道士者，妙於方藥。帝即召見之。道士以肘後綠囊中青丹兩粒，及取梨數枚，絞汁而進之。帝疾尋愈。旬日之內。所賜萬金，仍加廣濟先生之號。帝從容問其丹為何物，先生曰：『赤城山頂，有青芝兩株。太白南溪，有紫花梨一樹。臣之昔歲，曾游二山，偶獲兩寶，合煉成丹。五十年來，服食殆盡，唯餘兩粒，幸逢陛下服之。更欲此丹，須求二物也。』經數月，邢生辭帝歸山。後疾復作，再詔邢先生於青城，則不知何適也。帝遂詔示天下，有紫花梨，即時奏上。時恆州節度太尉公王達，尚壽春公主，即會昌之女弟。聞真定李令，種梨數株，其一紫花梨，即遣寺人，就加封檢，剪其旁樹，匝以朱欄。寶惜纖枝，有同月桂。當花發之時，防蜂蝶之窺耗，每以輕綃紗縠，遠加籠罩焉。守樹者不勝艱苦。洎及秋實，公主必手選而進之。此達帝庭，十得其六七。帝多食此梨，雖不及邢氏者，亦粗解其煩躁耳。是時有李遵來侍御，任恆州記室，作《進梨表》云：『紫花開處，擅美春林。縹蒂〈（「蒂」原作「帝」，據明抄本改）〉懸時，迥光秋景。離離玉潤，落落珠圓。甘不待〈（「待」原作「得」，據明抄本改）〉嘗，脆難勝口。』表達闕下，公卿見者，多大笑之曰：『常山公何用進殘梨於天府也？蓋以其表有脆難勝口之字。』明年，武宗崩，公主亦相次逝。此梨自後以為貢賦之常物。縣官歲久，亦漸怠於寶守焉。至天祐末焉，趙王為德明〈（「德明」原作「明德」，據明抄本、陳校本改）〉之所篡弒。其後縣邑公署，多歷兵戎。紫花之梨，亦已枯朽。今之真定，無復繼種者焉。當武宗時，縣宰李公，名尚，即雅之祖也，嘗以守樹不謹，曾風折一枝，降為冀州典午。由是追感而顰蹙也。」〈（出《耳目記》）〉
　　阿月生西國。蕃人言與胡榛子同樹，一年榛子，二年阿月。〈（出《酉陽雜俎》）〉
　　耆舊說，周秦時，河南雨酸棗，遂生野酸棗。今酸棗縣是也。酸棗之甚小者，為野酸棗。〈（出《述異記》）〉
　　俗言蒲萄蔓好引於西南。庾信謂魏使尉瑾曰：「我在鄴，遂大得蒲萄，奇有滋味。」陳招曰：「作何形狀？」徐君房曰：「有類軟棗。」信曰：「君殊不體物，何得不言似生荔枝？」魏肇師曰：「魏武有言，『末夏涉秋，尚有餘暑，酒醉宿醒，掩露而食，甘而不飴，酸而不酢。』道之固以流沫稱奇，況親食之者？」瑾曰：「此物出自大宛，張騫所致。有黃白黑三種。成熟之時，子實逼側，星編珠聚。西域多釀以為酒，每來歲貢。在漢西京，似亦不少。杜陵田五十畝中，有蒲萄百樹。今在京邑，非直止禁林也。」信曰：「乃園種戶植，接蔭連架。」昭曰：「其味何如桔柚？」信曰：「津液勝奇，芬芳減之。」瑾曰：「金衣素裡，見苞作貢，向齒自消，良應不及。」〈（出《酉陽雜俎》）〉
　　具丘之南，有蒲萄谷。谷中蒲萄，可就其所食之。或有取歸者，即失道。世言王母蒲萄也。天寶中，沙門曇霄，因游諸岳，至此谷，得蒲萄食之。又見枯蔓堪為杖，大如指，五尺餘。持還本寺，植之遂活。長高數仞，蔭地幅員十丈，仰觀若帷蓋焉。其旁實磊落，紫瑩如墜。時人號為草龍珠帳焉。〈（出《酉陽雜俎》）〉
　　侯騷蔓生，如雞卵，既甘且冷，輕身消酒。《廣志》言因王太僕所獻。〈（出《酉陽雜俎》）〉
　　蔓胡桃出南詔，大如扁螺，兩隔，味似胡桃。或言蠻中藤子也。〈（出《酉陽雜俎》）〉
　　祁連山上有仙樹實，行旅得之，止饑渴。一名四味木。其實如棗。以竹刀剖則甘，鐵刀剖則苦，木刀剖則酸，蘆刀剖則辛。〈（出《酉陽雜俎》）〉
　　獨根樹，東向枝曰木威；南向枝曰橄欖。〈（出《酉陽雜俎》）〉
　　東方荒中有木，名曰栗。有殼，徑三尺三寸。殼刺長丈餘。實徑三尺。殼亦黃，其味甜，食之，令人短氣而渴。〈（出《酉陽雜俎》）〉
　　唐衛公李德裕，一夕甘子園會客。盤中有猴栗，無味。陳堅處士云：「虔州南有漸栗，形如素核。」〈（出《酉陽雜俎》）〉
　　漢明帝陰貴人，夢食瓜，甚美。帝使求諸方國。時有敦煌獻異瓜種，常山獻巨桃核。名穹窿，長三尺而形屈，其味臭如粨。父老云：「昔道士從蓬萊山得此瓜，雲是空洞靈瓜。四劫一實。東王公、西王母遺種於地，世代遐絕，其實頗存。」又說：「此桃霜下始花，隆冬可熟。」亦云：「仙人所食，常使植於霜林園。此園皆植寒果，積冰之節，百果方盛。俗為相陵瓜。故『霜園』之聲訛也。」後曰：「王母之桃，王公之瓜，可得而食，五萬歲矣。」安可食乎？後崩，內侍者見鏡奩中有瓜桃之核，視之涕零，疑其非數。〈（出王子年《拾遺記》）〉
　　吳桓王時，會稽生五色瓜。今吳中有五色瓜，歲充貢賦。〈（出《述異記》）〉
　　瓜惡香，中尤忌麝。唐鄭注，太和初，赴職河中。姬妾百餘，盡騎，香氣數里，逆於人鼻。是歲，自京至河中，所過路，瓜盡死，一蒂不獲。〈（出《酉陽雜俎》）〉
　　諸葛所止，令兵士獨種蔓菁者，取其才出甲可生啖，一也；葉舒可煮食，二也；久居則隨以滋長，三也；棄不令惜，四也；回則易尋而彩之。五也。冬有根可斸食，六也。比諸蔬屬，其利不亦博哉？劉禹錫曰：「信矣。」三蜀之人也，今呼蔓菁為諸葛菜。江陵亦然。〈（出《嘉話錄》）〉
　　《異苑》曰：晉安平有越王餘蒜菜，長尺許，白者似骨，黑者如角。古云：越王曾於舟中作籌算，有餘者，棄之水而生焉。
　　晉咸寧四年，立芳圃於金墉城東，多種異菜，名曰雲薇。類有三種。紫色者最繁滋。其根爛漫。春敷夏密，秋榮冬馥。其實若珠，五色，隨時而盛。一名雲芝。其紫色者為上蔬，而味辛；其黃色者為中蔬，而味甘；其青色者為下蔬，而味咸。常以此蔬充御，其葉可以藉飲食，以供宗廟祭祀。亦止人饑渴。宮中掐其莖葉者，歷月不歇。〈（出《拾遺錄》）〉
　　菜之菠薐者，本西國中有僧，自彼將其子來，如苜蓿、蒲萄，因張騫而至也。菠薐本是頗陵國將來，語訛耳，多不知也。〈（出《嘉話錄》）〉
　　廣州人以巨芥〈（「芥」原作「菜」，據明抄本、陳校本改）〉為咸菹，埋地中，有三十年者。貴尚，親賓以相餉遺。〈（出《嶺南異物志》）〉
　　掌中芥末多國出也。取子置掌中，吹之，一吹一長，長三尺，乃植於地。〈（出《酉陽雜俎》）〉
　　水韭生於水湄，狀如韭而葉細長。可食。〈（出《酉陽雜俎》）〉
　　南中草菜，經冬不衰，故蔬圃之中，栽種茄子，宿根有三二年者，漸長枝幹，乃為大樹。每夏秋熟，則梯樹摘之。三年後，漸樹老子稀，即伐去，別栽嫩者。〈（出《嶺表錄異》）〉
　　隋煬帝大業末。改茄子為崑崙紫瓜。〈（出《述異錄》）〉
　　茄子。茄字〈（「字」原作「子」，據明抄本、陳校本改）〉連莖名，革遐反。今呼伽，未知所自。昔段成式因就廊下食茄子數蒂，偶問工部員外張周封茄子故事。張雲，一名落蘇。事具《食料本草》。成式記得隱侯《行園》詩云：「寒瓜方臥壟，秋瓜正滿陂。紫茄紛爛漫，綠芋鬱參差。」又一名崑崙瓜。嶺南茄子，宿根成樹，高五六尺。姚向曾為南選使，親見之。故《本草》記廣州有慎火樹，樹大三四圍。慎火即景天也，俗呼為護火草。茄子熟者，食之厚腸胃，動氣發疾。根能理龜瘃。欲其子繁，候其花時，取葉布於過路，以灰規之，人踐之，子必繁也。俗謂嫁茄子。曾火炙之，甚美。有新羅種者，色稍白，形如雞卵。西明寺僧造玄院中，有其種。《水經》云：「石頭西對蔡浦，長百里，上有大荻荻浦，下有茄浦。」〈（出《酉陽雜俎》）〉
　　儋崖種瓠成實，率皆石餘。芥，高者亦五六尺。子大如雞卵。〈（出《酉陽雜俎》）〉
