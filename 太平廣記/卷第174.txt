　　俊辯
　　隋京兆杜公瞻，衛尉台卿猶子也。嘗邀陽玠過宅。酒酣，因而嘲謔。公瞻謂：「兄既姓陽，陽貨實辱孔子。」玠曰：「弟既姓杜，杜伯嘗射宣王。」殿內將軍隴西牛子充，寮友推其機辯，嘗謂玠曰：「君陽有玠，恐不任廚。」玠曰：「君牛既充，正可烹宰。」又見玠食芥菹，曰：「君身名玠，何得復啖芥菹？」對曰：「君既姓牛，何得不斷牛肉？」有太倉令張策者，在雲龍門與玠議理屈，謂玠曰：「卿本無德量，忽共叔寶同名。」玠抗聲曰：「爾既非英雄，敢與伯符連諱。」太子洗馬蘭陵蕭詡爽俊有才辯，嘗謂玠曰：「流共工於幽州，易北恐非樂土。」玠曰：「族歡兜於崇山，江南豈是勝地。」錄尚書晉昌王唐邕聞諸省官曰：卿等宜道本州寶物。定州人以綾綺為寶，滄州人以魚鹽為寶。及至玠，邕曰：「卿幽州人，以何物為寶？答曰：」刺史嚴明，文武奉法，此幽州之寶也。「邕有愧色。〈（出《談藪》）〉
　　隋吏部侍郎薛道衡嘗游鍾山開善寺，謂小僧曰：「金剛何為努目？菩薩何為低眉？」小僧答曰：「金剛努目，所以降伏四魔，菩薩低眉，所以慈悲六道。」道衡憮然不能對。〈（出《談藪》）〉
　　唐薛收在秦府，檄書露布，多出於收，占辭敏速，皆同宿構，馬上即成，曾無點竄。〈（出《譚賓錄》）〉
　　張後裔在并州，太宗就受春秋左氏傳。後因召入賜宴，言及平昔。從容謂曰：「今日弟子何如〈（如原作知，據明抄本改）〉？」後裔對曰：「昔孔子領徒三千，徒者無子男之位，臣翼贊一人，即為萬乘主，計臣此功，愈於先聖。」太宗大悅，即賜馬五匹。後為禮部尚書。陪葬獻陵。〈（出《譚賓錄》）〉
　　崔仁師為度支郎中，嘗陛奏度支錢物數千言沒官為輕，改〈（輕改字原作改輕，據宋孔平仲續世說一改）〉從死。仁師議，以為父子天屬，昆季同氣，誅其父子，足累其心，此而不顧，何愛兄弟。既欲改法，請審商量。竟從仁師議。〈（出《譚賓錄》）〉
　　盧莊道，范陽人也，天下稱為名家。聰慧敏悟，冠於今古。父彥與高士廉有舊。莊道少孤，年十二，造士廉。廉以故人子，引令坐。會上有上書者，莊道竊窺覽，謂士廉曰：「此文莊道所作。」士廉怪謂曰：後生勿妄言，為輕薄之行，請誦之，果通。復請倒通，又通。士廉稱歎久之。乃跪謝曰：「此文實非莊道所作，向傍窺而記耳。士廉取他文及案牘，命讀之，一覽而倒誦。並呈示所撰文章。士廉具以聞。太宗召見，策試擢第。年十六授河池尉，滿二歲，制舉擢甲科。召見，太宗曰：」此是朕聰明小兒邪？「特授長安尉。太宗將省囚徒，莊道年才二十，縣令以幼年，懼不舉，將以他尉代之。莊道不從。時繫囚四百餘人，俱預書狀。莊道但閒暇，不之省也。令丞等憂懼，屢以為言，莊道從容自若。翌日，太宗召囚。莊道乃徐書狀以進，引諸囚入，莊道對御評其罪狀輕重，留係月日，應對如神。太宗驚歎。即日拜監察御史。〈（出《御史臺記》）〉
　　高宗東封，竇德玄騎而從。上問德玄曰：「濮陽古謂之帝丘，何也？」德玄不能對。許敬宗策馬前對所問，上意稱善。敬宗退而告人曰：「大臣不可無學，吾向見德玄不能對，心實羞之。」德玄聞之曰：「人各有能有不能，善守其拙，不強所不知也。」李績曰：「敬宗多聞，信美矣，德玄之言，亦善也。」〈（出《譚賓錄》）〉
　　胡楚賓屬文敏速，每飲酒半酣而後操筆。高宗每令作文，必以全杯盛酒，令飲，便以杯賜之。〈（出《譚賓錄》）〉
　　裴琰之作同州司戶，年才弱冠，但以行樂為事，略不為案牘。刺史譙國公李崇義怪之而問戶佐。佐曰：司戶達官兒郎，恐不閒書判。既數日，崇義謂琰之曰：「同州事物固〈（明抄本」固「作」困「）〉係，司戶尤甚，公何不別求京官，無為滯此司也。琰之唯諾。複數日，曹事委積，諸竊議以為琰之不知書，但遨遊耳。他日，崇義召之，厲色形言，將奏免之。琰之出，謂其佐曰：」文案幾何？「對曰：」遽者二百餘。「琰之曰：」有何多，如此逼人。「命每案後連紙十張，仍命五六人以供研墨點筆。左右勉唯而已。琰之不之聽，語主案者略言事意，倚柱而斷之，詞理縱橫，文華燦爛，手不停綴，落紙如飛。傾州官僚，觀者如堵牆，驚歎之聲不已也。案達於崇義，崇義初曰：」司戶解判邪？「戶佐曰：」司戶太高手筆，仍未之奇也，比四五十案，詞彩彌精。「崇義悚怍，召琰之，降階謝曰：公之詞翰若此，何忍藏鋒，成鄙夫之過。是日名動一州。數日，聞於京邑。尋擢授雄〈（明抄本」雄「作」雍「）〉州司戶。〈（出《御史臺記》）〉
　　蘇祐聰悟過人，日誦數千言。雖記覽如神，而父瑰訓勵嚴至，常令衣青布襦，伏於床下，出其脛受柙楚。及壯而文學該博，冠於一時。性疏俊嗜酒。及玄宗既平內難，將欲草制書，甚難其人。顧謂瑰曰：「誰可為詔？試為思之。」瑰曰：「臣不知其他，臣男頲甚敏捷，可備指使。然嗜酒，倖免沾醉，足以了其事。」玄宗遽命召來，至時宿酲未解，粗備拜舞，嘗醉嘔殿下，命中人扶臥於御前，玄宗親為舉衾以覆之。既醒，授簡筆，立成。才藻縱橫，詞理典贍，玄宗大喜。撫其背曰：「知子莫若父。有如此邪？」由是器重，已注意於大用矣。韋嗣立拜中書令，瑰署官告，頲為之辭，薛稷書，時人為之三絕。頲才能言，有京兆尹過瑰，命頲詠尹字。乃曰：「丑雖有足，甲不全身，見君無口，知伊少人。」瑰與東明觀道士周彥雲素相往來，周時欲為師建立碑碣，謂瑰曰：成某志，不過煩相君諸子，五郎文，六郎書，七郎致石。瑰大笑，口不言而心服其公。瑰子頲第五，詵第六，冰第七，詵善八分書。〈（出《明皇雜錄》）〉
　　王勮，絳州人，開元中任中書舍人。先是五王出閣，同日受冊，有司忘載冊文，百官在列，方知闕禮。勮召小吏五人，各執管，口授分寫，一時俱畢。〈（出《摭言》）〉
　　開元中，李翰林白應詔草白蓮花開序及宮詞十首，時方大醉，中貴人以冷水沃之，稍醒。白於御前，索筆一揮，文不加點。〈（出《摭言》）〉
　　李幼奇者，開元中，以藝乾柳芳。嘗對芳念百韻時，芳已暗記，便題之於壁，不差一字。謂幼奇曰：「此吾之詩也。」幼奇大驚異之，有不平色。久之徐曰：「聊相戲耳，此君所念也。」因請幼奇更誦所著文章，皆一遍能寫。〈（出《尚書故實》）〉
　　王藻、王素，貞元初應舉，齊名第十四。每偕往還通家，稱十四郎〈（明抄本每偕往還通家稱十四郎作每詣往還家通王廿四郎）〉，或問，曰：藻、素也。〈（出《傳載》）〉
　　李河南素替杜公兼。時韓吏部愈為河南令，除職方員外，歸朝，問前後之政如何，對曰：將兼來比素。〈（出傳載）〉
　　李相國程執政時，嚴謨、嚴休皆在南省。有萬年令闕，人多屬之。李云：二年〈（明抄本作嚴）〉不知謨。〈（出《傳載》）〉
　　憲宗久親政事，忽問京兆尹幾員。李相吉甫對曰：「京兆尹三員：一員大尹，二員少尹，以為善對。〈（出《國史補》）〉
　　或問羅浮王生曰：為政難易？曰：簡則易。又問儒釋同否？曰。直則同。〈（出《國史補》）〉
　　元和十五年，辛丘度、丘〈（丘字原闕，據傳載補）〉紓，杜元穎，同時為遺補。令史分直，故事但舉其姓曰：辛、〈（辛字原闕，據傳載補）〉丘、杜當入。〈（出《傳載》）〉
　　會昌毀寺時，分遣御史檢天下所廢寺，及收錄金銀佛像。有蘇監察者不記名，巡檢兩街諸寺，見銀佛一尺已下者，多袖之而歸。人謂之「蘇扛佛」。或問溫庭筠：將何對好？遽曰：無以過「密陀僧」也。〈（出《尚書故實》）〉
　　柳公權，武宗朝在內庭。上嘗怒一宮嬪久之，既而復召。謂公權曰：「朕怪此人，然若得學士一篇，當釋然也。」目御前蜀箋數十幅授之。公權略不佇思，而成一絕曰：不分前時忤主恩，已甘寂寞守長門。今朝卻得君王顧，重入椒房拭淚痕。「上大悅，錫錦彩二百匹，令宮人上前拜謝之。〈（出《摭言》）〉
　　權丞相德輿言無不聞，又善廋詞。嘗逢李二十六於馬上，廋詞問答，聞者莫知其所說焉。或曰，廋詞何也？曰：隱語耳。語不曰：「人焉廋哉！人焉廋哉！」此之謂也。〈（出《嘉話錄》）〉
　　漢武帝嘗以隱語召東方朔。時上林獻棗，帝以杖擊未央前殿檻曰：叱叱，先生束束。朔至曰：「上林獻棗四十九枚乎？朔見上以杖擊檻兩木，兩木林也，束束棗也，叱叱四十九也。」〈（出《東方朔傳》）〉
　　東方朔常與郭舍人於帝前射覆。郭曰：臣願問朔一事，朔得，臣願榜百；朔窮，臣當賜帛。曰：客來東方，歌謳且行。不從門入，逾我垣牆。遊戲中庭，上入殿堂。擊之拍拍，死者攘攘。格鬥而死，主人被創：是何物也？朔曰：長喙細身，晝匿夜行，嗜肉惡煙，常所拍捫，臣朔愚戇，名之曰蚊，舍人辭窮，當復脫褌。〈（出《東方朔傳》）〉
　　後魏孝文皇帝嘗殿會群臣酒酣歡極，帝因舉卮屬群臣及親王等酒曰：「三三橫，兩兩縱，誰能辨之賜金鍾。」御史中尉李彪曰：沽酒老嫗甕注砙，屠兒割肉與稱同。尚書左丞甄琛曰：吳人浮水自雲工，技兒擲袖在虛空。彭城王勰曰：「臣思解此是習字。高祖即以金鍾賜彪。朝庭服彪聰明有如。甄琛和之亦速。〈（出《伽藍記》）〉
　　唐太保令狐相綯，出鎮淮海日支使班蒙與從事俱游大明寺之西廊。忽觀前壁所題云：一人堂堂，二曜同光，泉深尺一，點去冰旁，二人相連，不欠一邊，三梁四柱烈火然，除卻雙勾兩日全。諸賓幕顧之，駐足良久，莫之能辨。獨班蒙曰：一人豈非大字乎？二曜者日月，非明字乎？尺一者十一寸，非寺字乎？點去冰，水字；二人相連，天字；不欠一邊，下字；三梁四柱而烈火然，無字；兩日除雙勾，比字；得非大明寺水，天下無比乎？「眾皆洗然曰：黃絹之奇智，亦何異哉！稱歎彌日。詢之老僧曰：頃年有客獨游，題之而去，不言姓氏。〈（出《桂苑叢記》）〉
　　幼敏
　　漢末，陳太丘實與友人期行，過期不至，太丘捨去。去後乃至，其子元方，年七歲，在門外戲。客問元方：「尊君在否？」答曰：「待君不至，已去。」友人便怒曰：「非人，與人期行，相委而去。」元方曰：君與家君期日中時，過申〈（明抄本申作中）〉不來，則是無信，對子罵父，則是無禮。友人慚，下車引之，元方遂入門不顧。〈（出《商芸小說》）〉
　　吳孫策年十四，在壽陽詣袁術。始至，俄而劉豫州備到，便求去。袁曰：「劉豫州何關君？」答曰：「不爾，英雄忌人。」即出，下東階，而劉備從西階上，但轉顧視孫之行步，殆不復前。〈（出《語林》）〉
　　鍾毓、鍾會，少有令譽，年十三，魏文帝聞之，語其父繇曰：「令卿二子來。」於是敕見。毓面有汗。帝問曰：「卿面何以汗？」毓對曰：「戰戰惶惶，汁出如漿。」復問會：「卿何以不汗出？」會對曰：戰戰慄栗，汗不得出。「又值其父晝寢，因共偷服散酒，其父時覺，且假寐以觀之：毓拜而後飲，會飲而不拜。既問之，毓曰：」酒以成禮，不敢不拜。「又問會，何以不拜，會曰：」偷本非禮，所以不拜。「〈（出《小說》，明抄本作出《世說》）〉
　　孫齊由、齊莊二人小時詣庾公。公問齊由何字，曰：「齊由。」公曰：「欲何齊邪？」曰：「齊許由。」又問齊莊何字，答曰：「齊莊。」公曰：「欲齊何邪。」曰：「齊莊周。」公曰：「何不慕仲尼而慕莊周？」答曰：「聖人生知，故難慕。」庾公大喜小兒答對。〈（出《世說新語》）〉
　　後魏東平王陸俟，代人也，聰悟有才略。子馥有父風。高崇見而賞之，謂朝臣曰：「吾常歎其父智過其軀，此逾於父矣。」為相州刺史，遷太僕。馥子琇，年九歲。馥謂曰：「汝祖東平王有十二子，我為嫡長，承襲家業。吾今年老，屬汝幼童，詎堪為陸氏宗首乎？」琇對曰：「苟非鬥力，何患童稚。」馥奇之，立為嫡。〈（出《談藪》）〉
　　宋王景，僧朗之子，美風貌，善玄言。與謝莊、張暢、何偃，俱有盛名。於是景文本名彧。與明帝名同，故稱字。長子絢年五六歲，警悟。外祖何尚之賞異焉。嘗教讀《論語》，至鬱鬱乎文哉，因戲之曰：可改邪邪乎文哉。絢應聲答曰：尊者之名，安可為戲，便可道草翁之風則舅。論語曰：草上之風則偃，偃尚之子也。絢卒於秘書丞。〈（出《談藪》）〉
　　南齊曲江公蕭遙欣少有神采乾局。為童子時，有一小兒左右彈飛鳥，未嘗不應弦而下。遙欣謂之曰：凡戲多端，何急彈此？鳥自雲中翔，何關人事？小兒感之，終身不復捉彈。爾時年十一。士庶多競此戲，遙欣一說，旬月播之，遠近聞者，不復為之。〈（出《談藪》）〉
　　唐韋陟有疾，房尚書琯使子弟問之。延入臥內，行步悉籍茵毯，房氏子襪而登階，侍婢皆笑之。舉朝以為韋氏貴盛，房氏清儉。俱為美談。〈（出《國史補》）〉
　　張童子者名琇，審素之子也。開元二十二年，琇殺殿中侍御史楊萬頃於闕下，復父仇也。初審素受賕事發，詔萬頃按之。萬頃按審素過入，故坐誅，家屬徙邊。琇會赦得還，時未冠，乃追復前怨，與其弟瑝手刃萬頃於都城。聞者駭之。帝嘉其孝，將釋之。有司以專殺抗論，琇坐死。時人哀之，葬於邙山，為疑塚焉：蓋懼楊宗之所發也。故虞部員外郎顧雲誄之曰：「冒法復仇，信難逃於刑典，忘身徇孝，誠有契於禮經。且從古以來，誰人不死？得其死矣，夫可恨歟？」〈（出《顧雲文集》）〉
　　渾太師瑊年十一，隨父釋之防冬。朔方節度張齊丘戲問：「將乳母來否？」其年立跳蕩功。後二年，拔石堡城，收龍駒島，皆有奇效。〈（出《國史補》）〉
