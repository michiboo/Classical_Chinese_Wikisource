　　隴城縣有東柯僧院，甚有幽致。高檻可以眺遠，虛窗可以來風。遊人如市。忽一日，有妖異起。空中擲下瓦礫，扇揚灰塵，人莫敢正立。居僧晚夕不安，衣裝道具，有時失之復得。有道士者聞之曰：「妖精安敢如是？餘能去之。」院僧甚喜，促召至。道士入門，於殿上禹步，誦天蓬咒，其聲甚厲。良久，失其冠。人見其空中擲過垣牆矣。復取之，結纓而冠，誦咒不已。逡巡。衣褫帶解，褲並失。隨身有小袱，貯符書法要，頃時又失之。道士遂狼狽而竄。累日後，鄰村有人，於藩籬之下掘土，獲其袱。縣令杜延范，正直之人也。自往觀之，曰：「安有此事。」至則箕踞而坐。妖於空中，拋小書帖，紛紛然不知其數。多成絕句，凌謔杜令。記其一二曰：「雖共蒿蘭伍，南朝有宗祖。莫打綠袍人，空中且歌舞。」又曰：「堪憐木邊土，非兒不似女。瘦馬上高山，登臨何自苦。」延范覺之，亦遽還。其不記者，絕句甚多。又有巡官王昭緯，恃其血氣方剛，往而詬詈，至則為大石中腰而回。〈（出《玉堂閒話》）〉
　　徐州有寄褐道士王守貞，蓄妻子而不居宮觀。行極凡鄙。常游太滿宮，竊攜道流所佩之籙而歸，置於臥榻蓐席之下，覆以婦人之衣。褻黷尤甚。怪異數見：燈檠自行，貓兒語：「莫如此，莫如此。」不旬日，夫妻皆卒。〈（出《玉堂閒話》）〉
　　宣州鹽鐵院官彭顒，常病數月，恍惚不樂。每出外廳，輒見俳優樂工數十人，皆長數寸。合奏，百戲並作，朱紫炫目。顒視之，或時欣笑，或憤懣，然無如之何。他人不見也。顒後病癒，亦無復見。後十餘年，乃卒。〈（出《稽神錄》）〉
　　呂師造為池州刺史，頗聚斂。常嫁女於揚都，資送甚厚。使家人送之，晚泊竹筱江岸上。忽有一道士，狀若狂人，來去奔走。忽躍入舟，直穿舟中過。隨其所經，火即大發。復登後船，火亦隨之。凡所載之物，皆為煨燼，一老婢髮亦盡，餘人與船，了無所損。火滅，道士亦不復見。〈（出《稽神錄》）〉
　　饒州史崔彥章，送客於城東。方宴，忽有小車，其色如金，高尺餘，巡席而行，若有求覓。至彥章前，遂止不行。彥章因即絕倒，輿歸州而卒。〈（出《稽神錄》）〉
　　戊子歲，潤州有氣如虹，五彩奪目。有首如驢，長數十丈。環廳事而行，三週而滅。占者曰：「廳中將有哭聲，然非州府之咎也。」頃之，其國太后殂，發哀於此堂。〈（出《稽神錄》）〉
　　甲午歲，江西館驛巡官黃極，子婦生子男，一首兩身相背，四手四足。建昌民家生牛，每一足，更附出一足。投之江中，翌日浮於水上。南昌新義裡地陷，長數十步，廣者數丈，狹者七八尺。其年，節度使徐知詢卒。〈（出《稽神錄》）〉
　　軍吏熊勛，家於建康長樂漫之東。常日晚出，屋上有二物，大如卵，赤而有光，往來相馳逐。家人駭懼。有親客壯勇，登屋捕之。得其一，乃辟繒綵包一雞卵殼也。剉而焚之，臭聞數里。其一走去，不復來矣。家亦無恙。〈（原闕出處。明抄本作出《稽神錄》）〉
　　江南軍使王建封，驕恣奢僭。築大第於淮之南。暇日臨街，坐窗下。見一老嫗，攜少女過於前。衣服襤縷，而姿色絕世。建封呼問之。云：「孤貧無依，乞食至此。」建封曰：「吾納爾女，而給養爾終身，可乎？」嫗欣然。建封即召入，命取新衣二襲以衣之。嫗及女始脫故衣，皆為凝血，聚於地。旬月，建封被誅。〈（出《稽神錄》）〉
　　廣陵有士人，常張燈獨寢。一夕，中夜而寤。忽有雙髻青衣女子，資質甚麗，熟寐於其足。某知其妖物也，懼不敢近，復寢如故。向曉乃失，門戶猶故扃閉。自是夜夜恆至。有術士，為書符，施髻中。其夜，佯寢以伺之。果見自門而入，徑詣髻中，解取符。燈下視之，微笑。訖，復入置髻中，升床而寢。甚懼。後聞玉笥山有道士，符禁神妙，乃往訪之。既登舟，遂不至。途次豫章，暑夜，乘月行舟。時甚熱，乃盡開船窗而寢。中夜，忽復見。寐於床後。某即潛起，急捉其手足，投之江中，紞然有聲。因爾遂絕。〈（出《稽神錄》）〉
　　兗州錄事參軍張銿者，少年時，嘗居淄州。第中忽多鬼怪，唯不睹其形質。家僮輩捧執食饌，皆為鬼所搏，復置空器。或以器皿擲於空中，久之方墮。或合自行於地，更相擊觸。又飛火塊著人身，燒而不痛，若有詬詈之者，即磚石瓦礫，應聲而至。常有一儒生，不信其事，仗劍入宿於舍。其劍為瓦石所擊，鋒刃缺折。又有稱禁咒者，將入其門，倏見瓦石交下，不能復前。賓客來者，或被搏其巾幘，擲致他所，至有露頂而逸者。如是累旬方已，其家竟亦無他。〈（出《玉堂閒話》）〉
　　晉蔡州巡官宗夢徵，善醫，居東京。開運二年秋，解玉巷東有病者，夜深來召，乘馬而至。將及四更，去解玉巷口民家門前，有一物，立而動，其形頗偉，若黑霧亭亭然。僕者前行，愕立毛豎，馬亦鼻鳴耳聳不進。宗則強定心神，策馬而去。比其患者之家，則不能診脈，尤覺恍惚矣。既歸伏枕，凡六七日方愈。〈（出《玉堂閒話》）〉
　　舒州司士參軍黃仁濬，自言壬子歲，罷隴州汧陽主簿，至鳳翔城。有文殊寺，寺中土偶數十軀，忽自然搖動，狀如醉人，食頃不止。觀者如堵，官司禁止之。至今未知其應。〈（出《稽神錄》）〉
　　舒州都虞侯孫德遵，其家寢堂中鐵燈擎，忽自搖動，如人撼之，至明日，有一婢偶至燈擎所，忽爾仆地，遂卒。〈（出《稽神錄》）〉
　　漢建安中，東郡民家有怪事。無故甕器自發，訇訇作聲，若有人擊。盤案在前，忽然便失。雞生輒失子。如是數歲，人共惡之。乃多作美食，覆蓋著一室中，陰藏戶間伺之。果復來發。聞聲，便閉戶周旋。室中了無所見，乃暗以杖撾之。至久，於室隅聞有呻呼之聲，乃開戶視之。得一老翁，可百餘歲，言語狀貌，頗類於獸。遂周問，及於數里外得其家。云，失來十餘年，得之哀喜。後歲餘，復失之。聞陳留界復有怪如此，時猶以為此翁。〈（出《搜神記》）〉
　　夏縣尉胡頊，詞人也。嘗至金城縣界，止於人家。人為具食，頊未食，私出。及還，見一老母，長二尺，垂白寡髮，據案而食，餅果且盡。其家新婦出，見而怒之，搏其耳，曳入戶。頊就而窺之，納母於檻中，窺望兩目如丹。頊問其故，婦人曰：「此名為魅，乃七代祖姑也。壽三百餘年而不死，其形轉小。不須衣裳，不懼寒暑。鎖之檻，終歲如常。忽得出檻，偷竊飯食得數斗。故號為魅。」頊異之。所在言焉。〈（出《記聞》）〉
　　吳孫休時，〈（「時」字原闕，據明抄本補。）〉烏程有人，因重疾愈而能響言，音聞十數里外。所聞之處，即若座間。其鄰家，有子居外，久不歸省。其父假之，使為責詞。子聞之，以為鬼神，顛沛而歸。亦不知所以然也。〈（出《廣古今五行記》）〉
　　晉安帝義熙中，魏興李宣妻樊氏，有娠，過期不孕。而額上有瘡，兒穿之而出。〈（出《廣古今五行記》）〉
　　長山趙宣母，妊身，臂上生瘡，兒從瘡中出。〈（出《廣古今五行記》）〉
　　後蜀李勢末年，馬氏婦妊身，兒從肋下出，母子無恙。其年，勢為桓溫所滅。〈（出《廣古今五行記》）〉
　　宋孝武時，荊州人楊歡妻，於股中生女。及孝武崩，子業立。狂勃，被廢見害。所生女，至齊猶存。〈（出《廣古今五行記》）〉
　　壽安男子，不知姓名。肘拍板，鼻吹笛，口唱歌。能半面笑，半面啼。一烏犬解人語，應口所作，與人無殊。〈（出《朝野僉載》）〉
　　清河崔廣宗者，開元中為薊縣令。犯法，張守珪致之極刑。廣宗被梟首，而形體不死。家人舁歸。每饑，即畫地作饑字，家人遂屑食於頸孔中，飽即書止字。家人等有過犯，書令決之。如是三四歲，世情不替。更生一男。於一日書地云：「後日當死，宜備凶具。」如其言也。〈（出《廣古今五行記》）〉
　　許州有一老僧，自四十歲已後，每寢熟，即喉聲如鼓簧，若成韻節。許州伶人伺其寢，即譜其聲，按之絲竹，皆合古奏。僧覺，亦不自知。二十餘年如此。〈（出《酉陽雜俎》）〉
　　秀才田瞫云：大和六年秋，涼州西縣百姓妻，產一子。四手四足，一身分兩面，頂〈（「頂」原作「項」，據明抄本改。）〉上發一穗，長至足。時朝伯峻為縣令。〈（出《酉陽雜俎》）〉
　　故京兆少尹元鎬，任虢縣令日，怒一獄子王行約者。命曳之，去巾，既無毛髮，而有兩角，長三四寸。鎬曰：「真牛頭也。」遂舍之。〈（出《聞奇錄》）〉
　　晉少主之代，有婦人，儀狀端嚴，衣服鉛粉，不下美人。而無腿足，繇帶以下，像截而齊，餘皆具備。其父載之於獨車，自鄴南遊濬都，乞丐於市，日聚千人。至於深坊曲巷，華屋朱門，無所不至。時人嗟異，皆擲而施之。後京城獲北戎間諜，官司案之，乃此婦為奸人之領袖。所聽察甚多，遂戮之。〈（出《玉堂閒話》）〉
　　南齊東陽女子婁逞，變服詐為丈夫。粗會棋博，解文義。游公卿門。仕至揚州從事而事泄。明帝令東還，始作婦人服。歎曰：「有如此伎，還為老嫗，豈不惜哉。」史臣曰：「此人妖也。陰為陽，事不可。」後崔惠景舉事不成應之。〈（出《南史》）〉
　　彭城劉頗，常謂子婿進士王勝話，三原縣南董店，店東壁，貞元末，有孟嫗，年一百餘而卒。店人悉曰張大夫店。頗自渭北入城，止於媼店。見有一媼，年只可六十已來。衣黃綢大裘，烏幘，跨門而坐焉。左衛李胄曹，名士廣。其嫗問廣何官，廣具答之。其媼曰：「此四衛耳，大好官。」廣即問媼曰：「何以言之。」媼曰：「吾年二十六，嫁於張詧為妻。」詧為人多力，善騎射。郭汾陽之總朔方，此皆部制之郡。靈、夏、邠、涇、岐、蒲是焉。吾夫張詧，為汾陽所任，請重衣賜，常在汾陽左右。詧之貌，酷相類吾。詧卒，汾陽傷之。吾遂偽衣丈夫衣冠，投名為詧弟，請事汾陽。汾陽大喜，令替缺。如此又寡居一十五年。自汾陽之薨，吾已年七十二。軍中累奏，兼御史大夫。忽思煢獨，遂嫁此店潘老為婦。邇來復誕二子，曰滔，曰渠。滔五十有四，渠年五十有二。」是二兒也，頗每心記之。與子婿王勝，話人間之異者。〈（出《乾鐉子》）〉
　　王蜀有偽相周庠者，初在邛南幕中，留司府事。時臨邛縣送失火人黃崇嘏，才下獄，便貢詩一章曰：「偶離幽隱住臨邛，行止堅貞比澗松。何事政清如水鏡，絆他野鶴向深籠。」周覽詩，遂召見。稱鄉貢進士，年三十許，祗對詳敏。即命釋放。後數日，獻歌。周極奇之，召〈（「召」原作「名」，據明抄本改。）〉於學院與諸生姪相伴。善棋琴，妙書畫。翌日，薦攝府司戶參軍。頗有三語之稱，胥吏畏伏，案牘麗明。周既重其英聰，又美其丰采。在任將逾一載，遂欲以女妻之。崇嘏又袖封狀謝，仍貢詩一篇曰：「一辭拾翠碧江涯，貧守蓬茅但賦詩。自服藍衫居扳椽，永拋鸞鏡畫蛾眉。立身卓爾青松操，挺志鏗然白璧姿。幕府若容為坦腹，願天速變作男兒。」周覽詩，驚駭不已，遂召見詰問。乃黃使君之女，幼失覆蔭，唯與老奶同居，元未從人。周益仰貞潔，郡內咸皆歎異。旋乞罷，歸臨邛之舊隱，竟莫知存亡焉。〈（出《玉溪編事》）〉
　　契丹犯闕之初，所在群盜蠭起，戎人患之。陳州有一婦人，為賊帥，號曰白項鴉。年可四十許，形質粗短，髮黃體黑。來詣戎王，襲男子姓名，衣中拜跪，皆為男子狀。戎王召見，賜錦袍銀帶鞍馬，署為懷化將軍。委之招輯山東諸盜，賜與甚厚。偽燕王趙延壽，召問之。婦人自雲，能左右馳射，被雙鞬，日可行二百里。盤矛擊劍，皆所善也。其屬數千男子，皆役服之。人問有夫否，雲，前後有夫數十人，少不如意，皆手刃之矣。聞者無不嗟憤。旬日在都下。乘馬出入。又有一男子，亦乘馬從之。此人妖也。北戎亂中夏，婦人稱雄，皆陰盛之應。婦人後為兗州節度使符彥卿戮之。〈（出《玉堂閒話》）〉
