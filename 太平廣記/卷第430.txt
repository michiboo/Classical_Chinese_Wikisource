　　詞〈（陳校本「詞」上空缺一字。）〉舉人姓李不得名，寄居宣州山中。常使一奴。奴頗慵惰，李數鞭笞。多有忿恨。唐元和九年，李與二友人會於別墅，時呼奴，奴已睡。李大怒，鞭之數十。奴懷恚恨，出謂同儕曰：「今是閏年，人傳多虎，何不食我？」言訖，出門。忽聞叫聲，奴輩尋逐，無所見。循虎跡，十餘里溪邊，奴已食訖一半。其衣服及巾鞋，皆疊摺置於草上。蓋虎能役使所殺者魂神所為也。〈（出《原化記》）〉
　　唐長慶中，有處士馬拯性沖淡，好尋山水，不擇險峭，盡能躋攀。一日居湘中，因之衡山祝融峰，詣伏虎師。佛室內道場嚴潔，果食馨香，兼列白金皿於佛榻上。見一老僧眉毫雪色，樸野魁梧。甚喜拯來，使僕挈囊。僧曰：「假君僕使，近縣市少鹽酪。」拯許之。僕乃挈金下山去，僧亦不知去向。俄有一馬沼山人亦獨登此來，見拯，甚相慰悅。乃告拯曰：「適來道中，遇一虎食一人，不知誰氏之子。」說其服飾，乃拯僕夫也。拯大駭。沼又云：「遙見虎食人盡，乃脫皮，改服禪衣，為一老僧也。」拯甚怖懼，及沼見僧曰：「只此是也。」拯白僧曰：「馬山人來雲，某僕使至半山路，已被虎傷，奈何？」僧怒曰：「貧道此境，山無虎狼，草無毒螫，路絕蛇虺，林絕鴟鴞。無信妄語耳。」拯細窺僧吻，猶帶殷血。向夜，二人宿其食堂，牢扃其戶，明燭伺之。夜已深，聞庭中有虎，怒首觸其扉者三四，賴戶壯而不隳。二子懼而焚香，虔誠叩首於堂內土偶賓頭盧者。良久，聞土偶吟詩曰：「寅人但溺欄中水，午子須分艮畔金。若教特進重張弩，過去將軍必損心。」二子聆之而解其意，曰：「寅人虎也。欄中即井。午子即我耳。艮畔金即銀皿耳。」其下兩句未能解。及明，僧叩門曰：「郎君起來食粥。二子方敢啟關。食粥畢，二子計之曰：「此僧且在，我等何由下山？」遂詐僧云：「井中有異。」使窺之。細窺次，二子推僧墮井，其僧即時化為虎，二子以巨石鎮之而斃矣。二子遂取銀皿下山。近昏黑，而遇一獵人，於道旁張窩弓，樹上為棚而居。語二子曰：「無觸我機。」兼謂二子曰：「去山下猶遠，諸虎方暴，何不且上棚來？」二子悸怖，遂攀緣而上。將欲人定，忽三五十人過，或僧，或道，或丈夫，或婦女，歌吟者，戲舞者，前至窩弓所。眾怒曰：「朝來被二賊殺我禪和，方今追捕之，又敢有人張我將軍。」遂發其機而去。二子並聞其說，遂詰獵者。曰：「此是倀鬼，被虎所食之人也，為虎前呵道耳。」二子因徵獵者之姓氏。曰：「名進，姓牛。」二子大喜曰：「土偶詩下句有驗矣，特進乃牛進也，將軍即此虎也。」遂勸獵者重張其箭，獵者然之。張畢登棚，果有一虎哮吼而至，前足觸機，箭乃中其三班，貫心而踣，逡巡。諸倀奔走卻回，伏其虎，哭甚哀曰：「誰人又殺我將軍？」二子怒而叱之曰：「汝輩無知下鬼，遭虎齒死。吾今為汝報仇，不能報謝，猶敢慟哭。豈有為鬼，不靈如是？」遂悄然。忽有一鬼答曰：「都不知將軍乃虎也，聆郎君之說，方大醒悟。」就其虎而罵之，感謝而去。及明，二子分銀與獵者而歸耳。〈（出《傳奇》）〉
　　唐故吏部員外張升隨僖宗幸蜀，以年少未舉，遂就攝涪州衙推。州司差裡正游章當直。他日，遂告辭。問何往，章不答，但云：「有老母及妻男，乞時為存問。」言訖而去。所居近鄰，夜聞章家大哭。翌日，使問其由，言章夜辭其家，入山變為虎矣。二三日，又聞章家大驚叫。翼日，又問其故。曰：「章昨夜思家而歸，自上半身已變，而尚能語。」〈（出《聞奇錄》）〉
　　鄴中居人楊真者家富。平生癖好畫虎，家由甚多畫〈（「畫」字原缺。據明抄本補。）〉虎。每坐臥，必欲見之。後至老年，盡令家人毀去所畫之虎。至年九十忽臥疾，召兒孫謂之曰：「我平生不合癖好畫虎，我好之時，見畫虎則喜，不見則不樂。我每夢中多與群虎游。我不欲言於兒孫輩。至晚年尤甚。至於縱步遊賞之處，往往見虎。及問同遊人。又不見，我方恐懼。尋乃盡毀去所畫之虎。今臥疾後，又夢化身為虎兒。又夢覺既久，而方復人身。我死之後，恐必化為虎，兒孫輩遇虎，慎勿殺之。」其夕卒，家方謀葬，其屍忽化為虎，跳躍而出。其一子逐出觀之，其虎回趕其子，食之而去。數日，忽家人夜夢真歸謂家人曰：「我已為虎，甚是安健。但離家時，便得一人食之，至今猶不饑。」至曙，家之人疑不識其子而食之，述於鄰里。有識者曰：「今為人，即識人之父子。既化虎，又何記為人之父也。夫人與獸，豈不殊耶？若為虎尚記前生之事，人奚必記前生之事也。人尚不記前生，足知獸不靈於人也。」〈（出《瀟湘記》）〉
　　明經王居貞者下第，歸洛之潁陽。出京，與一道士同行。道士盡日不食。云：「我咽氣術也。」每至居貞睡後，燈滅，〈（「滅」原作「燈」，據明抄本、許本、黃本改。）〉即開一布囊，取一皮披之而去，五更復來。他日，居貞佯寢，急奪其囊，道士叩頭乞。居貞曰：「言之即還汝。」遂言吾非人，衣者虎皮也，夜即求食於村鄙中，衣其皮，即夜可馳五百里。居貞以離家多時，甚思歸。曰：「吾可披乎？」曰：「可也。」居真去家猶百餘里，遂披之暫歸。夜深，不可入其門，乃見一豬立於門外，擒而食之。逡巡迴，乃還道士皮。及至家，雲，居貞之次子夜出，為虎所食。問其日，乃居貞回日。自後一兩日甚飽，並不食他物。〈（出《傳奇》）〉
　　弘文學士歸生，亂後家寓巴州。遣使入蜀，早行，遇虎於道。遂升木以避。數虎迭來攫躍，取之不及。虎相謂曰：「無過巴西縣黃二郎也。」一虎乃去。俄有白狸者至，視其人而哮吼攫躍，使人升木愈高。既皆不得，環而守之。移時，有群騾撼鈴聲，遂各散。使人至巴西，果有黃二郎者乃巴西吏人，為虎所食也。〈（出《聞奇錄》）〉
　　虎交而月暈。仙人鄭思遠嘗騎虎，故人許隱齒痛求治。鄭曰：「唯得虎鬚，及熱插齒間即愈。」乃拔數莖與之。因知虎鬚治齒也。虎殺人，能令屍起自解衣，方食之。虎威如「一」字。長一寸，在脅兩傍皮內，尾端無之，〈（「無之」二字原缺，據明抄本、陳校本補）〉。佩之者臨官佳〈（「佳」原作「使」，據明抄本改。）〉；無官，人所憎疾。虎夜視，一目放光，一目看物。獵人候而射之，光墜入地成白石。主小兒驚。〈（出《酉陽雜俎》）〉
　　許州西三四十里有雌虎暴，損人不一。統軍李琢聞之驚怪，其視事日，厲聲曰：「忠武軍十萬，豈無勇士？」有壯夫跳躍曰：「某能除。」琢壯其言，給利器。壯夫請不用弓刀，只要一大白棒。壯夫徑詣榛塢尋之，果得其穴也。其虎已出，唯三子，眼欲開。壯夫初不見其母，欲回，度琢必不信，遂抱持三子，至其家藏之。入白於琢，琢見空手來，訝之。曰：「已取得伊三兒。」琢聞驚異，果取到，大賞賚之，給廩帛，加軍職。曰：「嘗聞不探虎穴，焉得虎子，此夫是也。壯夫竟除其巨者，不復更有虎暴。〈（出《芝田錄》）〉
　　偽蜀建武四五年間，有百姓譙本者，兜率人也。不孝不義，鄰里眾皆惡之。少無父，常毀罵母，母每含忍。一旦，歸自晚，其母倚門而迎。本遙見，便罵。母曰：「我只有汝一人，憂汝歸夜，汝反罵我也。」遂撫膺大哭，且歎且怨。本在城巷住，此時便出門，近城沿路上坐。忽大叫一聲，脫其衣，變為一赤虎，直上城去。至來日，猶在城上。蜀主命趙庭隱射之，一發正中其口。眾分而食之。蜀主初霸一方，天雨毛，人變虎，地震者耳。〈（明抄本、陳校本「耳」作「再」，出《野人閒話》）〉
