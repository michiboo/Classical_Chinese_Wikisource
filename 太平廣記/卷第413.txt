　　梁簡文延香閣，大同十年，竹林吐芝。長八寸，頭蓋似雞頭實，黑色。其柄似藕柄，內通乾空。皮質皆純白，根下微紅。雞頭實處似竹節，脫之又得脫也。自節處別生一重，如結網羅，四面，周可五六寸，圓繞周匝，以罩柄上。相遠不相著也。其似結網眾自〈（校者按，「眾自」當為「眾目」）〉，輕巧可愛。其與柄皆得相脫。驗仙書，與威喜芝相類。〈（出《酉陽雜俎》）〉
　　隋大業中，東都永康門內會昌門東，生芝草百二十莖，散在地，周十步許。紫莖白頭，或白莖黑頭。或有枝，或無枝。亦有三枝，如古「出」字者。地內根並如線，大道相連著。乾陽殿東，東上閣門槐樹上，生芝九莖，共本相扶而生。中莖最長，兩邊八莖，相次而短，有如樹闕。甚潔白。武賁郎將段文操留守，圖畫表奏。〈（出《大業拾遺記》）〉
　　唐天寶初，臨川郡人李嘉，所居柱上生芝草，形類天尊。太守張景佚截獻之。〈（出《酉陽雜俎》）〉
　　唐大曆八年，盧州廬江縣紫芝生，高一丈五尺，芝類至多。〈（出《酉陽雜俎》）〉
　　參成芝，斷而可續。〈（出《酉陽雜俎》）〉
　　夜光芝，一株九實。實墜地如七寸鏡。夜視如牛目。茅君種於句曲山。〈（出《酉陽雜俎》）〉
　　隱晨，狀如斗，以星為節，以莖為網。〈（出《酉陽雜俎》）〉
　　《仙經》言，穿地六尺，以環寶一枚種之，灌以黃水五合，以土堅築之。三年，生苗如匏，實如桃，五色。名鳳腦芝。食其實，唾地為鳳，乘升太極。〈（出《酉陽雜俎》）〉
　　白符芝，大雪而白華。〈（出《酉陽雜俎》）〉
　　五德芝，如車馬。〈（出《酉陽雜俎》）〉
　　石桂芝，生山石穴中，似桂樹而實石也。高如大絞尺，光明而味辛，有枝條。搗服之，一斤得千歲也。〈（出《酉陽雜俎》）〉
　　少室石戶中，更有深谷，不可得過。以石投谷中，半日猶聞其聲也。去戶外十餘丈，有石柱，柱上有偃蓋石，南度徑可一丈許。望之，蜜芝從石上隨石偃蓋中，良久，輒有一滴，有似雨屋後之餘漏，時時一落耳。然蜜芝墮不息，而偃蓋亦終滴也。戶上刻石為科鬥字，曰：「得服石蜜芝一斗者，壽萬歲。」諸道士共思惟其處，不可得往。唯當以碗器置勁竹木端，以承取之。然竟未有能為之者。按此戶上刻題如此，前世必已有之者也。〈（出《抱樸子》）〉
　　木芝者，松柏脂淪地千歲，化為茯苓；萬歲，其上生小木，狀似蓮花，名曰木威喜芝。夜視有光，持之甚滑。燒之不焦。帶之辟兵。以帶雞，而雜以雞十二頭籠之，去其處十二步，射十二箭，他雞皆傷，帶威喜芝者，終不傷也。〈（出《抱樸子》）〉
　　良常山有螢火芝，其實是草，大如豆。紫花，夜視有光。食一枚，中心一孔明。食至七，心七竅洞澈。可以夜書。〈（出《酉陽雜俎》）〉
　　昔有人泊渚登岸，忽見蘆葦間，有十餘崑崙偃臥，手足皆動。驚報舟人。舟人有嘗行海中者識之，菌也。往視之，首皆連地。割取食之，菌但無七竅。《抱樸子》云：「肉芝如人形，產於地。」亦此類也。何足怪哉？〈（出《嶺南異物志》）〉
　　或山中見小人，乘車馬，長七八寸者，肉芝也。取服芝，即仙矣。〈（出《抱樸子》）〉
　　蘭陵蕭逸人，亡其名。嘗舉進士下第，遂焚其書，隱居潭水上，從道士學神仙。因絕粒吸氣，每旦屈伸支體，冀延其壽。積十年餘，發盡白，色枯而背僂，齒有墮者。一旦引鏡自視，勃然發怒，且曰：「吾棄聲利，隱身田野間，絕粒吸氣，冀得長生。今亦衰瘠如是，豈我之心哉？」即還居鄴下，學商人逐什一之利。凡數年，資用大饒，為富家。後因治園屋，發地得物，狀類人手，肥而且潤，色微紅。逸人得之驚曰：「豈非禍之芽？且吾聞太歲所在，不可興土事。脫有犯者，當有修肉出其下，固不祥也。今果有，奈何？然吾聞：得肉食之，或可以免。」於是烹而食，味甚美，食且盡。自是逸人聽視明，力愈壯，貌愈少。發之禿者，盡黰然而長矣；齒之墮者，亦駢然而生矣。逸人默自奇異，不敢告於人。後有道士至鄴下，逢逸人。驚曰：「先生嘗得餌仙藥乎？何神氣清晤如是？」道士因診其脈。久之又曰：「先生嚐食靈芝矣。夫靈芝狀類人手，肥而且潤，色微紅者是也。」逸人悟其事，以告。道士賀曰：「先生之壽，可與龜鶴齊矣。然不宜居塵俗間，當退休山林，棄人事，神仙可致。」逸人喜而從其語，遂去。竟不知所在。〈（出《宣室志》）〉
　　唐開成元年春，段成式修行裡思第書齋前，有枯紫荊數株蠹折，因伐之，餘尺許。至三年秋，枯根上生一菌，大如斗，下布五足，頂黃白兩暈，綠垂裙，如鵝鞴，高尺餘。至冬〈（「冬」原作「午」，據陳校本改）〉，色變黑而死。焚之，氣如茅香。成式嘗置香爐於枿台上唸經，問僧。以為善徵。後覽諸志怪：南齊吳郡褚思莊，素奉釋氏。眠於梁下，短柱是柟木，去地四尺餘，有節。大明中，忽有一物如芝，生於節上，黃色鮮明，漸漸長。數日，遂成千佛狀。面目指爪及光相衣服，莫不宛具，如金鐷隱起〈（「隱起」原作「起隱」，據陳校本改）〉，摩之殊軟。嘗以春末落，落時佛形如故，但色褐耳。至落時，其家貯之箱中。積五年，思莊不復住其下，亦無他顯盛。闔門壽老：思莊父終九十七；兄年七十，健如壯年。〈（出《酉陽雜俎》）〉
　　宋州莆田縣破崗山，唐武宗二年，巨石上生菌，大如合簣，莖及蓋黃白色。其下淺紅。盡為過僧所食。云：美倍諸菌。〈（出《酉陽雜俎》）〉
　　竹肉。江淮有竹肉，如彈丸，味如白雞〈（「雞下」原有「竹皆」二字，據明抄本、陳校本刪）〉。代〈（「代」原作「向」，據明抄本、陳校本改）〉北又有大樹雞，如杯棬。呼為胡獼頭。盧山有石耳，性熱。〈（出《酉陽雜俎》）〉
　　江夏漢陽縣出毒菌，號茹閭。非茅搜也。每歲供進。縣司常令人於田野間候之，苟有此菌，即立表示人，不敢從下風而過，避其氣也。彩之日，以竹竿芟倒，遽舍竿於地，毒氣入竹。一時爆裂。直候毒歇，仍以櫸柳皮蒙手以取，用氈包之，亦櫸柳皮重裹。縣宰封印在而進。其齎致役夫，倍給其直，為其道路多為毒薰，以致頭痛也。張康隨侍其父宰漢陽，備言之。人有為野菌所毒而笑者，煎魚椹汁服之，即愈。僧光遠說也。〈（出《北夢瑣言》）〉
　　苔錢亦謂之澤葵，又名董錢草，亦呼為宣癬，南人呼為垢草。〈（出《述異記》）〉
　　地錢，葉圓莖細，有蔓，多生谿澗邊。一曰積雪草，亦曰連錢草。〈（出《酉陽雜俎》）〉
　　晉梨國獻蔓金苔。色如金，若螢火之聚，大如雞卵。投之水中，蔓延波瀾之上，光出照日，皆如火生水上也。乃於宮中穿池，廣百步，時時觀此苔，以樂宮人。宮人有幸者，則以金苔賜之。以置漆碗中，照耀滿室，名曰夜明苔。著衣襟則如火光矣。帝慮外人得之，炫惑百姓，詔使除苔塞池。及皇家喪亂，猶有此物。皆入胡中。〈（出王子年《拾遺記》）〉
　　慈恩寺唐三藏院後簷楷，開成末，有苔狀如古苣，布於磚上，色如藍綠，輕軟可愛。談論僧義林，大和初，改葬基法師，初開塚，香氣襲人。側臥磚台上，形如生。磚上苔厚二寸餘，作金色，氣如爇檀。〈（出《酉陽雜俎》）〉
　　張乘言，南中水底有草，如石發。每月三四日始生，至八九已後可採。及月盡，悉爛。似隨月盛衰也。〈（出《酉陽雜俎》）〉
　　《廣雅》：「在屋曰昔耶，在牆曰垣衣。」《廣志》謂之蘭香。生於久屋之瓦。魏明帝好之，命長安西載其瓦〈（「魏明帝」等十二字原缺，據《酉陽雜俎》十九補）〉於洛〈（「洛」原作「落」，據《酉陽雜俎》十九改）〉陽，以覆屋。前後詞人詩中，多用「昔耶」。梁簡文帝《詠薇》曰：「緣階覆碧綺，依簷映昔耶。」或言構木上多松栽，土木氣泄，則瓦生松。大曆中，修含元殿，有一人投狀請瓦，且言瓦工唯我所能。祖父時嘗瓦此殿矣，眾工不能服。因曰：「若有能瓦畢不生瓦松乎？」眾方服焉。又有李阿黑者，亦能治〈（「治」原作「至」，據《酉陽雜俎》十九改）〉屋，布瓦如齒，間不通綖，亦無瓦松。《本草》：「瓦衣謂之屋游。」〈（出《酉陽雜俎》）〉
　　崔融《瓦松賦．序》云：「崇文館瓦松者，產於屋溜之下。謂之木也，訪山客而未詳；謂之草也，驗農皇而罕記。」賦云：「煌煌特秀，狀金芝之產溜。歷歷虛懸，若星榆之種天。葩條鬱毓，根祗連拳。間紫苔而裛露，凌碧瓦而含煙。」又曰：「慚魏宮之烏悲，恧漢殿之紅蓮。」崔公學博，無不該悉，豈不知瓦松已有著說乎？〈（出《酉陽雜俎》）〉
