　　三禮田璆者，甚有文，通熟群書，與其友鄧韶博學相類。皆以人昧，不能彰其明。家於洛陽。元和癸巳歲，中秋望夕，攜觴晚出建春門，期望月於韶別墅。行二三里，遇韶，亦攜觴自東來。駐馬道周，未決所適。有二書生乘驄，復出建春門。揖璆、韶曰：「二君子挈榼，得非求今夕望月地乎？某弊莊，水竹台榭，名聞洛下。東南去此三二里。倘能迂轡。冀展傾蓋之分耳。」璆、韶甚愜所望，乃從而往。問其姓氏，多他語對。行數里，桂輪已升。至一車門，始入甚荒涼，又行數百步，有異香迎前而來，則豁然真境矣。泉瀑交流，鬆桂夾道；奇花異草，照燭如晝；好鳥騰翥，和月闋。璆、韶請疾馬飛觴。書生曰：「足下榼中。厥味何如？」璆、韶曰：「乾和五酘，雖上清醍醐，計不加此味也。」書生曰：「某有瑞露之酒，釀於百花之中，不知與足下五酘熟愈耳。」謂小童曰：「折燭夜一花，傾與二君子嘗。」其花四出而深紅，圓如小瓶，徑三寸餘，綠葉形類杯，觸之有餘韻。小童折花至，於竹葉中凡飛數巡，其味甘香，不可比狀。飲訖，又東南行。數里至一門，書生揖二客下馬，觴以燭夜花中之餘，齎諸從者，飲一杯，皆大醉，各止於戶外。乃引客入，則有鸞鶴數十，騰舞來迎。步而前，花轉，酒味尤美。其百花皆芳香，壓枝於路傍。凡歷池館堂榭，率皆陳設盤筵，若有所待，但不留璆、韶坐。璆、韶飲多、行又甚倦，請暫憩盤筵。書生曰：「坐以何難？但不利於君耳。」璆、韶詰其由。曰：「今夕中天群仙，會於茲岳，籍君神魄，不雜腥羶。請以知禮導升降。此皆神仙位坐，不宜塵觸耳。」言訖，見直北花燭亙天，簫韶沸空，駐雲母雙車於金堤之上，設水晶方盤於瑤幄之內。群仙方奏霓裳羽衣曲。書生前進，命璆、韶拜夫人。夫人褰帷笑曰：「下域之人，而能知禮，然服食之氣，猶然射人，不可近他貴婿。可各賜薰髓酒一杯。」璆、韶飲訖，覺肌膚溫潤，稍異常人，呼吸皆異香氣。夫人問左右：「誰人召來？」曰：「衛符卿、李八百。」夫人曰：「便令此二童接待。」於是二童引璆、韶於神仙之後縱目。璆問曰：「相者誰？」曰：「劉綱。」「侍者誰？」曰：「茅盈。」東鄰女彈箏擊築者誰？」曰：「麻姑、謝自然。」「幄中坐者誰？」曰：「西王母。」俄有一人駕鶴而來，王母曰：「久望。」有玉女問曰：「禮生來未？」於是引璆、韶進，立於碧玉堂下左。劉君笑曰：「適緣蓮花峰士奏章，事須決遣，尚多未來客，何言久望乎？」王母曰：「奏章事者。有何所為？」曰：「浮梁縣令求延年矣。以其人因賄賂履官，以苛虐為政，生情於案牘，忠恕之道蔑聞，唯錐於貨財，巧為之計更作，自貽覆餗，以促餘齡。但以蓮花峰叟，狥從於人，奏章甚懇，特紆死限，量延五年。」璆問：「劉君誰？」曰：「漢朝天子。」續有一人，駕黃龍，戴黃旗，道以笙歌，從以嬪嫡，及瑤幄而下。王母復問曰：「李君來何遲？」曰：「為敕龍神設水旱之計，作彌淮蔡，以殲妖逆。漢主曰：「奈百姓何？」曰：「上帝亦有此問，予一表斷其惑矣。」曰：「可得聞乎？」曰：「不能悉記，略舉大綱耳。其表云：「某縣某，克構丕華，德洽兆庶，臨履深薄，匪敢怠荒，不勞師車。平中夏巴蜀之孽，不費天府。掃東吳上黨之妖，九有已見其廓蟻猶固其封疆。若遣時豐人安，是稔群醜。但使年餓厲作，必搖人心。如此倒戈而攻，可以席捲。禍三州之逆黨，所損至微。安六合之疾祲，其利則厚。伏請神龍施水，厲鬼行災，由此天誅。以資戰力。」漢主曰：「表至嘉，弟既允許，可矣前賀誅鋤矣。」書生謂璆、韶：「此開元天寶太平之主也。」未頃，聞簫韶自空而來，執絳節者前唱言：「穆天子來，奏樂！」群仙皆起，王母避位拜迎，二主降階，入幄環坐而飲。王母曰：「何不拉取老軒轅來？」曰：「他今夕主張月宮之宴，非不勤請耳。」王母又曰：「瑤池一別後，陵谷幾遷移，向來觀洛陽東城，已丘墟矣。定鼎門西路，忽焉復新市朝雲。名利如舊，可以悲歎耳！」穆王把酒，請王母歌。以珊瑚鉤擊盤而歌曰：「勸君酒，為君悲。」且吟曰：「自從頻見市朝改，無復瑤池晏樂心。」王母持杯，穆天子歌曰：「奉君酒，休歎市朝非。早知無復瑤池興，悔駕驊騮草草歸。」歌竟，與王母話瑤池舊事。乃重歌一章云：「八馬回乘汗漫風，猶思往事憩昭宮。晏移南圃情方洽，樂奏鈞天曲未終。斜漢露凝殘月冷，流霞杯泛曙光紅。崑崙回首不知處，疑是酒酣魂夢中。」王母酬穆天子歌曰：「一曲笙歌瑤水濱，曾留逸足駐徵輪。人間甲子周千歲，靈境杯觴初一巡。玉兔銀河終不夜，奇花好樹鎮長春。悄知碧海饒詞句，歌向俗流疑誤人。」酒至漢武帝，王母又歌曰：「珠露金風下界秋，漢家陵樹冷翛翛。當時不得仙桃力，尋作浮塵飄隴頭。」漢主上王母酒曰：「五十餘年四海清，自親丹灶得長生。若言盡是仙桃力，看取神仙簿上名。」帝把酒曰：「吾聞丁令威能歌。」命左右召來。令威至，帝又遣子晉吹笙以和，歌曰：「月照驪山露泣花，似悲仙帝早升遐。至今猶有長生鹿，時繞溫泉望翠華。」帝持杯久之。王母曰：「應須召葉靜能來，唱一曲當時事。」靜能續至，跪獻帝酒，復歌曰：「幽薊煙塵別九重，貴妃湯殿罷歌鍾。中宵扈從無全仗，大駕蒼黃髮六龍。妝匣尚留金翡翠，暖池猶浸玉芙蓉。荊榛一閉朝元路，唯有悲風吹晚鬆。」歌竟，帝悽慘良久。諸仙亦慘然。於是黃龍持杯，亦於車前再拜祝曰：「上清神女，玉京仙郎。樂此今夕，和鳴鳳凰。鳳凰和鳴，將翱將翔。與天齊休，慶流無央。」仙郎即以鮫綃五千疋，海人文錦三千端，琉璃琥珀器一百床，明月驪珠各十斛，贈奏樂仙女。乃有四鶴立於車前，載仙郎並相者侍者，兼有寶花台。俄進法膳，凡數十味，亦霑及璆、韶。璆、韶飲。有仙女捧玉箱，托紅箋筆硯而至。請催妝詩。於是劉綱詩曰：「玉為質兮花為顏，蟬為鬢兮云為鬟。何勞傅粉兮施渥丹，早出娉婷兮縹渺間。」於是茅盈詩云：「水晶帳開銀燭明，風搖珠珮連雲清。休勻紅粉飾花態，早駕雙鸞朝玉京。」巢父詩曰：「三星在天銀河回，人間曙色東方來。玉苗瓊蕊亦宜夜，莫使一花衝曉開。」詩既入，內有環珮聲。即有玉女數十，引仙郎入帳。召璆、韶行禮。禮畢，二書生復引璆、韶辭夫人。夫人曰：「非無至寶可以相贈，但爾力不任挈耳。」各賜延壽酒一杯，曰：「可增人間半甲子。」覆命衛符卿等引還人間，無使歸途寂寞。於是二童引璆、韶而去，折花傾酒，步步惜別。衛君謂璆、韶曰：「夫人白日上升，驂鸞駕鶴，在積習而已。未有積德累仁，抱才蘊學，卒不享爵祿者，吾未之信。倘吾子塵牢可逾，俗桎可脫，自今十五年後，待子於三十六峰，願珍重自愛。」復出來時車門，握手告別。別訖，行四五步，杳失所在，唯有嵩山。嵯峨倚天。得樵徑而歸。及還家，已歲餘。室人招魂葬於北邙之原，墳草宿矣。於是璆、韶棄家室，同入少室山。今不知所在。〈出《纂異記》〉
　　唐長慶中，有裴航秀才，因下第游於鄂渚，謁故舊友人崔相國。值相國贈錢二十萬，遠挈歸於京，因傭巨舟，載於湘漢。同載有樊夫人，乃國色也。言詞問接，帷帳昵洽。航雖親切，無計道達而會面焉。因賂侍妾裊煙，而求達詩一章曰：「同為胡越猶懷想。況遇天仙隔錦屏。倘若玉京朝會去，願隨鸞鶴入青雲。」詩往，久而無答。航數詰裊煙，煙曰：「娘子見詩若不聞，如何？」航無計。因在道求名醞珍果而獻之。夫人乃使裊煙召航相識。乃褰帷，而玉瑩光寒，花明麗景，雲低鬟鬢，月淡修眉，舉止煙霞外人，肯與塵俗為偶。航再拜揖，聐聵良久之。夫人曰：「妾有夫在漢南，將欲棄官而幽棲岩谷，召某一訣耳，深哀草擾，慮不及期，豈更有情留盼他人？的不然耶，但喜與郎君同舟共濟，無以諧謔為意耳。」航曰：「不敢。」飲訖而歸，操比冰霜，不可干冒。夫人後使裊煙持詩一章曰：「一飲瓊漿百感生，玄霜搗盡見雲英。藍橋便是神仙窟，何必崎嶇上玉清。」航覽之。空愧佩而已，然亦不能洞達詩之旨趣。後更不復見，但使裊煙達寒暄而已。遂低襄漢，與使婢挈妝奩，不告辭而去，人不能知其所造。航遍求訪之。滅跡匿形，竟無蹤兆。遂飾妝歸輦下。經藍橋驛側近，因渴甚，遂下道求漿而飲。見茅屋三四間，低而復隘，有老嫗緝麻薴。航揖之求漿，嫗咄曰：「雲英擎一甌漿來，郎君要飲。」航訝之，憶樊夫人詩有雲英之句，深不自會。俄於葦箔之下。出雙玉手捧瓷，航接飲之，真玉液也，但覺異香氤鬱，透於戶外。因還甌，遽揭箔。睹一女子，露裛瓊英，春融雪彩，臉欺膩玉，鬢若濃雲。嬌而掩面蔽身，雖紅蘭之隱幽谷，不足比其芳麗也。航驚怛，植足而不能去。因白嫗曰：「某僕馬甚饑，願憩於此，當厚答謝，幸無見阻。」嫗曰：「任郎君自便。」且遂飯僕秣馬。良久謂嫗曰：「向睹小娘子，豔麗驚人，姿容擢世，所以躊躕而不能適，願納厚禮而娶之，可乎？」嫗曰：「渠已許嫁一人，但時未就耳。我今老病，只有此女孫，昨有神仙，遺靈丹一刀圭，但須玉杵臼搗之百日，方可就吞，當得後天而老。君約取此女者，得玉杵臼，吾當與之也。其餘金帛，吾無用處耳。」航拜謝曰：「願以百日為期。必攜杵臼而至，更無他許人。」嫗曰：「然。」航恨恨而去。及至京國，殊不以舉事為意，但於坊曲鬧市喧衢，而高聲訪其玉杵臼，曾無影響。或遇朋友，若不相識，眾言為狂人。數月餘日，或遇一貨玉老翁曰：「近得虢州藥鋪卞老書，雲有玉杵臼貨之，郎君懇求如此，此君吾當為書導達。」航愧荷珍重，果獲杵臼。卞老曰：「非二百緡不可得。」航乃瀉囊，兼貨僕貨馬，方及其數。遂步驟獨挈而抵藍橋。昔日嫗大笑曰：「有如是信士乎？吾豈愛惜女子，而不酬其勞哉。」女亦微笑曰：「雖然，更為吾搗藥百日，方議姻好。」嫗於襟帶間解藥，航即搗之，晝為而夜息，夜則嫗收藥臼於內室。航又聞搗藥聲，因窺之，有玉兔持杵臼，而雪光輝室，可鑒毫芒，於是航之意愈堅。如此日足，嫗持而吞之曰：「吾當入洞而告姻戚，為裴郎具帳幃。」遂挈女入山，謂航曰：「但少留此。」逡巡車馬僕隸，迎航而往。別見一大第連雲。珠扉晃日，內有帳幄屏幃，珠翠珍玩，莫不臻至，愈如貴戚家焉。仙童侍女，引航入帳就禮訖，航拜嫗，悲泣感荷。嫗曰：「裴郎自是清冷裴真人子孫，業當出世，不足深愧老嫗也！」及引見諸賓，多神仙中人也。後有仙女，鬟髻霓衣，雲是妻之姊耳。航拜訖，女曰：「裴郎不相識耶？」航曰：「昔非姻好，不醒拜侍。」女曰：「不憶鄂渚同舟回而抵湘漢乎？」航深驚怛，懇悃陳謝。後問左右，曰：「是小娘子之姊雲翹夫人。劉綱仙君之妻也，已是高真，為玉皇之女吏。」嫗遂遣航將妻入玉峰洞中，瓊樓殊室而居之。餌以絳雪瓊英之丹。體性清虛，毛髮紺綠，神化自在，趨為上仙。至太和中，友人盧顥，遇之於藍橋驛之西，因說得道之事。遂贈藍田美玉十斤，紫府雲丹一粒，敘語永日，使達書於親愛。盧顥稽顙曰：「兄既得道，如何乞一言而教授。」航曰：「老子曰，『虛其心，實其腹。』今之人，心愈實，何由得道之理。」盧子蒂懵然，而語之曰：「心多妄想，腹漏精溢，即虛實可知矣。凡人自有不死之術，還丹之方，但子未便可教。異日言之。」盧子知不可請，但終宴而去。後世人莫有遇者。〈出《傳奇》〉
