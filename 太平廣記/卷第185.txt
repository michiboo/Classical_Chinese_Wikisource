　　宋廢帝時，以蔡廓為吏部尚書。錄尚書徐羨之謂中書令傅亮曰：「黃門已下，悉委蔡，吾徒不復歷懷。自此已上，故宜共參同異。」廓聞之曰：「我不能為徐羨之署紙尾也。」遂辭不拜。〈（出《建康實錄》）〉
　　宋謝莊字希逸，侍中微之子，黃門思之孫。美儀容，善談論，工書屬文，好言玄理。少為文帝所賞。帝一見之，輒歎曰：「藍田生美玉，豈虛也哉？」莊代顏峻為吏部尚書。峻容貌嚴毅，常有不可犯之色。莊風姿溫美，人有喧訴，常歡笑答之。故時人語曰：顏吏部瞋而與人官，謝吏部笑不與人官。莊遷中書令侍中，諡曰憲。莊家世無年五十者。莊年四十二，祖四十七，曾祖四十三，高祖三十。子朏、籥，並知名。〈（出《談藪》）〉
　　唐武德初，因隋舊制，以十一月起選，至春即停。至貞觀二年，劉林甫為吏部侍郎，以選限促，多不究悉，遂奏四時聽選，隨到注擬。當時以為便。〈（出《唐會要》）〉
　　武德七年，高祖謂吏部侍郎張說曰：「今年選人之內，豈無才用者，卿可簡試將來，欲縻之好爵。」於是說以張行成、張知運等數人應命。時以為知人。〈（出《唐會要》）〉
　　貞觀元年，溫彥博為吏部郎中，知選，意在沙汰，多所擯抑，而退者不伏，囂訟盈庭。彥博惟騁辯與之相詰，終日喧擾。頗為識者所嗤。〈（出《唐會要》）〉
　　貞觀四年，杜如晦臨終，請委選舉於民部尚書戴胄。遂以兼檢校吏部尚書。及在銓衡，頗抑文雅而獎法吏，不適輪轅之用。物議〈（「議」字原缺，據明抄本補。）〉以是刺之。〈（出《唐會要》）〉
　　唐貞觀八年十一月，唐皎除吏部侍郎。常引人入銓，問何方穩便？或云：其家在蜀，乃注與吳。復有云：親老，先住江南，即唱之隴右。論者莫測其意。有一信都人希河朔，因紿云：願得江淮，即注與河北一尉。由是大被選人紿言欺之。〈（出《唐會要》）〉
　　貞觀十七年，楊師道為吏部尚書。貴公子，四海人物，未能委練，所署多非其才。深抑勢貴及親黨，將以避嫌。時論譏之。〈（出《唐會要》）〉
　　貞觀十七年，吏部侍郎高季輔知選。凡所銓綜，時稱允愜。至十八年於東都獨知選事，上賜金鏡一面，以表清鑒。〈（出《唐會要》）〉
　　永徽元年，中書舍人薛元超好汲引寒俊，嘗表薦任希古、高智周、郭正一、王義方、孟利真等十餘人。時論稱美。〈（出《唐會要》）〉
　　龍朔二年，司列少常伯楊思玄恃外戚貴，待選流多不以禮而排斥之。為選者夏侯彪所訟，御史中丞郎餘慶彈奏免官。時中書令許敬宗曰：「必知楊吏部之敗。」或問之，對曰：「一彪一狼，共著一羊，不敗何待！」〈（出《唐會要》）〉
　　唐總章二年十一月，吏部侍郎李敬玄委事於員外張仁禕。有識略乾能，始造姓歷，改修狀抹銓替等程式。敬玄用仁禕之法，銓總式序。仁禕感國士見委，竟以心勞，嘔血而死。〈（出《唐會要》）〉
　　咸亨二年，有楊炯、王勃、盧照鄰、駱賓王，並以文章見稱。吏部侍郎李敬玄咸為延譽，引以示裴行儉。行儉曰：「才名有之，爵祿蓋寡。楊應至令長，餘並鮮能令終。」是時蘇味道、王勮未知名，因調選，遂為行儉深禮異。仍謂曰：有晚生子息，恨不見其成長，二公十數年當居衡石，願識此輩。〈（明鈔本「識此輩」作「此為托」）〉其後果如其言。行儉嘗所引偏裨將有程務挺、張虔勖、崔智聓、王方翼、黨金毗、劉敬同、郭待封、李多祚、黑齒常之盡為名將。〈（出《唐會要》）〉
　　長壽二年，裴子餘為鄠縣尉。同列李隱朝、程行諶皆以文法著稱，子餘獨以詞學知名。或問雍州長史陳崇業，三人優劣孰先？崇業曰：「譬之春蘭秋菊，俱不可廢。」
　　證聖元年，劉奇為吏部侍郎。注張文長〈（《唐會要》七五「長」作「成」）〉、司馬鍠為監察御史。二人因申屠瑒以謝之。奇正色曰：「舉賢本自無私，二君何為見謝？」〈（出《唐會要》）〉
　　聖歷初，狄仁傑為納言，頗以藻鑒自任，因舉桓彥范、敬暉、崔玄暐、張柬之、袁恕己等五人。後皆有大勛。復舉姚元崇等數十人悉為公相。聖歷中，則天令宰相各舉尚書郎一人。仁傑獨薦其子光嗣，由是拜地官員外，蒞事有聲。則天謂之曰：「祁奚內舉，果得人也。」〈（出《唐會要》）〉
　　聖歷二年，吏部侍郎鄭杲，注韓思復為太常博士，元稀聲京兆士曹。嘗謂人曰：「今年掌選，得韓、元二子，則吏部不負朝廷矣。」〈（出《唐會要》）〉
　　長安三年，則天令雍州長史薛季昶，擇僚吏堪為御史者。季昶以問錄事參軍盧齊卿，齊卿舉長安縣尉盧〈（「盧」原作「處」，據《唐會要》七五改。）〉懷慎，李體光。〈（《唐會要》作季休光。）〉萬年縣尉李義，崔湜；咸陽縣丞倪若冰；周至縣尉田崇壁；新豐縣尉崔日用。後皆至大官。〈（出《唐會要》）〉
　　弘道元年十二月，吏部侍郎魏克己銓綜人畢，放長榜，遂出得留人名。於是衢路喧嘩，大為冬集人授〈（明抄本「授」作「援」。）〉引指摘，貶為太子中允，遂以中書舍人鄧玄挺替焉。又無藻鑒之目，及患消渴，選人因號鄧渴。〈（出《唐會要》）〉
　　如意元年九月，天官郎中李至遠權知侍郎事。時有選人姓刁，又有王元忠，並被放。乃密與令史相知，減其點畫，刁改為丁，王改為士。擬授官後，即添成文字。至遠一覽便覺曰：「今年銓覆萬人，總識姓名。安有丁士者哉？此刁某王某者。」省內以為神明。〈（出《唐會要》）〉
　　唐張文成曰：「乾封以前，選人每年不越數千；垂拱以後，每歲常至五萬。人不加眾，選人益繁者，蓋有由矣。嘗試論之。只如明經進士，十週三衛，勛散雜色，國官直司，妙簡實材，堪入流者十分不過一二。選司考練，總是假手冒名。勢家囑請，手不把筆，即送東司。眼不識文，被舉南館。正員不足，權補試攝檢校之官。賄貨縱橫，贓污狼籍。流外行署，錢多即留。或貼司助曹，或員外行案。更有挽郎輦腳，營田當屯，無尺寸功夫，〈（明抄本夫作效。）〉並優與處分。皆不事學問，唯求財賄，是以選人冗冗，甚於羊群；吏部喧喧，多於蟻聚。若銓實用，百無一人。積薪化薪，所從來遠矣。」〈（出《朝野僉載》）〉
　　唐鄭愔為吏部侍郎，掌選，贓污狼籍。引銓，有選人係百錢於靴帶上。愔問其故，答曰：「當今之選，非錢不行。」愔默而不言，時崔湜亦為吏部侍郎，掌銓。有選人引過，分疏云：「某能翹關負米。」湜曰：「若壯，何不兵部選？」答曰：「外邊人皆雲，崔侍郎下，有氣力者即得。」〈（出《朝野僉載》）〉
　　武後以吏部選人多不實，乃令試日自糊其名，暗考以定等第。判之糊名，自此始也。武後時，投匭者或不陳事，而有嘲謔之言。於是乃置使，先閱其書奏，然後投之。匭院有司，自此始也。〈（出《國史異纂》）〉
