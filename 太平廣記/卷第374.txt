　　鱉靈於楚死，屍乃溯流上。至汶山下，忽復更生。乃見望帝，望帝立以為相。時巫山甕江蜀民多遭洪水，靈乃鑿巫山，開三峽口，蜀江陸處。後令鱉靈為刺史，號曰西州皇帝。以功高，禪位與靈，號開明氏。〈（出《蜀記》）〉
　　漢武帝時，玉笥山民，感山之靈異，或愆旱災蝗，祈之無不應。乃相謂曰：「可置一觀，彰表靈跡。」既構殿，缺中梁一條。邑民將選奇材，經數旬未獲。忽一夜，震雷風裂，達曙乃晴。天降白玉梁一條，可以尺度，嚴安其上，光彩瑩目。因號為玉梁觀。至魏武帝時，遣使取之。至其山門，去觀數里。亭午之際，雷電大鎮，裂殿脊，化為白龍，擘煙霧而去，沒觀之東山下。晉永嘉中，有戴氏，不知其誰之子，每好游岩谷。偶入鬱木山下，見兩座青石，搘指一條白玉梁於岩下。戴氏俯近看之，以手捫摸其上，見赤書五行，皆天文雲篆。試以手斧敲之，聲如鍾，又如隱雷之聲，鱗甲張起。戴氏驚異，奔走告人。再求尋之，不知其所。唐大曆初，有無瑤黃生，因獵亦見。後數數有人見之，皆隱而不聞於人。自玉梁飛去後，其處莫能居之，皆為猛獸毒蛇所逼。〈（出《玉笥山錄》）〉
　　湘穴中有黑土，歲旱，人則共壅水，以塞此穴。穴淹則大雨立至。〈（出干寶《搜神記》）〉
　　耒陽縣有雨瀨。此縣時旱，百姓共壅塞之，則甘雨普降。若一鄉獨壅，雨亦遍應。隨方所祈，信若符刻。〈（出盛弘之《荊州記》）〉
　　孫堅喪父，行葬地。忽有一人曰：「君欲百世諸侯乎，欲四世帝乎？」答曰：「欲帝。」此人因指一處，喜悅而沒。堅異而從之。時富春有沙漲暴出。及堅為監丞，鄰黨相送於上。父老謂曰：「此沙狹而長，子後將為長沙矣。」果起義兵於長沙。〈（出《異苑》）〉
　　新淦聶友少時貧。嘗獵，見一白鹿，射中後見箭著梓樹。〈（原闕出處。明抄本作出《宣室志》，今見《說郛》二五《小說》引作《怪志》）〉
　　夔州西市，俯臨江岸，沙石下有諸葛亮八陣圖。箕張翼舒，鵝形鸛勢，象石分佈，宛然尚存。峽水大時，三蜀雪消之際，澒湧混瀁，可勝道哉。大樹十圍，枯槎百丈，破磑巨石，隨波塞川而下。水與岸齊，人奔山上，則聚石為堆者，斷可知也。及乎水落川平，萬物皆失故態。唯諸葛陣圖，小石之堆，標聚行列，依然如是者。僅已六七百年，年年淘灑推激，迨今不動。〈（出《嘉話錄》）〉
　　海畔有大石龜，俗雲魯班所作。夏則入海，冬則復止於山上。陸機詩云：「石龜常懷海，我寧忘故鄉？」〈（出《述異記》）〉
　　臨邑縣北，有燕公墓碑，碑尋失，唯趺龜存焉。石趙世。此龜夜常負碑入水，〈（「水」字原闕，據明抄本補。）〉至曉方出。其上常有萍藻。有伺之者，果見龜將入水。因叫呼，龜乃走，墜折碑焉。〈（出《酉陽雜俎》）〉
　　大業七年二月，初造釣臺之時，多運石者。將船兵丁，困弊於役，嗟歎之聲，聞於道路。時運石者，將船至江東岸山下取石，累構為釣臺之碁。忽有大石如牛，十餘，自山頂飛下，直入船內，如人安置，船無傷損。〈（出《大業拾遺記》）〉
　　隋末築汾州城，惟西南隅不合，朝成夕敗，如此數四焉。城中一童女，年十二三。告其家人云：「非吾入築，城終無合理。」家人莫信，鄰里哂之。此後築城，敗如初。童女曰：「吾今日死，死後甕盛吾，埋於築處。」言訖而終。如其言瘞之，瘞訖，即板築，城不復毀。〈（出《廣古今五行記》）〉
　　吐火羅國縛底野城，古波斯王烏瑟多習之所築也。王初築此城，即壞。歎曰：「吾今無道，天令築此城不成矣。」有小女名那息，見父憂恚，問曰：「王有鄰敵乎？」王曰：「吾是波斯國王，領千餘國。今至吐火羅中，欲築此城，垂功萬代，既不遂心，所以憂耳。」女曰：「願王無憂，明旦令匠視我所履之跡築之，即立。」王異之。至明，女起步西北，自截右手小指，遺血成蹤。匠隨血築之，城不復壞。女遂化為海神，其海至今猶在堡下，水澄清如鏡，週五百餘步。〈（出《酉陽雜俎》）〉
　　程顏稅居新昌里，調選不集，貧而復病。有老嫗謂曰：「君貧病，吾能救之，復能與君致妻。」言訖而去。是夜三更，果有人云，陳尚令持禮來。顏莫測其由，開關，乃送綾絹數十束。顏問陳尚何人也，使者曰：「醫也。」乃附藥一丸，令帶之能愈一切疾。顏帶之，果疾愈。數日後，夕有大旋風入顏居。須臾風定，見擔輿三乘，有一女，三青衣從之。問其故，曰：「越州扶餘縣趙明經之女，父母配事前扶餘尉程顏，適為大風飄至此。」顏無所遣，因納之。既而以其事驗之，信然。而越州自有人，與顏姓名同。〈（出《聞奇錄》）〉
　　唐貞觀十八年十月，文水縣天大雷震，雲中落一石下，大如碓觜，脊高腹平。縣丞張孝靜奏，時有西域摩伽簹菩提寺長年師到西京。頗推〈（「推」原作「持」。據明抄本改。）〉博識。敕問之，是龍食，二龍相爭，故落下耳。〈（出《法苑珠林》）〉
　　玄宗皇帝御容，夾薴作。本在周至修真〈（「修真」原作「縣貞」。據明抄本改。）〉觀中。忽有僧如狂，負之，置於武功潛龍宮。宮即神堯故第也，今為佛宇。御容唯衣絳紗衣幅巾而已。寺僧云：「莊宗入汴，明宗入洛，洎清泰東赴伊〈（「伊」原作「依」。據明抄本改。）〉瀍之歲。額上皆有汗流。」學士張沆，嘗聞之而未之信。及經武功，乃細視之，果如其說。又意其雨漏所致，而幅巾之上則無。自天福之後，其汗遂絕。高陵縣又有神堯先世莊田，今亦為宮觀矣。有柏樹焉，相傳雲，高祖在襁褓之時，母即置放柏樹之陰，而往餉田。比餉回，日斜而樹影不移，則今柏樹是也。史傳不載，而故老言之。〈（出《玉堂閒話》）〉
　　渝州西百里相思寺北石山，有佛跡十二，皆長三尺許，闊一尺一寸，深九寸，中有魚文。在佛堂北十餘步。貞觀二十年十月，寺側泉內，忽出紅蓮花，面廣三尺。游旅往還，無不歎訝，經月不滅。昔齊荊州城東天子井，出錦。於時士女取用，與常錦不異，經月乃歇。亦此類也。〈（見吳均《齊春秋》）〉
　　沈傅師為宣武節度使。堂前忽馬嘶，其聲甚近，求之不得。他日，嘶聲漸近，似在堂下。掘之，深丈餘，遇小空洞。其間得一玉馬，高三二寸，長四五寸，嘶則如壯馬之聲。其前致碎硃砂，貯以金槽。糞如綠豆，而赤如金色。沈公恆以硃砂餵之。〈（出《聞奇錄》）〉
　　處士元固言，貞元初，嘗與道侶游華山。谷中見一人股，〈（「股」原作「服」，據《酉陽雜俎》十改。）〉襪履甚新，斷處如膝頭，初無痕跡。〈（出《酉陽雜俎》）〉
　　唐大和中。鄭仁本表弟，不記姓名。常與一王秀才游嵩山，捫羅越澗，境極幽敻，忽迷歸路。將暮，不知所之。徙倚間，忽覺叢中鼾聲。披榛窺之，見一人布衣，衣甚潔白，枕一袱物，方眠熟。即呼之曰：「某偶入此徑，迷路，君知向官道無？」其人舉首略視，不應復寢。又再三呼之，乃起坐，顧曰：「來此。」二人因就之，且問其所自。其人笑曰：「君知月七寶合成乎？月勢如丸，其影多為日爍。其亞處也，常有八萬二千戶修之。子即一數。」因開袱，有斤鑿事。玉屑飯兩裹，授與二人曰：「分食此，雖不足長生，無疾耳。」乃起，與二人指一歧徑，曰：「但由此，自合官道矣。」言已不見。〈（出《酉陽雜俎》）〉
　　楚州界內小山，山上有室而無水。僧智一掘井，深三丈遇石。鑿石穴及土，又深五十尺，得一玉。長尺二，闊四寸，赤如榴花。〈（「榴花」二字原空闕，據明抄本補。）〉每面有六龜子，紫色可〈（「紫色可」三字原空闕，據明抄本補。）〉愛，中若可貯水狀。僧偶擊一角視之，遂瀝血，半月日方止。〈（出《酉陽雜俎》）〉
　　洪州胡氏子，亡其名。胡本家貧，有子五人，其最小者，氣狀殊偉。此子既生，家稍充給。農桑營贍，力漸豐足。鄉里咸異之。其家令此子主船載麥，溯流詣州市。未至間，江岸險絕，牽路不通。截江而渡，船勢抵岸，力不制，沙摧岸崩。穴中得錢數百萬，乃棄麥載錢而歸。由是其家益富，市置僕馬，營飾服裝。咸言此子有福。不欲久居村落，因令來往城市。稍親狎人事。行及中道，所乘之馬跪地不進。顧謂其僕曰：「船所抵處得錢，今馬跪地，亦恐有物。」因令左右副斲之。得金五百兩。齎之還家。他日復詣城市，因有商胡遇之，知其頭中有珠，使人誘而狎之，飲之以酒，取其珠而去。初額上有肉，隱起如球子形，失珠之後，其肉遂陷。既還家，親友眷屬，咸共嗟訝之。自是此子精神減耗，成疾而卒，其家生計亦漸亡落焉。〈（出《錄異記》）〉
　　唐僖宗皇帝，播遷漢中，蜀先主建為禁軍都頭。與其儕於僧院擲骰子，六隻次第相重，自麼至六。人共駭之。他日霸蜀。因幸興元，訪當時僧院，其僧尚在。問以舊事，此僧具以骰子為對。先主大悅，厚賜之。〈（出《北夢瑣言》）〉
　　廬山中有一深潭，名落星潭，多漁釣者。後唐長興中，有釣者得一物，頗覺難引，迤邐至岸。見一物如人狀，戴鐵冠，積歲莓苔裹之。意其木則太重，意其石則太輕，漁者置之潭側。後數日，其物上有泥滓莓苔，為風日所剝落，又經雨淋洗，忽見兩目俱開，則人也。歘然而起，就潭水盥手靧面。眾漁者驚異，共觀之。其人即詢諸〈（「詢」原作「語」。「諸」字原空闕，據明抄本改補。）〉漁者，本處土地山川之名，及朝代年月甚詳審，問訖，卻入水中，寂無聲跡。然竟無一人問彼所從來者。南中吏民神異之，為建祠壇於潭上。〈（出《玉堂閒話》）〉
　　池陽建德縣吏桂從義，家人入山伐薪，常所行山路，忽有一石崩倒。就視之，有一室。室有金漆柏床六張，茭薦芒簟皆新，金翠積疊。其人坐床上，良久，因揭簟下，見一角柄小刀，取內懷中而出。扶起崩石塞之，以物為記。歸呼家人共取。及至，則石壁如故，了無所見。〈（出《稽神錄》）〉
　　虔州虔化縣金精山，昔長沙王吳芮時，仙〈（「仙」字原闕，據明抄本補。）〉女張麗英飛升之所，道館在焉。岩高數百尺，有二木鶴，二女仙乘之。鐵鎖懸於岩下，非榜道所及，不知其所從。其二鶴，恆隨四時而轉，初不差忒。順義道中，百勝軍小將陳師粲者，能卷簟為井，〈（「井」原作「牛」，據明抄本改。）〉躍而出入。嘗與鄉里女子遇於岩下，求娶焉。女子曰：「君能射中此鶴目，即可。」師粲即一發而中，臂即無力，歸而病臥。如夢非夢，見二女道士，饒床而行。每過，輒以手拂師粲之目，數四而去。竟失明而卒。所射之鶴，自爾不復轉，其一猶轉如故。辛酉歲，其女子猶在。師粲之子孫，亦為軍士。〈（出《稽神錄》）〉
　　廣陵有賣餅王老，無妻，獨與一女居。王老晝日，自賣餅所歸家，見其女與他少年共寢於北戶下。王老怒，持刀逐之，少年躍走得免。王老怒甚，遂殺其女。而少年行至中路，忽流血滿身。吏呵問之，不知所對。拘之以還王老之居，鄰伍方案驗其事。王老見而識之，遂抵罪。〈（出《稽神錄》）〉
　　閩王審知，初為泉州刺史。州北數十里，地名桃林。光啟初，一夕，村中地震有聲，如鳴數百面鼓。及明視之，禾稼方茂，了無一莖。試掘地求之，則皆倒懸在土下。其年，審知剋晉安，盡有甌閩之地。傳國六十年。至於延羲立，桃林地中復有鼓聲。時禾已收，惟餘梗在田。及明視之，亦無一莖。掘地求之，則亦倒懸土下。其年，延羲為左右所殺，王氏遂滅。〈（出《稽神錄》）〉
　　王延政為建州節度，延平村人夜夢人告之曰：「與汝富，旦入山求之。」明日入山，終無所得。爾夕，復夢如前。村人曰：「旦已入山，無所得也。」其人曰：「但求之，何故不得？」於是明日復入。向暮，息大樹下，見方丈之地獨明淨，試掘之，得赤土如丹。既無他物，則負之歸。飾〈（「飾」字原闕，據明抄本改。）〉以牆壁，煥然可愛。人聞者，競以善價。從此人求市。延政聞之，取以飾其宮室，署其人以牙門之職。數年，建州亦敗。〈（出《稽神錄》）〉
　　洪州樵人，入西山巖石之下。藤蘿甚密，中有一女冠，姿色絕世，閉目端坐，衣帔皆如新。眾觀之不能測，或為整其冠髻，即應手腐壞。眾懼散去。復尋之，不能得。〈（出《稽神錄》）〉
