　　李太師吉甫，在淮南，州境廣疫。李公不飲酒，不聽樂。會有制使至，不得已而張筵，憂慘見色。醼合，謂諸客曰：「弊境疾厲，亡歿相踵，諸賢傑有何術可以見救？」下坐有一秀才起應曰：「某近離楚州，有王煉師，自雲從太白山來，濟拔江淮疾病，休糧服氣，神骨甚清。得力者已眾。」李公大喜，延於上座，復問之。便令作書，並手札。遣人馬往迎。旬日至，館於州宅，稱弟子以祈之。王生曰：「相公但令於市內多聚龜殼大鑊巨甌，病者悉集，無慮不瘥。」李公遽遣備之。既得，王生往，令濃煎。重者恣飲之，輕者稍減，既汗皆愈。李公喜，既與之金帛，不受。不食，寡言。唯從事故山南節師相國王公起，王坐見，必坐笑以語，若舊相識。李公因令王公邀至宅宿，問其所欲，一言便行。深夜從容曰：「判官有仙骨，學道必白日上升。如何？」王公無言。良久曰：「此是塵俗態縈縛耳，若住人世，官職無不得者。」王公請以兄事之。又曰：「本師為在白鹿，與判官亦當家。能與某同往一候謁否？」意復持疑。曰：「仙公何名？」曰：「師不敢言？」索筆書鶴字。王生從此不知所詣。王公果富貴。〈出《逸史》〉
　　故淮海節度使李紳，少時與二友同止華陰西山舍。一夕，林叟有賽神者來邀，適有頭痃之疾，不往，二友赴焉。夜分雷雨甚，紳入止深室，忽聞堂前有人祈懇之聲，徐起窺簾，乃見一老叟，眉須皓然，坐東床上，青童一人，執香爐，拱立於後。紳訝之，心知其異人也，具衫履出拜之。父曰：「年小識我乎？」曰：「小子未嘗拜睹。」老父曰：「我是唐若山也。亦聞吾名乎？」曰：「嘗於仙籍見之。」老父曰：「吾處北海久矣，今夕南海群仙會羅浮山，將往焉。及此，遇華山龍鬥，散雨滿空。吾服藥者，不欲令沾服，故憩此耳。子非李紳乎？」對曰：「某姓李，不名紳。」叟曰。〈「叟曰」二字原缺，據明抄本補。〉「子合名紳，字公垂，在籍矣。能隨我一遊羅浮乎？」紳曰：「平生之願也。」老父喜。有頃，風雨霽，青童告可行。叟乃袖出一簡，若笏形，縱拽之，長丈餘，橫拽之，闊數尺，緣卷底坳，宛若舟形，父登居其前，令紳居其中，青童坐其後。叟戒紳曰：「速閉目，慎勿偷視。」紳則閉目，但覺風濤洶湧，似泛江海，逡巡舟止。叟曰：「開視可也。」已在一山前，樓殿參差，藹若天外，簫管之聲，寥亮雲中。端雅士十餘人，喜迎叟，指紳曰：「何人也？」叟曰：「李紳耳。」群士曰：「異哉！公垂果能來。人世凡濁，苦海非淺，自非名係仙錄，何路得來？」叟令紳遍拜之。群士曰：「子能我從乎？」紳曰：「紳未立家，不獲辭。恐若黃初平貽憂於兄弟。」未言間，群士已知：「子念歸，不當入此居也。子雖仙錄有名，而俗塵尚重，此生猶沉幻界耳。美名崇官，外皆得之，守正修靜，來生既冠，遂居此矣。勉之勉之！」紳復遍拜叟歸。辭訖，遂合目。有一物若驢狀。近身乘之。又覺走於風濤之上。頃之，悶甚思見。其才開目，以墮地而失所乘者。仰視星漢，近五更矣，似在華山北。徐行數里，逢旅舍，乃羅浮店也。去所止二十餘里。緩步而歸。明日，二友與僕夫方奔訪覓之，相逢大喜。問所往。詐云：「夜獨居，偶為妖狐所惑，隨造其居，將曙，悟而歸耳。」自是改名紳，字公垂。果登甲科翰苑，歷任郡守，兼將相之重。〈出《續玄怪錄》〉
　　唐會昌元年，李師稷中丞為浙東觀察使。有商客遭風飄蕩，不知所止。月餘，至一大山。瑞雲奇花，白鶴異樹，盡非人間所睹。山側有人迎問曰：「安得至此？」具言之。令維舟上岸。云：「須謁天師。」遂引至一處，若大寺觀，通一道〈明抄本「道」下有「士」字〉入。道士鬚眉悉白。侍衛數十。坐大殿上，與語曰：「汝中國人，茲地有緣方得一到，此蓬萊山也。既至，莫要看否？」遣左右引於宮內遊觀。玉台翠樹，光彩奪目，院宇數十，皆有名號。至一院，扃鎖甚嚴，因窺之。眾花滿庭，堂有裀褥，焚香階下。客問之。答曰：「此是白樂天院，樂天在中國未來耳。」乃潛記之，遂別之歸。旬日至越，具白廉使。李公盡錄以報白公。先是，白公平生唯修上坐業，及覽李公所報，乃自為詩二首，以記其事及答李浙東云：「近有人從海上回，海山深處見樓台。中有仙籠〈明抄本「籠」作「龕」。〉開一室，皆言此待樂天來。」又曰：「吾學空門不學仙，恐君此語是虛傳。海山不是吾歸處，歸即應歸兠率天。」然白公脫屣煙埃，投棄軒冕，與夫昧昧者固不同也，安知非謫仙哉！〈出《逸史》〉
　　羅浮先生軒轅集，年過數百，顏色不衰。立於床前，則發垂至地；坐於暗室，則目光可長數尺。每採藥於深巖峻谷，則有毒龍猛虎護衛。或民家具齋飯邀之，雖一日百處，無不分體而至。若與人飲，即袖出一壺，才容三二升，縱賓客滿座，而傾之彌日不竭。或人命飲，則百斗不醉。夜則垂發於盆中，其酒瀝瀝而出，曲藥之香，輒無減耗。與獵人同群，有非朋游者，俄而見十數，儀貌無所間別。或飛朱篆於空中，則可屆千里，病者以布巾拭之，無不應手而愈。唐宣宗召入內廷，遇之甚厚。因問曰：「長生之道可致乎？」集曰：「輟聲色，去滋味，哀樂如一，德施無偏，自然與天地合德，日月齊明，致堯舜禹湯之道；而長生久視之術，何足難哉！」又問先生道孰愈於張果。曰：「臣不知其他，但少於果耳。」及退，上遣嬪御取金盆覆白鵲以嘗之。而集方休於所舍，忽謂其中貴人曰：「皇帝安能更令老夫射覆乎？」中貴皆不諭其言。於時宣宗召令速至。而才及玉階，謂曰：「盆下白鵲，宜早放之。」宣宗笑曰：「先生早已知矣！」座於御榻前。宣宗命宮中人傳湯茶。有笑集貌古布素者，而縝發朱唇，年始二八，須臾變成老嫗，雞皮鮐背，鬢髮如絲，於宣宗前涕泗交下。宣宗知宮人之過，遂令謝先生，而貌復故。宣宗因話京師無豆寇荔枝花。俄頃二花皆連葉，各近百數，鮮明芳潔，如才折下，更嘗賜柑子。曰：「臣山下者，有味逾於此。」宣宗曰：「朕無得矣。」集遂取御前碧玉甌，以寶盤覆之。俄而徹盤，即柑子至矣，芬馥滿殿，其狀甚大。宣宗食之，歎其甘美無匹。更問曰：「朕得幾年作天子？」即把筆書曰：「四十年。」但十字跳腳。宣宗笑曰：「朕安敢望四十年乎？」及晏駕，乃十四〈「十四」原作「四十」，據「杜陽新編〉改。）年也。初辭歸山。自長安至江陵，於布囊中，探金錢以施貧者，約數十萬。中使從之，莫知其故。忽然亡其所在，使臣惶恐不自安。後數日，南海奏先生歸羅浮山矣。〈出《杜陽篇》〉
　　李元諫議，嘗隱於嵩山茅舍。冬寒，當戶熾火。有老人戴大帽子，直入炙腳，良久問李公曰：「頗能同去否？知君有志。」因自言：「某秦時閹人，避禍得道。」乃去帽，鬚髯偉甚，曰：「此皆山中所長也。」李公思之良久，乃答曰：「家事未了，更數日得否？」老人揭然而起曰：「公意如此！」遂出門徑去。李公牽衣媿謝，不可暫止，明日尋訪，悉無其跡。〈出《逸史》〉
　　盧元公奉道。暇日與賓友話言，必及神仙之事，雲，某有表弟韋卿材，大和中，選授江淮縣宰，赴任出京日，親朋相送，離灞滻時，已曛暮矣。行一二十里外，覺道路漸異，非常日經過之處。既望其中，有燈燭熒煌之狀，林木蔥倩，似非人間。頃之，有謁於馬前者，如州縣候吏，問韋曰：「自何至此？此非俗世。」俄傾，復有一人至，謂前謁者曰：「既至矣，則須速報上公。」韋問曰：「上公何品秩也？」吏亦不對，卻走而去。逡巡，遽聲連呼曰：「上公屆？」韋下馬，趨走入門。則峻宇雕牆，重廊復閣，侍衛嚴肅，擬於王侯。見一人年可四十歲，平上幘，衣素服，遙謂韋曰：「上階。」韋拜而上。命坐，慰勞久之，亦無餚酒湯果之設。徐謂韋曰：「某因世亂，百家相乣，竄避於此，眾推為長，強謂上公。爾來數百年，亦無號令約束，但任之自然而已。公得至此，塵俗之幸也。不可久留，當宜速去。」命取絹十疋贈之。韋出門上馬，卻尋舊路，回望亦無所見矣。半夜朧月，信足而行，至明，則已在官路，逆旅暫歇。詢之於人，且無能知者。取絹視之，光白可鑒。韋遂裹卻入京，詣親友，具述其事，因以絹分親愛。韋云：「約其處，乃在驪山藍田之間，蓋地仙也。」〈出《尚書故實》〉
