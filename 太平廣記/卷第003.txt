

漢孝武皇帝，景帝子也。未生之時，景帝夢一赤彘從雲中下，直入崇芳閣，景帝覺而坐閣下。果有赤龍如霧，來蔽戶牖。宮內嬪御，望閣上有丹霞蓊蔚而起。霞滅，見赤龍盤廻棟間。景帝召占者姚翁以問之。翁曰：「吉祥也，此閣必生〈「生」原作「主」，據明鈔本、陳校本改〉命世之人，攘夷狄而獲嘉瑞，為劉宗盛主也。然亦大妖。」景帝使王夫人移居崇芳閣，欲以順姚翁之言也，乃改崇芳閣為猗蘭殿。旬餘，景帝夢神女捧日以授王夫人，夫人吞之，十四月而生武帝。景帝曰：「吾夢赤氣化為赤龍，占者以為吉，可名之吉。」至三歲，景帝抱於膝上，撫念之，知其心藏洞徹，試問兒樂為天子否。對曰：「由天不由兒。願每日居宮垣，在陛下前戲弄，亦不敢逸豫，以失子道。」景帝聞而愕然，加敬而訓之。他日復抱之幾前，試問兒悅習何書，為朕言之。乃誦伏羲以來，羣聖所錄，陰陽診候，及龍圖龜策數萬言。無一字遺落。至七歲，聖徹過人，景帝令改名徹。及即位，好神仙之道，常禱祈名山大川五嶽，以求神仙。元封元年。正月甲子，登嵩山，起道宮。帝齋七日，祠訖乃還。至四月戊辰，帝閒居承華殿，東方朔、董仲君。〈「君」原作「舒」。據明鈔本、陳校本改〉在側。忽見一女子，著青衣，美麗非常，帝愕然問之，女對曰：「我墉宮玉女王子登也。向為王母所使，從崑崙山來。語帝曰：聞子輕四海之祿，尋道求生，降帝王之位，而屢禱山嶽，勤哉有似可教者也。從今日清齋，不閑人事，至七月七日，王母暫來也。」帝下席跪諾。言訖，玉女忽然不知所在。帝問東方朔：「此何人？」朔曰：「是西王母紫蘭宮玉女，常傳使命，往來扶桑，出入靈州，交關常陽，傳言玄都。阿母昔出配北燭仙人，近又召還，使領命祿，真靈官也。」
帝於是登延靈之臺，盛齋存道；其四方之事權，委於冢宰焉。到七月七日，乃修除宮掖，設坐大殿。以紫羅薦地，燔百和之香，張雲錦之幃。燃九光之燈，列玉門之棗，酌蒲萄之醴，宮監〈明鈔本「宮」作「躬」〉香果，為天宮之饌。帝乃盛服，立於陛下，敕端門之內，不得有妄窺者。內外寂謐，以候雲駕。到夜二更之後，忽見西南如白雲起，鬱然直來，逕趨宮庭，須臾轉近，聞雲中簫皷之聲，人馬之響。半食頃，王母至也。縣投殿前，有似鳥集。或駕龍虎，或乘白麟，或乘白鶴，或乘軒車，或乘天馬，羣仙數千，光耀庭宇。既至，從官不復知所在，唯見王母乘紫雲之輦，駕九色斑龍。別有五十天仙，側近鸞輿，皆長丈餘，同執彩旄之節，佩金剛靈璽，戴天真之冠，咸住殿下。王母唯挾二侍女上殿，侍女年可十六七，服青綾之袿，容眸流盼，神姿清發，真美人也。王母上殿東向坐，著黃金褡䙱，文采鮮明，光儀淑穆。帶靈飛大綬，腰佩分景之劍，頭上太華髻，戴太真晨嬰之冠，履玄璚鳳文之舄。視之可年三十許，修短得中，天姿掩藹，容顏絕世，真靈人也。
下車登牀，帝跪拜問寒暄畢立。因呼帝共坐，帝面南。王母自設天廚，真妙非常：豐珍上果，芳華百味；紫芝萎蕤，芬芳填樏；清香之酒，非地上所有，香氣殊絕，帝不能名也。又命侍女更索桃果。須臾，以玉盤盛仙桃七顆，大如鴨卵，形圓青色，以呈王母。母以四顆與帝，三顆自食。桃味甘美，口有盈味。帝食輒收其核，王母問帝，帝曰：「欲種之。」母曰：「此桃三千年一生實，中夏地薄，種之不生。」帝乃止。於坐上酒觴數遍，王母乃命諸侍女王子登彈八琅之璈，又命侍女董雙成吹雲和之笙，石公子擊昆庭之金，許飛瓊鼓震靈之簧，婉淩華拊五靈之石，范成君擊湘陰之磬，段安香作九天之鈞。於是衆聲澈朗，靈音駭空。又命法嬰歌玄靈之曲。
歌畢，王母曰：「夫欲修身，當營其氣，《太仙真經》所謂行『益、易之道』。『益』者益精；『易』者易形。能益能易，名上仙籍；不益不易，不離死厄。行益、易者，謂常思『靈寶』也。『靈』者神也；『寶』者精也。子但愛精握固，閉氣吞液，氣化為血，血化為精，精化為神，神化為液，液化為骨。行之不倦，神精充溢。為之一年易氣，二年易血，三年易精，四年易脈，五年易髓，六年易骨，七年易筋，八年易髮，九年易形。『形易』則變化，變化則成道，成道則為仙人。吐納六氣，口中甘香。欲食靈芝，存得其味，微息揖吞，從心所適。氣者水也，無所不成，至柔之物，通致神精矣。此元始天王在丹房之中所說微言，今敕侍笈玉女李慶孫，書錄之以相付。子善錄而修焉。」
於是王母言語既畢，嘯命靈官，使駕龍嚴車欲去。帝下席叩頭，請留慇勤，王母乃止。王母乃遣侍女郭密香與上元夫人相問云：「王九光之母敬謝。比〈「比」原作「但」，據明鈔本、陳校本改〉不相見，四千餘年矣。天事勞我，致以愆面。劉徹好道，適來視之，見徹了了，似可成進。然形慢神穢，腦血淫漏，五臟不淳，關胄彭孛，骨無津液，脈浮反升，肉多精少，瞳子不夷，『三屍』狡亂，玄白失時。雖當語之以至道，殆恐非仙才也。吾久在人間，實為臭濁，然時復可遊望，以寫細念。庸〈明鈔本、陳校本「庸」作「客」〉主對坐，悒悒不樂，夫人可暫來否？若能屈駕，當停相須。」帝見侍女下殿，俄失所在。須臾郭侍女返，上元夫人又遣一侍女答問云：「阿環再拜。上問起居，遠隔絳河，擾以官事，遂替顏色。『近五千年，仰戀光潤，情係無違。密香至，奉信承降尊於劉徹處。聞命之際，登當命駕，先被太帝君敕，使詣玄洲，校定天元。正爾暫住，如是當還，還便束帶，願暫少留』。」帝因問王母：「不審上元何真也？」王母曰：「是三天上元之官，統領十萬〈明鈔本「萬」作「方」〉玉女名籙者也。」
俄而夫人至，亦聞雲中簫皷之聲。既至，從官文武千餘人，並是女子，年皆十八九許，形容明逸，多服青衣，光彩耀目，真靈官也。夫人年可二十餘，天姿精耀，靈眸絕朗，服青霜之袍，雲彩亂色，非錦非繡，不可名字。頭作三角髻，餘髮散垂至腰，戴九雲夜光之冠，曳六出火玉之珮，垂鳳文林華之綬，腰流黃揮精之劒。上殿向王母拜，王母坐而止之，呼同坐，北向。夫人設廚，廚亦精珍，與王母所設者相似。王母敕帝曰：「此真元之母，尊貴之神，汝當起拜。帝拜問寒溫，還坐。夫人笑曰：「五濁之人，耽酒榮利，嗜味淫色，固其常也。且徹以天子之貴，其亂目者倍於凡焉，而復於華麗之墟，拔嗜慾之根，願無為之事，良有志矣。」王母曰：「所謂有心哉。」夫人謂帝曰：「汝好道乎？聞數招方術，祭山嶽，祠靈神，禱河川，亦為勤矣。勤而不獲，實有由也。汝胎性暴，胎性淫，胎性奢，胎性酷，胎性賊，五者恆舍於榮衞之中，五藏之內，雖獲良針，固難愈也。暴則使氣奔而攻神，是故神擾而氣竭；淫則使精漏而魂疲，是故精竭而魂消；奢則使真離而魄穢，是故命逝而靈失；酷則使喪仁而自攻，是故失仁而眼亂；賊則使心鬬而口乾，是故內戰而外絕。此五事者，皆是截身之刀鋸，刳命之斧斤矣，雖復志好長生，不能遣茲五難，亦何為損性而自勞乎。然由是得此小益，以自知往爾。若從今已，捨爾五性，反諸柔善，明務察下，慈務矜寃，惠務濟貧，賑務施勞，念務存孤，惜務及愛身，恆為陰德。救濟死厄，旦夕孜孜。不泄精液，於是閉諸淫。養汝神，放諸奢，從至儉，勤齋戒，節飲食，絕五穀，去羶腥，鳴天鼓，飲玉槳，蕩華池，叩金梁。按而行之，當有異耳。今阿母迂天尊之重，下降於蟪蛄之窟。〈明鈔本、陳校本「窟」作「戶屈」二字，「戶」屬上為句，「屈」屬下為句〉霄虛之靈，而詣狐鳥之爼，且阿母至誠，妙唱玄音，驗其敬勗節度，明修所奉。比及百年，阿母必能致汝於玄都之墟，迎汝於昆閬之中，位以仙官，遊於十方。信吾言矣，子勵之哉；若不能爾，無所言矣。」
帝下席跪謝曰：「臣受性凶頑，生長亂濁，面墻不啟，無由開達。然貪生畏死，奉靈敬神。今日受教，此乃天也。徹戢聖命以為身範，是小醜之臣，當獲生活，唯垂哀護，願賜上元。」〈明鈔本，陳校本「願賜上元」作「賜其元元」〉夫人使帝還坐。王母謂夫人曰：「卿之為戒，言甚急切，更使未解之人，畏於志意。」夫人曰：「若其志道，將以身投餓虎，忘軀破滅，蹈火履水，固於一志，必無憂也；若其志道，則心凝真性。嫌惑之徒，不畏急言，急言之發，欲成其志耳。阿母既有念，必當賜以屍解之方耳。」王母曰：「此子勤心已久，而不遇良師，遂欲毀其正志，當疑天下必無仙人。是故我發閬宮，暫舍塵濁，既欲堅其仙志，又欲令向化不惑也。今日相見，令人念之。至於屍解下方，吾甚不惜。後三年，吾必欲賜以成丹半劑，石象散一具，與之則徹不得復停。當今匈奴未彌，邊陲有事，何必令其倉卒舍天下之尊，而便入林岫？但當問篤向之志，必卒何如。如〈「如」字原闕，據明鈔本、許本、黃本補〉其廻改，吾方數來。」王母因拊帝背曰：「汝用上元夫人至言，必得長生，可不勗勉耶？」帝跪曰：「徹書之金簡，以身模〈「模」原作「莫」。據明鈔本、陳校本改，黃本作「佩」。〉之焉」。
帝又見王母巾笈中有一卷書，盛以紫錦之囊。帝問：「此書是仙靈方耶？不審其目，可得瞻盼否？」王母出以示之曰：「此五嶽真形圖也，昨青城諸仙，就吾請求，今當過以付之。乃三天太上所出，文祕禁重，豈汝穢質所宜佩乎？今且與汝《靈光生經》，可以通神勸心也。」帝下地叩頭，固請不已。王母曰：「昔上皇清虛元年，三天太上道君，下觀六合，瞻河海之長短，察丘山之高卑，立天柱而安於地理，植五嶽而擬諸鎮輔，貴昆陵以舍靈仙，尊蓬丘以館真人，安水神於極陰之源，棲太帝於扶桑之墟。於是方丈之阜，為理命之室，滄浪海島，養九老之堂。祖瀛玄炎，長元流〈「流」下原有「光」字，據明鈔本、陳校本刪〉生。鳳麟聚窟，各為洲名，並在滄流大海玄津之中。水則碧黑俱流，波則震蕩羣精。諸仙玉女，聚居滄溟，其名難測，其實分明。乃因山源之規矩，覩河嶽之盤曲，陵廻阜轉，山高隴長，周旋逶迤，形似書字，是故因象制名，定實之號。書形祕於玄臺，而出為靈真之信，諸仙佩之，皆如傳章；道士執之，經行山川，百神羣靈，尊奉親近。汝雖不正，然數訪仙澤，扣求不忘於道。欣子有心，今以相與。當深奉慎，如事君父。泄示凡夫，必禍及也。」上元夫人語帝曰：「阿母今以瓊笈妙韞，發紫臺之文，賜汝八會之書。《五嶽真形》，可謂至珍且貴，上帝之玄觀矣。子自非受命合神，弗見此文矣。今雖得其真形，觀其妙理，而無五帝六甲左右靈飛之符」、「太陰六丁通真逐靈玉女之籙」、「太陽六戊招神天光策精之書」、「左乙混沌東蒙之文」、「右庚素收攝殺之律」、「壬癸六遯隱地八術」、「丙丁入火九〈「九」字原闕，據明鈔本、陳鈔本補〉赤班符」、「六辛入金致黃水月華之法」、「六己石精金光藏景化形之方」、子午卯酉八稟十訣六靈咸〈明鈔本「咸」作「威」〉儀」、「丑辰未戌地真素訣」、〈明鈔本「素」上有「曲」字，「訣」下有「辭」字〉「長生紫書」、「三五順行」、「寅申巳亥紫度炎光內視中方」、凡缺此十二事者，當何以召山靈，朝地神，攝總萬精，驅策百鬼，束虎豹，役蛟龍乎？子所謂適知其一，未見其他也。」帝下席叩頭曰：「徹下土濁民，不識清真，今日聞道，是生命會遇。聖母今當賜以真形，修以度世。夫人云今告徹，應須五帝六甲六丁六符致靈之術』。既蒙啟發，弘益無量，唯願告誨，濟臣飢渴，使已枯之木，蒙靈陽之潤，焦炎之草，幸甘雨之溉，不敢多陳。」帝啟叩不已。
王母又告夫人曰：「夫真形寶文，靈宮所貴，此子守求不已，誓以必得，故虧科禁，特以與之。然『五帝六甲』，通真招神，此術眇邈，必須清潔至誠，殆非流濁所宜施行。吾今既賜徹以真形，夫人當授之以致靈之途矣。吾嘗憶與夫人共登玄隴朔野，及曜真之山。視王子童、王子立就吾求請太上隱書。吾以三元祕言，不可傳泄於中仙。夫人時亦有言，見助於子童之言志矣，〈明鈔本「言志矣」作「至以」，《雲笈七籤》卷七九作「至矣」，擬當從《七籤》作「至矣」為是〉吾既難違來意，不獨執惜。至於今日之事，有以相似。後造朱火丹陵，食靈瓜，味甚好，憶此未久，而已七千歲矣，夫人既以告徹篇目十二事畢，必當匠而成之，緣何令人主稽首請乞，叩頭流血耶？」上元夫人曰：「阿環不苟惜，向不持來耳。此是太虛群丈真人赤童所出，傳之既自有男女之限禁；又宜授得道者，恐徹下才，未應得此耳。」王母色不平，乃曰：「天禁漏泄，犯違明科，傳必其人，授必知真者。夫人何向下才而說其靈飛之篇目乎？妄說則泄，泄而不傳，是衒天道，此禁豈輕於傳耶？別敕三官司直，推夫人之輕泄也。吾之《五嶽真形》太寶，乃太上天皇所出，其文寶妙而為天仙之信，豈復應下授於劉徹耶？直以徹孜孜之心，數請川嶽，勤修齋戒，以求神仙之應，志在度世，不遭明師，故吾等有以下眄之耳。至於教仙之術，不復限惜而弗傳。夫人且有致靈之方，能獨執之乎？吾今所以授徹真形文者，非謂其必能得道，欲使其精誠有驗求仙之不惑，可以誘進向化之徒；又欲令悠悠者，知天地間有此靈真之事，足以卻不信之狂夫耳，吾意在此也。此子性氣淫暴，服精不純，何能得成真仙，浮空參差十方乎？勤而行之，適可度於不死耳。明科所云：非長生難，聞道難也；非聞道難〈「非聞道難」四字原闕，據明鈔本、陳校本補〉，行之難；非行之難也，終之難。良匠能與人規矩，不能使人必巧也。何足隱之耶？」夫人謝曰：「謹受命矣。但環〈「環」下原有「倒」字，據明鈔本、陳校本刪〉昔蒙倒景君、無常先生二君，傳靈飛之約，以四千年一傳，女授女，不授男，太上科禁，已表於昭生之符矣。環受書以來，幷賢大女即抱蘭，凡傳六十八女子，固不可授男也。伏見扶廣山青真小童，受《六甲靈飛》於太甲中元，凡十二事，與環所授者同。青真是環入火弟子，所受《六甲》，未聞別授於人。彼男官也，今止敕取之，將以授徹也。先所以告篇目者，意是愍其有心，將欲堅其專氣，令且廣求。他日與之，亦欲以男授男，承科而行。使勤而方獲，令知天真之珍貴耳。非徒苟執，衒泄天道，阿環主臣，願不罪焉。阿母《真形》之貴，愍於勤志，亦已授之，可謂大不宜矣。」王母笑曰：「亦可恕乎？」
上元夫人即命侍女紀離容，逕到扶廣山，敕青真小童，出「六甲左右靈飛致神之方」十二事，當以授劉徹也。須臾侍女還，捧五色玉笈，鳳文之蘊。以出六甲之文曰：「弟子何昌言：向奉使絳河，攝南真七元君檢校群龍猛獸之數，事畢授教。承阿母相邀〈「邀」字原闕，據明鈔本、陳校本補〉詣劉徹家，不意天靈玉尊，乃復下降於臭濁中也，不審起居比來何如？侍女紀離容至云：尊母欲得「金書祕字六甲靈飛左右策精」之文十二事，欲授劉徹。輒封一通付信，曰徹雖有心，實非仙才，詎宜以此傳泄於行屍乎？昌近在帝處，見有上言者甚衆，雲山鬼哭於叢林，孤魂號於絕域；興師旅而族有功，忘賞勞而刑士卒；縱橫白骨，煩擾黔首，淫酷自恣。罪已彰於太上，怨已見於天氣，囂言互聞，必不得度世也。奉尊見敕，不敢違耳。」王母歎曰：言此子者誠多，然帝亦不必推也。夫好道慕仙者，精誠志念：齋戒思愆，輒除過一月；克己反善，奉敬真神，存真守一，行此一月，輒除過一年。徹念道累年，齋亦勤矣，累禱名山、願求度脫，校計功過，殆已相掩。但今以去，勤修至誠，奉上元夫人之言，不宜復奢淫暴虐，使萬兆勞殘，寃魂窮鬼，有被掘之訴，流血之屍，忘功賞之辭耳。」夫人乃下席起立，手執八色玉笈鳳文之蘊，仰帝而祝曰：「九天浩洞，太上耀靈。神照玄寂，清虛朗明。登虛者妙，守氣者生。至念道臻，寂感真誠。役神形辱，安精年榮。授徹靈飛，及此六丁。左右招神，天光策精。可以步虛，可以隱形。長生久視，還白留青。我傳有四萬之紀，授徹傳在四十之齡。違犯泄漏，禍必族傾。反是天真，必沉幽冥。爾其慎禍，敢告劉生。爾師主是真青童小君，太上中黃道君之師真，〈明鈔本「師真」作「司直」〉元始十天王入室弟子也。姓延陵名陽，字庇華，形有嬰孩之貌，故仙宮以青真小童為號。其為器也，玉朗洞照。聖周萬變，玄鏡幽覽。才為真俊，游於扶廣。權此始運，館於玄圃。治仙職分，子在師居，從爾所願。不存所授，命必傾淪！」言畢，夫人一一手指所施用節度，以示帝焉。
凡十二事都畢，又告帝曰：「夫五帝者，方面之天精，六甲六位之通靈，佩而尊之，可致長生。此書上帝封於玄景之臺，子其寶祕焉。」王母曰：「此三天太上之所撰，藏於紫陵之臺，隱以靈壇之房，封以華琳之函，韞以蘭繭之帛，約以紫羅之素，印以太帝之璽。受之者，四十年傳一人；無其人，八十年可頓授二人。得道者四百年一傳，得仙者四千年一傳。得真者四萬年一傳，昇太上者四十萬年一傳。非其人謂之泄天道；得其人不傳，是謂蔽天寶；非限妄傳，是謂輕天老；受而不敬，是謂慢天藻。泄、蔽、輕、慢四者，取死之刀斧，延禍之車乘也。泄者身死於道路，受上刑而骸裂；蔽者盲聾於來世，命凋枉而卒歿；輕者鍾禍於父母，詣玄都而考罰；慢則暴終而墮惡道，棄疾於後世。此皆道之科禁，故以相戒，不可不慎也。」王母因授以《五嶽真形圖》，帝拜受俱畢。夫人自彈雲林之璈，歌步玄之曲。王母命侍女田〈「田」原作「曰」，據明鈔本、陳校本改〉四非，答哥。歌畢，乃告帝從者姓名，及冠帶執佩物名，所以得知而紀焉。至明旦，王母與上元夫人同乘而去，人馬龍虎，導從音樂如初，而時雲彩鬱勃，盡為香氣，極望西南，良久乃絕。
帝既見王母及上元夫人，乃信天下有神仙之事。其後帝以王母所授《五真圖》、《靈光經》，及上元夫人所授《六甲靈飛》十二事，自撰集為一卷，及諸經圖，皆奉以黃金之箱，封以白玉之函，以珊瑚為軸，紫錦為囊，安著柏梁臺上。數自齋潔朝拜，燒香灑掃，然後乃執省焉。帝自受法，出入六年，意旨清暢，高韻自許，為神真見降，必當度世。恃此不修至德，更興起臺館，勞弊萬民，坑降殺服，遠征夷秋，路盈怒歎，流血膏城，每事不從。至太初元年，十一月乙酉，天火燒柏梁臺，《真形圖》、《靈飛經》、錄十二事《靈光經》，及自撰所受，凡十四卷，幷函並失。王母當知武帝既不從訓，故火災耳。其後東方朔一旦乘龍飛去。同時衆人，見從西北上冉冉，仰望良久，大霧覆之，不知所適。至元狩二年二月，帝病，行盩厔西，憩五柞宮。丁卯，帝崩，入殯未央宮前殿；三月，葬茂陵。是夕，帝棺自動，而有聲聞宮外，如此數遍，又有芳香異常。陵畢，墳埏間大霧，門柱壞，霧經一月許日。帝塚中先有一玉箱，一玉杖，此是西胡康渠王所獻，帝甚愛之，故入梓宮中。其後四年，有人於扶風市中買得此二物。帝時左右侍人，有識此物，是先帝所珍玩者，因認以告。有司詰之，買者乃商人也，從關外來，宿鄽市。其日，見一人於北車巷中，賣此二物，青布三十疋，錢九萬，即售交〈原作「之」，據明鈔本、陳校本改〉度，實不知賣箱杖主姓名，事實如此。有司以聞，商人放還，詔以二物付太廟。又帝崩時，遺詔以雜經三十餘卷，常讀玩之，使隨身斂。到元〈「元」原誤「建」，據《緯略引》校改〉康二年，河東功曹李友，入上黨抱犢山採藥，於巖室中得此經，盛以金箱，卷後題東觀臣姓名，記月日，武帝時也。河東太守張純，以經箱奏進。帝問武帝時左右侍臣，有典書中郎冉登，見經及箱，流涕對曰：「此孝武皇帝殯殮時物也，臣當時以著梓宮中，不知何緣得出？」宣帝大愴然驚愕，以經付孝武帝廟中。按《九都龍真經》云：得仙之下者，皆先死，過太陰中鍊屍骸，度地戶，然後乃得屍解去耳。且先斂經杖，乃忽顯出，貨於市中，經見山室，自非神變幽妙，孰能如此者乎？〈出《漢武內傳》〉
