　　宋尚書謝晦為荊州刺史，謂塔寺不宜在人間，當移之郭外，乃自率部下至新寺門，遣隊士八十，持刀斧，毀壞浮圖，尊像縱橫，瓦木傾墜。俄而雲霧暗天，風塵勃起，晦冥即怖走，隊人驚散，莫知所以。晦等夜夢，咸見沙門，飛騰空中，光明顯赫。又見二人，形悉丈餘，容姿甚偉，厲聲嗔曰：「所行反道，尋當自知。其後，隊人滿〈明抄本「滿」作「史」雙字〉身著癩疾，經時而死。餘人並犯法就終，謝晦連年患瘠病，後因謀叛，合家被誅，皆非命而卒。〈出《辨正論》〉
　　宋尼智通，京師簡靜尼也，年貌殊少，信道不篤。元嘉九年，師死罷道，嫁為魏郡梁甫妾，生一男，年七歲，家甚貧窮，無以為衣。智通為尼時，有數卷素無量壽法華等經，悉練搗之，以衣其兒。居一年而得病，恍惚驚悸，肌體壞爛，狀若火瘡，有細白蟲，日去升餘，慘痛煩毒，晝夜號叫。常聞空中語云：「壞經為衣，得此報也。」旬餘而死。〈出《冥祥記》〉
　　宋吳興太守瑯琊王襲之，有學問，愛老莊而不信佛，唯事宰殺。初為晉西省郎中，性好賓客，於內省前養一雙鵝，甚愛玩之。夜忽夢鵝口〈「口」原本作「曰」，據明抄本改。〉銜一卷經，可十紙許，取看皆說罪福之事，明旦果見，乃是佛經。因是不敢宰殺，篤信過人。〈出《辨正論》〉
　　周宗者，廣陵郡人也。宋元嘉七年，隨到彥之北伐。王師失利，與同邑六人逃竄。間行於彭城北，遇一空寺，無有僧徒，中有形像，以水晶為相，因共竊取之，乃出村貸食。其一人羸病，等輩皆輕之，獨不得分與。既而各還家，三四年中，宗等五人，相繼病癩而死。不得分者獨獲免。〈出《冥祥記》〉
　　宋吳興沈僧復，大明末，本土饑荒，逐食至山陽。晝入村野乞食，夜還寄寓寺舍左右。時山陽諸小形銅像甚眾，僧復與其鄉里數人，積漸竊取，遂囊篋數四悉滿，復因將還家，共鑄為錢。事既發覺，執送出都，入舡便云：「見人以火燒之。」晝夜叫呼，自稱楚毒不可忍，未及刑坐而死，舉體皆拆裂，狀如火燒。吳郡朱亨，親識僧復。具見其事。〈出《冥祥記》〉
　　宋沙門僧道志者，北多寶僧也。嘗為眾僧令知殿塔，自竊幡蓋等寶飾。所取甚眾，後遂偷像眉間珠相，既而開穿垣壁，若外盜者，故僧眾不能覺也。積旬餘而得病，便見異人，以戈矛刺之，時來時去，輒驚叫，應聲流血。初猶日中一兩如此，其後病甚，刺者稍數，瘡痍變遍體，呻呼不能聲。同寺僧眾，頗疑其有罪，欲為懺謝。始問，猶諱而不言。將盡二三日，乃具自陳列，泣涕請救曰：「吾愚悖不通，謂無幽途，失意作罪，招此殃酷，生受楚拷，死嬰刀鑊，已糜之身，唯垂哀恕，今無復餘物，唯衣被氈履，或足充一會。」並頻請願，具為懺悔者。偷像相珠有二枚，一枚已屬嫗人，不可復得；一以質錢，在陳昭家，令贖取。道志既死，諸僧合集，贖得相珠，並設齋懺。初工人復相珠時，輾轉回趣，終不安合，眾僧復為禮拜燒香，乃得著焉。年餘，而同學等於昏夜間，聞空中有語，詳聽即道志聲也。自說云：「自死已來，備嬰痛毒，方累年劫，未有出期。賴蒙眾僧哀憐救護，贖像相珠，故苦酷之中，時有間息，感恩無已，故暫來稱謝。」言此而已，聞其語時，腥腐臭氣，苦痛難過。言終久之，乃稍歇。〈出《冥祥記》〉
　　宋唐文伯，東海贛榆人也。弟好蒲博，家資都盡。村中有寺，經過人或以錢上佛，弟屢竊取。後病癩，卜者云：「祟由盜佛錢。」父怒曰：「佛是何神，乃令我兒致此！吾當試更虜奪，若復能病，可也。」前縣令何欣之婦，上織成寶蓋帶四枚，乃盜取為腰帶。不百日，復得惡病。發瘡之始，起腰帶處。〈出《冥祥記》〉
　　梁人崔平業者，善弓馬，為武士監軍。一生以偷佛熔銅為業，賣銅以供酒肉，心無慚懼。年五十，妻子兄弟並死，業一身忽病目障，饑寒並至，餓死。〈出《辨正論》〉
　　梁人進〈《辨正論》注八「進」作「道」〉士王鎮惡，有學問而無善心，出言多所非毀，亦為時人所嫌。輕慢佛法，見僧必侮誚。後以教學為業，時有鹿溪寺僧法滿寄銅鍾一口於其學內，未取之間，鎮惡盜以鑄錢。後與僧法滿對誓，經年重病，而舌彎縮，口不得言。既知負誓，乃舍資鑄鍾贖罪。至死，口不得言。〈出《王氏戒》〉
　　梁人郭祖深，上樑武一十八條事，請廢郭內小寺及無業僧尼，梁武不納。後夢見神唾之，遂病癩，雖悔不差。〈出《辨正論》〉
　　衛元宗毀法之後，身著熱風，委頓而死。〈出《辨正論》〉
　　冀州故觀城人姜勝生，唐武德末年，忽遇惡疾，遂入蒙山醫療，積年不損。後始還家，身體瘡爛，手足指落。夜眠，忽夢見一白石像，可長三尺許，謂之曰：「但為我續手，令爾即差。」至旦，忽憶於武德初年，在黍地裡打雀，於故村佛室中，取維摩經裂破，用係杖頭嚇雀。有人見者云：「盜裂經大罪。」勝生反更惡罵，遂入堂中，打白石像右手落，夢中所見，宛然舊像。遂往佛前，頭面作禮，盡心悔過。顧匠續其像手，造經四十卷，營一精舍。一年之內，病得痊，鄉人號為聖像。〈出《冥報記》，明抄本作出《冥報拾遺記》〉
　　唐太史令傅奕，本太原人，隋末，徙至扶風。少好博學，善天文曆數，聰辯，能劇談。自武德貞觀中，嘗為太史令，性不信佛法，每輕僧尼，至以後像為磚瓦之用。貞觀十四年秋，暴病卒。初奕與同伴傅仁均、薛頤，並為太史令，頤先負仁均錢五千，未償而仁均死，後頤夢見仁均，言語如平常。頤因問曰：「先所負錢，當付誰人？」仁均曰：「可以付泥犁人。」問是誰，答曰：「太史令傅奕是也。」既而寤。是日夜，少府監馮長命又夢己在一處，多見先亡人，長命問經文說罪福之報，未知審定有否，答曰：「皆悉有之。」又問如傅奕者，生平不信，死受何報，答曰：「罪福定有，然傅奕已配越州為泥犁矣。」〈出《地獄苦記》〉
　　并州有人解畫，曾陷北虜，突厥可汗遣畫佛像。此人時偷彩色，恐被搜獲，紙裹塞鼻中，鼻中血出數升。此人後為僧，唐貞觀中，於山東住寺，漸漸患鼻。二三年，後鼻中生肉，甚大如桃，膿血狼藉，酸痛不已。後請僧靈顗懺悔，病亦不癒，十年始亡。靈顗嘗住慈恩寺，說其事。〈出《廣古今五行記》〉
　　唐貞觀二十年，徵龜茲。有薛孤訓者，為行軍倉曹。軍及屠龜茲後，乃於精舍剝佛面金，旬日之間，眉毛盡落。還至伊州，乃於佛前悔過，以所得金皆為造功德。未幾，眉毛復生。〈出《冥祥記》〉
　　唐貞觀中，有人任巂州一縣令，往高昌，於寺得一真珠像。至京師，諸大寺欲與千貫錢買之，不肯，遂毀破，賣得一千三百貫。後月餘患腫，寤寐之間，見一僧云：「何因毀壞尊像？」遂遣人拔其舌，長尺餘，苦痛呻吟，數日而死。德安縣令薛逵備知此事。〈出《冥祥記》，明抄本作出《廣古今五行記》〉
　　相州鄴城中，有丈六銅立像一軀。賊丁零者，志性凶悖，無有信心，乃彎弓射像，箭中像面，血下交流，雖加瑩飾，血痕猶在。又選五百力士，令挽仆地，消鑄為銅，擬充器用。乃口發大聲，響烈雷震，力士亡魂喪膽，人皆仆地，迷悶宛轉，怖不能起。由是賊侶慚惶，歸信者眾。丁零後時著疾，被誅乃死。〈出《宣驗記》〉
　　長安城北有古塚，高十數丈，傳雲周穆王陵也。唐會昌六年，正月十五日，有人夜行至陵下，聞人語於林間，意其盜也，因匿於草莽中伺焉。俄有人自空而來，朱衣執版，宣曰：「塚尉何在？」二吏出曰：「在位。」因曰：「錄西海君使者，何時當至？」吏曰：「計程十八日方來。」朱衣曰：「何稽？」對曰：「李某〈武宗名〉坐毀聖教，減一紀算，當與西海君同日錄其魂。」忽有賈客鈴聲自東來，朱衣與二吏俱不復見。後數月，帝果晏駕。帝英毅有斷，勤於庶政，至如迎貴主以破羌族，復內地而殲狡穴，武功震耀，肅憲之次也。然金人之教，不可厚誣，則秦時焚書坑儒，後華山中有告祖龍之死者，事不謬矣。〈出《傳神錄》，明抄本作出《傳記補錄》〉
　　唐會昌中，有王義逸者，護鳳翔軍，值武宗斥毀佛剎。義逸以家財易諸瓦木，取其精者，遂大營市邸，並治其第，為岐下之甲焉。居三年，一日有小吏入告，有不便事，且泣曰：「某適方就室假寐，有紫衣人招入一朱戶，則類將軍之第也。見絲竹綺羅，賓客列坐滿堂，獨無將軍。紫衣人指階下一徑曰：『此路可見公主人。』因北趨，見荊棘滿地，其路才可容人，步至低屋，排戶而入，見將軍臥於床上，係其手足，有人持火至，方爇其發，因出涕而言曰：『吾不幸，生好賈販僧寺材礎，以貪其利，今係於此，後三日當死。君歸為我告其家，速毀邸第，以歸佛寺，不可輒留。既而燄熾，不能盡言，」義逸怒而叱之。明日，果腦發癰，三日而卒。〈出《傳記附錄》，明抄本作出《傳記補錄》〉
　　釋氏因果，時有報應。近歲有一男子，既貧且賤，於上吻忽生一片贅肉，如展兩手許大，下覆其口，形狀丑異，殆不可言。其人每饑渴，則揭贅肉以就飲啜，頗甚苦楚。或問其所因。則曰：「少年無賴，曾在軍伍，常於佛寺安下，同火共刲一羊，分得少肉，旁有一佛像，上吻間可置之，不數日嬰疾，遂生此贅肉焉。」〈出《玉堂閒話》〉
　　長安城西明寺鍾，寇亂之後，緇徒流離，闃其寺者數年。有貧民利其銅，袖錘鏨往竊鑿之，日獲一二斤，鬻於闤闠。如是經年，人皆知之，官吏不禁。後其家忽失所在，市銅者亦訝其不來。後官欲徙其鍾於別寺，見寺鍾平墮在閣上，及僕之，見盜鍾者抱錘鏨，儼然坐於其間，既已乾枯矣。〈出《玉堂閒話》〉
　　鳳州城南有明相寺，佛數尊，皆飾以金焉。亂罹之後，有貧民刮金，鬻而自給，迨至時寧，金彩已盡。於是遍身生癬，癢不可忍，常須以物自刮，皮盡至肉，肉盡至骨而死焉。毀佛之咎，昭報如此。〈出《冥祥記》〉
　　僧義孚，青社人，解琴。寓於江陵龍興寺，行止詭譎。府主優容之，俾齎錢帛，詣西川寫藏經。或有人偷竊社戶所造藏經出貨，義孚以廉價贖之，其羨財遂為所有。一旦發覺，賣經者斃於枯木下。此僧雖免罪，未久得疾，兩唇反引，有以驢口，其熱痛不可忍也，人皆畏見，苦楚備極而死。同寺有數輩，販鬻經像，懼而舍財，修功德，以孚為鑒戒。〈出《冥報記》，明抄本作出《北夢瑣言》。〉
　　偽蜀金堂縣三學山開照寺，夜群寇入寺，劫掠緇徒罄盡。寺元有釋迦藕絲袈裟，為千載之異物也，賊曹分取，與其妻拆而易之。夫妻當時，手指節節墮落，須鬢俱墜，尋事敗。戮於市。〈出《儆戒錄》〉
　　偽蜀大慈寺賜紫慈昭大師紹明，主持文殊閣，常教化錢物，稱供養菩薩聖像。積有星歲，所獲太半入己。後染病，恆見火燒頂至足，週而復始，不勝其苦。悔過懺謝，唱施衣，竟不獲免。〈出《儆戒錄》〉
　　偽蜀潼江，起軍攻取閬州，兵火燒劫，閭里蕩盡。佛寺有大鍾在地，有一卒運大石擊鍾，令碎而鬻之。鍾破裂流迸，正中卒脛，雙折而死。〈出《儆戒錄》〉
