　　唐吳道玄字道子，陽翟人也。少孤貧。天授之性，年未弱冠，窮丹青之妙。浪跡東洛，玄宗知其名，召入供奉。大略宗師張僧繇千變萬狀，縱橫過之。兩都寺觀，圖畫牆壁四十〈（明抄本十作百）〉餘間，變像即同，人相詭狀，無一同者。其見在為人所睹之妙者。上都興唐寺御注金剛經院，兼自題經文。慈恩寺塔前面文殊普賢，西面降魔盤龍等。又小殿前門菩薩，景公寺地獄帝釋龍神，永壽寺中三門兩神，皆絕妙當時。朱景玄云：「有舊家人尹老八十餘，嘗云：見吳生畫中門內神，圓光最在後，一筆成。當時坊市老幼，日數百人，竟候觀之。縛闌。施錢帛與之齊。及下筆之時，望者如堵。風落電轉，規成月圓，宣呼之聲，驚動坊邑。或謂之神也。」又景公寺老僧玄縱云：「吳生畫此地獄變成之後，都人咸觀，皆懼罪修善。兩市屠沾，魚肉不售。」又開元中駕幸東洛。吳生與裴旻、張旭相遇，各陳所能。裴劍舞一曲，張書一壁，吳畫一壁。都邑人士，一日之中，獲睹三絕。又畫玄元廟，《五聖千官》。宮殿冠冕，勢傾雲龍，心若造化。故杜員外甫詩云：「妙絕動宮牆」也。又玄宗天寶中，忽思蜀中嘉陵江山水，遂假吳生驛遞，令往寫貌。及回日，帝問其狀。奏云：「臣無粉本，並記在心。」遣於大同殿圖之，嘉陵江三百里山水，一日而畢。時有李將軍山水擅名，亦畫大同殿壁，數月方畢。玄宗云：「李思訓數月之功，吳道玄一日之跡，皆極其妙也。」又畫殿內五龍。鱗甲飛動。每欲大雨，即生煙霧。吳生常持金剛經，自此識本身。當天寶中，有楊庭光與之齊名。潛畫吳生真於講席。眾人之中，引吳觀之。亦見便驚。語庭光云：「老夫衰丑，何用圖之。」因斯歎伏。其畫人物、佛像、鬼神、禽獸、山水、台殿、草木，皆神妙也。國朝第一。張懷瓘云：「吳生畫，張僧繇後身，斯言當矣。〈（出《唐畫斷》）〉
　　又開元中，將軍裴旻居母喪。詣道子，請於東都天宮寺畫神鬼數壁，以資冥助。道子答曰：「廢畫已久。若將軍有意，為吾纏結。舞劍一曲。庶因猛勵，就通幽冥。」旻於是脫去
　　服，若常時裝飾。走馬如飛，左旋右抽，擲劍入雲。高數＋〈（＋原作千，據明抄本改）〉丈，若電光下射。旻引手執鞘承之，劍透室而入。觀者數千百人，無不驚況。道子於是援毫圖壁，颯然風起，為天下之壯觀。道子平生所畫。得意無出於此。〈（出《獨異志》）〉
　　又道子訪僧請茶。僧不加禮，遂請筆硯。於壁上畫驢一頭而去。一夜，僧房家具並踏破，被惱亂不可堪。僧知是道子，懇邀到院祈求。乃塗卻畫處。〈（出《盧氏雜說》）〉
　　又西明慈恩多名畫。慈思塔前壁有濕耳獅子趺心花，為時所重。聖善敬愛，亦有古畫。聖善木塔院多鄭廣文畫並書。敬愛山亭院有雉尾若真。砂子上有進士房魯題名處。後有人題詩曰：「姚家新婿是房郎，未解芳顏意欲狂。見說正調穿羽箭，莫教射破寺家牆。」寺西北角有病龍院並吳畫。〈（出《盧氏雜談》）〉
　　唐開元，關輔大旱。京師缺雨尤甚。亟命大臣遍禱於山澤間而無感應。上於龍池，新剏一殿。因召少府監馮紹正，令於四壁各圖一龍。紹正乃先於西壁畫素龍。奇狀蜿蜒，如欲振躍。繪事未半，若風雲隨筆而生。上及從官於壁下觀之，鱗甲皆濕，設色未終，有白氣若簷廡間出，入於池中。波濤洶湧，雷電隨起。侍御數百人皆見白龍自波際，乘雲氣而上。俄頃陰雨四布，風雨暴作。不終日而甘澤遍於畿內。〈（出《明皇雜錄》）〉
　　唐張藻衣冠文學，時之名流。松石山水，擅當代名。唯松樹特出古今。能用筆，常以手握雙管，亦一時齊下。一為生枝，一為枯枝。氣傲煙霧，勢逾風雨。其槎枿鱗皴之質，隨意縱橫。生枝則潤合春澤，枯枝則乾裂秋風。其山水之狀，則高低秀絕，咫尺深重。石突欲落，泉噴如吼。其近也逼人而寒，其遠也極天之淨。圖障在人間最多。今寶應寺西院山水松石，具有題記。精巧之跡也。松石山水，並居神品。〈（出《畫斷》）〉
　　又後士人家有張藻松石障。士人云：「兵部李員外約好畫成癖，知而購之。其家弱妻，已練為衣裡矣。唯得兩幅，雙栢一石在焉。嗟惋久之。」〈（出《名畫記》）〉
　　唐陳閎，會稽人。以能寫真人物子女等，本道薦之，玄宗開元中召入供奉。每令寫御客，妙絕當時。玄宗射豬鹿兔、按鷹等〈（明抄本「等」作「箏」）〉，並按舞圖真容，皆受詔寫貌。又太清宮肅宗真容。匪唯龍頭鳳姿，日角月宇之狀。而筆力遒潤，丰采英逸，合符應瑞。天假其能也。國朝閻令公之後，一人而已。今咸宜觀天尊殿內畫上仙圖及當時供奉道士等真，皆其蹤也。又曾為故吏部侍郎徐畫本行經幡二口。有女能織成，妙絕無並。唯寫真人神人物子女等，妙品上上。〈（出《畫斷》）〉
　　唐韋無忝，京兆人也。玄宗朝，以畫馬異獸擅其名。時稱韋畫四足，無不妙也。曾見貌外國所獻獅子，酷似其真。後獅子放歸本國，唯畫者在圖，時因觀覽。百獸見之皆懼。又玄宗時獵，一箭中兩野獵。詔於玄武北門寫貌。傳在人間，英妙之極也。夫以百獸之性。有雄毅逸群之駿，有馴擾之良。爪距既殊，毛鬣各異。前輩或狀其怒則張口，善則垂頭。若展一筆以辨其性情，奮一毛而知其名字，古所未能也，韋公能之。《異獸圖》破分。人家往往有之。京都寺觀無畫處。其畫獸等妙品上上。〈（出《畫斷》）〉
　　唐盧稜伽，吳道玄弟子也。畫跡似吳，但才力有限。頗能細畫。咫尺間山水寥廓，物像精備。經變佛事，是其所長。吳生嘗於京師畫總持寺三門，大獲眾貨。稜伽乃竊畫莊嚴寺三門。銳思開張，頗臻其妙。一日，吳生忽見之，驚歎曰：「此子筆力，常時不及我，今乃類我。是子也，精爽盡於此矣。」居一月。稜伽果卒。〈（出《名畫記》）〉
　　唐畢宏，大曆二年為給事中。畫《松石》於左省廳壁，好事者皆詩之。改京兆少尹為右庶子。樹石擅名於代。樹木改步變古，自宏始也。〈（出《名畫記》）〉
　　唐大穆皇后宅。寺僧云：「三階院門外。是神堯皇帝射孔雀處。」禪院門內外。《遊目〈（「目」原作「自」，據《酉陽雜俎》改）〉記》云：王昭隱畫門西裡面和修吉龍王有靈。門內之西，火目藥叉及北方天王甚奇猛。門東裡面，賢門野叉部落，鬼首蟠蛇，汗煙可懼。東廓樹石險怪。高僧亦怪。〈（高僧亦怪四字明抄本缺，據黃本補）〉西廊廟〈（黃本「廟」作「萬壽」二字。）〉菩薩院門裡南壁，皇甫軫畫鬼神及雕。鶚〈（「鶚」黃本作「形」）〉勢若脫〈（黃本止此。）〉壁。軫與吳道玄同時。吳以其藝逼己，募人殺之。〈（出《酉陽雜俎》，自王昭隱句起原缺九十八字。據明抄本，黃本補。）〉
　　資聖寺中門窗間，吳道子畫《高僧》。韋述贊，李嚴書。中三門外兩面上層，不知何人畫人物，頗類閻今。寺西廊北隅。揚坦畫《近塔天女》。明睇將瞬。團〈（「瞬團」原作「舞圖」，據《酉陽雜俎》改）〉塔院北堂有鐵觀音高三丈餘。觀音院兩廊《四十二賢聖》，韓乾畫，元載贊。東廊北《散馬》，不意見者如將嘶蹀。聖僧中龍樹商船和循絕妙。團塔上菩薩，李真畫。四面花鳥，邊鸞畫。當藥上菩薩頂上茂葵尤佳。塔中藏千部《法華經》。詞人作諸畫連句，柏梁體。吳生畫勇矛戟攢，出奇騁變勢萬端。蒼蒼鬼怪層壁寬，睹之忽忽毛髮寒。稜伽效之力所癉，李真、周昉優劣難。活禽生奔推邊鸞，花方嫩彩猶未乾。韓乾變態如急湍。惜哉壁畫勢未殫，後人新畫何漫汗。〈（出《酉陽雜俎》）〉
　　東郡〈（明抄本作都）〉北邙山有玄元觀。觀南有老君廟。台殿高敞，下瞰伊洛。神仙泥塑之像，皆開元中楊惠之所制。奇巧精嚴，見者增敬。壁有吳道玄畫五聖真容及老子化胡經事，丹青妙絕，古今無比。杜工部詩云：「配極玄都閟，憑高禁籞長。守祧嚴具禮，掌節鎮非常。碧瓦初寒外，金莖一氣旁。山河扶繡戶，日月近雕樑。仙李蟠根大，猗蘭弈葉光。世家遺舊史，道德付今王。畫手看前輩。吳生遠擅場。森羅回地軸，妙絕動宮牆。五聖聯龍袞，千官列雁行。冕旒俱秀髮，旌旗盡飛揚。翠柏深留景，紅梨迥得霜。風箏吹玉柱，露井凍銀床。身退卑周室，經傳拱漢皇。穀神如不死，養拙更何鄉。」〈（出《劇談錄》）〉
　　玄宗封泰山回，車駕次上黨。潞之父老，負擔壺漿，遠近迎謁。上皆親加存問。受其獻饋，錫賚有差。父老有先與上相識者，上悉賜以酒食，與之話舊。故所過村部，必令詢訪孤老喪疾之家，加弔恤之。父老欣欣然，莫不瞻戴，扣乞駐留焉。及卓駕過金橋，〈（橋在潞州。）〉御路縈轉。上見數千里間，旗纛鮮潔，羽衛齊整。謂左右曰：「張說言我勒兵三十萬，旌旗經千里間，陝右上黨，至於太原。〈（見后土碑。）〉真才子也。」左右皆稱萬歲。上遂召吳道玄、韋無忝、陳閎。令同制《金橋圖》。聖容及上所乘照夜白馬，陳閎主之。橋樑山水，車輿人物，草樹鷹鳥，器丈帷幕，吳道玄主之。狗馬驢騾，牛羊駱駝，貓猴豬貀，四足之屬，韋無忝主之。圖成。時謂「三絕」焉。〈（出《開元傳信記》）〉
　　安祿山之陷兩京，王維、鄭虔、張通皆處於賊庭。洎克復。俱囚於楊國忠舊宅。崔相國圓因召於私第。令畫名畫數壁。當時皆以圓勳貴莫二，望其救解。故運思精深，頗極能事。故皆獲寬典。至於貶降，必獲善地。〈（出《明皇雜錄》）〉
