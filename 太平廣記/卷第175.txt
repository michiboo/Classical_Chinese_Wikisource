　　漢賈逵五歲，神明過人。其姊韓瑤之婦，瑤無嗣，而婦亦以貞明見稱。聞鄰里諸生讀書，日抱逵隔籬而聽，賈逵靜聽無言，姊以為喜。年十歲，乃暗誦六經。姊謂逵曰：「吾家窮困，不曾有學者入門。汝安知天下有三墳五典，而誦無遺句邪？」逵曰：憶姊昔抱逵往籬下，聽鄰家讀書，今萬不失一。乃剝庭中桑皮以為牒。或題於扉屏。且誦且記。期年，經史遍通。門徒來學，不遠萬里，或襁負子孫，舍於門側，皆口受經文。贈獻者積廩盈倉。或云：賈逵非力耕所得，誦經口倦，世為舌耕。〈（出《王子年拾遺記》）〉
　　唐李百藥七歲能屬文。齊中書舍人陸琇，常遇其父德林宴集。有說徐陵文者云：刈瑯邪之稻。坐客並稱無其事。百藥進曰：「傳稱禹阝人籍稻，注云。禹阝國在瑯邪開陽縣。」人皆驚喜云：此兒即神童。百藥幼多疾，祖母以百藥為名。名臣之子，才行相繼，四海名流，莫不宗仰。藻思沉鬱，尤長五言。雖樵童牧豎，亦皆吟諷。及懸車告老。怡然自得，穿地築山，文酒譚賓，以盡平生之志，年八十五。先是和太宗帝京篇，手詔曰：「卿何身之老而才之壯？何齒之宿而意之新乎？」子安期，永徽末遷中書舍人，三代皆掌制誥。安期孫義仲又為中書。〈（出《譚賓錄》）〉
　　王勃字子安，六歲能屬文。清才濬發，構思無滯。年十三，省其父至江西。會府帥宴於滕王閣。時帥府有婿善為文章，帥欲誇之賓友，乃宿構滕王閣序，俟賓合而出之，為若即席而就者。既會，帥果授箋諸客，諸客辭。次至勃，勃輒受。帥既拂其意，怒其不讓，乃使人伺其下筆。初報曰：「南昌故郡，洪都新府。」帥曰：「此亦老生常談耳。」次曰：「星分翼軫，地接銜廬。」帥沈吟移晷。又曰：「落霞與孤鶩齊飛，秋水共長天一色。」帥曰：「斯不朽矣。」〈（出《摭言》）〉
　　元嘉少聰俊，右手畫圓，左手畫方，口誦經史，目數群羊，兼成四十字詩，一時而就，足書五言絕：六事齊舉。代號神仙童子。〈（出《朝野僉載》）〉
　　并州人毛俊誕一男，四歲，則天召入內試字，千字文皆能暗書。賜衣裳放還。人皆以為精魅所託。其後不知所終。〈（出《朝野僉載》）〉
　　蘇瑰初未知頲，常處頲於馬廄中，與傭保雜作。一日，有客詣瑰，候廳事，頲擁彗趨庭，遺墮文書。客取視之，乃詠崑崙奴詩也。其詞云：「指頭十頲墨，耳朵兩張匙。」客心異之。久而瑰出，與客淹留。客笑語之餘，因詠其詩，並言形貌，問瑰何人，非足下宗族庶孽邪？瑰備言其事，客驚賀之，請瑰加禮收舉，必蘇氏之令子也。瑰自是稍親之。適有人獻瑰兔，懸於廊廡之下。瑰乃召頲詠之，頲立呈詩曰：「兔子死闌殫，持來掛竹竿。試將明鏡照，何異月中看。」瑰大驚奇，驟加顧禮。由是學問日新，文章蓋代。〈（出《開天傳信記》）〉
　　玄宗御勤政樓，大張樂，羅列百妓。時教坊有王大娘者，善戴百尺竿，竿上施木山，狀瀛州方丈，令小兒持絳節，出入於其間，歌舞不輟。時劉晏以神童為秘書正字，年方十歲，形狀獰劣。而聰悟過人。玄宗召於樓中簾下，貴妃置於膝上，為施粉黛，與之中櫛。玄宗問晏曰：「卿為正字，正得幾字？」曰：「天下字皆正，唯朋字未正得。」貴妃復令詠王大娘戴竿，晏應聲曰：樓前百戲競爭新，唯有長竿妙入神。誰得〈（明抄本得作謂）〉綺羅翻有力，猶自嫌輕更著人。「玄宗與貴妃及諸嬪御歡笑移時，聲聞於外，因命牙笏及黃文袍以賜之。〈（出《明皇雜錄》）〉
　　林傑字智周，幼而聰明秀異，言發成文，音調清舉。年六歲，請舉童子。時〈（原父作文，據明抄本改）〉肅為閩府大將，性樂善，尤好聚書，又妙於手譚，當時名公多與之交。及有是子，益大其門。廉使崔侍郎千亟與遷職，鄉人榮之。傑五歲，父因攜之門腳，至王仙君霸壇，戲問童子能是乎？傑遂口占云：羽客已歸雲路去，丹爐草木盡凋殘。不知千載歸何日，空使時人掃舊壇：父初不謂眇歲之作，遽臻於此。群親益所驚異，遞相傳諷，鄉里喧然。自此日課所為，未幾盈軸。明年，遂獻唐中丞扶。唐既伸幅窺吟，聳耳皆吹，命子弟延入學院。時會七夕，堂前乞巧，因試其乞巧詩。傑援毫曰：「七夕今朝看碧霄，牽牛織女渡河橋。家家乞巧望秋月，穿盡紅絲幾萬條。」唐驚曰：「真神童也。」以是鄉人群來求看，填塞門巷。傑又精於琴棋及草隸書，俱自天然，不假師受。唐因與賓從棋，或全局輸者。令罩之勿觸，取童子來，繼終其事。傑必指蹤出奇，往往返勝。曲盡玄妙，時謂神助。後復業詞賦，頗振聲問。有仙客入壺中賦云：仙客以變化隨形，逍遙放情。處於外則一壺斯在，入其中則萬象俱成。飛閣重樓，不是人間之壯。奇花異木，無非物外之名。至九歲，謁盧大夫貞、黎常侍殖，無不嘉獎。尋就賓見日，在宴筵。李侍御遠、趙支使容深所知仰，不捨斯須。和趙支使詠荔枝詩尤佳，云：金盤摘下排朱果，紅殼開時飲玉漿。劉副史立作奇童傳，劉制使重為序，以貽之。至年十七，方結束琴書，將決西邁。無何七月中，一旦天氣澄爽，書堂前忽有異香氛氳，奇音響亮。家人出戶觀，見雙鶴嘹唳，盤空而下，雪翖朱頂，徘徊庭際。傑欣然舍筆，躍下庭前，抱得一隻。其父驚訝，恐非嘉兆，令促放，逡巡溯空而去。親鄰聞茲，咸來賀肅曰：「家藏書櫛比，乃類筵鱣之表祥也。」及夕，傑偶得疾，數日而終。則知傑乃神仙謫下人世，魂靈已蛻於鶴耳。不然者，何亡之速也？〈（出《閩川士傳》）〉
　　高定，真公郢之子。為易合八出，以畫八卦，上圓下方，八則為重，轉則為演，七轉而六十四卦，六甲八節備焉。著外傳二十二篇。定小字董二，時人多以小字稱。初年七歲，讀尚書至湯誓，問父曰：「奈何以臣伐君？」答曰：「應天順人。」又問曰：「用命賞於祖，不用命戮於社，豈是順人？」父不能對。〈（出《國史補》）〉
　　李德裕神俊，憲宗賞之，坐於膝上。父吉甫，每以敏辯誇於同列。武相元衡召之，謂曰：「吾子在家，所嗜何書？」意欲探其志也。德裕不應。翌日，元衡具告吉甫，因戲曰：「公誠陟大癡耳。」吉甫歸責之，德裕曰：武公身為帝弼，不問理國調陰陽，而問所讀書，書者成均禮部之職也。其言不當，所以不應。吉甫復告，元衡大慚。由是振名。〈（出《北夢瑣言》）〉
　　白居易，季庚之子，始生未能言，默識之無二字，乳媼試之，能百指而不誤。間日復試之，亦然。既能言，讀書勤敏，與他兒異。五六歲識聲韻。十五志詩賦，二十七舉進士。貞元十六年，中書舍人高郢掌貢闈，居易求試，一舉擢第。明年，拔萃甲科。由是習性相近遠、求玄珠、斬白蛇等賦，為時楷式，新進士競相傳於京師矣。會憲宗新即位，始用為翰林學士。〈（出元禎《長慶集序》）〉
　　魏公崔相鉉，元略之子也。為童兒時，隨父訪於韓公滉。滉見而憐之。父曰：「此子爾來詩道頗長。」滉乃指駕上鷹令詠焉。遂命箋筆，略無佇思，於是進曰：「天邊心性架頭身，欲擬飛騰未有因。萬里碧霄終一去，不知誰是解縧人。」滉益奇之。歎曰：「此兒可謂前程萬里也。」大歷三年，侍郎崔郾下及第，果久居廊廟，三擁節旄。大中咸通之中，時推清名重德。宣宗皇帝常朝罷，謂侍臣曰：「崔鉉真貴人，裴休真措大。」初李石鎮江陵，闢為戎卒，一旦拂袖而去。既入京，登上第，俄升翰苑。李未離荊渚，崔既秉鈞衡，李乃馳箋賀之曰：「某早拜光塵，叨承眷與，深蒙異分，屢接清言。幸曾顧於厚恩，俯見循於末契。去載分麾南楚，拜節西秦。思賢方詠於嘉魚，棲止實慚於威鳳。賓筵初啟，曾陪樽俎之歡。將幕未移，已存陶鎔之下。光生鄰部，喜溢轅門。豈唯九土獲安，斯亦一方多幸。」乃掌記李騭之詞也，於今播於眾口。〈（出《南楚新聞》）〉
　　李琪名族也，父敬，唐廣明中佐王鐸滑州幕。琪生而敏異，十歲通六籍。遂博覽文史。如寤宿習。十三，詞賦詩頌，大為時賢親賞。府帥王鐸聞而異之。然每見所作。亦有疑志。鐸嘗留其父敬及幕府帥飲，密遣人以漢祖三傑賦題試之，俟畢持去。賦尾云：「得士則昌，非賢罔共。龍頭之友斯貴，鼎足之臣可重。宜哉項氏之所以亡，一范增而不能用。」鐸駭曰：「此兒大器也。」將欲發其文價，乃以賦示坐客，一席稱獎。他日總角謁鐸，鐸顧曰：「適蜀中詔到，用夏州拓跋思恭為京北收復都統，可作一詩否？」即秉筆立制云：「飛騎經巴棧，鴻恩及夏台。將從上天去，人自日邊來。此處金門遠，何時玉輦回。早平關右賊，莫待詔書催。」鐸益奇之，因執琪手曰：「此真鳳毛也。」時年十四歲。明年丁母憂，因流寓青齊間。然糠照薪，俾夜作晝，覽書數千卷，間為詩賦。唐僖宗再幸梁洋，竊賦云：「哀痛不下詔，登封誰上書。」至昭宗廟。聯中科第。又忽忽不樂，恨未得轉四體，為訓誥之語。及梁祖受禪，琪始自前殿中侍御史，擢翰林學士。〈（出《李琪集序》）〉
　　劉神童者，昭宗朝以鄉薦擢第，時年六歲矣。帝召於便殿復試之，神童朗諷經書，初無微誤，帝大稱，因掇御盤果實賜之。左右侍臣，俱有羨色。故都官鄭谷贈之詩曰：「習讀在前生，僧譚足可明。還家雖解苦〈（明抄本苦作喜）〉，登第未知榮。時果曾沾賜，春關不任情。燈前猶惡臥，囈語誦書聲。」〈（出《鄭谷詩集》）〉
　　路德延，儋州岩相之猶子也。數歲能為詩。居學舍中，嘗賦芭蕉詩曰：一種靈苗異，天然體性虛。葉如斜界紙，心似倒抽書。詩成，翌日傳於都。會儋州坐事誅，故德延久不能振。光化初，方就舉擢第，大有詩價。又為感舊詩曰：「初騎竹馬詠芭蕉，嘗忝名卿誦滿朝。五字便容過絳帳，一枝尋許折丹霄。豈知流落萍蓬遠，不覺推遷歲月遙。國境永寧身未立。至今顏巷守簞瓢。」天佑中，授左拾遺。會河中節度使朱友謙領鎮，辟掌書記。友謙初頗禮待之。然德延性浮薄驕慢，動多忤物。友謙稍解體。德延乃作孩兒詩五十韻以刺友謙。友謙聞而大怒，有以掇禍。乃因醉沉之黃河。詩實佳作也。爾後雖繼有和者，皆去德延遠矣。詩曰：「情態任天然，桃紅兩頰鮮。乍行人共看，初語客多憐。臂膊肥如瓠，肌膚軟勝綿。長頭才覆額。分角漸垂肩。散誕無塵慮，逍遙佔地仙。排衙朱榻上，喝道畫堂前。合調歌楊柳，齊聲踏彩蓮。走堤衝細雨，奔巷趁輕煙。嫩竹乘為馬，新蒲掉作鞭。鴡雛金旋係，獢子彩絲牽。擁鶴歸晴島，驅鵝入暖泉。楊花爭弄雪，榆葉共收錢。錫鏡當胸掛，銀珠對耳懸。頭依蒼鶻裹，袖學拓枝揎。酒殢丹砂暖，茶催小玉煎。頻邀壽花插，時乞繡針穿。寶匣拿紅豆，妝奩拾翠鈿。短袍披案褥，劣帽戴靴氈。展畫趨三聖，開屏笑七賢。貯懷青杏小，垂額綠荷圓。驚滴沾羅淚，嬌流污錦涎。倦書饒婭奼，憎藥巧遷延。弄帳鸞綃映，藏衾鳳結纏。指敲迎使鼓，箸撥賽神絃。簾拂魚鉤動，箏推雁柱偏。棋圖添路畫，笛管欠聲鐫。惱客初酣睡，驚僧半入禪。尋蛛窮屋瓦，探雀遍樓椽。拋果忙開口，藏鉤亂出拳。夜分圍榾柮，朝聚打鞦韆。折竹裝泥燕，添絲放紙鳶。互誇輪水石豈，相效放風旋。旗小裁紅絹，書幽截碧箋。遠鋪張鴿網，低控射蠅弦。吉語時時道，謠歌處處傳。匿窗肩乍曲，遮路臂相連。鬥草當春逕，爭球出晚田。柳旁慵獨坐，花底困橫眠。等鵲潛籬畔，聽蛩伏砌邊。傍枝拈舞蝶，隈樹捉鳴蟬。平島跨蹺上，層崖逞捷緣。嫩苔車跡小，深雪履痕全。競指雲生岫，齊呼月上天。蟻窠尋逕屬斤，峰穴繞階填。樵唱回深嶺，笙歌下遠川。壘材為屋木，和土作盤筵。險砌高台石，危挑峻塔磚。忽升鄰舍樹，逾上後池船。項橐稱師日，甘羅作相年。明時方在德，勸爾減狂顛。」
　　韋莊幼時，常在華州下圭阝縣僑居，多與鄰巷諸兒會戲。及廣明亂後，再經舊裡，追思往中，但有遺蹤。因賦詩以記之。又途次逢李氏諸昆季，亦嘗賦感舊詩，下圭阝詩曰：「昔為童〈（童下原有重字，據明抄本、許本刪）〉稚不知愁，竹馬閒乘繞縣游。曾為看花偷出郭，也因逃學暫登樓。招他邑客來還醉，才得先生去始休。今日故人無處問，夕陽衰草盡荒丘。」又逢李氏弟兄詩曰：「御溝西面朱門宅，記得當時好弟兄。曉傍柳陰騎竹馬，夜隈燈影弄先生。巡街趁蝶衣裳破，上屋探雛手腳輕。今日相逢俱老大，憂家憂國盡公卿。」
