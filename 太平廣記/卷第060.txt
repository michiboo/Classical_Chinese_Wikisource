　　漢孝桓帝時，神仙王遠，字方平，降於蔡經家。將至一時頃，聞金鼓簫管人馬之聲，及舉家皆見，王方平戴遠遊冠，著朱衣，虎頭鞶囊，五色之綬，帶劍，少須，黃色，中形人也。乘羽車，駕五龍，龍各異色，麾節幡旗，前後導從，威儀奕奕，如大將軍。鼓吹皆乘麟，從天而下，懸集於庭，從官皆長丈餘，不從道行。既至，從官皆隱，不知所在，唯見方平，與經父母兄弟相見。獨坐久之，即令人相訪〈明抄本訪下有麻姑二字〉。經家亦不知麻姑何人也。言曰：「王方平敬報姑，餘久不在人間，今集在此，想姑能暫來語乎？」有頃，使者還。不見其使，但聞其語云：「麻姑再拜，不見忽已五百餘年，尊卑有敘，修敬無階，煩信來，承在彼。登山顛倒〈按：本書卷七王遠條。登山顛倒應作食頃即到〉而先受命，當按行蓬萊，今便暫往。如是當還，還便親覲，願來〈明抄本來作未〉即去。」如此兩時間，麻姑至矣。來時亦先聞人馬簫鼓聲。既至，從官半於方平。麻姑至，蔡經亦舉家見之。是好女子，年十八九許，於頂中作髻，餘發垂至腰。其衣有文章，而非錦綺，光彩耀目，不可名狀。入拜方平，方平為之起立。坐定，召進行廚，皆金盤玉杯，餚膳多是諸花果，而香氣達於內外。擘脯行之，如柏靈〈集仙錄四靈作炙。按柏當作貊。貊炙、見干寶搜神記〉，雲是麟脯也。麻姑自說云：「接侍以來，已見東海三為桑田。向到蓬萊，水又淺於往者會時略半也。豈將復還為陵陸乎？」方平笑曰：「聖人皆言海中復揚塵也。」姑欲見蔡經母及婦姪，時弟婦新產數十日，麻姑望見乃知之，曰：噫！且止勿前。」即求少許米，得米便撒之擲地，視其米，皆成真珠矣。方平笑曰：「麻姑年少，吾老矣，了不喜復作此狡獪變化也。」方平語經家人曰：「吾欲賜汝輩酒。此酒乃出天廚，其味醇醲，非世人所宜飲，飲之或能爛腸。今當以水和之，汝輩勿怪也。」乃以一升酒，合水一斗攪之，賜經家飲一升許。良久酒盡，方平語左右曰：「不足遠取也，以千錢與餘杭姥相聞，求其沽酒。」須臾信還，得一油囊酒，五斗許。信傳餘杭姥答言：「恐地上酒不中尊飲耳。」又麻姑鳥爪，蔡經見之，心中念言：「背大癢時，得此爪以爬背，當佳。」方平已知經心中所念，即使人牽經鞭之。謂曰：「麻姑神人也，汝何思謂爪可以爬背耶？」但見鞭著經背，亦不見有人持鞭者。方平告經曰：「吾鞭不可妄得也。」是日，又以一符傳授蔡經鄰人陳尉，能檄召鬼魔，救人治疾。蔡經亦得解蛻之道，如蛻蟬耳，經常從王君遊山海。或暫歸家，王君亦有書與陳尉，多是篆文，或真書字，廓落而大，陳尉世世寶之。宴畢，方平、麻姑命駕昇天而去，簫鼓道從如初焉。〈出《神仙傳》〉
　　河間王女者，玄俗妻也。玄俗得神仙之道，住河間已數百年。鄉人言常見之，日中無影。唯餌巴豆雲母，亦賣之於都市，七丸一錢，可癒百病。河間王有病，買服之，下蛇十餘頭。問其藥意，答言：「王之所以病，乃六世餘殃所致，非王所招也，王嘗放乳鹿，即麟母也。仁心感天，固當遇我耳。」王家老舍人云：「嘗見父母說，玄俗日中無影。」王召而視之果驗。王女幼絕葷血。潔淨好道。王以此女妻之。居數年，與女俱入常山，時有見者。〈出《女仙傳》〉
　　陽都女，陽都市酒家女也。生有異相，眉連，耳細長。眾以為異，疑其天人也。時有黑山仙人犢子者，鄴人也。常居黑山，採松子茯苓餌之，已數百年，莫知其姓名。常乘犢，時人號為犢子。時壯時老，時丑時美。來往陽都，酒家女悅之，遂相奉侍。一旦女隨犢子出取桃，一宿而返，得桃甚多，連葉甘美，異於常桃。邑人俟其去時，既出門，二人共牽犢耳而走，其速如飛，人不能追。如是且還，復在市中數十年，夫婦俱去。後有見在潘山之下，冬賣桃棗焉。〈出《墉城集仙錄》〉
　　孫夫人，三天法師張道陵之妻也。同隱龍虎山，修三元默朝之道積年，累有感應。時天師得黃帝龍虎中丹之術，丹成服之，能分形散影，坐在立亡。天師自鄱〈鄱原作潘。據墉城集仙錄改〉，陽入嵩高山，得隱書《制命之術》，能策召鬼神。時海內紛擾，在位多危。又大道凋喪，不足以拯危佐世。年五十方修道。及丹成，又二十餘年。既術用精妙，遂入蜀，游諸名山，率身行教。夫人棲真江表，道化甚行。以漢桓帝〈按桓帝疑當作衝帝〉永嘉元年乙酉到蜀，居陽平化，煉金液還丹。依太乙無君所授黃帝之法，積年丹成，變形飛化，無所不能。以桓帝永壽二年丙申，九月九日，與天師於閬中雲台化，白日昇天，位至上真東嶽夫人。子衡，字靈真，繼志修煉，世號嗣師，以靈帝光和二年，歲在己未，正月二十三日，於陽平化，白日昇天。孫魯，守公期，世號嗣師，當漢祚陵夷，中土紛亂，為梁益二州牧，鎮南將軍，理於漢中。魏祖行靈帝之命，就加爵秩。旋以劉璋失蜀，蜀先主舉兵，公期托化歸真，隱影而去。初，夫人居化中，遠近欽奉，禮謁如市。遂於山趾化一泉，使禮奉之人，以其水盥沐，然後方詣道靜。號曰解穢水，至今在焉。山有三重，以象三境。其前有白陽池，即太上老君遊宴之所，後有登真洞，與青城、峨嵋、青衣山、西玄山洞府相通，故為二十四化之首也。〈出《女仙傳》〉
　　樊夫人者，劉綱妻也。綱仕為上虞令，有道術，能檄召鬼神，禁制變化之事。亦潛修密證，人莫能知。為理尚清靜簡易，而政令宣行，民受其惠，無水旱疫毒鷙暴之傷，歲歲大豐。暇日，常與夫人較其術用。俱坐堂上，綱作火燒客碓屋，從東起，夫人禁之即滅。庭中兩株桃，夫妻各咒一株，使相鬥擊。良久，綱所咒者不如〈如原作知。據明抄本改〉，數走出籬外。綱唾盤中，即成鯉魚。夫人唾盤中成獺，食魚。綱與夫人入四明山，路阻虎，綱禁之，虎伏不敢動，適欲往，虎即滅之。夫人徑前，虎即面向地，不敢仰視，夫人以繩係虎於床腳下。綱每共試術，事事不勝。將昇天，縣廳側先有大皂莢樹，綱升樹數丈，方能飛舉。夫人平坐，冉冉如雲氣之升，同昇天而去。後至唐貞元中，湘潭有一媼，不雲姓字，但稱湘媼。常居止人舍，十有餘載矣，常以丹篆文字救疾於閭里，莫不響應。鄉人敬之，為結構〈構字下原有御名二字。原為宋代避高宗名諱而注。今刪〉華屋數間而奉媼。媼曰：「不然，但土木其宇，是所願也。」媼鬢翠如雲，肥潔如雪。策杖曳履，日可數百里。忽遇裡人女，名曰逍遙。年二八，豔美，攜筐彩菊。遇媼瞪視，足不能移。媼目之曰：「汝乃愛我，而同之所止否？」逍遙然擲筐，斂衽稱弟子，從媼歸室。父母奔追及，以杖擊之，叱而返舍。逍遙操益堅，竊索自縊，親黨敦喻其父母，請縱之。度不可制，遂舍之。復詣媼，但帚塵易水，焚香讀道經而已。後月餘，媼白鄉人曰：「果暫之羅浮，扃其戶，慎勿開也。」鄉人問逍遙何之，曰：「前往。」如是三稔，人但於戶外窺見，小鬆迸筍而叢生階砌。及媼歸，召鄉人同開鎖，見逍遙懵坐於室，貌若平日，唯蒲履為竹稍串於棟宇間。媼遂以杖叩地曰：「吾至，汝可覺。」逍遙如寐醒，方起，將欲拜，忽遺左足，如刖於地。媼遽令無動，拾足勘膝，噀之以水，乃如故。鄉人大駭，敬之如神，相率數百里皆歸之。媼貌甚閒暇，不喜人之多相識。忽告鄉人曰：「吾欲往洞庭救百餘人性命，誰有心為我設船一隻？一兩日可同觀之。」有裡人張拱家富，請具舟楫，自駕而送之。欲至洞庭前一日，有大風濤，蹙一巨舟，沒於君山島上而碎。載數十家，近百餘人，然不至損，未有舟楫來救，各星居於島上。忽有一白鼉，長丈餘，游於沙上。數十人攔之撾殺，分食其肉。明日，有城如雪，圍繞島上，人家莫能辨。其城漸窄狹束，島上人忙怖號叫，囊橐皆為齏粉，束其人為簇。其廣不三數丈，又不可攀援，勢已緊急。岳陽之人，亦遙睹雪城，莫能曉也。時媼舟已至岸，媼遂登島，攘劍步罡，噀水飛劍而刺之，白城一聲如霹靂，城遂崩。乃一大白鼉，長十餘丈，蜿蜒而斃，劍立其胸。遂救百餘人之性命，不然，頃刻即拘束為血肉矣。島上之人，感號泣禮謝。命拱之舟返湘潭，拱不忍便去。忽有道士與媼相遇曰：「樊姑爾許時何處來？」甚相慰悅。拱詰之，道士曰：「劉綱真君之妻，樊夫人也。」後人方知媼即樊夫人也。拱遂歸湘潭。後媼與逍遙一時返真。〈出《女仙傳》〉
　　東陵聖母，廣陵海陵人也，適杜氏，師劉綱學道，能易形變化，隱見無方。杜不信道，常怒之。聖母理疾救人，或有所詣，杜恚之愈甚，訟之官，云：「聖母奸妖，不理家務。」官收聖母付獄。頃之，已從獄窗中飛去，眾望見之，轉高入雲中，留所著履一雙在窗下。於是遠近立廟祠之，民所奉事，禱之立效。常有一青鳥在祭所，人有失物者，乞問所在，青鳥即飛集盜物人之上。路不拾遺，歲月稍久，亦不復爾。至今海陵縣中不得為奸盜之事。大者即風波沒溺，虎狼殺之，小者即復病也。〈出《女仙傳》〉
　　郝姑祠在莫州莫縣西北四十五里。俗傳雲，郝姑字女君。本太原人，後居此邑。魏青龍年中，與鄰女十人，於漚洟匯水邊挑蔬。忽有三青衣童子，至女君前云：「東海公娶女君為婦。」言訖，敷茵褥於水上，行坐往來，有若陸地。其青衣童子便在侍側，流流而下。鄰女走告之，家人往看，莫能得也。女君遙語云：「幸得為水仙，願勿憂怖。」仍言每至四月，送刀魚為信。自古至今，每年四月內，多有刀魚上來。鄉人每到四月祈禱，州縣長更若謁此祠，先拜然後得入。於祠前忽生青石一所，縱橫可三尺餘，高二尺餘，有舊題云：「此是姑夫上馬石」至今存焉。〈出《莫州圖經》〉
　　張玉蘭者，天師之孫，靈真之女也。幼而潔素，不茹葷血。年十七歲，夢赤光自天而下，光中金字篆文，繚繞數十尺，隨光入其口中，覺不自安，因遂有孕。母氏責之，終不言所夢，唯侍婢知之。一旦謂侍婢曰：「吾不能忍恥而生，死而剖腹，以明我心。」其夕無疾而終。侍婢以白其事，母不欲違，冀雪其疑。忽有一物如蓮花，自疈其腹而出。開其中，得素書《本際經》十卷，素長二丈許。幅六七寸。文明甚妙，將非人功。玉蘭死旬月，常有異香。乃傳寫其經而葬玉蘭。百餘日，大風雷雨，天地晦瞑，失經，其玉蘭所在墳壙自開，棺蓋飛在巨木之上，視之，空棺而已。今墓在益州，溫江縣女郎觀是也。三月九日是玉蘭飛升之日，至今鄉里常設齋祭之。靈真即天師之子，名衡，號曰嗣師。自漢靈帝光和二年己未正月二十三日，於陽平化白日昇天。玉蘭產經得道，當在靈真上升之後，三國紛兢之時也。〈出《傳仙錄》〉
