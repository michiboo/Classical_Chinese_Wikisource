　　東方之人鼻大，竅通於目，筋力屬焉；南方之人口大，竅通於耳；西方之人面大，竅通於鼻；北方之人，竅通於陰，短；中央之人，竅通於口。〈（出《酉陽雜俎》）〉
　　無啟民居穴食土。其人死，埋之，其心不朽，百年化為人。錄民膝不朽，埋之百二十年化為人。細民肝不朽，八年化為人。〈（出《酉陽雜俎》。明抄本作出《博物志》。文亦全同《博物志》。）〉
　　帝女子澤性妒，有從婢散逐四山，無所依託。東偶狐狸，生子曰殃；南交猴，有子曰溪；北通玃猳，所育為傖。〈（出《酉陽雜俎》）〉
　　八荒之中，有毛人焉。長七八尺，皆如〈（「如」原作「於」，據明抄本改。）〉人形，身及頭上皆有毛，如獼猴。毛長尺餘，短氂甡。〈（上音生，下音管。）〉見人則眪〈（古陌反）〉目，〈（「目」原作「自」，據明抄本改。）〉開口吐舌，上唇覆面，下唇覆胸。憙〈（許記反）〉食人，舌鼻牽引共戲，不與即去。名曰髯公，俗曰髯麗，一名髯狎。小兒髯可畏也。
　　軒轅之國，在窮山之際，其不壽者八百歲。諸天之野，和鸞鳥舞。民食鳳卵，飲甘露。〈（出《博物志》）〉
　　白民之國，有乘黃，狀若狐，背上有角。乘之，壽三千年。〈（出《博物志》）〉
　　歐絲之野，女子乃跪，據樹歐絲。〈（出《博物志》）〉
　　越東有輆沐之國，〈（音善愛反）〉其長子生，則解而食之，謂之宜弟。父死，則負其母而棄之，言鬼妻，不可與共居。楚之南，炎人之國，其親戚死，刳其肉而棄之，然後埋其骨，乃成孝子也。秦之西有義渠之國，其親戚死，聚柴而焚之，薰其煙上，謂之登煙霞，然後成為孝。此上以為政，下以為俗，而未足為非也。見《墨子》。〈（出《博物志》）〉
　　成王即位三年，有泥雜〈（明抄本「雜」作「離」）〉之國來朝。其人稱自發其國，常從雲裡而行，聞雷震之擊在下。或入潛穴，又聞波瀾之聲在上。或泛巨水，視日月，以知方面所向。計寒暑，以知年月。考以中國正朔，則序歷相符。王接以外賓之禮也。〈（出《拾遺錄》）〉
　　成王六年，然丘之國，獻比翅鳥，雌雄各一，以玉為樊。其國使者，皆拳頭奓鼻，衣雲霞之布，如今霞布也。經歷百餘國，方至京師。越鐵屼，泛沸海，有蛇州蜂岑。鐵屼峭厲，車輪各金剛為輞，比至京師，皆訛說〈（明抄本「說」作「銳」）〉幾盡。沸海皆湧起，如剪魚也魚鱉皮骨，堅強如石，可以為鎧。泛沸海之時，以銅薄舟底，龍蛇蛟不得近也。經蛇州度，則豹皮為屋，於屋內推車。經蜂岑，燃胡蘇之木末，以此木煙能殺百蟲。經途五十餘年，乃至洛邑。成王封太山，禪社首。使發其國之時，人並童稚，乃至京師，鬢髮皆白。及還至然丘，容貌還復壯。比翼鳥多力，狀似鵠，銜〈（「銜」原作「衝」，據明抄本改。）〉南海之丹〈（「丹」原作「舟」，據明抄本改。）〉泥，巢昆岑之玄木，而至其中，遇聖則來翔集，以表周公輔聖之神力也。〈（出《王子年拾遺記》）〉
　　盧扶國，燕昭王時來朝。渡玉河萬里，方至其國。國無惡〈（「國無惡」三字原作「人並」，據明抄本改。）〉禽獸，水不揚波，風不折枝。人皆壽三百歲，結草為衣，是謂之卉服。至死不老，咸和孝讓。壽登百歲已上，拜敬如至親之禮。葬於野外，以香木靈草，翳掩於屍。閭里弔送，號泣之聲，動於林谷。溪原為之止流，春木為之改色。居喪，水漿不入口，至死者骨為埃塵，然後乃食。昔大禹隨山導川，乃表〈（「表」字原空缺，據明抄本補。）〉其地為無老純孝之國。〈（出《王子年拾遺記》）〉
　　元封元年，浮折歲貢蘭金之泥。此金湯淵，盛夏之時，水常沸湧，有若湯火，飛鳥不能過。國人行者，常見水邊有人，冶此金為器。混若泥，如紫磨之色，百鑄，其色變白，有光如銀，名曰銀燭。常以為泥，封諸函匣及諸宮門，鬼魅不敢乾。當漢世，上將出征，及使絕國，多以泥為印封。衛青、張騫、蘇武、傅介子之使，皆受金泥之璽封也。帝崩後乃絕。〈（出《玉子年拾遺記》）〉
　　魏帝為陳留王之歲，有頻斯國人來朝，以五色玉為衣，如今之鎧。不食中國滋味，自有金壺，中有神漿，凝如脂，嘗一滴則壽千年。其國有大風木為林，高六七十里，善算者以里計之，雷電常出樹之半。其枝交陰上蔽，不見日月之光。其下平淨掃灑，雨霧不能入焉。樹東有大石室，可容萬人坐。壁上刻有三皇之像，天皇十二頭，地皇十一頭，人皇九頭，皆龍身。亦有膏燭之處。緝石為床，床上有膝痕二三寸，床前有竹簡長二寸，如大篆之文，皆言開闢已來事，人莫能識。言是伏羲畫卦之時有此書，或言蒼頡造書之處。旁有丹石井，非人工所鑿，下及漏泉，水常沸湧。諸仙欲飲之時，以長綆引汲。頻斯國民皆多力發，〈（「發」原作「拳頭」，據明抄本改。）〉不食五穀，月中無影，食桂漿。其人發，引之則長，置則自縮如螺。續此人發以為繩，以及丹井，方冬得升合之水。水中有白蛙，兩翅，常去來井上，徵者食之。至周王子晉臨井而窺，有青雀吐杓，以授子晉，取而飲之，乃有雲起雪飛。子晉以衣袖撝雪，則雲霽雪止。白蛙化為白雁，入雲搖搖遂滅。此則頻斯人所記，蓋其人年不可測也。使圖其山川地勢瑰異之屬，以示張華。華云：「此神異之國，難可驗信。」使車馬珍服，送之出關。〈（出《拾遺錄》）〉
　　貞元八年，吳明國貢常燃鼎鸞蜂蠻。雲，其國去東海數萬里，經揖婁沃沮等國。其土宜五穀，多珍玉，禮樂仁義，無剽劫，人壽二百歲。俗尚神仙術，一歲之內，乘雲駕鶴者，往往有之。常望黃氣如車蓋，知中國土德王，遂願貢奉。常燃鼎，量容三斗，光潔似玉，其色紫，每修飲饌，不熾火而俄頃自熟，香潔異於常等。久而食之，令人返老為少，百疾不生也。鸞蜂蜜，雲其蜂之聲，有如鸞鳳，而身被五彩。大者可重十餘斤，為窠於深巖峻嶺間，大者佔地二三畝。國人彩其蜜，不逾三二合，如過度，即有風雷之異。若螫人生瘡，以石上菖蒲根傅之，即愈。其色碧，貯之於白玉碗，表裡瑩徹，如碧琉璃。久食令人長壽，顏如童子，發白者應時而黑。逮及沉痾眇跛，無不療焉。〈（出《杜陽雜編》）〉
　　大中初，女蠻國貢雙龍犀，有二龍，鱗鬣爪角悉備。明霞錦，雲〈（明抄本「雲」作「雲」）〉煉水香麻以為色，光渾映耀，芬馥著人，五色相間，而美於中華錦。其國人危髻金冠，纓〈（「纓」原作「頭」，據明抄本改。）〉絡被體，故謂之菩薩蠻。當時倡優，遂制《菩薩蠻》曲，文士亦往往聲其詞。更女王國貢龍油綾魚油錦，文采多異，入水不濡，雲有龍油魚油也。優者更作《女王國》曲，音調宛暢，傳於樂部矣。〈（出《杜陽雜編》）〉
　　都播國，鐵勒之別種也，分為三部，自相統攝。其俗結草為廬，無牛羊，不知耕稼。多百合，取以為糧。衣貂鹿之皮，貧者亦緝鳥羽為服。國無刑罰，偷盜者倍徵其贓。〈（出《神異錄》）〉
　　骨利國居回紇北方，瀚海之北。勝兵四千。地出名馬。晝長夜短，天色正曛，煮一羊胛才熟，東方已曙，蓋近日入之所也。〈（出《神異錄》）〉
　　突厥事祆神，無祠廟，刻氈為形，盛於毛袋，行動之處，以脂蘇塗，或繫之竿上，四時祀之。堅昆部落，非狼種。其先所生之窟，在曲漫山北，自謂上代有神，與牸牛交於此窟。其人發黃目綠，赤髭髯。其髭髯俱黑者，漢將李陵及兵眾之後也。西屠，俗染齒令黑。〈（出《酉陽雜俎》）〉
　　突厥之先曰射摩。舍利海有〈（「有」原作「神」，據明抄本改。）〉神，在阿史得蜜西。射摩有神異，海神女每日暮，以白鹿迎射摩入海，至明送出，經數十年。後部落將大獵，至夜中，海神謂射摩曰：「明日獵時，爾上代所生之窟，當有金角白鹿出。爾若射中此鹿，畢形與吾來往；或射不中，即緣絕矣。」至明入圍，果所生窟中，有白鹿金角起。射摩遣其左右固其圍，將跳出圍，遂殺之。射摩怒，遂手斬阿唲首領，仍誓之曰：「自此之後，須以〈（「以」字原缺，據明抄本補。）〉人祭天。〈（明抄本「天」作「纛」。）〉常取阿唲。」〈（明抄本「常取阿唲」四字作「如阿唲例。」）〉即取部落子孫斬之以祭也。至今突厥以人祭纛，〈（「纛」字原缺，據明抄本補。）〉部落用之。射摩既斬阿唲，至暮還。海神女執射摩曰：「爾手斬人，血氣腥穢，因緣絕矣！」〈（出《酉陽雜俎》）〉
　　唐貞元中，王師大破吐蕃於青海。臨陣，殺吐蕃大兵馬使乞藏遮，遮及諸者。〈（明抄本「及」作「乃」，「者」作「酋」。）〉或雲，是尚結贊男女。吐蕃乃收屍歸營。〈（「營」字原空缺，據明抄本補。）〉有百餘人，行哭隨屍，威儀絕異。使一人立屍旁代語，使一人問，「瘡痛乎？」代語者曰：「痛。」即膏藥塗之。又問曰：「食乎？」代者曰：「食。」即為具食。又問曰：「衣乎？」代者曰：「衣。」即命裘衣之。又問：「歸乎？」代者曰：「歸。」即具輿馬，載屍而去。譯語者傳也。若此異禮，必其國之貴臣也。〈（出《咸通錄》。明抄本作出《咸通甸圍錄》。）〉
　　西北荒中，有玉饋之酒，酒泉注焉。廣一丈，深三丈，酒美如肉，清澄如鏡。有玉樽玉籩，取一樽，復生焉，與天同休，無干時。石邊有脯焉，味如獐脯。飲此酒，人不生死。此井間人，與天同生，雖男女不夫婦，故言不生死。〈（出《神異記》）〉
　　西北海戌亥之地，〈（「地」字原缺，據陳校本補。）〉有鶴民國。人長三寸，日行千里，而步疾如飛，每為海鶴所吞。其人亦有君子小人。如君子，性能機巧，每為鶴患。常刻木〈（「木」原作「吐」，據明抄本改。）〉為己狀，或數百，聚於荒野水際，以為小人，吞之而有患。凡百千度，後見真者過去，亦不能食。人多在山澗溪岸之旁，穿穴為國，或三十步五十步為一國，如此不啻千萬。春夏則食路草實，秋冬食草根，值暑則裸形，遇寒則編細草為衣。亦解服氣。〈（出《窮神秘苑》）〉
　　一說，四海之外，有鵠國焉。男女皆長七寸，為人自然有禮，好經諭跪拜。其人皆壽三百歲，行千里，百物不敢犯之。雖畏海鶴，陳章與齊桓公言，鵠遇吞之，亦壽三百歲。此人鵠中不死，而鵠亦一舉千里。陳章與齊桓公所言小人也。〈（出《神異錄》）〉
　　盧文進，幽州人也，至南，封范陽王。嘗雲，陷契丹中，屢又絕塞射獵，以給軍食。正晝方獵，忽天色晦黑，眾星粲然。眾皆懼，捕得蕃人問之。至所謂笡卻日也，此地以為常，尋當復矣。頃之乃明，日猶午也。又雲，常於無定河，見人胸〈（「胸」原作「腦」，據明抄本改）〉骨一條，大如柱，長可七尺雲。〈（出《稽神錄》）〉
　　毋丘儉遣王傾追高麗王官，〈（明抄本無「官」字，按《博物志》「官」作「宮」）〉盡沃沮東東界。問其耆老，海東有人不。耆老言。國人嘗乘船捕魚，遭風，見吹數十日，東得一島。上有人，言語不相曉。其俗嘗以七月，取童女沉海。又言有一國，亦在海中，純女無男。
　　又說，得一布衣，從海中浮出，其身如中人衣，其兩袖長二丈。〈（「丈」原作「尺」，據明抄本改。）〉又得一破船，隨浪出，在海岸邊。有一人，項中復有面，生得〈（「得」原作「的」，據明抄本改。）〉之，與語不相通，不食而死。其地皆在沃沮東大海中。〈（出《博物志》）〉
　　李章武有人臘三寸餘，頭髀肋成就，眉目分明，言是僬僥國人。〈（出《酉陽雜俎》）〉
