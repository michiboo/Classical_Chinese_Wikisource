　　秦獄吏程邈善大篆，得罪始皇，囚於雲陽獄。增減大篆篆體，去其繁複。始皇善之，出為御史。名書曰「隸書」。扶風曹喜，後漢人，不知其官。善篆隸，小異李斯，見師一時。陳留蔡邕，後漢人，左中郎將。善篆，彩喜之法。真定直父碑文，猶傳於世，篆者師焉。杜陵陳遵，後漢人，不知官。善篆隸，每書，一坐皆驚。時人謂為「陳驚坐」。上谷王次仲，後漢人，作八分楷法。師宜官，後漢，不知何許人。宜官為大字方一丈，小字方寸千言。耿球碑是宜官書。甚自矜重。或空至酒家，先書其壁，觀者雲集，酒因大售。至飲足，削書而退。安定梁鵠，後漢人，官至選部尚書。乃師宜官法。魏武重之，常以書懸帳中。宮殿題署，多是鵠手也。〈（出王僧虔《名書錄》）〉
　　陳留邯鄲淳為魏臨淄侯文學。得次仲法，〈（法字原缺，據《法書要錄》補）〉名在鵠後，毛弘，鵠弟子。秘書八分，皆傳弘法。又有左子邑，與淳小異，亦有名。京兆杜度為魏齊相，始有草名。安平崔瑗，後漢濟北相，亦善草書。平符堅，得摹崔瑗書，王子敬去，極似張伯英。瑗子湜官至尚書，亦能草。弘農張芝高尚不仕，善草書，精勁絕倫。家之衣帛，必先書而後練。臨池學書，池水盡墨。每書雲，「匆匆不暇草」。時人謂為「草聖」。芝弟昶，漢黃門侍郎，亦能草。今世人所云芝書者，多是昶也。〈（出王僧虔《名書錄》）〉
　　姜詡、梁宣、田彥和及司徒韋誕，皆伯英弟子，並善草。誕最優，魏宮館寶器，皆是誕書。魏明帝起凌雲台，誤先釘榜，而未之題。以籠盛誕，轆轤引上書之，去地二十五丈。誕甚危懼，乃戒子孫，絕此楷法。子少季亦有能稱。羅暉、趙恭不詳何許人，與伯英同時，見稱西州。而矜許自與，眾頗惑之。伯英與朱寬書自敘云：「上比崔、杜不足，下方羅、趙有餘。」河間張起亦善草書，不及崔張。劉德升善為行書，不詳何許人。潁川鍾繇，魏太尉。同郡胡昭、公車徵，二家俱學於德升。而胡書肥，鍾書瘦。有三體，一曰銘石之書，最妙者也；二曰章程書；三曰狎書。相聞者也。繇子會，鎮西將軍。絕能學人書，改易鄧艾上章，事莫有知者。河東魏〈（明抄本魏作衛）〉覬，魏尚書僕射。善草及古文，略盡其妙，草體微瘦，而筆跡精熟。覬子瓘為晉太保，彩芝法，以覬法參之。更為草稿，稿是相聞書也。瓘子恆亦善書，博識古文字。燉煌索靖，張芝姊子孫，晉徵西司馬，亦善草。陳國何元公亦善草書。吳人皇象能草，世稱沉著痛快。滎陽陳〈（「陳」原作「姊」，據《法書要錄》改）〉暢，晉秘書令史，善八分。〈（出《名書錄》）〉
　　王羲之《告誓文》，今之所傳即其稿本。不具年月日朔。其真本維永和十年三月癸卯九月辛亥，〈（劉禹錫嘉話錄癸卯九月辛亥作癸卯朔九日辛亥，此有脫誤）〉而書亦真。開元初，潤州江寧縣瓦棺寺修講堂，匠人於鴟吻內竹筒中得之，與一沙門。至八年，縣丞李延業求得。上歧王，王以獻上。留內不出。或雲，其後卻借歧王。十二年，王家失火，圖書悉為灰燼，此書已見焚矣。〈（出《國史異纂》）〉
　　王慄，羲之之叔也，善書畫。嘗謂右軍曰：「吾諸事不足道，唯書畫可法。」晉明帝師其畫，王右軍學其書。〈（出《尚書故實》）〉
　　東都頃年創造防秋館，穿掘多蔡邕鴻都學所書石經，後洛中人家往往有之。王羲之《借船帖》，書之尤工者也。故山北盧匡，寶惜有年。盧公致書借之，不得。云：「只可就看，未嘗借人也。」盧除潞州，旌節在途，才數程，忽有人將書帖就盧求售。閱之，乃《借船帖》也。驚異問之，云：「盧家郎君要錢，遣賣耳。」盧歎異移時，不問其價，還之。後不知落於何人。京師書儈孫盈者，名甚著。盈父曰仲容，亦鑒書畫，精於品目。豪家所寶，多經其手，真偽無所逃焉。公《借船帖》，是孫盈所蓄，人以厚價求之，不果。盧公時其急切，減而賑之，日久滿百千，方得。盧公韓太仲外孫也，故書畫之尤者，多閱而識焉。〈（出《尚書故實》）〉
　　晉書中有飲食名「寒具」者，亦無註解處。後於《齊民要術》並《食經》中檢得，是今所謂「糫餅」。桓玄嘗盛陳法書名畫，請客觀之。客有食寒具，不濯手而執書畫，因有污，玄不懌。自是會客不設寒具。〈（出《尚書故實》）〉
　　貞觀十年，太宗謂魏徵曰：「世南沒後，無人可與論書。」徵曰：「褚遂良後來書流，甚有法則。」於是召見。太宗嘗以金帛購王羲之書跡，天下爭齎古書，詣闕以獻，時莫能辨其真偽。遂良備論所出，咸為證據，一無舛誤。十四年四月二十三日，太宗為真草書屏風，以示群臣。筆力遒利，為一時之絕。購求得人間真行，凡二百九十紙，裝為七十卷，草書二十紙，裝為八十卷。每聽政之暇，時閱之。嘗謂朝臣曰：「書學小道，初非急務。時或留心，亦勝棄日。凡諸藝，未嘗有學而不得者也。病在心力懈怠，不能專精耳。今人學古人之書，殊不學其形勢，唯在求其骨力。得其形勢，筆力自生。」〈（出《譚賓錄》）〉
　　太宗酷學書法。有大王真跡三千六百紙，率以一丈二尺為一軸。寶惜者獨《蘭亭》為最，置於座側，朝夕觀覽。嘗一日，附耳語高宗曰：「吾千秋萬歲後，與吾《蘭亭》將去也。」及奉諱之日，用玉匣貯之，藏於昭陵。〈（出《尚書故實》）〉
　　龍朔二年四月，高宗自書與遼東諸將。許敬宗曰：「許閱師愛書，可於朝示之神功。」二年，上謂鳳閣侍郎王方慶曰：「卿家合有書法。」方慶奏曰：「臣十代再從伯祖羲之，先有四十餘紙。貞觀十二年，先臣進訖。有一卷，臣近已進訖。臣十一代祖導，十代祖〈（導十代祖四字原缺，據《法書要錄》補）〉洽，九代祖詢，八代祖曇首，七代祖僧綽，六代祖仲寶，五代祖騫，高祖規，曾祖褒，並九代三從伯祖晉中書令獻之。以下二十八人書，共十卷，見在。」上御武成殿召群臣，取而觀之。仍令鳳閣舍人崔融作序，自為寶章集，以賜方慶，朝野榮之。〈（出《譚賓錄》）〉
　　開元十六年五月，內出二王真跡及張芝、張昶等書，總一百六十卷，付集賢院。令集字拓兩本進，賜諸王。其書皆是貞觀中，太宗令魏徵、虞世南、褚遂良等定其真偽。右軍之跡，凡得真行二百九十紙，裝為七十卷；草書二千紙，裝為〈（按上自右軍之跡至裝為共二十五字，原缺，據《法書要錄》補）〉八十卷。小王張芝等跡，各隨多少勒帙。以「貞觀」字為印，印縫及卷之首尾。其草跡，又令褚遂良真書小字，帖紙影之。其中古本，亦有是梁隋官本者。梁則滿騫、徐僧權、沈熾文、朱異，隋則江總、姚察等署記。太宗又令魏褚等，卷下更署名以記之。其《蘭亭》本，相傳雲在昭陵玄宮中。《樂毅論》，長安中太平公主奏借出外拓寫，因此遂失所在。五年，敕陸元悌、魏哲、劉懷信等檢校換褾。每卷分為兩卷，總見在有八十卷，餘並失墜。元悌又割去前代記署，以己之名氏代焉。玄宗自書「開元」二字，為印記之。右軍凡一百三十卷，小王二十八卷，張芝、張昶各一卷。右軍真行書，惟《黃庭》、《告誓》等卷存焉。又得滑州人家所藏右軍《扇上真尚書宣示》，及小王行書《白騎遂》等二卷。其書有「貞觀年」舊摽織成字。〈（出《譚賓錄》）〉
　　張懷瓘《書斷》曰：「篆、籀、八分、隸書、章草、草書、飛白、行書，通謂之八體，而右軍皆在神品。右軍嘗醉書數字，點畫類龍爪，後遂有龍爪書。如科鬥、玉箸、偃波之類，諸家共二十五般。〈（出《尚書故實》）〉
　　李都荊南從事時，朝官親熟。自京寓書，蹤甚惡。李寄詩戲曰：「草緘千里到荊門，章草縱橫任意論。應笑鍾張虛用力，卻教羲、獻枉勞魂。惟堪愛惜為珍寶，不敢留傳誤子孫。深荷故人相厚處，天行時氣許教吞。」〈（出《抒情詩》）〉
　　大曆中，東都天津橋有乞兒，無兩手，以右足夾筆，寫經乞錢。欲書時，先用擲筆高尺餘，以足接之，未嘗失落。書跡官楷，手書不如也。〈（出《酉陽雜俎》）〉
　　李德裕作相日，人獻書帖。德裕得之執玩，頗愛其書。盧弘宣時為度支郎中，有善書名。召至，出所獲者書帖，令觀之。弘宣持帖，久之不對。德裕曰：「何如？」弘宣有恐悚狀曰：「是某頃年所臨小王帖。」太尉彌重之。〈（出《盧氏雜說》）〉
　　嶺南兔，嘗有郡牧得其皮。使工人削筆，醉失之。大懼。因剪己鬚為筆，甚善。更使為之，工者辭焉。詰其由，因實對。遂下令，使一戶輸人鬚。或不能致，輒責其直。〈（出《嶺南異物志》）〉
