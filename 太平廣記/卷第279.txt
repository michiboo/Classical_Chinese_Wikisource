　　大業中，有人嘗夢鳳凰集手上，深以為善徵，往詣蕭吉占之。吉曰：「此極不祥之夢。」夢者恨之，而以為妾言。後十餘日，夢者母死。遣所親往問吉所以，吉云：「鳳鳥非梧桐不棲，非竹實不食，所以止君手上者，手中有桐竹之象。《禮》云：苴杖竹也，削杖桐也。是以知必有重憂耳。」〈（出《大業拾遺記》）〉
　　唐貞觀中，侯君集與庶人承乾通謀，意不自安。忽夢二甲士錄至一處，見一人高冠奮髯，叱左右，取君集威骨來。俄有數人操屠刀，開其腦上及右臂間，各取一骨片，狀如魚尾。因弇囈而覺，腦臂猶痛。自是心悸力耗，至不能引一鈞弓。欲自首，不決而敗。〈（出《酉陽雜俎》）〉
　　唐右丞盧藏用、中書令崔湜太平黨，被流嶺南。至荊州，湜夜夢講坐下聽法而照鏡。問善占夢張猷。謂盧右丞曰：「崔令公大惡，夢坐下聽講，法從上來也。鏡字金旁竟也。其竟於今日乎。」尋有御史陸遺免齎敕令湜自盡。〈（出《朝野僉載》）〉
　　李林甫夢一人，細長有髯，逼林甫，推之不去。林甫寤而言曰：「此裴寬欲謀替我。」〈（出《談賓錄》）〉
　　洛州杜玄有牛一頭，玄甚憐之。夜夢見其牛有兩尾，以問占者李仙藥，曰：「牛字有兩尾，失字也。」經數日，果失之。〈（出《朝野僉載》）〉
　　安祿山以討君側為名，歸罪楊氏，表陳其惡，乃牒東京送表。議者以其辭不利楊氏，難於傳送。又恐他日祿山見殛，乃使大理主簿召皎送表至京。玄宗覽之不悅，但傳詔言皎還。皎出中書，見國忠，問：「送胡之表，無乃勞耶？賴其不相非狀，忽有惡言，亦當送之乎？」呵使速去。皎還至戲口驛，意甚忙忙，坐廳上繩床，恍然如夢。忽覺繩床去地數丈，仰視，見一人介冑中立，呵叱左右二十餘人，令撲己。雖被拖拽，廳上復有一人，短帽紫衣來云：「此非蔣清，無宜殺也。」遂見釋放。皎數日還至洛，逆徒尋而亦至。皎與流輩數人守扃待命，悉被收縛。皎長大，有容止，而立居行首，往見賊將田乹貞。乹貞介冑而立，即前床間所夢者也。逆呵呼皎云：「何物小人，敢抗王師。」命左右僕殺。手力始至，嚴莊遽從廳下曰：「此非蔣清，無宜加罪。」乹貞方問其姓，云：「姓召。」因而見釋。次至蔣，遂遇害也。〈（出《廣異記》）〉
　　隴西李捎雲，范陽盧若虛女婿也。性誕率輕肆，好縱酒聚飲。其妻一夜，夢捕捎雲等輩十數人，雜以娼妓，悉被發肉袒，以長索繫之，連驅而去，號泣顧其妻別。驚覺，淚沾枕席，因為說之。而捎雲亦夢之，正相符會。因大畏惡，遂棄斷葷血，持金剛經，數請僧齋，三年無他。後以夢滋不驗，稍自縱怠，因會中友人，逼以酒炙。捎雲素無檢，遂縱酒肉如初。明年上巳，與李蒙、裴士南、梁褒等十餘人，泛舟曲江中，盛選長安名倡，大縱歌妓。酒正酣舟覆，盡皆溺死。〈（出《廣異記》）〉
　　監察御史李叔霽者，與兄仲雲俱進士擢第，有名當代。大曆初，叔霽卒。經歲餘，其妹夫與仲雲同寢，忽夢叔霽，相見依依然。語及仲雲，音容慘愴曰：「幽明理絕，歡會無由，正當百年之後，方得聚耳。我有一詩，可為誦呈大兄。詩云：忽作無期別，沉冥恨有餘。長安雖不遠，無信可傳書。」後數年。仲雲亦卒。〈（出《廣異記》）〉
　　涼武公訴，以殊勛之子，將元和之兵，擒蔡破鄆，數年攻戰，收城下壁，皆以仁恕為先，未嘗枉殺一人，誠信遇物，發於深懇。長慶元年秋，自魏博節度使、左僕射、平章事詔徵還京師。將入洛，其衙門將石季武先在洛，夢涼公自北登天津橋，季武為導。以宰相行呵叱動地。有道士八人，乘馬，持絳節幡幢，從南欲上。導騎呵之，對曰：「我迎仙公，安知宰相？」招季武與語，季武驟馬而前。持節道士曰：「可記我言，聞於相公。」其言曰：「聳轡排金闕，乘軒上漢槎。浮名何足戀，高舉入煙霞。」季武元不識字，記性又少，及隨道士信之，再聞已得。道士曰：「已記得，可先白相公。」乃驚覺，汗流被體。喜以為相國猶當上仙，況俗官乎！後三日，涼公果自北登天津橋，季武為導，因入憩天宮寺，月餘而薨。時人以仁恕端慤之心，固合於道，安知非謫仙數滿而去乎。〈（出《續幽怪錄》）〉
　　御史中丞薛存誠，元和末，由台丞入給事中。未期，復亞台長。憲閣清嚴，俗塵罕到，再入之日，浩然有閒曠之思。及廳吟曰：「捲簾疑客到，入戶似僧歸。」後月，閽吏因晝寢未熟，彷彿間，見僧童數十人，持香花幢蓋，作梵唱，次第入台。閽吏呵之曰：「此御史臺，是何法事，高聲入來？」其一僧自稱：「識達，是中丞弟子，來迎本師。師在台，可入省迎乎？」閽吏曰：「此中丞，官亞台，本非僧侶，奈何敢入台門？」即欲擒之。識達曰：「中丞元是須彌山東峰靜居院羅漢大德，緣誤與天人言，意涉近俗，謫來俗界五十年。年足合歸，故來迎耳。非汝輩所知也。」閽吏將馳報，遂驚覺。後數日，薛公自台中遇疾而薨。潛伺其年，正五十矣。〈（出《續玄怪錄》）〉
　　威遠軍小將梅伯成善占夢。有優人李伯憐游涇州乞錢，得米百斛。及歸，令弟取之，過期不至。夜夢洗白馬，訪伯成占之。伯成抒思曰：「凡顐人好反語，洗白馬，瀉〈（瀉字原缺。據明抄本補。）〉白米也。君所憂。或有風水之虞乎？」數日弟至，果言渭河中覆舟，一粒無餘。〈（出《酉陽雜俎》）〉
　　江淮有王生者，榜言解夢。賈客張瞻將歸。夢炊於臼中，問王生，生言：「君歸不見妻矣。臼中炊，因無釜也。」賈客至家，妻卒數月矣。〈（出《酉陽雜俎》）〉
　　有一人夢松生戶前，一人夢棗生屋上，以問補闕於堇，堇言：「松丘壠間所植，棗字重來，重來呼魄之象。」後二人俱卒。〈（出《酉陽雜俎》）〉
　　許州司倉盧彥緒所居圂，夏雨暴至，水滿其中，須臾漏盡。彥緒使人觀之，見其下有古壙，中是瓦棺，有婦人，年二十餘，潔白凝淨，指爪長五六寸，頭插金釵十餘支。銘志云：是秦時人，千載後當為盧彥緒開，運數然也。閉之吉，啟之凶。又有寶鏡一枚，背是金花，持以照日，花如金輪。彥緒取釵鏡等數十物，乃閉之。夕夢婦人云：「何以取吾玩具。」有怒色。經一年而彥緒卒。〈（出《廣異記》）〉
　　柳員外宗元自永州司馬徵至京，意望重用。一日。詣卜者問命，且告以夢，曰：「餘柳姓也，昨夢柳樹仆地，其不祥乎？」卜者曰：「無苦，但憂為遠官耳。」徵其意，曰：「夫生則樹柳，死則柳木。木者牧也，君其牧柳州乎？」竟如其言。後卒於柳州焉。〈（出《因話錄》）〉
　　衛中行為中書舍人時，有故舊子弟赴選，投衛論囑，衛欣然許之。駁榜將出，其人忽夢乘驢渡水，蹶墜水中，登岸而靴不沾濕。選人與秘書郎韓皋有舊，訪之，韓被酒，半戲曰：「公今年選事不諧矣！據夢，衛生相負，足下不沾。」及榜出，果駁放。韓有學術，韓僕射猶子也。〈（出《酉陽雜俎》）〉
　　枝江縣令張汀，子名省躬，汀亡，因住枝江。有張垂者，舉秀才下第，客於蜀，與省躬素未相識。大和八年，省躬晝寤，忽夢一人，〈（一人二字原缺。據明抄本補。）〉自言當家，名垂，與之接，歡狎彌日。將去，留贈詩一首曰：「戚戚復戚戚，秋堂百年色。而我獨茫茫，荒郊遇寒食。」驚覺，遽錄其詩，數日而卒。〈（出《酉陽雜俎》）〉
　　進士王惲，才藻雅麗，尤長體物。著《送君南浦賦》，為詞人所稱。會昌二年，其友人陸休符忽夢被錄至一處，有騶卒止於屏外，見若胥縻數十，王惲在其中。陸欲就之，惲面若愧色，陸強牽之語，惲垂泣曰：「近受一職司，厭人聞。」指其類，「此悉同職也。」休符恍惚而覺。時惲住楊州，其子住太平，休符異所夢，遲明，訪其家信，得王至洛書。又七日，其訃至，計其卒日，乃陸之夢夕也。〈（出《酉陽雜俎》）〉
　　司農卿韋正貫應舉時，嘗至汝州。汝州刺史柳凌留署軍事判官。柳嘗夢有人呈案，中言欠柴一千七百束，因訪韋解之，韋曰：「柴，薪木也。公將此不久乎！」月餘，柳疾卒。素貧，韋為部署，米麥鏹帛，悉前請於官數月矣。唯官中欠柴一千七百束，韋披案，方省柳前夢。〈（出《酉陽雜俎》）〉
　　中書舍人崔暇弟嘏，娶李續女。李為曹州刺史，令兵馬使國邵南勾當障車。後邵南因睡，忽夢崔女在一廳中，女立於床西，崔嘏在床東。女執紅箋，題詩一首，笑授嘏，嘏因朗吟之。詩言：「莫以貞留妾，從他理管弦。容華難久駐，知得幾多年。」夢後才一歲，崔嘏妻卒。〈（出《酉陽雜俎》）〉
　　蘇檢登第，歸吳省家，行及同州澄城縣，止於縣樓上。醉後，夢其妻取筆硯，篋中取紅箋，剪數寸而為詩曰：「楚水平如鏡，周回白鳥飛。金陵幾多地，一去不知歸。」檢亦裁蜀箋而賦詩曰：「還吳東去下澄城，樓上清風酒半醒。想得到家春欲〈（「欲」原作「已」，據明抄本改。）〉暮，海棠千樹已凋零。」詩成，俱送於所臥席下。又見其妻笞檢所挈小青極甚。及寤，乃於席下得其詩，視篋中紅箋，亦有剪處。小青其日暴疾。已而東去，及鄂岳已來，舍陸登舟，小青之疾轉甚。去家三十餘里，乃卒。夢小青云：「瘞我北岸新塋之後。」及殯於北岸，乃遇一新塋，依夢中所約瘞之。及歸，妻已卒。問其日，乃澄城縣所夢之日。謁其塋，乃瘞小青墳之前也。時乃春暮，其塋四面，多是海棠花也。〈（出《聞奇錄》）〉
　　韋檢舉進士不第。常有美姬，一日捧心而卒。檢追痛悼，殆不勝情。舉酒吟詩，悲怨可掬。因吟曰：「寶劍化龍歸碧落，嫦娥隨月下黃泉。一杯酒向青春晚，寂寞書窗恨獨眠。」一日，忽夢姬曰：「某限於修短，不盡箕帚，涕淚潸然，常有後期。今和來篇，口占曰：春雨濛濛不見天，家家門外柳和煙。如今腸斷空垂淚，歡笑重追別有年。」檢終日悒悒不樂，後更夢姬，曰：「郎遂相見。」覺來神魂恍惚，乃題曰：「白浪漫漫去不回，浮雲飛盡日西頹。始皇陵上千年樹，銀鴨金鳧也變灰。」後果即世，皆符兆。〈（出《抒情詩》）〉
　　王蜀時，有朱少卿者，不記其名。貧賤客於成都，因寢於旅舍。夢中有人扣扉覓朱少卿，其聲甚厲，驚覺訪之，寂無影響。復睡，夢中又連呼之。俄見一人，手中執一捲云：「少卿果在此？」朱曰：「吾姓即同，少卿即不是。」其人遂卷文書兩頭，只留一行，以手遮上下，果有「朱少卿」三字。續有一人，自外牽馬一匹直入。云：「少卿領取。」朱視之，其馬無前足，步步側蹶，匍匐而前，其狀異常苦楚。朱大驚而覺，常自惡之。後蜀王開國，有親知引薦，累至司農少卿。無何，膝上患瘡，雙足自膝下俱落，痛苦經旬，五月五日殂。乃馬夢之徵也。〈（出《王氏見聞》）〉
　　孟蜀工部侍郎劉義度，判雲安日。有押衙覃騭，夢與友人胡鍼同在一官署廳前，見有數人，引入劉公，則五木備體，孑然音旨，說理分解，似有三五人執對。久而方退，於行廊下坐，見進食者，皆是鮮血。覃因問，旁人答曰：「公為斷刑錯誤所致，追來亦數日矣。」遂覺。及早，見胡鍼話之，鍼曰：「餘昨夜所夢，一與君葉，豈非同夢乎？」因共秘之。劉公其日果吟《感懷詩》十韻。其一首曰：「昨日方髽髻，如今滿頷髯。紫閣無心戀，青山有意潛。」今其詩皆刊於石上，人皆訝其詩意。不數日而卒，豈非斷刑之有錯誤乎？〈（出《野人閒話》）〉
　　蜀宗正少卿孟德崇，燕王貽鄴之子也。自恃貴族，脫略傲誕。嘗太廟行香，攜妓而往。一夕。夢一老人責之，且取案上筆，叱令開手，大書九十字而覺。翌日，與賓客話及此事，自言「老人責我，是惜我也。書九十字。賜我壽至九十也。」客有封璉戲之曰：「九十字，乃是行書卒字。亞卿其非吉徵乎？」不旬日，果卒。〈（出《野人閒話》）〉
　　荊南節度使高保融有疾，幕吏孫光憲夢在渚宮池與同僚偶坐，而保融在西廳獨處，唯姬妾侍焉。俄而高公弟保勖見召上橋，授以筆硯，令光憲指撝發軍，仍遣廳頭二三子障蔽光憲，不欲保融遙見。逡巡，有具橐鞬將校列行俟命。次見掌節吏嚴光楚鞹而前趨，手捧兩黑物，其一則如黑漆靴而光，其一即尋常靴也。謂光憲曰：「某曾失墨兩挺，蒙王黜責，今果尋獲也。」良久夢覺。翌日，說於同僚。逾月而保融卒，節院將嚴光楚具帖子取處分倒節，光憲請行軍司馬王甲判之。墨者陰黑之物，節而且黑，近於凶象，即向之所夢，倒雙節之謂也。〈（出《北夢瑣言》）〉
　　江南陸洎為常州刺史，不克之任，為淮南副使。性和雅重厚，時輩推仰之，副使李承嗣尤與之善。乙丑歲九月，承嗣與諸客訪之。洎從客曰：「某明年此月，當與諸客別矣。」承嗣問其故，答曰：「吾向夢人以一騎召去，止大明寺西，可數里，至一大府，署曰陽明府。入門西序，復有東向大門，下馬入一室。久之，吏引立階下。門中有二綠衣吏，捧一案。案上有書，有一紫衣秉笏，取書宣云：洎三世為人，皆行慈孝，功成業就，宜授此官，可封陽明府侍郎，判九州都監事。來年九月十七日，本府上事。復以騎送歸，奄然遂寤。靈命已定，不可改矣。」諸客皆嘻然。至明年九月，日使候其起居。及十六日，承嗣復與向候之客詣之，謂曰：「君明日當上事，今何無恙也？」洎曰：「府中已辦，明當行也。」承嗣曰：「吾常以長者重君，今無乃近妖乎？」洎曰：「唯君與我有緣，他日必當卜鄰。」承嗣默然而去。明日遂卒，葬於茱萸灣。承嗣後為楚州刺史卒，葬於洎墓之北雲。〈（出《稽神錄》）〉
　　江南太子校書周延翰，性好道，頗修服餌之事。嘗夢神人以一卷書授之，若道家之經，其文皆七字為句。唯記其末句云：「紫髯之畔有丹砂。」延翰寤而自喜，以為必得丹砂之效。從事建業卒，葬於吳大帝陵側。無妻子，唯一婢名丹砂。〈（出《廣異記》。明抄本作出《稽神錄》）〉
　　虔化縣令王瞻罷任歸建業，泊舟秦淮。病甚。夢朱衣吏執牒至曰：「君命已盡，今奉召。」瞻曰：「命不敢辭，但舟中狹隘，欲寬假之。使得登岸卜居，無所憚也。」吏許諾，以五日為期，至日平明，且當來也。「既寤，便能下床，自出僦舍，營辦凶具，教其子哭踴之節，召六親為別。至期，登榻安臥。向曙乃卒。〈（出《稽神錄》）〉
　　江南大理司直邢陶，癸卯歲，夢人告曰：「君當為涇州刺史，既而為宣州涇縣令。」考滿，復夢其人告云：「宣州諸縣官人，來春皆替，而君官誥不到。」邢甚惡之。至明年春，罷歸，有薦邢為水部員外郎。牒下而所司失去，復請二十餘日，竟未拜而卒。〈（出《稽神錄》）〉
