唐高宗顯慶中，有蜀郡青城民，不得姓名。嘗採藥於青城山下，遇一大薯藥，劚之深數丈，其根漸大如甕。此人劚之不已，漸深五六丈，而地陷不止，至十丈餘。此人墮中，無由而出。仰視穴口，大如星焉。分必死矣。忽旁見一穴，既入，稍大，漸漸匍匐，可數十步，前視，如有明狀。尋之而行，一里餘，此穴漸高。繞穴行可一里許，乃出一洞口。洞上有水，闊數十步。岸上見有數十人家村落，桑柘花物草木，如二三月中。有人，男女衣服，不似今人。耕夫釣童，往往相遇。一人驚問得來之由，遂告所以。乃將小舠子渡之。民告之曰：「不食已經三日矣。」遂食以胡麻飯柏子湯諸菹。止可數日，此民覺身漸輕。問其主人，此是何所，兼求還蜀之路。其人相與笑曰：「汝世人，不知此仙鏡。汝得至此，當是合有仙分。可且留此，吾當引汝謁玉皇。」又其中相呼云：「明日上已也，可往朝謁。」遂將此人往。其民或乘雲氣，或駕龍鶴。此人亦在雲中徒步。須臾，至一城，皆金玉為飾。其中宮闕，皆是金寶。諸人皆以次入謁。獨留此人於宮門外。門側有一大牛，赤色，形狀甚異，閉目吐涎沫。主人令此民禮拜其牛，求乞仙道。如牛吐寶物，即便吞之。此民如言拜乞。少頃，此牛吐一赤珠，大逾徑寸。民方欲捧接，忽有一赤衣童子拾之而去。民再求，得青珠，又為青衣童子所取。又有黃者白者，皆有童子奪之。民遂急以手捧牛口，須臾得黑珠，遽自吞之。黑衣童子至，無所見而空去。主人遂引謁玉皇。玉皇居殿，如王者之像，侍者七人，冠劍列左右，玉女數百，侍衛殿庭。奇異花果，馨香非世所有。玉皇遂問民。具以實對，而民貪顧左右玉女。玉皇曰：「汝既悅此侍衛之美乎。」民俯伏請罪。玉皇曰：「汝但勤心妙道，自有此等；但汝修行未到，須有功用，不可輕致。」敕左右，以玉盤盛仙果，其果紺赤，絕大如拳，狀若世之林檎而芳香無比，以示民曰：「恣汝以手捧之〈自其果紺赤起，至恣汝以手捧之止。原作示民曰：「恣汝以手拱之，所得之數也。其果紺赤，絕大如拳，狀若世之林檎而芳香無比，自手拱之。今據明抄本改〉，所得之數，即侍女之數也。自度盡拱可得十餘。遂以手捧之，唯得三枚而已。玉皇曰：「此汝分也。」初至未有位次。且令前主人領往彼處。敕令三女充侍，別給一屋居之。令諸道侶，導以修行。此人遂卻至前處，諸道流傳授真經，服藥用氣，洗滌塵念。而三侍女亦授以道術。後數朝謁，每見玉皇，必勉甚至意。其地草木，常如三月中，無榮落寒暑之變。度如人間，可一歲餘。民自謂仙道已成，忽中夜而歎。左右問。曰：「吾今雖得道，本偶來此耳。來時妻產一女，才經數日，家貧，不知復如何，思往一省之。玉女曰：「君離世已久，妻子等已當亡，豈可復尋。蓋為塵念未祛，至此誤想。」民曰：「今可一歲矣，妻亦當無恙，要明其事耳。」玉女遂以告諸鄰。諸鄰共嗟歎之。復白玉皇。玉皇命遣歸。諸仙等於水上作歌樂飲饌以送之。其三玉女又與之別，各遺以黃金一鋌，曰：「恐至人世，歸求無得，以此為費耳。」中女曰：「君至彼，倘無所見，思歸，吾有藥在金鋌中，取而吞之，可以歸矣。」小女謂曰：「恐君為塵念侵，不復有仙，金中有藥，恐有〈明抄本有作不〉固耳。吾知君家已無處尋，唯舍東一擣練石尚在，吾已將藥置石下。如金中無，但取此服可矣。」言訖，見一群鴻鵠，天際飛過。眾謂民曰：「汝見此否，但從之而去。」眾捧民舉之，民亦騰身而上，便至鵠群，鵠亦不相驚擾，與飛空。回顧，猶見岸上人揮手相送，可百來人。乃至一城中，人物甚眾。問其地，乃臨海縣也，去蜀已甚遠矣。遂鬻其金資糧，經歲乃至蜀。時開元末年，問其家，無人知者。有一人年九十餘，云：「吾祖父往年因採藥，不知所之，至今九十年矣。」乃民之孫也，相持而泣，云：「姑叔父皆已亡矣，時所生女適人身死，其孫已年五十餘矣。」相尋故居，皆為瓦礫荒榛，唯故砧尚在。民乃毀金求藥，將吞之，忽失藥所在。遂舉石，得一玉合，有金丹在焉。即吞之，而心中明瞭，卻記去路。此民雖仙洞得道，而本庸人，都不能詳問其事。時羅天師在蜀，見民說其去處。乃云：「是第五洞寶仙九室之天。玉皇即天皇也。大牛乃馱龍也。所吐珠，赤者吞之，壽與天地齊；青者五萬歲；黃者三萬歲；白者一萬歲；黑者五千歲；此民吞黑者，雖不能學道，但於人世上亦得五千歲耳。玉皇前立七人，北斗七星也。」民得藥，服卻入山，不知所之，蓋去歸洞天矣。〈出《原仙記》，明抄本作出《原化記》〉
元和初，有元徹、柳實者，居於衡山。二公俱有從父為官浙右。李庶人連累，各竄於歡、愛州。二公共結行李而往省焉。至於廉州合浦縣，登舟而欲越海，將抵交趾，艤舟於合浦岸。夜有村人饗神，簫鼓喧嘩。舟人與二公僕吏齊往看焉。夜將午，俄颶風歘起，斷纜漂舟，入於大海，莫知所適。罥長鯨之鬐，搶巨鼇之背，浪浮雪嶠，日湧火輪。觸蛟室而梭停，撞蜃樓而瓦解。擺簸數四，幾欲傾沉，然後抵孤島而風止。二公愁悶而陟焉，見天王尊像，瑩然於嶺所，有金爐香燼，而別無一物。二公周覽之次，忽睹海面上有巨獸，出首四顧，若有察聽，牙森劍戟，目閃電光，良久而沒。逡巡，復有紫雲自海面湧出，漫衍數百步，中有五色大芙蓉，高百餘丈，葉葉而綻，內有帳幄，若繡綺錯雜，耀奪人眼。又見虹橋忽展，直抵於島上。俄有雙鬟侍女，捧玉合，持金爐，自蓮葉而來天尊所，易其殘燼，炷以異香。二公見之，前告叩頭，辭理哀酸，求返人世。雙鬟不答。二公請益良久。女曰：「子是何人，而遽至此。」二公具以實白之。女曰：「少頃有玉虛尊師當降此島，與南溟夫人會約。子但堅請之，將有所遂。」言訖，有道士乘白鹿，馭彩霞，直降於島上。二公並拜而泣告。尊師憫之曰：「子可隨此女而謁南溟夫人，當有歸期，可無礙矣。」尊師語雙鬟曰：「餘暫修真畢，當詣彼。」二子受教，至帳前行拜謁之禮。見一女未笄，衣五色文采，皓玉凝肌，紅流膩豔，神澄沆瀣，氣肅滄溟。二子告以姓字。夫人哂之曰：「昔時天台有劉晨，今有柳實；昔有阮肇，今有元徹；昔時有劉阮，今有元柳：莫非天也。設二榻而坐。俄頃尊師至，夫人迎拜，遂還坐。有仙娥數輩，奏笙簧簫笛。旁列鸞鳳之歌舞，雅合節奏。二子恍惚。若夢於鈞天，即人世罕聞見矣。遂命飛觴。忽有玄鶴，銜彩牋自空而至曰：「安期生知尊師赴南溟會，暫請枉駕。」尊師讀之，謂玄鶴曰：「尋當至彼。」尊師語夫人曰：「與安期生間闊千年，不值南遊，無因訪話。」夫人遂促侍女進饌，玉器光潔。夫人對食，而二子不得餉。尊師曰：「二子雖未合餉，然為求人間之食而餉之。」夫人曰：「然！」即別進饌，乃人間味也。尊師食畢，懷中出丹籙一卷而授夫人。夫人拜而受之，遂告去。回顧二子曰：「子有道骨，歸乃不難；然邂逅相遇，合有靈藥相貺。子但宿分自有師，吾不當為子師耳。」二子拜。尊師遂去。俄海上有武夫，長數丈，衣金甲，仗劍而進曰：「奉使天真清道〈道原作進，據陳校本改〉不謹，法當顯戮，今已行刑。」遂趨而沒。夫人命侍女紫衣鳳冠者曰：「可送客去。而所乘者何？」侍女曰：「有百花橋可馭二子。」二子感謝拜別。夫人贈以玉壺一枚，高尺餘。夫人命筆題玉壺詩贈曰：「來從一葉舟中來，去向百花橋上去。若到人間扣玉壺。鴛鴦自解分明語。」俄有橋長數百步，欄檻之上，皆有異花。二子於花間潛窺，見千龍萬蛇，遽相交繞為橋之柱。又見昔海上獸，已身首異處，浮於波上。二子因詰使者。使者曰：「此獸為不知二君故也。」使者曰：「我不當為使而送子，蓋有深意欲奉托，強為此行。」遂襟帶間解一琥珀合子，中有物隱隱若蜘蛛形狀，謂二子曰：「吾輩水仙也。水仙陰也，而無男子。吾昔遇番禺少年，情之至而有子，未三歲，合棄之。夫人命與南嶽神為子，其來久矣。聞南嶽回雁峰使者，有事於水府。返日，憑寄吾子所弄玉環往，而使者隱之，吾頗為恨。望二君子為持此合子至回雁峰下，訪使者廟而投之，當有異變。倘得玉環，為送吾子。吾子亦自當有報效耳。慎勿啟之。」二子受之，謂使者曰：「夫人詩云：『若到人間扣玉壺，鴛鴦自解分明語。』何也？」曰：「子歸有事，但扣玉壺，當有鴛鴦應之，事無不從矣。」又曰：「玉虛尊師雲，吾輩自有師，師復是誰？」曰：「南嶽太極先生耳。當自遇之。」遂與使者告別。橋之盡所，即昔日合浦之維舟處，回視已無橋矣。二子詢之，時已一十二年。歡、愛二州親屬，已殞謝矣。問道將歸衡山，中途因餒而扣壺，遂有鴛鴦語曰：「若欲飲食，前行自遇耳。」俄而道左有盤饌豐備，二子食之。而數日不思他味。尋即達家。昔日童稚，已弱冠矣。然二子妻各謝世已三晝。家人輩悲喜不勝，曰：「人云郎君亡沒大海，服闋已九秋矣。」二子厭人世，體以清虛，睹妻子喪，不甚悲感，遂相與直抵回雁峰，訪使者廟，以合子投之。倏有黑龍長數丈，激風噴電，折樹揭屋，霹靂一聲而廟立碎。二子戰慄，不敢熟視。空中乃有擲玉環者。二子取之而送南嶽廟。及歸，有黃衣少年，持二金合子，各到二子家曰：「郎君令持此藥，曰還魂膏，而報二君子。家有斃者，雖一甲子，猶能塗頂而活。」受之而使者不見。二子遂以活妻室，後共尋雲水，訪太極先生，而曾無影響，悶卻歸。因大雪，見大。叟曰：「吾貯玉液者，亡來數十甲子。甚喜再見。」二子因隨詣祝融峰，自此而得道，不重見耳。〈出《續仙傳》〉
