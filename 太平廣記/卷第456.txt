　　西方山中有蛇，頭尾差大，有色五彩。人物觸之者，中頭則尾至，中尾則頭至，中腰則頭尾並至，名曰「率然」。會稽常山，最多此蛇。孫子兵法曰：「將之三軍，勢如率然也。」〈（出《神異經》）〉
　　東海有蛇丘，地險，多漸洳，眾蛇居之，無人民，蛇或人頭而蛇身。〈（出《方中記》）〉
　　崑崙西北有山，周回三萬里，巨蛇繞之，得三週，蛇為長九萬里。蛇常居此山，飲食滄海。〈（出《玄中記》）〉
　　顧渚山頳石洞，有綠蛇長可三尺餘，大類小指。好棲樹杪，視之若鞶帶，纏於柯葉間。無螫毒，見人則空中飛。〈（出《顧渚山記》）〉
　　嶺南有報冤蛇，人觸之，即三五里隨身即至。若打殺一蛇，則百蛇相集。將蜈蚣自防，乃免。〈（出《朝野僉載》）〉
　　山南五溪黔中，皆有毒蛇，烏而反鼻，蟠於草中。其牙倒勾，去人數步，直來，疾如激箭。螫人立死，中手即斷手，中足即斷足，不然則全身腫爛，百無一活，謂蝮蛇也。有黃喉蛇，好在舍上，無毒，不害人，唯善食毒蛇，食飽，垂頭直下，滴沫，地噴起，變為沙蝨。中人為疾。額上有大王字，眾蛇之長，常食蝮蛇。〈（出《朝野僉載》）〉
　　種黍來蛇，燒羚羊角及頭髮，則蛇不敢來。〈（出《朝野僉載》）〉
　　蚺蛇，大者五六丈，圍五六尺。以次者亦不下三四丈，圍亦稱是。身斑，文如錦纈。裡人云，春夏多於山林中等鹿，鹿過則銜之。自尾而吞，唯頭角礙於口外，即深入林樹間，閣其首，伺鹿壞，頭角墜地，鹿身方咽入腹。如此後，蛇極羸弱，及其鹿消。壯俊悅澤，勇健於未食鹿者。或雲，一年則食一鹿。〈（出《嶺表錄異》）〉
　　一說，蚺蛇常吞鹿，鹿消盡，乃繞樹出骨。養瘡時，肪腴甚美。或以婦人衣投之，則蟠而不起。其膽上旬近頭，中旬近尾。〈（出《酉陽雜俎》）〉
　　泉建州進蚺蛇膽，五月五日取時膽。兩柱相去五六尺，擊蛇頭尾，以杖於腹下來去扣之，膽即聚，以刀刲取。藥封放之，不死。復更取，看肋下有痕，即放。〈（出《朝野僉載》）〉
　　雞冠蛇，頭如雄雞有冠。身長尺餘，圍可數寸，中人必死。會稽山下有之。〈（出《錄異記》）〉
　　爆身蛇，長一二尺，形如灰色。聞人行聲，林中飛出，狀若枯枝，橫來擊人，中者皆死。〈（出《錄異記》）〉
　　黃領蛇，長一二尺，色如黃金，居石縫中。欲雨之時，作牛吼聲，中人亦死。四明山有之。〈（出《錄異記》）〉
　　藍蛇，首有大毒，尾能解毒，出梧州陳家洞。南人以首合毒藥，謂之藍藥，藥人立死。取尾服，〈（「服」原作「脂」。據明抄本改。）〉反解毒藥。〈（出《酉陽雜俎》）〉
　　巴蛇食象，三歲而出其骨，食之無心腹之疾。〈（出《博物志》）〉
　　南安蠻江蛇，到五六月，有巨蛇泛流登岸，首如張帽，萬萬蛇隨之，入越王城。〈（出《酉陽雜俎》）〉
　　韶州多兩頭蛇，為蟻封以避水。蟻封者，蟻子聚土為台也。蒼梧亦多兩頭蛇，長不過一二尺。或雲，蚯蚓所化。〈（出《嶺南異物志》）〉
　　顏回、子路共坐於夫子之門，有鬼魅求見孔子，其目若合日，其狀〈（「狀」原作「時」。據明抄本改。）〉甚偉。子路失魄，口噤不得言。顏淵乃納履杖劍前，捲握其腰，於是形化成蛇，即斬之。孔子出觀，歎曰：「勇者不懼，智者不惑；智者不勇，勇者不必有智。」〈（出《小說》）〉
　　周顯王三十二年，蜀使使朝秦。秦惠王數以美女進蜀王，感之故朝。惠王知蜀王好色，許嫁五女於蜀。蜀遣五丁迎之，還到梓潼，見一蛇入穴中，一人攬其尾，拽之不禁。至五人相助，大呼拔蛇，山崩，同時壓殺五丁及秦五女，而山分為五嶺，直上有平石。蜀王痛悼，〈（「悼」原作「復」，據明抄本改。）〉乃登之，因命曰「五女塚山」，於平石上為「望婦侯」。作「思妻台」。今其山或名「五丁塚」。〈（出《華陽國志》）〉
　　小黃縣者，宋地黃鄉也。沛公起兵野戰，喪皇妣於黃鄉。天下平定，乃使使者以梓宮招魂幽野。於是有丹蛇在水，自灑濯，入於梓宮。其浴處有遺發，故諡曰昭靈夫人。〈（出《陳留風俗傳》）〉
　　漢武帝時，張寬為揚州刺史。先是有老翁二人爭地山，詣州訟疆界，連年不決。寬視事復來，寬窺二翁形狀非人，令卒持戟將入。問：「汝何等精？」翁走，寬呵格之，化為二蛇。〈（出《搜神記》）〉
　　後漢竇武母產武而並產一蛇，送之野中。後母卒，及葬未窆，有大蛇捧草而出，徑至喪所，以頭擊柩，涕血皆流，俯仰詰屈，若哀泣之容。有頃而去，時人知為竇氏之祥。〈（出《搜神記》）〉
　　魯少千者得仙人符，楚王的少兒英為魅所病，請少千。少千未至數十里，止宿。夜有乘鱉蓋車，從數千騎來，自稱伯敬，候少千。遂請內酒數榼，餚餤數案。臨別言：「楚王女病，是吾所為。君若相為一還，我謝君二十萬。」千受錢，即為還，從他道詣楚，為治之。於女舍前，有排戶者，但聞云：「少千欺汝翁。」遂有風聲西北去，視處有血滿盆，女遂絕氣，夜半乃蘇。主使人尋風，於城西北得一死蛇，長數丈，小蛇千百，伏死其旁。後詔下郡縣，以其日月，大司農失錢二十萬，太官失案數具。少千載錢上書，具陳說，天子異之。〈（出《列異傳》）〉
　　張承之母孫氏懷承之時，乘輕舟游於江浦之際，忽有白蛇長三丈，騰入舟中。母咒曰：「君為吉祥，勿毒噬我。」乃篋而將還，置諸房內。一宿視之，不復見蛇，嗟而惜之。鄰人相謂曰：「昨見張家有一白鶴，聳翮凌雲。」以告承母，使筮之。卜人曰：「此吉祥也。蛇鶴延年之物，從室入雲，自卑升高之象。昔吳王闔閭葬其妹，殉以美女，名劍寶物，窮江南之富。未及十七年，雕雲覆於溪谷，美女游於街上，白鶴翔於林中，白虎嘯於山側，皆是昔之精靈。今出世，當使子孫位超臣極，擅名江表。若生子，可以為名。」及生承，名白鶴。承生昭，位至丞相，為輔吳將軍，年逾九十，蛇鶴之祥也。〈（出王子年《拾遺記》）〉
　　車騎將軍巴郡馮緄為議郎，發綬笥，有二赤蛇可長三尺，分南北走。大用憂怖，卜云：「此吉祥也，君後當為邊將，以東為名。」復五年，果為大將軍，尋拜遼東太守。〈（出《風俗通》）〉
　　晉咸寧中，魏舒為司徒。府中有蛇二，其長十丈，屋廳事平脊之上，止之數年，而人不知。但怪府中數失小兒及雞犬之屬。後一蛇夜出，經柱側，傷於刃，病不能登，於是覺之。發徒數百，共攻擊移時，然得殺之。視所居，骨骼盈宇之間，於是毀府舍，更立之。〈（出《搜神記》）〉
　　杜預為荊州刺史，鎮襄陽時。有宴集，大醉，閉齋獨眠，不聽人前。後嘗醉，外聞〈（「聞」原作「有」，據明抄本改。）〉齋中嘔吐，其聲甚苦，莫不悚栗。有一小吏，私開戶看之，正見床上一大蛇，垂頭床邊吐，都不見人，出密道如此。〈（出《劉氏小說》）〉
　　永嘉末，豫章有大蛇，長十餘丈，斷道，經過者，蛇輒吸取之，吞噬已百數。道士吳猛與弟子殺蛇，猛曰：「此是蜀精，蛇死而蜀賊當平。」既而果杜弢滅也。〈（出《豫章記》）〉
　　晉顏含嫂病，鬚髯蛇膽，不能得。含憂歎累日，有一童子持青囊授含，含視，乃蛇膽也，童子化為青鳥飛去。〈（出《晉中興書》）〉
　　司馬軌之字道援，善射雉。太元中，將媒下翳，此媒雊，野雉亦應。試令尋覓所應者，頭翅已成雉，半身故是蛇。晉中朝武庫內，忽有雉，時人或謂為怪。張司空云：「此蛇所化耳。」即使搜庫中，果得蛇蛻。〈（出《異苑》）〉
　　太元中，汝南人入山，見一竹，中蛇形已成，上枝葉如故。吳郡桐廬〈（「郡桐廬」原作「都相慮」，據《異苑》三改。）〉人嘗伐餘遺竹。一宿，見竿為雉，頭頸盡就，身猶未變化，亦竹為蛇之化。〈（出《異苑》）〉
　　吳興章苟於田中耕，以飯置菰裡，每晚取食，飯亦已盡，如此非一。後伺之，見一大蛇偷食，苟逐以鈌叉之。蛇走，苟逐之，至一穴，但聞啼聲云：「斲傷我矣。」或言付雷公，令霹靂殺。須臾，雷雨，霹靂覆苟上，苟乃跳梁大罵曰：「天使我貧窮，展力耕墾。蛇來偷食，罪當在蛇，反更霹靂我耶？乃是無知雷公。雷公若來，吾當以鈌斲汝腹！」須臾，雲雨漸散，轉霹靂於蛇穴中，蛇死者數十。〈（出《搜神記》）〉
　　晉太元中，士人有嫁女於近村者。至時，夫家遣人來迎，女家好發遣，又令女弟送之。既至，重門累閣，擬於王侯。廊柱下有燈火，一婢子嚴妝直守，後房帷帳甚美。至夜，女抱乳母涕泣，而口不得言。乳母密於帳中，以手潛摸之，得一蛇，如數圍柱，纏其女，從足至頭。乳母驚走出，柱下守燈婢子，悉是小蛇，燈火是蛇眼。〈（出《續搜神紀》）〉
　　西晉末，慕容熙光始三年，熙出遊還，城南有柳樹如人呼曰：「大王止。」熙惡之，伐其樹，下有蛇，長一丈。至六年，熙為馮政〈（按《晉書》載記，「政」當作「跋」。）〉所滅。〈（出《廣古今五行記》）〉
　　益州邛都縣有老姥家貧孤獨，每食，輒有小蛇，頭上有角，在柈之間。姥憐而飼之，後漸漸長大丈餘。縣令有馬，忽被蛇吸之，令因大怒，收姥。姥云：「在床下。」遂令人發掘，愈深而無所見，縣令乃殺姥。其蛇因夢於令曰：「何故殺我母？當報仇耳！」自此每常聞風雨之聲。三十日，是夕，百姓咸驚相謂曰：「汝頭何得戴魚。」相逢皆如此言。是夜，方四十里，整個城一時俱陷為湖，土人謂之邛河，亦邛池。其母之故宅基獨不沒，至今猶存。魚人彩捕，必止宿。又言此水清，其底猶見城郭樓檻宛然矣。〈（出《窮神秘苑》）〉
　　天門山，山多峻秀，岩谷逶邐。有大巖壁直上數千仞，草木交連，雲霧擁蔽。其下有逕途微細，行人往，忽然上飛而出林表，若升仙，遂絕世。如此者漸不可勝紀，往來南北，號為仙谷。時有樂於道者，不遠千里而來，洗浴岩畔，以來升仙，在〈（「在」字原缺，據明抄本補。）〉此林下，無不飛去。會一夕，有智能者謂他人曰：「此必妖怪，非是仙道。」因以石自係，而牽一犬入其谷，犬復飛去，然知是妖邪之氣以噏之。乃遣近山鄉里，募年少者數百人，執兵器，持大棒。而先縱火燒其草，及伐竹木，至山畔觀之，遙見一物，長數十丈，高下隱隱，垂頭下望。及更漸逼，乃一大蟒蛇。於是命少年鼓躍擊射，然後斲刺。而口張尺餘，尚欲害人，力不加眾，久乃卒。其所吞人骨與他獸之骸，積〈（「積」原作「稍」，據明抄本改。）〉在左右如阜焉。又有人出行，墜深泉澗者，無出路。饑餓分死，左右見龜蛇甚多，朝暮引頸向東方，人因伏地學之，遂不復饑。體加輕便，能登岩岸。數年後，試竦身舉臂，遂超出澗上，即得還家。顏色悅懌，頗更黠慧勝故。還食谷，啖滋味，百餘日中，復其本質。〈（出《博物志》）〉
　　唐忻州刺史是天荒闕，前後歷任多死。高宗時，有金吾郎將來試此官。既至，夜獨宿廳中。二更後，見簷外有物黑色，狀如大船，兩目相去數丈。刺史問為何神，答云：「我是大蛇也。」刺史令其改貌相與語，蛇遂化作人形，來至廳中。乃問何故殺人，蛇云：「初無殺心，其客自懼而死爾。」又問：「汝無殺心，何故數見形軀？」曰：「我有屈滯，當須府主謀之。」問有何屈，曰：「昔我幼時，曾入古塚，爾來形體漸大，求出不得。狐兔狸狢等，或時入塚，方得食之。今長在土中，求死不得，故求於使君爾。」問：「若然者，當掘出之，如何？」蛇云：「我逶迤已十餘里，若欲發掘，城邑俱陷。今城東有王村，村西有楸樹。使君可設齋戒，人掘樹深二丈，中有鐵函，開函視之，我當得出。」言畢辭去。及明，如言往掘，得函，歸廳開之，有青龍從函中飛上天，逕往殺蛇，首尾中分。蛇既獲死。其怪絕矣。〈（出《廣異記》）〉
　　鄱陽餘干縣令，到官數日輒死，後無就職者，宅遂荒。先天中，有士人家貧，來為之。既至，吏人請令居別廨中，令因使治故宅，剪薙榛草，完葺牆宇。令獨處其堂，夜列燭伺之。二更後，有一物如三斗白囊，跳轉而來床前，直躍升幾上。令無懼色，徐以手倀觸之，真是韋囊而盛水也。乃謂曰：「為吾徙燈直西南隅。」言訖而燈已在西南隅。又謂曰：「汝可為我按摩。」囊轉側身上，而甚便暢。又戲之曰：「能使我床居空中否？」須臾，已在空中。所言無不如意。將曙，乃躍去。令尋之，至舍池旁遂滅。明日，於滅處視之，見一穴，才如蟻孔，掘之，長丈許而孔轉大，圍三尺餘，深不可測。令乃敕令多具鼎鑊樵薪，悉汲池水為湯，灌之。可百餘斛，穴中雷鳴，地為震動。又灌百斛，乃怗然無聲，因並力掘之，數丈，得一大蛇，長百餘尺。旁小者巨萬計，皆並命穴中。令取大者脯之，頒賜縣中，後遂平吉。〈（出《廣異記》）〉
　　華陰縣令王真妻趙氏者，燕中富人之女也，美容貌，少適王真。洎隨之任，近半年，忽有一少年，每伺真出，即輒至趙氏寢室。既頻往來，因戲誘趙氏私之。忽一日，王真自外入，乃見此少年與趙氏同席，飲酌歡笑，甚大驚訝。趙氏不覺自僕氣絕，其少年化一大蛇，奔突而去。真乃令侍婢扶腋起之，俄而趙氏亦化一蛇，奔突俱去，王真遂逐之，見隨前出者俱入華山，久之不見。〈（出《瀟湘錄》）〉
　　朱覲者，陳蔡遊俠之士也。旅遊於汝南，棲逆旅，時主人鄧全賓家有女，姿容端麗，常為鬼魅之幻惑，凡所醫療，莫能愈之。覲時過友人飲，夜艾方歸，乃憩歇於庭。至二更，見一人著白衣，衣甚鮮潔，而入全賓女房中。逡巡，聞房內語笑甚歡，不成寢，執弓矢於黑處，以伺其出。候至雞鳴，見女送一少年而出，覲射之，既中而走。覲復射之，而失其跡。曉乃聞之全賓，遂與覲尋血跡，出宅可五里已來，其跡入一大枯樹孔中。令人伐之，果見一蛇，雪色。長丈餘，身帶二箭而死。女子自此如故，全賓遂以女妻覲。〈（出《集異記》）〉
