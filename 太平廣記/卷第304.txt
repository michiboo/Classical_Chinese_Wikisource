　　至德二年，十月二十三日，豐樂裡開業寺，有神人足跡甚長，自寺外門至佛殿。先是閽人宿門下，夢一人長二丈餘，被金執槊，立於寺門外。俄而以手曳其門，扃鐍盡解，神人即俯而入寺。行至佛殿，顧望久而沒。閽人驚寤，及曉視其門，已開矣。即具以夢白於寺僧，寺僧共視，見神人之跡。遂告以京兆，京兆以聞。肅宗命中使驗之，如其言。〈（出《異室記》。明抄本作出《宣室志》。陳校本作出《宣室志記》）〉
　　肅宗將至靈武一驛。黃昏，有婦人長大，攜雙鯉，咤於營門曰：「皇帝何在？」眾以為狂。上令潛視舉止。婦止大樹下，軍人有逼視，見其臂上有鱗，俄天黑失所在。及上即位，歸京闕，琥州刺史王奇光。奏女媧墳雲，天寶十三載，大雨晦冥忽沈。今月一日夜，河上有人覺風雷聲，曉見其墳湧出。上生雙柳樹，高丈餘，下有巨石。上初克復，使祝史就其所祭之，至是而見。眾疑婦人是其神也。〈（出《酉陽雜俎》）〉
　　王籍者，太常璿之族子也。乾元中，客居會稽。其奴病死，數日復活，雲，地下見吏，吏曰：汝誰家奴？奴具言之。吏云：「今見召汝郎做五道將軍，因為著力，得免回。」路中多見旌旗隊仗，奴問為何所，答曰：「迎五將軍爾。」既還數日，籍遂死。死之日，人見車騎繽紛，隊仗無數。問其故，皆是迎籍之人也。〈（出《廣異記》）〉
　　暢璀自負才氣，年六十餘，始為河北相衛間一宰。居常慷慨，在縣唯尋術士日者，問將來窮達，而竟不遇。或竊言於暢曰：「何必遠尋，公部下伍伯，判冥者也。」暢默喜。其日入，便具簪笏，召伍伯，升階答拜，命坐設食。伍伯恐聳，不如所為。良久謂之曰：「某自揣才業不後於人，年已六十，官為縣宰。不辭碌碌守職，但恐終不出下流。要知此後如何，苟能晚達。即且守之，若其終無，即當解綬入山，服餌尋道。未能一決，知公是幽冥主者，為一言也。」伍伯避席色沮曰：「小人蒙公異禮如此，是今日有隱於公，即負深恩；不隱即受禍，然勢不得已而言也。某非幽明主者，所掌亦冥中伍伯耳。但於杖數量人之死生。凡人將有厄，皆先受數杖，二十已上皆死，二十已下，但重病耳。以此斟酌，往往誤言於裡中，未嘗差也。」暢即詰之曰：「當今主者為誰？」曰：「召慎不可洩露，鄰縣令某是也。聞即當來此，公自求之，必不可言得之於某。」旬日，鄰宰果來，與暢俱詣州季集。暢凌晨遠迎，館於縣宅，燕勞加等。既至，乃一老翁，七十餘矣。當時天公承平，河北簿尉，皆豪貴子弟。令長甚適後士，老宰謝暢曰：「公名望高，某寒賤。以明法出身，幸因鄰地。豈敢當此優禮。」詞色感愧，乃與之俱詣郡。又與同歸，館於縣宅，益為歡洽。明日將別，其夜，延於深室，具簪笏再拜，如問伍伯之詞，而加懇切。老宰厲聲曰：「是誰言耶？」詞色甚怒，曰：「不白所言人。終不為公言也。」如是久之，暢不得已，乃告伍伯之名，既而俯首拗怒。頃刻，吏白曰：「伍伯於酒壚間暴卒。」暢聞益敬懼，而乞曰轉懇。乃徐謂暢曰：「愧君意深禮重，固不可隱，宜灑掃一院，凡有孔隙，悉塗塞之。嚴戒家人，切不得窺，違者禍及其身。堂上設一榻，置案筆硯，紙七八幅。其夕宰入之，令暢躬自扃鏁。天明，持鑰相迓於此。暢拂旦秉簡，啟戶見之，喜色被面而出。遙賀暢曰：「官祿甚高，不足憂也。」乃遺一書曰：「慎不可先覽。但經一事，初改一官，即聞之。」後自此縣辟從事，拜殿中侍御史，入為省郎諫議大夫。發其書，則除授時日皆不差。及貶辰州司馬，取視之曰：「為某事貶也。」徵為左丞，終工部尚書，所記事無有異詞。〈（出《戎幕間談》）〉
　　喬龜年者，善篆書。養母甚孝。大曆中，每為人書大篆字，得錢即供甘旨。或見母稍失所，必仰天號泣，自恨貧乏。夏月，因自就井。汲新水奉母。忽有一青衣人，自井躍出，立於井旁，謂龜年曰：「君之貧乏，自前定也。何因母稍失所，必號泣訴天也？」龜年疑是神靈，遂拜而對曰：「餘常恨自不能取富貴，以豐侍養。且母年老，而旨甘每缺。雖不憚勤苦於傭筆，甚如所得資助，不足以濟。是以不覺仰天號泣耳。」神人曰：「君之孝已極，上天知之矣。君當於此井中，收取錢百萬，天之賜也。」言訖而滅。龜年乃取之，得錢一百萬。每建珍饌以奉母，仍多不出遊貴達門。後三年，母亡，龜年號慕幾滅性。〈（「性」原作「惟」，據明抄本、許本、黃本改。）〉仍盡以餘錢厚葬其母，復又貧乏。累年，因閒步，至先得錢之井，悵然而言曰：「我往日貧，天賜我錢。今日貧，天不賜之。若天以我為孝子以賜我，豈今日我非孝子耶？」俄爾神人復自井躍出，謂龜年曰：「往日天知爾孝養老母，故賜爾錢，以為甘旨，非濟爾貧乏。今日無旨甘之用，那得恨也。若爾，則昔日之意不為親，乃為已也。」龜年驚愕慚懼，復遂再拜。神人又曰：「爾昔者之孝，聞於上天。今日之不孝，亦聞上天也。當自驅馳，不然，則凍餒而死。今日一言，罪已深矣，不可追也。」言訖復滅。龜年果貧困而卒。
　　賊臣張光晟，其本甚微，而有才用，性落拓嗜酒。壯年為潼關卒，屢被主將鞭笞。因奉役至華州，盛暑驅馳，心不平。過岳祠，遂脫衣買酒，致奠金天王，朗言曰：「張光晟身負才器，未遇知己。富貴貧賤，不能自料，唯神聰鑒，當賜誠告。」祀訖，因極飲大醉，晝寢於碑堂。忽夢傳聲曰：「喚張光晟。」迫蹙甚急，即入一府署，嚴邃異常。導者云：「張光晟到。」拜跪訖，遙見當廳貴人，有如王者，謂之曰：「欲知官祿，但光晟拜相，則天下太平。」言訖，驚寤洽汗，獨怪之。後頻立戰功，積勞官至司農卿。及建中，德宗西狩，光晟奔從。已至開遠門，忽謂同行朝官曰：「今日亂兵，乃涇卒回戈耳！無所統，正應大掠而過。如令有主，禍未可知。朱泚見在涇源，素得人心。今者在城，倘收〈（明抄本收作為）〉涇卒扶持，則難制矣。計其倉遑，未暇此謀。諸公能相逐徑往至泚宅，召之俱西乎？」諸公持疑，光晟即奔馬詣泚曰：「人主出京，公為大臣，豈是宴居之日？」泚曰：「願從公去，命駕將行。」而涇卒已集其門矣。光晟自將逃去，因為泚所縻。然而奉泚甚力，每有戰，常在其間。及神麢之陣，〈（「麢」原作「慶」，據明鈔本改。）〉泚拜光晟僕射平章事，統兵出戰，大敗而還。方寤神告為徵矣。〈（出《集異記》）〉
　　陳少游鎮淮南時，嘗遣軍卒趙某使京師，遺公卿書。將行，誡之曰：「吾有急事，候汝還報。以汝驍健，故使西去。不可少留，計日不至，當死。」趙日馳數百里，不敢怠。至華陰縣，舍逆旅中，寢未熟，忽見一人綠衣，謂趙曰：「我吏於金天王，王命召君，宜疾去。」趙不測，即與使者偕行。至岳廟前，使者入白：「趙某至。」既而呼趙，趨拜階下。其堂上列燭，見一人據案而坐，侍衛甚嚴，徐謂趙曰：「吾有子婿，在蜀數年，欲馳使省視，無可為使者。聞汝善行，日數百里，將命汝使蜀，可乎？」趙辭以相國命西使長安，且有日期，不然當死。今為大王往蜀，是棄相國命也，實不敢還廣陵。且某父母妻子俱在，忍生不歸鄉里。非敢以他辭不奉教，唯大王察之。王曰：「徑為我去，當不至是。自蜀還由長安，未晚也。」即留趙宿廟後空舍中，具食飲。憂惑不敢寐。遂往蜀，且懼得罪；固辭不往，又慮禍及，計未決。俄而漸曉，聞廟中喧闐有聲，因出視，見庭中虎豹麋鹿，狐兔禽鳥，近數萬。又有奇狀鬼神千數，羅列曲躬，如朝謁禮。頃有訴訟者數人偕入，金天斷理甚明，良久退去。既而謂左右呼趙，應聲而去。王命上階，於袖中出書一通，付趙曰：「持此為我至蜀郡，訪成都蕭敬之者與之。吾此吏輩甚多，但以事機密，慮有所洩，非生人傳之不可。汝一二日當疾還，無久留。」因以錢一萬遺之，趙拜謝而行。至門，告吏曰：「王賜以萬錢，我徒行者，安所齎乎？」吏曰：「置懷中耳。」趙即以錢貯懷中，輒無所礙，亦不覺其重也。行未數里，探衣中，皆紙錢耳。即棄道旁。俄有追之者，以數千錢遺之，曰：「向吾誤以陰道所用錢賜君，固無所用，今別賜此矣！」趙受之，晝夜兼行，逾旬至成都。訪肖敬之，以書付之。敬之啟視，喜甚，因命席，謂趙曰：「我人也，家汝鄭間。昔歲赴調京師，途至華陰，遂為金天王所迫為親。今我妻在，與〈（與字原空缺。據黃本補。明鈔本作此。屬上句讀。）〉生人不殊。向者力求一官，今則遂矣。故命君馳報。」即留趙一日，贈縑數段，以還書遣焉。過長安，遂達少游書。得還報，日夜馳行。至華陰，金天見之大喜，且慰勞：「非汝莫可使者。今遣汝還，設相國訊汝，但言為我使。遣汝為裨將，無懼。」即以數十縑與之，曰：「此人間縑帛，可用之。」趙拜謝而徑歸淮南，而少游訊其稽留，趙具以事對。少游怒不信，係獄中。是夕，少游夢一人，介金甲仗劍曰：「金天王告相國，向者實遣趙某使蜀。今聞得罪，願釋之。」少游悸寤，奇歎之且久。明日晨起，話於賓僚，即命釋趙，署為裨將。元和中猶在。〈（出《宣室志》）〉
　　元載布衣時，常與故禮部侍郎張謂友善。貧無僕馬，弊衣徒行於陳蔡。一日天暮，忽大風雷，原野曛黑，二人相與詣道左神廟中以避焉。時有盜數輩，皆仗劍佩弧矢，匿於廟宇下。元張二人忽見之，惶懼益甚，且慮為其所害。二人即負壁而立，不敢動。俄聞廟中有呼者曰：「元相國張侍郎且至，群盜當疾去，無有害於貴人。」群盜相目而驚，遂馳去。二人因偕賀：「吾向者以殍死為憂，今日真神人之語也。」且喜且歎。其後載果相代宗。謂終禮部侍郎。〈（出《宣室志》）〉
　　潁陽裡正說某不得名，曾乘醉還村，至少婦祠醉，因繫馬臥祠門下。久之欲醒，頭向轉，未能起。聞有人擊廟門，其聲甚厲。俄聞中問是何人，答雲所由，令覓一人行雨。廟中〈（「廟中」原作「門外」，據明鈔本改。）〉云：「舉家往岳廟作客，今更無人。」其人云：「只將門下臥者亦得。」廟中〈（「廟中」原作「門外」，據明鈔本改。）〉人云：「此過客，那得使他。」苦爭不免，遂呼某令起。隨至一處，濛濛悉是雲氣，有物如駱駝。某人抱某上駝背，以一瓶授之，誡云：「但正抱瓶，無令傾側。」其物遂行。瓶中水紛紛然做點而下，時天久早。下視見其居處，恐雨不足，因而傾瓶。行雨既畢，所由放還。到廟門見己屍在水中，乃前入便活，乘馬還家。以傾瓶之故，其宅為水所漂，人家盡死。某自此發狂，數月亦卒。〈（出《廣異記》）〉
