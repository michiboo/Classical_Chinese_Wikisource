　　煬帝別敕學士杜寶修《水飾圖經》十五卷，新成。以三月上巳日，會群臣於曲水，以觀水飾。有神龜負八卦出河，進〈（「進」字原缺，據明抄本補。）〉於伏犧；黃龍負圖出河；玄龜銜符出洛；太鱸魚銜籙圖出翠媯之水，並授黃帝；黃帝齋於玄扈，鳳鳥降於洛上；丹甲靈龜銜書出洛授蒼頡；堯與舜坐舟於河，鳳凰負圖；赤龍載圖出河，並授堯；龍馬銜甲文出河授舜；堯與舜遊河，值五老人；堯見四子於汾水之陽；舜漁於雷澤；陶於河濱；黃龍負黃符璽圖出河授舜；舜與百工相和而歌，魚躍於水；白面長人而魚身，捧河圖授禹，舞而入河；禹治水，應龍以尾畫地，導決水之所出；鑿龍門疏河，禹過江，黃龍負舟；玄夷蒼水使者授禹山海經，遇兩神女於泉上；帝天乙觀洛，黃魚雙躍，化為黑玉赤文；姜嫄於河濱履臣人之跡，棄后稷於寒冰之上，鳥以翼薦而履之；王坐靈沼，於牣魚躍；太子發度河，赤文白魚躍入王舟；武王渡孟津，操黃鉞以麾陽侯之波；成王舉舜禮，榮光幕河；穆天子奏鈞天樂於玄池，獵於澡津，獲玄貉白狐；觴西王母於瑤池之上，過九江，黿龜為梁；塗脩國獻昭王青鳳丹鵠，飲於洛溪；王子晉吹笙於伊水，鳳凰降；秦始皇入海，見海神；漢高祖隱芒碭山澤，上有紫雲；武帝泛樓船於汾河，游昆明池，去大魚之鉤〈（「鉤」字原缺，據黃本補。）〉游洛，水神上明珠及龍髓；漢桓帝遊河，值青牛自河而出；曹瞞浴焦水，擊水蛟；魏文帝興師，臨河不濟；杜預造河橋成，晉武帝臨會，舉酒勸預；五馬浮渡江，一馬化為龍；仙人酌醴泉之水；金人乘金船；蒼文玄龜銜書出洛，青龍負書出河，並進於周公；呂望釣磻溪得玉墴，又〈（「又」原作「文」，據明抄本改。）〉釣卞溪獲大鯉魚，腹中得兵鈐；齊桓公問愚公名；楚王渡江得萍實；秦昭王宴於河曲，金人捧水心劍造之；吳大帝臨釣台望葛玄；劉備乘馬渡檀溪；澹臺子羽過江，兩龍夾舟；淄丘訢與水神戰；周處斬蛟；屈原遇漁父；卞隨投潁水；許由洗耳；趙簡子值津吏女；孔子值河浴女子；秋胡妻赴水；孔愉放龜；莊惠觀魚；鄧弘樵徑還風。趙炳張蓋過江；陽谷女子浴日；屈原沉汨羅水；巨靈開山；長鯨吞舟若此等總七十二勢，皆刻木為之。或乘舟，或乘山，或乘平洲，或乘盤石，或乘宮殿。木人長二尺許，衣以綺羅，裝以金碧。及作雜禽獸魚鳥，皆能運動如生，隨曲水而行。又間以妓航，與水飾相次，亦作十二航。航長一丈闊六尺。木人奏音聲，擊磬撞鍾，彈箏鼓瑟，皆得成曲。及為百戲，跳劍舞輪，升竿擲繩，皆如生無異。其妓航水飾，亦雕裝奇妙。周旋曲池，同以水機使之。奇幻之異，出於意表。又作小舸子長八尺，七艘。木人長二尺許，乘此船以行酒。每一船，一人擎酒杯立於船頭，一人捧酒缽次立，一人掌船在船後，二人蕩槳在中央，繞曲水池。回曲之處，各坐侍宴賓客。其行酒船，隨岸而行，行疾於水飾。水飾行繞池一匝，酒船得三遍，乃得同止。酒船每到坐客之處即停住，擎酒木人於船頭伸手。遇酒，客取酒飲訖。還杯，木人受杯，回身向酒缽之人取杓斟酒滿杯。船依式自行，每到坐客處，例皆如前法。此並約岸水中安機，如斯之妙，皆出自黃衰之思。寶時奉敕撰《水飾圖經》，及檢校良工圖畫。既成奏進，敕遣寶共黃衰相知。於苑內造此水飾，故得委悉見之。衰之巧性，今古罕儔。〈（出《大業拾遺記》）〉
　　隋煬帝令造觀文殿。前兩廂為書堂，各十二間。堂前通為閣道。承殿，每一間十二寶廚。前設方五香重床，亦裝以金玉。春夏鋪九曲〈（「曲」字原缺，據黃本補。）〉象簟，秋設鳳綾花褥，冬則加綿裝須彌氈。帝幸書堂，或觀書，其十二間內，南北通為閃電窗。零籠相望，雕刻之工，窮奇極之妙。金鋪玉題，綺井華榱，輝映溢目。每三間開一方戶，戶垂錦幔。上有二飛仙，當戶地口施機。舉駕將至，則有宮人擎香爐，在舉前行。去戶一丈，腳踐機發，仙人乃下閣，捧幔而升，閣扇即開，書廚亦啟，若自然，皆一機之力。舉駕出，垂閉復常。諸房入戶，式樣如一。其所撰之書，屬辭比事，條貫有序，文略理暢，互相明發。及抄寫真正，文字之間，無點竄之誤。裝翦華淨，可謂冠絕今古，曠世之名寶。自漢已來訖乎梁，文人才子，諸所撰著，無能及者。其新書之名，多是帝自製，每進一書，必加賞賜。〈（出《大業拾遺記》）〉
　　幽州人劉交，戴長竿高七十尺，自擎上下。有女十二甚端正，於竿置定，跨盤獨立，見者不忍，女無懼色。後竟還撲殺。〈（出《朝野僉載》）〉
　　唐巧人張崇者能作灰畫腰帶鉸具。每一胯，大如錢。灰畫燒之，見火即隱起。作龍魚鳥獸之形，莫不悉備。〈（出《朝野僉載》）〉
　　則天如意中，海州進一匠，造十二辰車。回轅正南，則午門開，馬頭人出。四方回轉，不爽毫釐。又作木火通，鐵盞盛火，輾轉不翻。〈（出《朝野僉載》）〉
　　韓王元嘉有一銅樽，背上貯酒而一足倚。滿則正立，不滿則傾。又為銅鳩，氈上摩之熱則鳴，如真鳩之聲。〈（出《朝野僉載》）〉
　　洛州殷文亮曾為縣令，性巧好酒。刻木為人，衣以繒彩。酌酒行觴，皆有次第。又作妓女，唱歌吹笙，皆能應節。飲不盡，即木小兒不肯把；飲未竟，則木妓女歌管連催，此亦莫測其神妙也。〈（出《朝野僉載》）〉
　　將作大匠楊務廉甚有巧思。常於沁州市內刻木作僧，手執一碗，自能行乞。碗中錢滿，關鍵忽發，自然作聲雲佈施。市人競觀，欲其作聲。施省日盈數千矣。〈（出《朝野僉載》）〉
　　郴州刺史王琚刻木為獺，沉於水中取魚。引首而出，蓋獺口中安餌為轉關，以石縋之則沉，魚取其餌，關即發，口合則銜魚，石發則浮出。〈（出《朝野僉載》）〉
　　薛昚惑者善投壺。龍躍隼飛，矯無遺箭。置壺於背後，卻反矢以投之，百發百中。〈（出《朝野僉載》）〉
　　開元初修法駕，東海馬待封能窮伎巧。於是指南車、記裡鼓、相風鳥等，待封皆改修，其巧逾於古。待封又為皇后造妝具，中立鏡台，台下兩層，皆有門戶。後將櫛沐，啟鏡奩後，台下開門，有木婦人手執中櫛至。後取已，木人即還。至於面脂妝粉，眉黛髻花，應所用物，皆木人執。繼至，取畢即還，門戶復閉。如是供給皆木人。後既妝罷，諸門皆合，乃持去。其妝台金銀彩畫，木婦人衣服裝飾，窮極精妙焉。待封既造鹵簿，又為後帝造妝台，如是數年。敕但給其用，竟不拜官，待封恥之。又奏請造欹器酒山撲滿等物，許之。皆以白銀造作。其酒山撲滿中，機關運動。或四面開定，以納風氣。風氣轉動，有陰陽向背。則使其外泉流吐納，以挹杯鬥。酒使出入，皆若自然。巧逾造化矣。既成奏之。即屬宮中有事，竟不召見。待封恨其數奇，於是變姓名，隱於西河山中。至開元末，待封從晉州來。自稱道者吳賜也。常絕粒。與崔邑令李勁造酒山樸滿欹器等。酒山立於盤中，其盤徑四尺五寸，下有大龜承盤，機運皆在龜腹內。盤中立山，山高三尺，峰巒殊妙。〈（盤以木為之，布漆其外，龜及山皆漆布脫空，彩畫其外。山中虛，受酒三斗。）〉繞山皆列酒池，池外復有山圍之。池中盡生荷，花及葉皆鍛鐵為之。花開葉舒，以代盤葉，設脯醢珍果佐酒之物於花葉中。山南半腹有龍，藏半身於山，開口吐酒。龍下大荷葉中，有杯承之，杯受四合。龍吐酒八分而止，當飲者即取之。飲酒若遲，山頂有重閣，閣門即開，有催酒人具衣冠執板而出。於是歸盞於葉，龍復注之，酒使乃還，閣門即閉。如復遲者，使出如初。直至終宴，終無差失。山四面東西皆有龍吐酒。雖覆酒於池，池內有穴，潛引池中酒納於山中。比席闌終飲，池中酒亦無遺矣。欹器二，在酒山左右，龍注酒其中。虛則欹，中則平，滿則覆。則魯廟所謂侑坐之器也。君子以誡盈滿，孔子觀之以誠焉。杜預造欹器不成，前史所載。若吳賜也，造之如常器耳。〈（出《紀聞》）〉
