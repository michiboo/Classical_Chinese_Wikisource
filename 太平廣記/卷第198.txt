　　漢司馬相如賦詩，時人皆稱典而麗，雖詩人之作，不能加也。楊子雲曰：「長卿賦不似從人間來，其神化所至耶？」子雲學相如之賦而弗迨也，故雅服焉。相如為上林賦，意思蕭散，不復與外物相關。控引天地，錯綜古今。忽然而睡，躍然而興。幾百日而後成。其友人盛覽字長卿〈（明抄本「卿」作「通」）〉。氂柯名士，嘗問以作賦。相如曰：合篡組以成文，列錦繡而為質，一經一緯，一宮一商，此賦之跡也。賦家必包括宇宙，總覽人物，斯乃得之於內，不可得而博覽。乃作合組歌列錦賦而退。終身不敢言作賦之心矣。〈（出《西京雜記》）〉
　　梁高祖重陳郡謝朓詩。常曰：「不讀謝詩三日，覺口臭。〈（出《談藪》）〉
　　梁奉朝請吳均有才器，常為劍騎詩云：「何當見天子，畫地取關西。」高祖謂曰：「天子今見，關西安在焉？」均默然無答。均又為詩曰：「秋風瀧白水，雁足印黃沙。」沈隱侯約語之曰：「印黃沙語太險。」均曰：「亦見公詩云，山櫻發欲然。」約曰：我始欲然，即已印訖。「〈（出《談藪》）〉
　　梁庾信從南朝初至，北方文士多輕之。信將枯樹賦以示之，於後無敢言者。時溫子升作韓陵山寺碑，信讀而寫其本。南人問信曰：「北方文士何如？」信曰：「唯有韓陵山一片石堪共語。薛道衡、盧思道少解把筆。自餘驢鳴狗吠，聒耳而已。」〈（出《朝野僉載》）〉
　　唐王勃每為碑頌，先磨墨數升，引被覆面而臥；忽起，一筆書之，初不點竄。時人謂之「腹稿」。〈（出《談藪》）〉
　　唐盧照鄰字升之，范陽人。弱冠，拜鄧王府典簽，王府書記，一以委之。王有書十二車，照鄰總披覽，略能記憶。後為益州新都縣尉。秩滿，婆娑於蜀中，放曠詩酒。故世稱王、楊、盧、駱。照鄰聞之曰：「喜居王后，恥在駱前。」時楊之為文，好以古人姓名連用，如張平子之略談，陸士衡之所記，潘安仁宜其陋矣，仲長統何足知之，號為「點鬼簿」。駱賓王文好以數對，如秦地重關一百二，漢家離宮三十六。時人號為「算博士」。如盧生之文，時人莫能評其得失矣。惜哉，不幸有冉畊之疾，著《幽憂子》以釋憤焉。文集二十卷。〈（出《朝野僉事》）〉
　　唐國子司業崔融作武後冊文，因發疾〈（「疾」原作「席」，據明抄本改）〉而卒。時人以為二百年來無此文。〈（出《國史纂異》）〉
　　唐張說、徐堅同為集賢學士十餘年，好尚頗同，情契相得。時諸學士凋落者眾，說、堅二人存焉。說手疏諸人名，與堅同觀之。堅謂說曰：「諸公昔年皆擅一時之美，敢問藝之先後？」說曰：「李嶠、崔融、薛稷、宋之問之文，皆如良金美玉，無施不可。富嘉謨之文，如孤峰絕岸，壁立萬仞，叢雲鬱興，震雷俱發，誠可異乎？若施之於廊廟，則為駭矣。閻朝隱之文，則如麗色靚妝，衣之綺繡，燕歌趙舞，觀者忘憂。然類之風雅，則為俳矣。」堅又曰：「今之後進，文詞孰賢？」說曰：「韓休之文，有如大羹玄酒，雖雅有典則，而薄於滋味。許景先之文，有如豐肌膩體，雖穠華可愛，而乏風骨。張九齡之文，有如輕縑素練，實濟時用，而窘於邊幅。王翰之文，有如瓊林玉斝，雖爛然可珍，而多有玷缺。若能箴其所短，濟其所長，亦一時之秀也。」〈（出《大唐新語》）〉
　　唐崔曙應進士舉，作明堂火珠詩，續〈（明抄本「續」作「以贖貼」三字）〉有佳句曰：「夜來雙月滿，曙後一星孤。」其言深為工文士推服。既夭歿，一女名「星星」而無男。當時咸異之。〈（出《明皇雜錄》）〉
　　唐王維好釋氏，故字摩詰。性高致，得宋之問輞川別業，山水勝絕，今清涼寺是也。維有詩名，然好取人章句。如行到水窮處，坐看雲起時，人以為含英集中詩也。漠漠水田飛白鷺，陰陰夏木囀黃鸝，乃李嘉佑詩也。〈（出《國史補》）〉
　　唐李翰文雖宏暢，而思甚苦澀。晚居陽翟，常從邑令皇甫曾求音樂。思涸則奏樂，神全則綴文。〈（出《國史補》）〉
　　唐顧況在洛，乘間與一二詩友游於苑中。流水上得大梧葉，上題詩曰：「一入深宮裡，年年不見春。聊題一片葉，寄與有情人。」況明日於上游，亦題葉上，泛於波中。詩曰：「愁見鶯啼柳絮飛，上陽宮女斷腸時。君恩不禁東流水，葉上題詩寄與誰。」後十日餘，有客來苑中尋春，又於葉上得一詩，故以示況。詩曰：「一葉題詩出禁城，誰人愁和獨含情。自嗟不及波中葉，蕩漾乘風取次行。」〈（出《本事詩》）〉
　　中書舍人盧渥應舉之歲，偶臨御溝，見一紅葉，命僕搴來。葉上及有一絕句，置於巾箱。或呈於同志。及宣宗既省宮人，初不詔，許從百官司吏，獨不許貢舉人。渥後亦一任范陽，獨獲其退宮人，睹紅葉而吁怨久之曰：當時偶題隨流，不謂郎君收藏巾篋。驗其書跡，無不訝焉。詩曰：「流水何太急，深宮盡日閒。慇懃謝紅葉，好去到人間。」〈（出《雲溪友議》）〉
　　唐德宗每臨朝，多令徵四方丘園才能〈（「能」字原缺，據《杜陽雜編》補）〉，學術直言極諫之士。由是題筆獻藝者滿於闕下。上多親自考試，故絕請托之門。是時文學相高，公道大振，得路者咸以推賢進善為意。上試制科於宣政殿，或有乖謬者即濃點筆抹之，或稱旨者翹足朗吟。翌日，即遍示宰臣學士曰：「此皆脫門生也。」公卿大夫已下，無不服上藻鑒。宏詞獨孤綬試《放馴象賦》。及進其本，上覽，稱歎久之。因吟其詞云：化之式孚，則必愛〈（明抄本「愛」作「受」）〉乎來獻；物或違性，斯用感於至仁。上甚嘉之，故特書第三等。先是代宗朝，文單國累進馴象三十有二，上悉令放於荊山之南。而綬不斥受獻，不傷放棄，上賞為知去就也。〈（出《杜陽雜編》）〉
　　貞元五年，初置中和節，御製詩，朝臣奉和。詔寫本賜戴叔倫於容州。天下榮之。〈（出《國史補》）〉
　　唐憲宗皇帝朝，以北狄頻侵邊境，大臣奏議：古者和親，有五利而無千金之費。帝曰：「比聞有一卿，能為詩而姓氏稍僻，是誰？」宰相對曰：「恐是包子虛、冷朝陽。」皆不是也。帝遂吟曰：「山上青松陌上塵，雲泥豈合得相親。世路盡嫌良馬瘦，唯君不棄臥龍貧。千金未必能移姓，一諾從來許殺身。莫道書生無感激，寸心還是報恩人。」侍臣對曰：「此是戎昱詩也。京兆尹李鑾瞿擬以女嫁昱，令其改姓，昱固辭焉。」帝悅曰：「朕又記得詠史一篇，此人若在，便與朗州刺史。武陵桃源，足稱詩人之興詠。」聖旨如此稠疊，士林之榮也。其詠史詩云：「漢家青史內，計拙是和親。社稷依明主，安危托婦人。豈能將玉貌，便欲靜胡塵。地下千年骨，誰為輔佐臣。」帝笑曰：「魏絳之功，何其懦也？」大臣公卿，遂息和戎之論者矣。〈（出《雲溪友議》）〉
　　唐郭曖尚昇平公主，盛集文士，即席賦詩。公主帷而觀之。李端中宴詩成，有「荀令何郎」之句，眾稱絕妙。或謂宿構。端曰：「願賦一韻。」錢起曰：「請以起姓為韻。」復有「金埒銅」山之句。曖大喜，出名馬金帛為贈。是會也，端擅場；送丞相王縉之鎮幽朔，韓翃擅場；送丞相劉晏之巡江淮，錢起擅場。〈（出《國史補》）〉
　　唐韓翃少負才名。侯希逸鎮青淄，翃為從事。後罷府，閒居十年。李勉鎮夷門，又署為幕吏。時韓已遲暮，同職皆新進後生，不能知韓。共目為惡詩韓翃。翃殊不得意，多辭疾在家。唯末職韋巡官者，亦知名士，與韓獨善。一日夜將半，韋扣門急。韓出見之，賀曰：「員外除駕部郎中，知制誥。」韓大愕然曰：「必無此事，定誤矣。」韋就座曰：「留底狀報，制誥缺人，中書兩進名，御筆不點出。又請之，德宗批曰，與韓翃。時有與翃同姓名者，為江淮刺史。又具二人同進。御筆復批曰，春城無處不飛花，寒食東風御柳斜。日暮漢宮傳蠟燭，輕煙散入五侯家。又批雲，與此韓翃。」韋又賀曰：「此非員外詩也？」韓曰：「是也。」是知不誤矣。質明而李與僚屬皆至。時建中初也。〈（出《本事詩》）〉
　　唐京兆尹楊憑，兄弟三人皆能文，為學甚苦。或同賦一篇，共坐庭石，霜積襟袖，課成乃已。〈（出傳載）〉
　　唐符載字厚之，蜀郡人，有奇才。始與楊衡、宋濟棲青城山習業。楊衡擢第，宋濟先〈（明抄本「先」作「老」）〉死，無成。唯載以王霸自許，恥於常調。韋皋鎮蜀，闢為支使。雖曰受知，尚多偃蹇。皋嘗於二十四化設醮，請撰齋詞。於時陪飲於摩訶池，載離席盥漱，命小吏十二人捧硯，人分兩題。緩步池間，各授口占。其敏速也如此。劉辟時為金吾倉曹參軍，始依皋焉。載與撰真贊云：「矯矯化初，氣傑文雄。靈螭出水，秋鶚乘風。行義則固，輔仁乃通。他年良覿，麟閣之中。」及皋卒，辟總留務，載亦在幕中。及辟敗，載亦免禍。〈（出《北夢瑣言》）〉
　　唐王建初為渭南縣尉，值內官王樞密者，盡宗人之分。然彼我不均，復懷輕謗之色。忽因過飲，語及桓靈信任中官，起黨錮興廢之事。樞密深憾其譏。詰曰：「吾弟所有宮詞，天下皆誦於口。禁掖深邃，何以知之？」建不能對。故元稹以嘗有宮詞，詔令隱其文。朝廷以為孔光不言溫樹者，慎之至也。及王建將被奏劾，因為詩以讓之，乃脫其禍也。建詩曰：「先朝行坐鎮相隨，今上春宮見長時。脫下御衣偏得著，進來龍馬每交騎。常承密旨還家少，獨奏邊情出殿遲。不是當家頻向說，九重爭遣外人知。」〈（出《雲溪友議》）〉
　　唐憲宗以玉帶賜裴度，臨薨卻進。門人作表，皆不如意。公令子弟執筆，口占曰：「內府之珍，先朝所賜。既不敢將歸地下，又不合留在人間。」聞者歎其簡切而不亂。〈（出《因話錄》）〉
　　唐白居易有妓樊素善歌，小蠻善舞。嘗為詩曰：「櫻桃樊素口，楊柳小蠻腰。」年即高邁，而小蠻方豐豔，因楊柳詞以托意曰：「一樹春風萬萬枝，嫩於金色軟於絲。永豐坊裡東南角，盡日無人屬阿誰。」及宣宗朝，國樂唱是詞，上問誰詞？永豐在何處？左右具以對。遂因東使，命取永豐柳兩枝，植於禁中。自感上知其名，且好尚風雅，又為詩一章，其末句云：「定知此後天文裡，柳宿光中添兩星。」後除蘇州刺史，自峽沿流赴郡。時秭歸縣繁知一，聞居易將過巫山，先於神女祠粉壁大署之曰：「蘇州刺史今才子，行到巫山必有詩。為報高唐神女道，速排雲雨候清詞。」居易睹題處暢然，邀知一至曰：「歷陽劉郎中劉禹錫，三年理白帝，欲作一詩於此，怯而不為。罷郡經過，悉去千餘詩，但留四章而已。此四章者，乃古今之絕唱也，而人造次不合為之。沈佺期詩曰：」巫山高不極，合沓狀奇新。暗谷疑風雨，幽崖若鬼神。月明三峽曙，潮滿九江春。為問陽台客，應知入夢人。「王無兢詩曰：」神女向高唐，巫山下夕陽。徘徊作行雨，婉孌逐荊王。電影江前落，雷聲峽外長。霽雲無處所，台館曉蒼蒼。「李端詩曰：」巫山十二重，皆在碧空中。回合雲藏日，霏微雨帶風。猿聲寒渡水，樹色暮連空。愁向高唐去，千秋見楚宮。「皇甫冉詩曰：」巫峽見巴東，迢迢出半空。雲藏神女館，雨到楚王宮。朝暮泉聲落，寒暄樹色同。清猿不可聽，偏在九秋中。「白居易吟四篇詩，與繁生同濟，而竟不為。〈（出《雲溪友議》）〉
　　唐元和中，長安有沙門〈（不記名）〉，善病人文章，尤能捉語意相合之處。張籍頗恚之，冥搜愈切。思得句曰：「長因送人處，憶得別家時。」徑往誇揚。乃曰：「此應不合前輩意也。」僧笑曰：「此有人道了也。」籍曰：「向有何人？」僧冷吟曰：「見他挑李發，思憶後園春。」籍因撫掌大笑。〈（出《摭言》）〉
