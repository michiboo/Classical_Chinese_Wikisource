　　唐大曆中，士人韋滂，膂力過人，夜行一無所懼。善騎射，每以弓矢隨行。非止取鳥獸烹灸，至於蛇蠍、蚯蚓、蜣螂、螻蛄之類，見之則食。嘗於京師暮行，鼓聲向絕，主人尚遠，將求宿，不知何詣。忽見市中一衣冠家，移家出宅。子弟欲鎖門。滂求寄宿，主人曰：「此宅鄰家有喪，俗雲，妨殺入宅，當損人物。今將家口於側近親故家避之，明日即歸。不可不以奉白也。」韋曰：「但許寄宿，復何害也。殺鬼吾自當之。」主人遂引韋入宅，開堂廚，示以床榻，飲食皆備。滂令僕使歇馬槽上，置燭燈於堂中，又使入廚具食。食訖，令僕夫宿於別屋，滂列床於堂，開其雙扉，息燭張弓，坐以伺之。至三更欲盡，忽見一光，如大盤，自空飛下廳北門扉下，照耀如火。滂見尤喜，於暗中，引滿射之，一箭正中，爆然有聲。火乃掣掣如動，連射三箭，光色漸微，已不能動。攜弓直往拔箭，光物墮地。滂呼奴，取火照之，乃一團肉，四向有眼，眼數開動，即光。滂笑曰：「殺鬼之言，果不虛也。」乃令奴烹之。而肉味馨香極甚。煮令過熟，乃切割，為摯摯之，尤覺芳美。乃沾奴僕，留半呈主人。至明，主人歸，見韋生，喜其無恙。韋乃說得殺鬼，獻所留之肉，主人驚歎而已。〈（出《原化記》）〉
　　唐大曆中，有士人，莊在渭南，遇疾卒於京。妻柳氏，因莊居。有一子，年十一二。夏夜，其子忽恐悸不眠，三更後，見一老人，白衣，兩牙出吻外。熟視之，良久漸近前。有婢眠熟，因扼〈（「因扼」二字原闕，據明抄本補。）〉其喉，咬然有聲，衣隨手碎，攫食之。須臾骨露，乃舉起，飲其五藏。見老人口大如箕，子方叫，一無所見。婢已骨矣。數月後，亦無他，士人祥齋。日暮，柳氏露坐納涼，有胡蜂繞其首面，柳氏以扇擊墮地，乃胡桃也。柳氏取置堂中，遂長。初如拳如碗，驚顧之際，已如盤矣。嚗然分為兩扇，空中轉輪，聲如分蜂，忽合於柳氏首，柳氏碎首，齒著於樹，其物飛去。竟不知何怪也。〈（出《酉陽雜俎》）〉
　　建中三年，前楊府功曹王訴，自冬調選，至四月，寂無音書。其妻扶風竇氏，憂甚。有二女，皆國色。忽聞門有賣卜女巫包九娘者，過其巷，人皆推占事中，遂召卜焉。九娘設香水訖，俄聞空間有一人下，九娘曰：「三郎來，與夫人看功曾有何事？更無音書，早晚合歸！」言訖而去。經數刻，忽空中宛轉而下，至九娘喉中曰：「娘子酬答何物？阿郎歸甚平安。今日在西市絹行舉錢，共四人長行。緣選場用策子，被人告，所以不得見官。作行李次，密書之。」五月二十三日初明，訴奄至宅。竇氏甚喜。坐訖，便問：「君何故用策子，令選事不成？又於某月日西市舉錢，共四人長行。」訴自以不附書，愕然驚異，妻遂話女巫之事。即令召巫來，曰：「忽憂，來年必得好官。今日西北上有人牽二水牛，患腳，可勿爭價買取。旬月間，應得數倍利。」至時，果有人牽跛牛過，即以四千貫買。經六七日，甚肥壯，足亦無損。同曲磨家，二牛暴死，卒不可市，遂以十五千求買。初訴宅在慶雲寺西，巫忽曰：「可速賣此宅。」如言貨之，得錢十五萬，又令於河東，月僦一宅，貯一年已來儲。然後買竹，作粗籠子，可盛五六斗者，積之不知其數。明年春，連帥陳少游，議築廣陵城，取訴舊居，給以半價。又運土築籠，每籠三十文，計資七八萬，始於河東買宅。神巫不從包九娘而自至，曰：「某姓孫，名思兒，寄住巴陵。欠包九娘錢，今已償足。與之別歸，故來辭耳。」吁嗟久之，不見其形。竇氏感其所謀，謂曰：「汝何不且住，不然，吾養汝為兒，可乎？」思兒曰：「娘子既許，某更何愁？可為作一小紙屋，安於堂簷。每食時，與少食，即足矣。」竇氏依之。月餘，遇秋風飄雨，中夜長歎，竇氏乃曰：「今與汝為母子，何所中外？不然，向吾床頭櫃上安居，可乎？」思兒又喜，是夕移入。便問拜兩娣，不見形，但聞其言。訴長女好戲，因謂曰：「娣與爾索一新婦。」於是紙畫一女，布綵繢。思兒曰：「請如小娣裝素。」其女亦戲曰：「依爾意。」其夜言笑，如有所對。即云：「新婦參二姑姑。」訴堂妹事韓家，住南堰，新有分娩。二女作繡鞋，欲遺之。方命青衣裝，思兒笑，二女問笑何事，答曰：「孫兒一足腫，難著繡鞋。」竇氏始惡之，思兒已知，更數日，乃告辭，云：「且歸巴陵，蒙二娣與娶新婦，便欲將去。望〈（「望」原作「訴」，據明抄本改。）〉與令一船子，長二尺已來。令娣監將香火，送至揚子江，為幸足矣！」竇氏從其請。二女又與一幅絹，畫其夫妻相對。思兒著綠秉板。具小船上拜別。自其去也，二女皆若神不足者。二年，長女嫁外兄，親禮夜，卒於帳門。以燭照之，其形若黃葉爾。小女適張初，初嫁亦如其娣，訴終山陽郡司馬。〈（出《乾鐉子》）〉
　　唐貞元四年春，常州錄事參軍李哲家於丹陽縣東郭。去五里有莊，多茅舍，晝日無何，有火自焚，救之而滅。視地，麻屨跡廣尺餘，意為盜，索之無狀。旬時屢災而易撲，方悟其妖異。後乃有投擲空間，家人怖悸。輒失衣物。有乳母阿萬者，性通鬼神，常見一丈夫，出入隨之。或為胡形，鬚髯偉然，羔裘貂帽，間以朱紫，倏閃出來，哲晚習《春秋》於閣，阿萬見胡人竊書一卷而去，馳報哲。哲閱書，欠一卷，方祝祈之，須臾，書復帙中，亦無損污。李氏患之，意其庭竹聳茂，鬼魅可棲，潛議伐去之，以植桃。忽於庭中得一書；聞君議伐竹種桃，盡為竹籌。州下粟方賤，一船竹可貿一船粟，幸速圖之。「其筆札不工，紙方數寸。哲兄子士溫、士儒，並剛勇。常罵之。」輒失冠履。後稍祈之，而歸所失。復投書曰：「惟聖罔念作狂，唯狂克念作聖，君始罵我而見祈，今並還之。」書後言「墨荻君狀」。居旬，鄰人盜哲犬，殺而食之。事發，又得一書曰：「里仁為美，擇不處仁，焉得智？」數旬之後，其家失物至多，家人意其鬼為盜，又一書言：「劉長卿詩曰：直氏偷金枉，君謂我為盜。今既得盜，如之何？」士溫、士儒竟扜御之。是〈（「是」原作「見」，據明抄本改。）〉夏夜，士溫醉臥，背燭床頭。見一丈夫，自門直入，不虞有人，因至燭前。士溫忽躍身擒之，果獲，燭亦滅。於暗中扜御盡力，久之，喀喀有聲，燭至堅漸。是一瓦，瓦背畫作眉目，以紙為頭巾，衣一小兒衣，又以婦人披帛，纏頭數匝，方結之。李氏遂釘於柱，碎之，數日外，有婦人喪服哭於圃，言殺我夫。明日哭於庭，乃投書曰：「諺所謂一雞死，一雞鳴。吾屬百戶，當相報耳。」如是往來如初，嘗取人衣著中〈（中字原闕，據明抄本補。）〉庭〈（「庭」下原有「書」字，據明抄本刪。）〉樹，扶疏莫知所由也，求而遂解之。又以大器物投小器物中，出入不礙。旬時，士儒又張燈，見一婦人外來，戲燭下，復為士儒擒焉。扜力良久，殺而硬，燭之，亦瓦而衣也，遂末之。而明日復有其類哀哭。常畏三姪。呼為二郎。二郎至。即不多來。李氏潛欲徙其居。而得一書曰：「聞君欲徙居，吾已先至其所矣。」李氏有二老犬，一名韓兒，一名猛子，自有此妖，不復食，常搖尾戲於空暗處，遂斃之。自後家有竊議事，魅莫能知之。一書：「自無韓大猛二，吾屬無依。」又家人自郭返，至其裡，見二丈夫於道側，迎問家人曰：「聞爾家有怪異，若之何？」遂以事答，及行，顧已不見。李氏於潤州迎山人韋士昌，士昌以符置諸瓦櫺間，以壓之。鬼書至曰：「符至聖也，而置之屋上，不亦輕為。」士昌無能為，乃去。聞淮楚有衛生者，久於咒術，乃邀之。衛生至，其鬼頗憚之，其來稍疏。衛生乃設道場，以考召。置箱於壇中，宿昔箱中得一狀，狀件所失物，云：「若干物已貨訖，〈（「訖」原作「記」，據明抄本改。）〉得錢〈（「錢」下原有「中」字，據明抄本刪。）〉若干；買果子及梳子等食訖，其餘若干，並送還。」驗其物，悉在箱中。又言：「失鐺子，其實不取，請問諸水濱。」狀言孤騰腞等狀，自此更不復來。異日，於河中果得鐺子，〈（「子」原作「自」等，據明抄本改。）〉乃驗水濱之說也。〈（出《通幽記》）〉
　　貞元九年，前亳州刺史盧瑗家於東都康裕坊。瑗父正病卒，後兩日正晝，忽有大鳥色蒼，飛於庭，巡翔空間。度其影，可闊丈四五，家人咸見。頃之，飛入西南隅井中，久而飛出。人往視之，其井水已竭，中獲二卵，大如斗。將出破之，血流數鬥。至明，忽聞堂西奧，有一女人哭。往看，見一女子，年可十八九，烏巾帽首，哭轉哀厲。問其所從來，徐徐出就東間，乃言曰：「吾誕子井中，何敢取殺？」言畢，卻往西間，拽其屍，如糜散之，訖，奮臂而去，出門而滅。其家大震懼，取所留卵，卻送於野，使人馳問桑道茂。道茂令禳謝之，後亦無徵祥，而莫測其異也。〈（出《通幽記》）〉
　　貞元中，有廬江都民，因採樵至山。會日暮，忽見一胡人，長丈餘，自山崦中出，衣黑衣，執弓矢。民大恐，遽走匿古木中，窺之，胡人佇望良久，忽東向發一矢。民隨望之，見百步外有一物，狀類人，舉體黃毛數寸，蒙烏巾而立。矢中其腹，輒不動。胡人笑曰：「果非吾所及。」遂去。又一胡，亦長丈餘，魁偉愈於前者。亦執弧矢，東望而射，中其物之胸，亦不動。胡人又曰：「非將軍不可。」又去。俄有胡人數十，衣黑，臂弓腰矢，若前驅者。又見一巨人，長數丈，被紫衣，狀貌極異，緩步而來。民見之，不覺懍然。巨胡東望，謂其前驅者曰：「射其喉。」群胡欲爭射之。巨胡誡曰：「非雄舒莫可。」他胡皆退，有一胡前，引滿一發，遂中其喉。其物亦不懼，徐以手拔去三矢，持一巨礫，西向而來，胡人皆有懼色。前白巨胡：「事迫矣，不如降之。」巨胡即命呼曰：「將軍願降。」其物乃投礫於地，自去其中，狀如婦人，無髮。至群胡前，盡收奪所執弓矢，皆折之。遂令巨胡跪於地，以手連掌其頰。胡人哀祈，稱死罪者數四，方釋之。諸胡高拱而立，不敢輒動。其物徐以巾蒙首，東望而去。胡人相賀曰：「賴今日甲子耳，不然，吾輩其死乎。」既而俱拜於巨胡前，巨胡頷之。良久，遂導而入山崦。時欲昏黑，民雨汗而歸，竟不知其何物也。〈（出《宣室志》）〉
　　諮議朱景玄，見鮑容說，〈（「說」原作「記」，據明抄本改。）〉陳少游在揚州時，東市塔影忽倒。老人言，海影翻則如此。〈（出《酉陽雜俎》）〉
　　高郵縣有一寺，不記名。講堂西壁枕道，每日晚，人馬車轝影，悉透壁上。衣紅紫者，影中魯莽可辨。壁厚數尺，難以理究。辰午之時則無，相傳如此。二十餘年，或一年半年不見。〈（出《酉陽雜俎》）〉
　　劉積中，常於西京近縣莊居。妻病亟，未眠，忽有婦人，白首，長才三尺，自燈影中出，謂劉曰：「夫人病，唯我能理，何不祈我？」劉素剛，咄之。姥徐戟手曰：「勿悔勿悔。」遂滅，妻因暴心痛，殆將卒，劉不得已，祝之。言已復出，劉揖之坐。乃索茶一甌，向日如咒狀，顧令灌夫人，茶才入口，痛愈。後時時輒出，家人亦不之懼。經年，復謂劉曰：「我有女子及笄，煩主人求一佳婿。」劉笑曰：「人鬼路殊，難遂所託。」姥曰：「非求人也，但為刻桐木稍工者，可矣。」劉許諾，因為具之。經宿，木人失矣。又謂劉曰：「兼煩主人作鋪公鋪母，若可，某夕，我自具車輿奉迎。」劉心計無奈之何，亦許之。至一日，過酉。有僕馬車乘至門，姥亦至曰：「主人可往。」劉與妻各登其車馬，天黑至一處，朱門崇墉，籠燭列迎，賓客供帳之盛，如王公家。引劉至一廳，朱紫數十，有相識者，有已歿者，各相視無言。妻至一堂，蠟炬如臂，錦翠爭煥，亦有婦人數十，存歿相識各半，但相視而已。及五更，劉與妻恍惚，卻還至家。如醉醒，十不記其一二。數日，姥復來拜謝曰：「我小女成長，今復託主人。」劉不耐，以枕抵之曰：「老魅，敢如此擾之。」姥隨枕而滅，妻隨疾發。劉與男女酹地禱之，不復出矣。妻竟以心痛卒。劉妹復病心痛，劉欲徙居，一切物膠著其處，輕若履屐，亦不可舉。迎道流上章，梵僧持咒，悉不禁。劉常暇日讀藥方，其婢小碧，自外來，垂手緩步，大言：「劉四，頗憶平昔無。」既而嘶咽曰：「省躬近從泰山回，路逢飛天野叉，攜賢妹心肝，我已奪得。」因舉袖，袖中蠕蠕有物。左顧似有所命，曰：「可為安置。」又覺袖中風生，衝簾幌。婢入堂中，乃對劉坐，問存歿，敘平生事。劉與杜省躬同年及第，友善，其婢舉止笑語，無不肖也。頃曰：「我有事，不可久留。」執劉手嗚咽，劉亦悲不自勝。婢忽倒，及覺，一無所記，其妹亦自此無恙。〈（出《酉陽雜俎》）〉
