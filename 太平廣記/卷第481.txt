　　新羅國，東南與日本鄰，東與長人國接。長人身三丈，鋸牙鉤爪，不火食，逐禽獸而食之，時亦食人。裸其軀，黑毛覆之。其境限以連山數千里，中有山峽，固以鐵門，謂之鐵關。常使弓弩數千守之，由是不過。〈（出《紀聞》）〉
　　又新羅國有第一貴〈（明抄本「貴」作「國」）〉族金哥，其遠祖名旁竾，有弟一人，甚有家財。其兄旁竾，因分居，乞衣食。國人有與其隙地一畝，乃求蠶穀種於弟，弟蒸而與之，旁竾不知也。至蠶時，止一生焉，日長寸餘，居旬大如牛，食數樹葉不足。其弟知之，伺〈（「寸餘居旬大如牛食數樹葉不足其弟知之伺」十八字原空缺，據黃本補）〉間，殺其蠶。經日，四方百里內蠶，悉飛集其家。國人謂之巨蠶，意其蠶之王也。四鄰共繰之，不供。谷唯一莖植焉，其穗長尺餘。旁竾常守之。忽為鳥所折，銜去。旁竾逐之，上山五六里，鳥入一石罅，日沒徑黑，旁竾因止石側。至夜半月明，見群小兒，赤衣共戲。一小兒曰：「汝要何物？」一曰：「要酒。」小兒出一金錐子，擊石，酒及樽悉具。一曰：「要食」，又擊之，餅餌羹炙，羅於石上。良久，飲食而去〈（「去」原作「久」，據明抄本改）〉，以金錐插於石罅。旁竾大喜，取其錐而還，所欲隨擊而辦，因是富侔國力，常以珠璣贍其弟，弟云：「我或如兄得金錐也。」旁竾知其愚，諭之不及，乃如其言。弟蠶之，止得一金如常者。穀種之，復一莖植焉，將熟，亦為鳥所銜。其弟大悅，隨之入山，至鳥入處，遇群鬼。怒曰，「是竊餘錐者。」乃執之。謂曰：「爾欲為我築糖三版乎？爾欲鼻長一丈乎？」其弟請築糖三版，三日，饑困不成，求哀於鬼。鬼乃拔其鼻，鼻如象而歸。國人怪而聚觀之，慚恚而卒。其後子孫戲錐求狼糞，因雷震，錐失所在。〈（出《酉陽雜俎》）〉
　　又登州賈者馬行餘轉海，擬取崑山路適桐廬，時遇西風，而吹到新羅國。新羅國君聞行餘中國而至，接以賓禮。乃曰：「吾雖夷狄之邦，歲有習儒者，舉於天闕。登第榮歸，吾必祿之甚厚。乃知孔子之道，被於華夏乎。」因與行餘論及經籍，行餘避位曰：「庸陋賈豎，長養雖在中華，但聞土地所宜，不讀詩書之義。熟詩書，明禮義者，其唯士大夫乎！非小人之事也。」乃辭之。新羅君訝曰：「吾以中國之人，盡聞典教。不謂尚有無知之俗歟！」行餘還至鄉井，自慚以貪吝衣食，愚昧不知學道，為夷狄所嗤，況哲英乎。〈（出《雲溪友議》）〉
　　又天寶初，使贊善大夫魏曜使新羅，策立幼主。曜年老，深憚之。有客曾到新羅，因訪其行路。客曰：永徽中，新羅日本皆通好，遣使兼報之。使人既達新羅，將赴日本國，海中遇風，波濤大起，數十日不止。隨波漂流，不知所屆，忽風止波靜，至海岸邊。日方欲暮，時同志數船，乃維舟登岸，約百有餘人。岸高二三十丈，望見屋宇，爭往趨之。有長人出，長二丈，身具衣服，言語不通。見唐人至，大喜，於是遮擁令入宅中，以石填門，而皆出去。俄有種類百餘，相隨而到，乃簡閱唐人膚體肥充者，得五十餘人，盡烹之，相與食啖。兼出醇酒，同為宴樂，夜深皆醉。諸人因得至諸院，後院有婦人三十人，皆前後風漂，為所虜者。自言男子盡被食之，唯留婦人，使造衣服。汝等今乘其醉，何為不去。吾請道焉，眾悅。婦人出其練縷數百匹負之，然後取刀，盡斷醉者首。乃行至海岸，岸高，昏黑不可下。皆以帛係身，自縋而下，諸人更相縋下，至水濱，皆得入船。及天曙船發，聞山頭叫聲，顧來處，已有千餘矣。絡繹下山，須臾至岸，既不及船，虓吼振騰。使者及婦人並得還。〈（出《紀聞》）〉
　　又近有海客往新羅，次至一島上，滿地悉是黑漆匙箸。其處多大木，客仰窺匙箸，乃木之花與須也，因拾百餘雙還。用之，肥不能使，偶取攪茶，隨攪隨消焉。〈（出《酉陽雜俎》）〉
　　又六軍使西門思恭，常銜命使於新羅。風水不便，累月漂泛於滄溟，罔知邊際。忽南抵一岸，亦有田疇物景，遂登陸四望。俄有一大人，身長五六丈，衣裾差異，聲如震雷，下顧西門，有如驚歎。於時以五指撮而提行百餘里，入一巖洞間，見其長幼群聚，遞相呼集，競來看玩。言語莫能辨，皆有歡喜之容，如獲異物。遂掘一坑而置之，亦來看守之。信宿之後，遂攀緣躍出其坑，徑尋舊路而竄。才跳入船，大人已逐而及之矣，便以巨手攀其船舷，於是揮劍，斷下三指，指粗於今槌帛棒。大人失指而退，遂解纜。舟中水盡糧竭，經月無食，以身上衣服，齧而啖之。後得達北岸，遂進其三指，漆而藏於內庫。洎拜主軍，寧以金玉遺人，平生不以飲饌食客，為省其絕糧之難也。〈（出《玉堂閒話》）〉
　　東女國，西羌別種，俗以女為王。〈（「王」原作「土」，據明抄本改）〉與茂州鄰，有八十餘城。以所居名康延州。中有弱水，南流，用牛皮為船以渡。戶口兵萬人，散山谷，號曰賓就。有女官，號曰高霸，平議國事。在外官僚，並男夫為之，五日一聽政。王侍左右女數百人。王死，國中多斂物，至數萬。更於王族中，求令女二人而立之，大者為大王，小者為小王。大王死，則小王位之，或姑死婦繼。無墓。所居皆重屋，王至九重，國人至六層。其王服青毛裙，平〈（「平」原作「下」，據明抄本改）〉領衫，其袖委地。以文錦為小髻，飾以金耳垂璫。足履素靴。重婦人而輕丈夫，文字同於天竺。以十一月為正，每十月，令巫者齎酒餚，詣山中，散糟麥於空，大咒呼鳥。俄有鳥如雉，飛入巫者之懷，因剖腹視之，有谷，來歲必登。若有霜雪，必有大災。其俗名為鳥卜〈（「鳥卜」原作「鳥上」，據《新唐書》二二一上改）〉。人死則納骨肉金瓶中，和金屑〈（「屑」字原空缺，據明抄本補）〉而埋之。〈（出《神異記》）〉
　　李時，字玄休，廩君之後，昔武落鍾離山崩，有石穴，一赤如丹，一黑如漆。有人出於丹穴者，名務相。姓巴〈（「巴」原作「已」，據《錄異記》改）〉氏；有出於黑穴者，凡四姓：婂氏，樊氏，柏氏，鄭氏。五姓出而爭焉，於是務相以矛刺穴。能著者為廩君，四姓莫著，而務相之劍懸。又以土為船，雕畫之，而浮水中。曰：「若其船浮者為廩君。」務相船又獨浮，於是遂稱廩君。乘其土船，將其徒卒，當夷水而下，至於鹽陽。水神女子止廩君曰：「此魚鹽所有，地又廣大，與君俱生，可無行。」廩君曰：〈（「曰「原作」君」，據明抄本改）〉「我當為君，求廩地，不能止也。」鹽神夜從廩君宿，旦輒去為飛蟲，諸神皆從，其飛蔽日。廩君欲殺之，不可別，又不知天地東西。如此者十日，廩君即以青縷遺鹽神曰：「嬰此即宜之，與汝俱生；不宜，將去汝。」鹽神受而嬰之。廩君至碭石上，望膺有青縷者，跪而射之。中鹽神，鹽神死，群神與俱飛者皆去，天乃開朗。廩君復乘土船，下〈（「下」原作「不」，據《錄異記》改）〉及夷城。石岸曲，泉水亦曲，望之如穴狀。廩君歎曰：「我新從穴中出，今又入此，奈何？」岸即為崩，廣三丈餘，而階階相承。廩君登之，岸上有平石，長五尺，方一丈。廩君休其上，投策計算，皆著石焉。因立城其旁，有而居之。其後種類遂繁。秦並天下，以為黔中郡，薄賦斂之，歲出錢四十萬。巴人以賦為賨，因謂之賨人焉。〈（出《錄異記》）〉
　　大食西南二千里有國，山谷間，樹枝上生花如人首，但不語，人借問，笑而已，頻笑輒落。〈（出《酉陽雜俎》）〉
　　私阿修國金遼山寺中，有石鼉，眾僧飲食將盡，向石鼉作禮，於是飲食悉具。〈（出《酉陽雜俎》）〉
　　俱振提國尚鬼神，城北隔真珠江二十里，有神。春秋之時，國王所須什物金銀器，神廚中自然而出，祠畢亦滅。天後使人驗之，不妄。〈（出《酉陽雜俎》）〉
　　獠在牂牁，其婦人七月生子，死則豎棺埋之。木耳夷，舊牢西，以鹿角為器。其死則屈而燒，而埋其骨。木耳夷人，黑如漆。小寒則焙沙自處，但出其面。〈（出《酉陽雜俎》）〉
　　古龜茲國主阿主兒者，有神異力，能降伏毒蛇龍。時有人買市人金銀寶貨，至夜中，錢並化為炭。境內數百家，皆失金寶。王有男先出家，成阿羅漢果。王問之，羅漢曰：「此龍所為，居北山，其頭若虎，今在某處眠耳。」王乃易衣持劍，默至龍所，見龍臥，將斬之。思曰：「吾斬寐龍，誰知吾有神力。」遂叱龍，龍驚起，化為獅子，王即乘其上。龍怒，作雷聲，騰空，至城北二十里。王謂龍曰：「爾不降，當斷爾頭。」龍懼王神力，人語曰：「勿殺我，我當與王為乘。欲有所向，隨心即至。」王許之，後遂乘龍而行。〈（出《酉陽雜俎》）〉蔥嶺以東，人好淫僻，故龜茲于闐置女市，以收錢。〈（出《十三州志》）〉
　　龜茲，元日鬥羊馬駝，為戲七日，觀勝負，以占一年羊馬減耗繁息也。婆邏遮，並服狗頭猴面，男女無晝夜歌舞。八月十五日，行像及透索為戲。焉耆，元日二月八日婆摩遮。三日野祀，四月十五日遊林。五月五日彌勒下生。七月七日祀生祖。九月九日麻撒。十月十日，王為厭法，王領家出宮，首領代王焉，一日一夜，處分王事。十月十四日，每日作樂，至歲窮。拔汗那。十二月及元日，王及首領，分為兩朋，各出一人，著甲。眾人執瓦石棒棍，東西互擊，甲人先死即止，以占當年豐儉。〈（出《酉陽雜俎》）〉
　　乾陀國，昔有王神男多謀，號伽當。討襲諸國，所向悉降。至五天竺國，得上細紲二條，自留一，一與妃。妃因衣其紲謁王。紲當妃乳上，有鬱金香手印跡，王見驚恐，謂妃曰：「爾忽衣此手跡衣服何也？」妃言向王所賜之紲。王怒，問藏臣，藏臣曰：「紲本有是，非臣之咎。」王追商者問之。商言天竺國娑陀婆恨王，有宿願。每年所賦細紲，並重疊積之，手染鬱金，柘於紲上，千萬重手印即透。丈夫衣之，手印當背；婦人衣之，手印當乳。王令左右披之，皆如商者。王因叩劍曰：「吾若不以此劍裁娑陀恨王手足，無以寢食。」乃遣使就南天竺，索娑陀婆恨王手足。使至其國，娑陀婆恨王與群臣紿報曰：「我國雖有王名娑陀婆恨，元無王也，但以金為王，設於殿上。凡統領教習，皆臣下耳。」王遂起象馬兵，南討其國。國隱其王於地窟中，鑄金人，來迎伽王。伽王知其偽，且自恃神力，因斷金人手足。娑陀婆恨王於窟中，手足悉皆自落。〈（出《酉陽雜俎》）〉
　　乾陀國者，屍毗王倉庫，為火所燒。其中粳米焦者，於今尚存。服一粒，永不患瘧。〈（出《酉陽雜俎》）〉
