　　明星玉女者，居華山。服玉漿，白日昇天。山頂石龜，其廣數畝，高三仞。其側有梯磴，遠皆見。玉女祠前有五石臼，號曰玉女洗頭盆。其中水色，碧綠澄澈，雨不加溢，旱不減耗。祠內有玉石馬一匹焉。〈出《集仙錄》〉
　　昌容者，商王女也，修道於常山，食蓬虆根二百餘年，顏如二十許。能致紫草，鬻與染工，得錢以與貧病者，往來城市，世世見之。遠近之人，奉事者千餘家，竟不知其所修之道。常行日中，不見其影。或云：「昌容能煉形者也。」忽沖天而去。〈出女仙傳〉
　　園客妻，神女也。園客者，濟陰人也，美姿貌而良，邑人多欲以女妻之，客終不娶。常種五色香草，積數十年，服食其實。忽有五色蛾集香草上。客收而存之以布。生華蠶焉。至蠶出時，有一女自來助客養蠶，亦以香草飼之。蠶壯，得繭百三十枚。繭大如甕，每一繭，繰六七日乃盡。繰訖，此女與園客俱去，濟陰今有華蠶祠焉。〈出《女仙傳》〉
　　太玄女，姓顓，名和，少喪父。或相其母子，皆曰不壽。惻然以為憂。常曰：「人之處世，一失不可復生。況聞壽限之促，非修道不可以延生也。」遂行訪明師，洗心求道，得王子之術。行之累年，遂能入水不濡。盛雪寒時，單衣冰上，而顏色不變，身體溫暖，可至積日。又能徙官府宮殿城市屋宅於他處，視之無異，指之即失其所在，門戶櫝櫃有關鑰者，指之即開，指山山摧，指樹樹拆，更指之，即復如故。將弟子行山間，日暮，以杖叩石，即開門戶。入其中，屋宇床褥幃帳，廩供酒食如常。雖行萬里，所在常爾。能令小物忽大如屋，大物忽小如毫芒。或吐火張天，噓之即滅。又能坐炎火之中，衣履不燃。須臾之間，或化老翁，或為小兒，或為車馬，無所不為。行三十六術甚效，起死回生，救人無數。不知其何所服食，亦無得其術者。顏色益少，鬢髮如鴉。忽白日昇天而去。〈出《女仙傳》〉
　　西河少女者，神仙伯山甫外甥也。山甫雍州人，入華山學道，精思服食，時還鄉里省親族。二百餘年，容狀益少。入人家，即知其家先世已來善惡功過，有如目擊。又知將來吉凶，言無不效。見其外甥女年少多病，與之藥。女服藥時，年已七十，稍稍還少，色如嬰兒。漢遣使行經西河，於城東見一女子，笞一老翁。頭白如雪，跪而受杖。使者怪而問之，女子答曰：「此是妾兒也。昔妾舅伯山甫，得神仙之道，隱居華山中。憫妾多病，以神藥授妾，漸復少壯。今此兒，妾令服藥不肯，致此衰老，行不及妾，妾恚之，故因杖耳。」使者問女及兒年各幾許，女子答云：「妾年一百三十歲，兒年七十一矣。」此女亦入華山而去。〈出《女仙傳》〉
　　《東方朔內傳》雲，秦並六國，太白星竊織女侍兒梁玉清、衛承莊，逃入衛城少仙洞，四十六日不出。天帝怒，命五嶽搜捕焉。太白歸位，衛承莊逃焉。梁玉清有子名休，玉清謫於北斗下。常春，其子乃配於河伯，驂乘行雨。子休每至少仙洞，恥其母淫奔之所，輒回馭，故此地常少雨焉。〈出《獨異志》〉
　　鄭交甫常游漢江，見二女，皆麗服華裝，佩兩明珠，大如雞卵。交甫見而悅之，不知其神人也。謂其僕曰：「我欲下請其佩。」僕曰：「此間之人，皆習於辭，不得恐罹悔焉。」交甫不聽，遂下與之言曰：「二女勞矣。」二女答曰：「客子有勞，妾何勞之有？」交甫曰：「桔是橙也，我盛之以笥，令附漢水，將流而下，我遵其旁搴之，知吾為不遜也，願請子佩。」二女曰：「桔是橙也，盛之以莒，令附漢水，將流而下，我遵其旁，卷其芝而茹之。」手解佩以與交甫，交甫受而懷之。即趨而去，行數十步，視懷空無珠，二女忽不見。《詩》云：「漢有游女，不可求思。」言其以禮自防，人莫敢犯，況神仙之變化乎？〈出《列仙傳》〉
　　毛女〈女原作氏。據明抄本改〉，字玉姜，在華陰山中。山客獵師，世世見之。形體生毛，自言秦始皇宮人也。秦亡，流亡入山，道士教食松葉，遂不饑寒，身輕如此。至西漢時，已百七十餘年矣。〈出《列仙傳》〉
　　漢成帝時，獵者於終南山中見一人，無衣服，身生黑毛。獵人慾取之，而其人逾坑越谷，有如飛騰，不可追及。於是乃密伺其所在，合圍而得之。問之；言：「我本秦之宮人，聞關東賊至，秦王出降，宮室燒燔，驚走入山。饑無所餐，當餓死，有一老翁，教我食松葉鬆實。當時苦澀，後稍便之，遂不饑渴，冬不寒，夏不熱。」計此女定是秦王子嬰宮人，至成帝時，一百許歲，獵人將歸，以穀食之。初時聞谷臭，嘔吐，累日乃安。如是一年許，身毛稍脫落，轉老而死。向使不為人所得，便成仙人也。〈出《抱樸子》〉
　　鉤翼夫人，齊人也，姓趙，少好清淨。病臥六年，右手卷，飲食少。漢武帝時，望氣者雲東北有貴人氣，推而得之，召到。姿色甚偉，武帝發其手而得玉鉤，手得展。幸之，生昭帝。武帝尋害之，殯屍不冷而香。一月後，昭帝即位，更葬之，棺空，但有絲履，故名其宮曰鉤翼，後避諱改為弋。〈出《列仙傳》〉
　　漢南陽公主，出降王咸。屬王莽秉政，公主夙慕空虛，崇尚至道。每追文景之為理世，又知武帝之世，累降神仙，謂咸曰：「國危世亂，非女子可以扶持。但當自保恬和，退身修道，稍遠囂競，必可延生。若碌碌隨時進退，恐不可免於支離之苦，奔迫之患也。」咸曰黽俯世祿，未從其言。公主遂於華山結廬，棲止歲餘。精思苦切，真靈感應，遂舍廬室而去。人或見之，徐徐絕壑，秉雲氣冉冉而去。咸入山追之，越巨壑，升層巔，涕泗追望，漠然無跡。忽於嶺上見遺朱履一雙，前而取之，已化為石。因謂為公主峰，潘安仁為記，行於世。〈出《集仙錄》〉
　　漢期門郎程偉妻，得道者也。能通神變化，偉不甚異之。偉當從駕出行，而服飾不備，甚以為憂。妻曰：「止闕衣耳，何愁之甚耶？」即致兩匹縑，忽然自至。偉亦好黃白之術，煉時即不成，妻乃出囊中藥少許，以器盛水銀，投藥而煎之，須臾成銀矣。偉欲從之受方。終不能得。雲，偉骨相不應得。逼之不已，妻遂蹶然而死。屍解而去。〈出《集仙錄》〉
　　梁母者，盱眙人也，寡居無子，舍逆旅於平原亭。客來投憩，咸若還家。客還錢多少，未嘗有言。客住經月，亦無所厭。自家衣食之外，所得施之貧寒。常有少年住經日，舉動異常，臨去曰：「我東海小童也。」母亦不知小童何人也。宋元徽四年丙辰，馬耳山道士徐道盛暫至蒙陰，於蜂城西遇一青牛車，車自行。〈行雲笈七簽一一五作住〉見一童呼為徐道士前，道盛行進，去車三步許止。又見二童子，年並十二三許，齊著黃衣，絳裹頭上髻，容服端整，世所無也。車中人遣一童子傳語曰：「我平原客舍梁母也，今被太上召還，應過蓬萊尋子喬，經太山考召，意欲相見，果得子來。靈轡飄飄，崗嶮巇〈崗嶮巇原作玄綱陰。據雲笈七簽改〉，津驛有限，日程三千〈日程三千原作三日程三字。據雲笈七簽改〉。侍對在近，我心憂勞，便當乘煙三清，此三子見送到玄都國。汝為我謝東方諸清信士女，太平在近，十有餘一，好相開度，過此憂危。」舉手謝云：「太平相見。」馳車騰逝，極目乃沒。道盛還逆旅訪之，正梁母度世日相見也。〈出《集仙錄》〉
　　董永父亡，無以葬，乃自賣為奴。主知其賢，與錢千萬遣之。永行三年喪畢，欲還詣主，供其奴職。道逢一婦人曰：「願為子妻。」遂與之俱。主謂永曰：「以錢丐君矣。」永曰：「蒙君之恩，父喪收藏，永雖小人。必欲服勤致力，以報厚德。」主曰：「婦人何能？」永曰：「能織。」主曰：「必爾者，但令君婦為我織縑百匹。」於是永妻為主人家織，十日而百匹具焉。〈出《搜神記》〉
　　酒母，闕下酒婦。遇師呼於老者，不知何許人也。年五十餘，雲已數百歲。酒婦異之，每加禮敬。忽來謂婦曰：「急裝束，與汝共應中陵王去。」是夜果有異人來，持二茅狗，一與於老，一與酒婦，俱令騎之，乃龍也。相隨上華陰山上，常大呼云：「於老酒母在此。」〈出《女仙傳》〉
　　女幾者，陳市上酒婦也，作酒常美。仙人過其家飲酒，即以素書五卷質酒錢。幾開視之，乃仙方養性長生之術也。幾私寫其要訣，依而修之。三年，顏色更少，如二十許人。數歲，質酒仙人復來，笑謂之曰：「盜道無師，有翅不飛。」女幾隨仙人去，居山歷年，人常見之。其後不知所適，今所居即女幾山也。〈出《女仙傳》〉
