　　乾隆四十六年十一月初六日內閣奉
　　上諭昨閲四庫館進呈書有朱存孝編輯回文類聚補遺一種內載美人八詠詩詞意媟狎有乖雅正夫詩以溫柔敦厚為教孔子不刪鄭衛所以示刺示戒也故三百篇之㫖一言蔽以無邪即美人香草以喻君子亦當原本風雅歸諸麗則所謂托興遙深語在此而意在彼也自玉臺新詠以後唐人韓偓軰務作綺麗之詞號香奩體漸入浮靡尤而效之者詩格更為卑下今美人八詠內所列麗華髪等詩毫無寄託輒取俗傳鄙䙝之語曲為描寫無論詩固不工即其編造題目不知何所証據朕輯四庫全書當採詩文之有闗世道人心者若此等詩句豈可以體近香奩概行採録所有美人八詠詩著即行撤出至此外各種詩集內有似此者亦著該總裁督同總校分校等詳細檢查一併撤去以示朕釐正詩體崇尚雅醇之至意欽此
　　欽定四庫全書　　　　　集部八
　　回文類聚　　　　　　　總集類
　　提要
　　〈臣〉等謹案回文類聚四巻補遺一巻宋桑世昌編世昌蘭亭考已著録考劉勰文心雕龍曰回文所興則道原為始梅庚註謂原當作慶宋賀道慶也蓋其時璇璣圖詩未出故勰云然世昌以蘓蕙時代在前故用為託始且繪蕙像於巻首以明剏造之功其説未確考藝文類聚載曹植鏡銘八字囬環讀之無不成文實在蕙前乃不標以為始是亦少疎又蘓伯玉妻盤中詩據滄浪詩話自玉臺新詠以外別無出典舊本俱在不聞有圖此書繪一圓圖莫知所本考原詩末句稱當從中央周四角則實方盤而非圓盤所圖殆亦妄也惟是詠歌漸盛工巧日増詩家既開此一途不可竟廢録而存之亦足以資博洽是書之末有世昌自跋稱至道御製登載巻首此本無之殆傳寫佚脫歟其補遺一巻則
　　國朝康熙中蘓州朱存孝所采兼及明人然如明典故中所載回文詩三十圖在耳目前者即已不收則所漏亦多矣姑附存以備參考雲耳乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀







　　囘文類聚序
　　囘文類聚四巻乃宋臣桑世昌澤卿所纂後明人張之象𤣥超復加增訂披閲之次似覺𤣥超之所增訂者雜亂無緒是以將彼舊増並予所習見之什纂為續集附於巻後重鋟諸木因題於簡端曰靖節陶公有雲竒文共欣賞蓋以文之竒者不忍獨得故必期共人欣賞而後快如璇璣一圖非文之竒者乎字如碁置按誦成章字不數百詩幾千首何物女郎以錦心織成錦字令千古騷流不能卒讀天才耶仙才耶雖仿其製者代不乏人類不能出其規範然集中所録諸圖及其餘詩詞皆各有其妙足以竝傳間有瑕瑜不掩亦存之以俟大方鑒別可也存孝椎魯無文與騷雅之道相逺其偶涉及於此者亦陶公共欣賞之意夫康熙戊子五月望日玉山牧豎朱存孝


　　囘文類聚原序
　　詩苑雲囘文始於竇滔妻反覆皆可成章舊為二體今合為一止兩韻者謂之囘文而舉一字皆成讀者謂之反覆又上官儀曰凡詩對有八其七曰囘文對情親因得意得意逐情親是也自爾或四言或六言或唐律或短語既極其工且流而為樂章蓋情詞交通妙均造化此文之所以為無窮也淮海桑世昌








