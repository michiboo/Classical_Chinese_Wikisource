
誰主東諸侯，元臣隴西公。 
旌節居汴水，四方皆承風。 
在朝四十年，天下誦其功。 
相我明天子，政成如太宗。 
東方有艱難，公乃出臨戎。 
單車入危城，慈惠安群兇。 
公謂其黨言，汝材甚驍雄。 
為我帳下士，出入衛我躬。 
汝息為我子，汝親我為翁。 
眾皆相顧泣，無不和且恭。 
其父教子義，其妻勉夫忠。 
不自以為資，奉上但顒顒。 
公衣無文采，公食少肥濃。 
所憂在萬人，人實我寧空。 
輕刑寬其政，薄賦弛租庸。 
四郡三十城，不知歲饑凶。 
天子臨朝喜，元老留在東。 
今聞揚盛德，就安我大邦。 
百辟賀明主，皇風恩賜重。 
朝廷有大事，就決其所從。 
海內既無虞，君臣方肅雍。 
端居任僚屬，宴語常從容。 
翩翩者蒼烏，來巢於林叢。 
甘瓜生場圃，一蒂實連中。 
田有嘉穀隴，異畝穗亦同。 
賢人佐聖人，德與神明通。 
感應我淳化，生瑞我地中。 
昔者此州人，但矜馬與弓。 
今公施德禮，自然威武崇。 
公其共百年，受祿將無窮。

