
白楊雙行行，白馬悲路傍。
晨興見曉月，更似發雲陽。
溧水通吳關，逝川去未央。
故人萬化盡，閉骨茅山岡。
天上墜玉棺，泉中掩龍章。
名飛日月上，義與風雲翔。
逸氣竟莫展，英圖俄夭傷。
楚國一老人，來嗟龔勝亡。
有言不可道，雪泣憶蘭芳。
王公希代寶，棄世一何早。
弔死不及哀，殯宮已秋草。
悲來欲脫劒，掛向何枝好。
哭向茅山雖未摧，一生淚盡丹陽道。
王家碧瑤樹，一樹忽先摧。
海內故人泣，天涯弔鶴來。
未成霖雨用，先失濟川材。
一罷廣陵散，鳴琴更不開。

