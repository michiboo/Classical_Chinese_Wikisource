
發，大和四年禮部侍郎鄭澣下第二人及第。工詩，亦當時聲韻之偉者。略舉一篇，《宿黃花館》云：『孤館蕭條槐葉稀，暮蟬聲隔水聲微。年年為客路長在，日日送人身未歸。何處離鴻迷浦月，誰家愁婦搗寒衣。夜深不臥簾猶卷，數點殘螢入戶飛。『俱瀏亮清新，頗驚凡聽。恨其出處事跡不得而知也。有詩傳世尚多。
遠，字求古，大和五年杜陟榜進士及第，蜀人也。少有大志，誇邁流俗，為詩多逸氣，五彩成文。早歷下邑，詞名卓然。宣宗時，宰相令狐綯進奏擬遠杭州刺史，上曰：『朕聞遠詩有「青山不厭千杯酒，白日惟銷一局棋。」是疏放如此，豈可臨郡理人『綯曰：『詩人托此以寫高興耳，未必實然。』上曰：『且令往觀之。』至，果有治聲。性簡儉，嗜啖鳧鴨。貴客經過，無他贈，厚者綠頭一雙而已。後歷忠、建、江三州刺史，仕終御史中丞。初牧湓城，求天寶遺物，得秦僧收楊妃襪一裲，珍襲，呈諸好事者。會李群玉校書自湖湘來，過九江，遠厚遇之，談笑永日。群玉話及向賦《黃陵廟詩》，動朝雲幕雨之興，殊亦可怪。遠曰：『仆自獲淩波片玉，軟輕香窄，每一見，未嘗不在馬嵬下也。』遂更相戲笑，各有賦詩。後來頗為法家所短。蓋多情少束，亦徒以微辭相感動耳。有詩集一卷，今傳。
敬方，字中虔，長慶三年鄭冠榜進士。大和中，仕為歙州刺史。後坐事，左遷臺州刺史。有詩一卷，傳世。
渾，字仲晦，潤州丹陽人，圉師之後也。大和六年李珪榜進士，為當塗、太平二縣令。少苦學勞心，有清羸之疾，至是以伏枕免。久之，起為潤州司馬。大中三年，拜監察御史，歷虞部員外郎，睦、郢二州刺史。嘗分司朱方，買田築室，後抱病退居丁卯澗橋村舍，暇日綴錄所作，因以名集。渾樂林泉，亦慷慨悲歌之士。登高懷古，已見壯心，故為格調豪麗，猶強弩初張，牙淺弦急，俱無留意耳。至今慕者極多，家家自謂得驪龍之照夜也。早歲嘗遊天臺，仰看瀑布，旁眺赤城，辨方廣於霏煙，躡石橋於懸壁，登陟兼晨，窮覽幽勝。朗誦孫綽古賦，傲然有思歸之想，志存不朽，再三信宿，仿徨不能去。以王事不果，有負初心。後晝夢登山，有宮闕淩虛，問，曰：『此崑崙也。』少頃，遠見數人方飲，招渾就坐，暮而罷。一佳人出箋求詩，未成，夢破。後吟曰：『曉人瑤臺露氣清，庭中惟見許飛瓊。塵心未斷俗緣在，十里下山空月明。』他日復夢至山中，佳人曰：『子何題余姓名於人間『遂改為『天風吹下步虛聲』，曰：『善矣。』渾才思翩翩，仙子所愛，夢寐求之，一至於此。昔子建賦《洛神》，人以徒聞虛語，以是謂迂誕不信矣。未幾遂卒。有詩二卷，今傳。
陶，字國鈞，成都人。工於詞賦。少貧，遭蜀中亂後，播越羈旅，有詩云：『貧當多病日，閑過少年時。』大和八年陳寬榜進士及第，一時名輩，咸偉其作。然恃才傲睨，薄於親黨。其舅雲安劉欽之下第，歸三峽，卻寄陶詩云：『山近衡陽雖少雁，水連巴蜀豈無魚『得詩頗愧赧，遂通向不絕。大中六年，授國子毛詩博士。與賈島、殷堯藩、無可、徐凝、章孝標友善，以琴樽詩翰相娛，留長安中。大中末，出刺簡州，時名益重，自比謝宣城、柳吳興，國初諸人書奴耳。賓至，必佯佯挫辱。投贄者少得通。秀才馮道明，時稱機捷，因罷舉請謁，給閽者曰：『與太守有故。』陶倒屣，及見，呵責曰：『與足下素昧平生，何故之有『馮曰：『誦公詩文，室邇人遠，何隔平生『吟陶詩數聯，如『立當青草人先見，行近白蓮魚未知。』又『閉門客到常如病，滿院花開未是貧。』又『江聲秋入峽，雨色夜侵樓『等句。陶多其慕己，厚贈遣之。自負如此。後為雅州刺史，郭外有情盡橋，乃分衿祖別之所。因送客，陶怪之，遂於上立候館，改名折柳橋，取古樂府《折楊柳》之義。題詩曰『従來只有情難盡，何事呼為情盡橋自此改名為折柳，任它離恨一條條。』甚膾炙當時。竟辭榮，閑居廬嶽，養屙傲世，與塵事日冥矣。有《唐誌集》五卷，今傳。
馳，大和九年鄭確榜進士。初負才質，蹭蹬名場。來往公卿問，擔簦躡屩，莫伸其志。嘗入關賦詩云：『河上微風來，關頭樹初濕。今朝關城吏，又見孤客人。上國誰與期，西來徒自急。』主司得聞，有憐才之意，遂放第。不甚顯宦。詩文俱得美聲。後來文士集中，多稱賈先輩，其名譽為時所重雲。有集傳世。
喬，少隱居廬山讀書，工為詩，與杜牧之同時擢第。初，喬與張洎少友善，洎仕為翰林學士，眷寵優異，喬時任歙州司馬，自傷不調，作詩寄洎，戒去仆曰：『俟張遊宴，即投之。』洎得緘云：『不知何處好銷憂，公退攜樽即上樓。職事久參侯伯幕，夢魂長達帝王州。黃山向晚盈軒翠，黟水含春繞郡流。遙想玉堂多暇日，花時誰伴出城遊『洎動容久之，為言於上，召還為考功員外郎，卒官。今有詩二十餘篇，傳於世。
上美，開成元年禮部侍郎高鍇放榜第二人登科。以詩鳴當時，間作悉佳制。論其骨格本峭，但少氣耳。有集今傳。夫矻矻窮經，志在死而不亡者，天道良難，無固必也。或稱碩儒，而名偶身喪；或乃頹然，而青編不削。又若以位高金多，心廣體胖，而富貴驕人，文稱功業黯黯，則未若腐草之有螢也。今群居論古終日，其人既遠，骨已朽矣，幸而照灼簡牘，未必皆揚雄、班、馬之流耳。於茲傳中，族匪聞望，官不隆重，俱以一詠爭長歲月者亦多，豈曰小道而忽之。設有白璧，入地不滿尺，出土無膚寸，雖卞和憧憧往來其間，不失者亦鮮矣。幸不幸之謂也。
商隱，字義山，懷州人也。令狐楚奇其才，使遊門下，授以文法，遇之甚厚。開成二年，高鍇知貢舉，楚善於鍇，獎譽甚力，遂擢進士。又中拔萃，楚又奏為集賢校理。楚出，王茂元鎮興元，素愛其才，表掌書記，以子妻之。除待御史。茂元為李德裕黨，士流嗤謫商隱，以為詭薄無行，共排擯之。來京都，久不調。更依桂林總管鄭亞府為判官，後隨亞謫循州，三年始回。歸窮於宰相綯，綯惡其忘家恩，放利偷合，従小人之辟，謝絕殊不展分。重陽日，因詣廳事，留題云：『十年泉下無消息，九日樽前有所思。』又云：『郎君官重施行馬，東閣無因許再窺。』綯見之惻然，乃補太學博士。柳仲郢節度東川，辟為判官。商隱廉介可畏，出為廣州都督，人或袖金以贈，商隱曰：『吾自性分不可易，非畏人知也。』未幾，入拜檢校吏部員外郎。罷，客滎陽，卒。商隱工詩，為文瑰邁奇古，辭難事隱。及従楚學，儷偶長短，而繁縟過之。每屬綴，多檢閱書冊，左右鱗次，號『獺祭魚』。而旨能感人，人謂其橫絕前後。時溫庭筠、段成式各以穠致相誇。號『三十六體』。後評者謂其詩『如百寶流蘇，千絲鐵網，綺密瑰妍，要非適用之具』。斯言信哉。初得大名，薄遊長安，尚希識面，因投宿逆旅，有眾客方酣飲，賦《木蘭花》詩就，呼與坐，不知為商隱也。後成一篇云：『洞庭波冷曉侵雲，日日征帆送遠人。幾度木蘭船上望，不知元是此花身。』客問姓名，大驚稱罪。時白樂天老退，極喜商隱文章，曰：『我死後，得為爾兒足矣。』白死數年，生子，遂以『白老『名之。既長，殊鄙鈍，溫飛卿戲曰：『以爾為待郎後身，不亦忝乎『後更生子，名袞師，聰俊。商隱詩云：『袞師我嬌兒，英秀乃無匹。』此或其後身也。商隱文自成一格，後學者重之，謂『西崑體『也。有《樊南甲集》二十卷，《乙集》二十卷，《玉溪生詩》三卷。初自號玉溪子。又賦一卷，文一卷，並傳於世。
鳧，毗陵人，開成五年李従實榜進士，仕為烏程縣令。有詩名。晚歲變雅，鳧亦風靡，專工小巧，高古之氣掃地，所畏者務陳言之是去耳。後來才子，皆稱『喻先輩』，嚮慕之情足見也。同時薛瑩亦工詩。鳧詩一卷，瑩詩《洞庭集》一卷，今並傳。
逢，字陶臣，蒲州人。會昌元年，崔峴榜第三人進士。調萬年尉。未幾，佐河中幕府。崔鉉人相，引直宏文館。歷侍御史、尚書郎。持論鯁切，以謀略高自顯布衣中，與劉瑑交，而文辭出逢下，常易瑑，及當國，有薦逢知制誥者，瑑蝟言先朝以兩省官給事、舍人治州縣乃得除，逢未試州，不可。乃出為巴州刺史。初及第，與楊收、王鐸同年，而逢文藝最優。收輔政，逢有詩云：『誰知金印朝天客，同是沙堤避路人。』收銜之，斥為蓬、綿二州刺史。及鐸相，逢又賦詩云：『昨日鴻毛萬鈞重，今朝出嶽一毫輕。』鐸怒。中外亦鄙逢褊傲。遷秘書監。卒。逢晚年岨峿宦途，嘗策羸赴朝，值新進士榜下，綴行而出，呵殿整然，見逢行李蕭條，前導曰：『迴避新郎君！』逢囅然，因遣一介語之曰：『報道莫貧相，阿婆三五少年時，也曾東塗西抹來。』其人辟易。逢天資本高，學力亦贍，故不甚苦思，而自有豪逸之態，第長短皆率然而成，未免失淺露俗，蓋亦當時所尚，非離群絕俗之詣也。夫道家三寶，其一不敢為天下先。前人者孰肯後之。加人者孰能受之。觀逢恃才怠傲，恥在喧卑，而喋喋唇齒，亦猶惡醉而強酒也。累擯遠方，寸進尺退，至龍鐘而自憤不已，蓋禍福無不自己求者焉。有《詩集》十卷，又《別紙》十三卷，《賦集》十四卷，今並行。
嘏，字承祐，山陽人。會昌四年鄭言榜進士。大中中，仕為渭南尉。一時名士大夫極稱道之。卑宦頗不如意。宣宗雅知其名，因問宰相：『趙嘏詩人，曾為好官否可取其詩進來！』讀其卷首題秦詩云：『徒知六國隨斤斧，莫有群儒定是非。』上不悅，事寢。嘏嘗早秋賦詩曰：『殘星數點雁橫塞，長笛一聲人倚樓。』杜牧之呼為『趙倚樓』，賞嘆之也。又初有詩，落句云：『早晚粗酬身事了，水邊歸去一閑人。『仕途屹兀，豈其讖也！嘏豪邁爽達，多陪接卿相，出入館閤，如親屬。然能以書生令遠近知重，所謂『一日名動京師，三日傳滿天下』，有自來矣。命沾仙尉，追蹤梅市，亦不惡耳。先嘏家浙西，有美姬溺愛，及計偕，留侍母。會中元遊鶴林寺，浙帥窺見悅之，奪歸。明年嘏及第，自傷賦詩曰：『寂寞堂前日又曛，陽臺去作不歸雲。當時聞說沙咤利，今日青娥屬使君。』帥聞之，殊慘慘，遣介送姬入長安。時嘏方出關，途次橫水驛，於馬上相遇，姬因抱嘏痛哭；信宿而卒，遂葬於橫水之陽。嘏思慕不已，臨終日有所見，時方四十餘。今有《渭南集》及《編年詩》二卷。悉取十三代史事跡，自始生至百歲，歲賦一首、二首，總得一百一十章。今並行於世。
能，字太拙，汾州人。會昌六年狄慎思榜登第。大中末，書判入等中選，補盩厔尉。辟太原、陜虢、河陽従事。李福鎮滑臺，表置觀察判官。歷御史、都官、刑部員外郎。福徒帥西蜀，奏以自副。咸通中，攝嘉州刺史。造朝，遷主客、度支、刑部郎中，俄為同州刺史、京兆大尹。出帥感化，入授工部尚書。復節度徐州，徙鎮忠武。廣明元年，徐軍戍溵水，經許，能以軍多懷舊，惠館待於城中。許軍懼見襲，大將周岌乘眾疑怒，因為亂，逐能據城，自稱留後。數日，殺能並屠其家。能治政嚴察，絕請謁。耽癖於詩，日賦一章為課。性喜淩人，格律卑卑，亦無甚高論。嘗以第一流自居，罕所拔拂。時劉得仁擅雅稱，持詩卷造能，能以句謝云：『千首加一首，卷初如卷終。』蓋譏其無變體也。量人如此，非厚德君子。晚節尚浮屠，奉法唯謹。資性傲忽，又多佻輕忤世。及為藩鎮，每易武吏。嘗命其子屬橐鞬，雅拜新進士，或問其故，曰：『渠消弭災咎耳。』今有集十卷，及《繁城集》一卷傳焉。
宣古，字垂後，澧陽人。會昌三年盧肇榜進士。又試中宏辭。工文，極俊，有詩名。性謔浪，多所譏誚。時杜悰尚主，出守澧陽，宣古在館下，數陪宴賞，諧慢既深，悰不能忍，忿其戲己，辱之，使臥於泥中，衣冠顛倒。長林公主素惜其才，勸曰：『尚書獨不念諸郎學文，侍士如此，那得平陽之譽乎『遣人扶起，更以新服，赴中座，使宣古賦詩，謝曰：『紅燈初上月輪高，照見堂前萬朵桃。觱栗調清銀字管，琵琶聲亮紫檀槽。能歌奼女顏如玉，解飲蕭郎眼似刀。爭奈夜深拋耍令，舞來挼去使人勞。』杜公賞之。後悰二子裔休、儒林皆中第，人曰：『非母賢待師，不足成其子。』今諸集中往往載其作，有英氣，調頗清麗，惜不多見。竟薄命無印綬之譽，落莫自終。弟宣遠亦以詩鳴，今傳者可數也。
鵠，字居雲，會昌三年禮部尚書王起下進士。多出入當時好士公卿席幕，然吏才文價，俱不甚超。一名僅爾流播，亦多幸矣。詩一卷，今傳。
斯，字子遷，江東人也。會昌四年王起下第二人進士。始命潤州丹徒縣尉，卒於任所。開成之際，聲價藉甚，特為張水部所知賞，故其詩格頗與水部相類，清妙奇絕。鄭少師薰贈詩云：『項斯逢水部，誰道不關情。』斯性疏曠，溫飽非其本心。初築草廬於朝陽峰前，交結凈者，盤礴宇宙，戴蘚花冠，披鶴氅，就松陰，枕白石，飲清泉，長哦細酌，凡如此三十餘年。晚汙一名，殊屈清致。其警聯如『病嘗山藥遍，貧起草堂低。』如『客來因月宿，床勢向山移。』《下第》云：『獨存過江馬，強拂看花衣』。《病僧》云：『不言身後事，猶坐病中禪。』又『湖山萬疊翠，門樹一行春。』又『一燈愁裏夢，九陌病中春。』如『月明古詩客初到，風度閑門僧未歸。』《宮人入道》云：『將敲碧落新齋磐，卻進昭陽舊賜箏『之類，不一而足，當時盛稱。楊敬之祭酒贈詩云：『幾度見君詩總好，及觀標格過於詩。平生不解藏人善，到處逢人說項斯。』其名以此益彰矣。集一卷，今行。
戴，字虞臣，華州人。會昌四年左僕射王起下進士，與項斯、趙嘏同榜，俱有盛名。初應辟佐大同軍幕府，與賈島、許棠唱答。苦家貧，為祿代耕。歲廩殊薄，然終日吟事，清虛自如。《秋思》一絕曰：『萬木秋霖後，孤山夕照余。田園無歲計，寒近憶樵漁。』調率如此。後遷國子博士，卒。戴詩壯麗，居晚唐諸公之上，優遊不迫，沈著痛快，兩不相傷，佳作也。早耽幽趣，既鄉里當名山，秦川一望，黃埃赤日，增起淩雲之操。結茅堂玉女洗頭盆下，軒窗甚僻，對懸瀑三十仞，往還多隱人。誰謂白頭従宦，俸不醫貧，徒興猿鶴之誚，不能無也。有詩一卷，今傳。
遲，字遲之，平昌人。會昌五年易重榜進士。有詩名，尤工絕句，風流嫵媚，皆宮商金石之聲。情與顧非熊甚相得，且同年。有詩一卷，行於世。
蕃，會昌間人，家江東，多遊會稽、苕、霅間。初亦舉進士之京，不第。榜罷進謁主司曰：『仆本寒鄉之人，不遠萬里，手遮赤日，步來長安，取一第榮父母不得。侍郎豈不聞江東一任藩，家貧吟苦，忍令其去如來日也敢従此辭，彈琴自娛，學道自樂耳。』主司慚，欲留不可得。歸江湖，專尚聲調。去遊天臺巾子峰，題寺壁間云：『絕頂新秋生夜涼，鶴翻鬆露滴衣裳。前峰月照一江水，僧在翠微開竹房。』既去百餘里，欲回改作『半江水』，行到題處，他人已改矣。後復有題詩者，亡其姓名，曰：『任蕃題後無人繼，寂寞空山二百年。』才名類是。凡作必使人改視易聽，如《洛陽道》云：『憧憧洛陽道，塵下生春草。行者豈無家，無人在家老。雞鳴前結束，爭去恐不早。百年路傍盡，白日車中曉。求富江海狹，取貴山嶽小。二端立在途，奔走何由了。』想蕃風度，此不足舉其梗概。有詩七十七首，為一卷，今傳非全文矣.
非熊，姑蘇人，況之子也。少俊悟，一覽輒能成誦。工吟，揚譽遠近。性滑稽好辯，頗雜笑言。淩轢氣焰子弟，既犯眾怒，擠排者紛然。在舉場角藝三十年，屈聲破入耳。會昌五年，諫議大夫陳商放榜。初，上洽聞非熊詩價，至是怪其不第，敕有司進所試文章，追榜放令及第。劉得仁賀以詩曰：『愚為童稚時，已解念君詩。及得高科早，須逢聖主知。』授盯眙主簿，不樂拜迎，再厭鞭撻，因棄官歸隱。王司馬建送詩去：『江城柳色海門煙，欲到茅山始下船。知道君家當瀑布，菖蒲潭在草堂前。』一時餞別吟贈俱名流。不知所終，或傳住茅山十餘年，一旦遇異人，相隨入深谷，不復出矣。有詩一卷，今行於世。
鄴，字鄴之，桂林人。累舉不第，為《四怨三愁五情》詩，雅道甚古。時為舍人韋愨所知，力薦於禮部侍郎裴休。大中四年張溫琪榜中第。看榜日，上主司詩云：『一辭桂巖猿，九泣都門月。年年孟春至，看花如看雪。』《杏園宴間呈同年》云：『岐路不在天，十年行不至。一旦公道開，青雲在平地。』又云：『匆匆出九衢，童僕顏色異。故衣未及換，尚有去年淚。』又云：『永持共濟心，莫起胡越意。』佳句類此甚多，誌特勤苦。仕至洋州刺史。有集一卷，今傳。
嵎，字賓光，大中五年李郜榜進士。有集一卷，名《津陽門詩》。津陽，即華清宮之外闕。詢求父老，為詩百韻，皆紀明皇時事者也。
駕，字司南，大中六年禮部侍郎崔嶼下進士。初與曹鄴為友，深相結，俱工古風詩。鄴既擢第，不忍先歸，待長安中，駕成名，乃同歸范蠡故山。時國家復河、湟故地，有歸馬放牛之象，駕獻樂府十章，《序》曰：『駕生唐二十八年，獲見明天子以德歸河、湟，臣得與天下夫婦復為太平人。恨愚且賤，不得拜舞上前，作詩十篇，雖不足貢聲宗廟，形容盛德，願與耕稼陶漁者，歌江湖田野間，亦足自快。』詩奏，上甚悅，累歷達官。駕詩多比興含蓄，體無定規，意盡即止，為時所宗。今集一卷，行於世。
干，字雄飛，桐廬人。幼有清才，散拙無營務。大中中，舉進士不第，隱居鏡湖中，湖北有茅齋，湖西有松島，每風清月明，攜稚子鄰叟，輕棹往返，甚愜素心。所住水木幽閟，一草一花，俱能留客。家貧，蓄古琴，行吟醉臥以自娛。徐凝初有詩名，一見干器之，遂相師友，因授格律。干有贈凝詩云：『把得新詩草裏論。』時謂反語為村裏老，疑干譏誚，非也。干貌陋兔缺，性喜淩侮。王大夫廉問浙東，禮邀干至，誤三拜，人號為『方三拜』。王公嘉其操，將薦於朝，托吳融草表，行有日，王公以疾逝去，事不果成。干早歲偕計，往來兩京，公卿好事者爭延納，名竟不入手，遂歸，無復榮辱之念。浙中凡有園林名勝，輒造主人，留題幾遍。初李頻學幹為詩，頻及第，詩僧清越賀云：『弟子已折桂，先生猶灌園。』咸通末卒。門人相與論德謀跡。謚曰玄英先生。樂安孫郃等綴其遺詩三百七十餘篇，為十卷，王贊論之曰：『鏝肌滌骨，冰瑩霞絢。嘉肴自將，不吮餘雋。麗不葩芬，苦不臒棘。當其得志，倏與神會。詞若未至，意已獨往。』郃亦論曰：『其秀也，仙蕊於常花；其鳴也，靈鼉於眾響。』觀其所述論，不過矣。古黔婁先生死，曾參與門人來弔，問曰：『先生終，何以謚？』妻曰：『以「康」。』參曰：『先生存時，食不充遝，衣不蓋形，死則手足不斂，傍無酒肉。生不美，死不榮，何樂而謚為康哉。』妻曰：『昔先生國君用為相，辭不受，是有餘貴也。君饋栗三十鐘，辭不納，是有餘富也。先生甘天下之淡味，安天下之卑位，不戚戚於貧賤，不遑遑於富貴，求仁得仁，求義得義，謚之以康，不亦宜乎。』方干，韋布之士，生稱高尚，死謚玄英，其梗概大節，庶幾乎黔婁者耶！
頻，字得新，睦州壽昌人。少秀悟，長，廬西山。多記覽，於詩特工。與同里方幹為師友。給事中姚合時稱詩穎，頻不憚走千里丐其品第，合見，大加獎挹，且愛其標格，即以女妻之。大中八年，顏標榜擢進士，調秘書郎，為南陵主簿。試判入等，遷武功令。頻性耿介，難幹以非理。賑饑民，戢豪右，於是京畿多賴，事事可傳。懿宗嘉之，賜緋銀魚，擢侍御史。守法不阿，遷都官員外郎。表乞建州刺史，至則布條教，以禮治下。時盜所在沖突，惟建賴頻以安。未幾卒官下，櫬隨家歸，父老相與扶柩哀悼，葬永樂州，為立廟於梨山，歲時祭祠，有災沴必禱，垂福逮今。頻詩雖出晚年，體制多與劉隨州相抗，騷嚴風謹，慘慘逼人。有詩一卷，今行世。
群玉，字文山，澧州人也。清才曠逸，不樂仕進，專以吟詠自適，詩筆遒麗，文體豐妍。好吹笙，美翰墨。如王、謝子弟，別有一種風流。親友強之赴舉，一上即止。裴相公休觀察湖南，厚禮延致之郡中，嘗勉之曰：『處士被褐懷玉，浮雲富貴，名高而身不知，神寶寧久棄荒途子其行矣。』大中八年，以草澤臣來京，詣闕上表，自進詩三百篇。休適人相，復論薦。上悅之，敕授弘文館校書郎。李頻使君呼為従兄。歸湘中，題詩二妃廟，是暮宿山舍，夢見二女子來曰：『兒娥皇、女英也，承君佳句，徽珮將遊於汗漫，願相従也。』俄而影滅。群玉自是鬱鬱，歲余而卒。段成式為詩哭曰：『曾話黃陵事，今為白日催。老無男女累，誰哭到泉臺。』今有詩三卷、後集五卷行世。夫澧浦，古騷人之國。屈平仁遭譖毀，不知所訴，心煩意亂，賦為《離騷》。騷，愁也。已矣哉。國無人知我兮，又何懷乎故都委身魚腹，魂招兮不來。芳草萎薾，蕭艾參天，奚獨一時而然也。群玉繼稟修能，翺翔大化，人不知而不恤，祿不及而不言。望涔陽之亡極，挹杜蘭之緒馨，款君門以披懷，沾一命而潛退，風景滿目，寧無愧於古人。故其格調清越，而多登山臨水、懷人送歸之制，如『遠客坐長夜，雨聲孤寺秋。請量東海水，看取淺深愁『等句，已曲盡羈旅坎壈之情。壯心千里，於方寸不擾，亦大難矣。
