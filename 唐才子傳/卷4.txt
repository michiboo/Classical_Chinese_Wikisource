
綸，字允言，河中人。避天寶亂，來客鄱陽。大曆初，數舉進士不入第。元載素賞重，取其文進之，補閿鄉尉。累遷檢校戶部郎中，監察御史。稱疾去。渾瑊鎮河中，就家禮起為元帥判官。初，舅韋渠牟得幸德宗，因表其才，召見禁中，帝有所作，輒賡和。至是，帝忽問渠牟：『盧綸、李益何在？』對曰：『綸従渾瑊在河中。』詔令驛召之，會卒。綸與吉中孚、韓翃、耿湋、錢起、司空曙、苗發、崔峒、夏侯審、李端，聯藻文林，銀黃相望，且同臭味，契分俱深，時號『大曆十才子』。唐之文體，至此一變矣。綸所作特勝，不減盛時，如三河少年，風流自賞。文宗雅愛其詩，問宰相：『綸沒後，文章幾何亦有子否？』李德裕對：『綸四子皆擢進士，仕在臺閣。』帝遣中使悉索其巾笥，得詩五百首進之。有別業在終南山中。集十卷，今傳。
中孚，楚州人。居鄱陽最久。初為道士，山阿寂寥。後還俗。李端贈詩云：『舊山連藥賣，孤鶴帶雲歸。』盧綸送詩云：『舊籙藏雲穴，新詩滿帝鄉。』來長安，謁宰相，有薦於天子，日與王侯高會，名動京師。無幾何，第進士，授萬年尉，除校書郎。又登宏辭科，為翰林學士，歷諫議大夫，戶部侍郎、判度支事。貞元初卒。初，拜官後，以親垂白在堂，歸養至孝，終喪復仕。中孚神骨清虛，吟詠高雅，若神仙中人也。集一卷，今傳。
翃，字君平，南陽人。天寶十三載楊紘榜進士。侯希逸素重其才，至是表佐淄青幕府。罷，閑居十年。及李勉在宣武，復辟之。德宗時，制誥闕人，中書兩進除目，御筆不點，再請之，批曰：『與韓翃。』時有同姓名者為江淮刺史，宰相請孰與。上復批曰：『「春城無處不飛花」韓翃也。』俄以駕部郎中知制誥。終中書舍人。翃工詩，興致繁富，如芙蓉出水，一篇一詠，朝士珍之。比諷深於文房，筋節成於茂政，當時盛稱焉。有詩集五卷，行於世。
湋，河東人也。寶應二年洪源榜進士。與古之奇為莫逆之交。初為大理司法，充括圖書使來江淮，窮山水之勝。仕終左拾遺。詩才俊爽，意思不群。似湋等輩，不可多得。詩集二卷，今傳。
起，字仲文，吳興人。天寶十年李巨卿榜及第。少聰敏，承鄉曲之譽。初従計吏至京口客舍，月夜閑步，聞戶外有行吟聲，哦曰：『曲終人不見，江上數峰青。』凡再三往來，起遽従之，無所見矣。嘗怪之。及就試粉闈，詩題乃《湘靈鼓瑟》，起輟就，即以鬼謠十字為落句，主文李暐深嘉美，擊節吟味久之，曰：『是必有神助之耳。』遂擢置高第。釋褐授校書郎。嘗采箭竹，奉使入蜀。除考功郎中。大曆中為太清宮使、翰林學士。起詩體制新奇，理致清贍，芟宋、齊之浮遊，削梁、陳之嫚靡，迥然獨立也。王右丞許以高格，與郎士元齊名，士林語曰：『前有沈、宋，後有錢、郎。』集十卷，今傳。子徽能詩，外甥懷素善書，一門之中，藝名森出，可尚矣。凡唐人燕集祖送，必探題分韻賦詩，於眾中推一人擅場者。劉相巡察江淮，詩人滿座，而起擅場。郭曖尚主盛會，李端擅場。緬懷盛時，往往文會，群賢畢集，觥籌亂飛，遇江山之佳麗，繼歡好於疇昔，良辰美景，賞心樂事，於此能並矣。況賓無絕纓之嫌，主無投轄之困，歌闌舞作，微聞香澤，冗長之禮，豁略去之，王公不覺其大，韋布不覺其小，忘形爾汝，促席談諧，吟詠繼來，揮毫驚座。樂哉！古人有秉燭夜遊，所謂非淺，同宴一室，無及幹亂，豈不盛也！至若殘杯冷炙，一獻百拜，察喜怒於眉睫之間者，可以休矣。
曙，字文明，廣平人也。磊落有奇才。韋臯節度劍南，辟致幕府。授洛陽主薄，未幾遷長林縣丞。累官左拾遺，終水部郎中。與李約員外至交。性耿介，不幹權要。家無儋石，晏如也。嘗病中不給，遣其愛姬，亦自流寓長沙。遷謫江右，多結契雙林，暗傷流景。《寄暕上人》詩云：『欲就東林寄一身，尚憐兒女未成人。柴門客去殘陽在，藥圃蟲喧秋雨頻。近水方同梅市隱，曝衣多笑阮家貧。深山蘭若何時到，羨與閑雲作四鄰。』閑園即事，高興可知。屬調幽閑，終篇調暢，如新花笑日，不容薰染。鏘鏘美譽，不亦宜哉！有詩集二卷，今傳。
發，潞洲人也。晉卿長子。初為東平令，授兵部員外，遷駕部員外郎，仕終都官郎中。雖名齒才子，少見詩篇。當時名士，咸與贈答雲。
峒，博陵人。工文有價。初辟潞府功曹，後歷左拾遺，終右補闕。詞彩炳然，意思方雅，時人稱其句為披沙揀金，往往見寶。詩集一卷，今行於世。
審，建中元年禮部侍郎令狐峘下試軍謀越眾科第一。釋褐授校書郎，又為參軍，仕終侍御史。初於華山下多買田園為別墅，水木幽閟，雲煙浩渺，晚歲退居其下，諷吟頗多。今稍零落，時見一二，皆錦制也。
端，趙州人，嘉祐之侄也。少時居廬山，依皎然讀書，意況清虛，酷慕禪侶。大曆五年李搏榜進士及第，授秘書省校書郎。以清羸多病，辭官，居終南山草堂寺。未幾，起為杭州司馬，牒訴敲樸，心甚厭之。買田園在虎丘下，為耽深癖，泉石少幽，移家來隱衡山，自號衡嶽幽人。彈琴讀《易》，登高望遠，神意泊然。初元宦情，懷箕、潁之志。嘗曰：『余少尚神仙，且未能去。友人暢當以禪門見導，余心知必是，未得其門。』詩更高雅，於才子中名響錚錚。與處士京兆柳中庸、大理評事江東張芬友善唱酬。初來長安，詩名大振。時令公子郭曖尚昇平公主，賢明有才，延納俊士，端等皆在館中。曖嘗進官，大宴酒酣，主屬端賦詩，頃刻而就，曰：『青春都尉最風流，二十功成便拜侯。金距鬥雞過上苑，玉鞭騎馬出長楸。薰香荀令偏憐小，傅粉何郎不解愁。日暮吹簫楊柳陌，路人遙指鳳皇樓。』主甚喜，一座賞嘆。錢起曰：『此必端宿制，請以起姓為韻。』端立獻一章曰：『方塘似鏡草芊芊，初月如鉤未上弦。新開金埒看調馬，舊踢銅山許鑄錢。楊柳入樓吹玉笛，芙蓉出水妒花鈿。今朝都尉如相顧，願脫長裾逐少年。』作者驚伏。主厚賜金帛，終身以榮，其工捷類此。集三卷，今傳於世。
叔向，字遺直，扶風平陵人也。有卓絕之行，登第於大曆初，遠振嘉名，為文物冠冕。詩法謹嚴，又非常格。一流才子，多仰飆塵。少與常袞同燈火，及袞相，引擢左拾遺、內供奉。及坐貶，亦出為溧水令。卒，贈工部尚書。五子：常、牟、群、庠、鞏，俱能詩，咄咄有跨竈之譽，當時羨之。《藝文志》載《叔向集》七卷，今存詩甚寡，蓋零落之矣。
洽，酒泉人，黃鬚美丈夫也。盛時攜琴劍來長官，謁當道，氣度豪爽。工樂府詩篇，宮女梨園，皆寫於聲律。玄宗亦知名，嘗嘆美之。所出入皆王侯貴主之宅，従遊與宴，雖駿馬蒼頭如其己有。觀服玩之光，令人歸欲燒物，憐才乃能如是也。後遭天寶亂離，飄蓬江表。至大曆間，年已七十餘，龍鐘衰老，談及開元繁盛，流涕無従。往來兩京，故侯館谷空，咸陽一布衣耳。於時文士願與論交。李端逢之，贈詩云：『聲名常壓鮑參軍，班位不過揚執戟。』又云：『同時獻賦人皆盡，共壁題詩君獨在。』後卒杜陵山中。文章不得見矣。
益，字君虞，隴西姑臧人。大曆四年齊映榜進士，調鄭縣尉。同輩行稍進達，益久不升，鬱鬱去遊燕、趙間，幽州節度劉濟辟為従事，未幾，又佐邠寧幕府。風流有詞藻，與宗人賀相埒，每一篇就，樂工賂求之，被於雅樂，供奉天子。如《征人》、《早行》篇，天下皆施繪畫。二十三受策秩，従軍十年，運籌決勝，尤其所長。往往鞍馬間為文，橫槊賦詩，故多抑揚激厲悲離之作，高適、岑參之流也。憲宗雅聞其名，召為秘書少監、集賢殿學士。自負其才，淩轢士眾，有不能堪，諫官因暴其詩『不上望京樓』等句，以涉怨望，詔降職。俄復舊，除侍御史，遷禮部尚書致仕。太和初卒。益少有僻疾，多猜忌，防閑妻妾，過為苛酷，有散灰扃戶之談，時稱為『妒癡尚書李十郎』。有同姓名者，為太子庶子，皆在朝，人恐莫辨，謂君虞為『文章李益』，庶子為『門戶李益』云。有集，今傳。
朝陽，金陵人。大曆四年齊映榜進士及第。不待調官，言歸省覲。自狀元以下，一時名士大夫及詩人李嘉祐、李端、韓翃、錢起等，大會賦詩攀餞。以一布衣，才名如此，人皆羨之。朝陽工詩，在大曆諸才子，法度稍弱，字韻清越不減也。有集傳世。
八元，睦州桐廬人。少喜為詩，嘗於郵亭偶題數語，蓋激楚之音也。宗匠嚴維到驛，見而異之，問八元曰：『爾能従我授格乎？』曰：『素所願也。』少頃遂發，八元已辭親矣。維大器之，親為指諭，數歲間，詩賦精絕。大曆六年王漵榜第三人進士。居京既久，床頭金盡，歸江南，訪韋蘇州，待贈甚厚。復來都應制科。貞元中調句容主簿，況薄辭歸。時有清江上人善詩，與八元為兄弟之好。初長安慈恩寺浮圖，前後名流詩版甚多，八元亦題，有云：『卻怪鳥飛平地上，自驚人語半天中。』後元微之、白樂天至塔下遍覽，因悉除去，惟存八元版在，吟詠久之，曰：『名下無虛士也。』其警策稱是。有詩集傳於世，一卷。
當，河東人。大曆七年張式榜及第。當少諳武事，生亂離間，盤馬彎弓，摶沙寫陳，人曾伏之。時山東有寇，以子弟被召參軍。貞元初，為太常博士，仕終果州刺史。與李司馬、司空郎中有膠漆之契。多往來嵩、華間，結念方外，頗參禪道，故多松桂之興，深存不死之志。詞名藉甚，表表淩雲。有詩二卷，傳於世。同時有鄭常，亦鳴詩。集一卷，今行。嘗觀建安初，陳琳、阮瑀數子，従戎管書記之任，所得經奇，英氣逼人也。承平則文墨議論，警急則橐鞬矢石，金羈角逐，珠符相照，草檄於盾鼻，勒銘於山頭，此磊磊落落，通方之士，皆古書生也。容有郁志窗下，抱膝呻吟，而曰『時不我與，人不我知』耶？大道無窒，徒自為老夫耳。唐間如此特達甚多，光烈垂遠，慨然不能不以之興懷也.
季友，河南人。暗誦書萬卷。論必引經。家貧賣屐，好事者多攜酒就之。其妻柳氏，疾季友窮醜，遣去。來客酆城，洪州刺史李公，一見傾敬，即引佐幕府。工詩，性磊浪不羈，愛奇務險，遠出常性之外。白首短褐，崎嶇士林，傷哉貧也！嘗有詩云：『山中誰余密白髮日相親。雀鼠晝夜無，知我廚廩貧。』又：『自耕自刈食為天，如鹿如麋飲野泉。亦知世上公卿貴，且養丘中草木年。
』觀其篤志山水，可謂遠性風疏，逸情雲上矣。有集，傳於世。
謂，字正言，河內人也。少讀書嵩山，清才拔萃，泛覽流觀，不屈於權勢。自矜奇骨，必談笑封侯。二十四受辟，従戎營、朔十載，亭障間稍立功勛。以將軍得罪，流滯薊門。有以非辜雪之者，累官為禮部侍郎。無幾何，出為潭州刺史。性嗜酒簡淡，樂意湖山。工詩，格度嚴密，語致精深，多擊節之音。今有集傳於世。
鵠，初買山於漢陽高隱，三十猶未成名。大曆中，嘗應薦歷諸府従事，出塞入塞，馳逐風沙。有詩甚工，長短間作，時出度外，縱橫放逸，而不陷於疏遠，且多警策雲。集一卷，今傳。
建，字仲初，潁川人。大曆十年丁澤榜第二人及第。釋褐授渭南尉，調昭應縣丞。諸司歷薦，遷太府寺丞、秘書丞、侍御史。大和中，出為陜州司馬。従軍塞上，弓劍不離身。數年後歸，卜居咸陽原上。初遊韓吏部門墻，為忘年之友。與張籍契厚，唱答尤多。工為樂府歌行，格幽思遠。二公之體，同變時流。建性耽酒，放浪無拘。宮詞特妙前古。建初與樞密使王守澄有宗人之分，守澄以弟呼之。談間故多知禁掖事，作《宮詞》百篇。後因過燕飲，以相譏謔，守澄深銜之，忽曰：『吾弟所作《宮詞》，內庭深邃，何由知之明當奏上。』建作詩以謝，末句云：『不是姓同親說向，九重爭得外人知。』守澄恐累己，事遂寢。建才贍，有作皆工。蓋嘗跋涉畏途，甘分窮苦。其《自傷》詩云：『衰門海內幾多人，滿眼公卿總不親。四授官資元七品，再經婚娶尚單身。圖書亦為頻移盡，兄弟還因數散貧。獨自在家常似客，黃昏哭向野田春。』又於征戍遷謫、行旅離別、幽居官況之作，俱能感動神思，道人所不能道也。集十卷，今傳於世。
應物，京兆人也。尚俠，初以三衛郎事玄宗。及崩，始悔，折節讀書。為性高潔，鮮食寡慾，所居必焚香掃地而坐，冥心象外。天寶時，扈従遊幸。永泰中，任洛陽丞，遷京兆府功曹。大曆十四年，自鄠縣令制除櫟陽令，以疾辭歸，寓善福寺精舍。建中二年，由前資除比部員外郎，出為滁州刺史。居傾之，改江州刺史。追赴闕，改左司郎中。或媢其進，媒孽之。貞元初，又出為蘇州刺史。大和中，以太僕少卿兼御史中丞，為諸道鹽鐵轉運、江淮留後。罷居永定，齋心屏除人事。初，公豪縱不羈，晚歲逢楊開府，贈詩言事曰：『少事武皇帝，無賴恃恩私。身作里中橫，家藏亡命兒。朝持樗蒱局，暮竊東鄰姬。司隸不敢捕，立在白玉墀。驪山風雪夜，長楊羽豬時。一字都不識，飲酒肆頑癡。武皇升仙去，憔悴被人欺。讀書事已晚，把筆學題詩。兩府始收跡，南宮謬見推。非才果不容，出守撫惸嫠。忽逢楊開府，論舊涕俱垂。坐客何由識，唯有故人知。』足見古人真率之妙也。論云：『詩律自沈、宋之下，日益靡嫚，鎪章刻句，揣合浮切，音韻婉諧，屬對藻密，而閑雅平淡之氣不存矣。獨應物馳驟建安以還，各有風韻，自成一家之體，清深雅麗，雖詩人之盛，亦罕其倫，甚為時論所右。而風情不能自已，如贈米嘉榮、杜韋娘等作，皆杯酒之間，見少年故態，無足怪矣。有集十卷，今傳於世。
皎然，字清晝，吳興人。俗姓謝，宋靈運之十世孫也。初入道，肄業杼山，與靈徹、陸羽同居妙喜寺。羽於寺旁創亭，以癸丑歲癸卯朔癸亥日落成，湖州刺史顏真卿名以『三癸』，皎然賦詩，時稱『三絕』。真卿嘗於郡齋集文士撰《韻海鏡源》，預其論著，至是聲價藉甚。貞元中，集賢御書院取高僧集上人文十卷，藏之，刺史於頔為之序。李端在匡嶽，依止稱門生。一時名公，俱相友善，題雲『晝上人』是也。時韋應物以古淡矯俗，以嘗擬其格，得數解為贄，韋心疑之。明日，又錄舊制以見，始被領略，曰：『人各有長，蓋自天分。子而為我，失故步矣。但以所詣，自名可也。』公心服之。往時住西林寺，定余多暇，因撰序作詩體式，兼評古今人詩，為《晝公詩式》五卷，及撰《詩評》三卷，皆議論精當，取捨従公，整頓狂瀾，出色騷雅。公性放逸，不縛於常律。初，房太尉琯早歲隱終南峻壁之下，往往聞湫中龍吟，聲清而靜，滌人邪想。時有僧潛戛三金以寫之，惟銅酷似。房公往來，他日至山寺，聞林嶺間有聲，因命僧出其器，嘆曰：『此真龍吟也。』大曆間，有秦僧傳至桐江，皎然戛銅椀效之，以警深寂。緇人有獻譏者，公曰：『此達僧之事，可以嬉禪。爾曹胡凝滯於物，而以瑣行自拘耶？』時人高之。公外學超然，詩興閑適，居第一流、第二流不過也。詩集十卷。
元衡，字伯蒼，河南人。建中四年薛展榜進士。元和三年，以門下侍郎平章事，出為劍南節度使。後秉政，明年早朝，遇盜従暗中射殺之。元衡工詩，雖時見雕鐫，不動機構，要非高斫之所深忌。每好事者傳之，被於絲竹。嘗夏夜作詩曰：『夜久喧暫息，池臺惟月明。無因駐清景，日出事還生。』翌日遇害，詩蓋其讖也。議者謂工詩而宦達者惟高適，達宦而詩工者惟元衡。今有《臨淮集》十卷傳於世。
常，字中行，叔向之子也。京兆人。大曆十四年王儲榜及第。初歷従事，累官水部員外郎，連除閬、夔、江、撫四州刺史。後人為國子祭酒而終。常兄弟五人，聯芳比藻，詞價靄然，法度風流，相距不遠。且俱陳力王事，膺寵清流，豈懷玉迷津區區之比哉。後人集所著詩通一百首為五卷，名《竇氏聯珠集》，謂若五星然。常集十八卷，及撰韓翃至皎然三十人詩，合三百五十篇為《南薰集》，各系以贊，為三卷，今並傳焉。
牟，字貽周，貞元二年張正甫榜進士。初，學問於江東，家居孝謹，善事繼母，奇文異行，聞於京師。舅給事中袁高，當時專重名，甄拔甚多，而牟未嘗幹謁，竟捷文場。始佐六府五公，八遷至檢校虞部。元和五年，拜尚書虞部郎中，轉洛陽令、都官郎中，出為澤州刺史。仕終國子司業。牟晚従昭義盧従史，従史浸驕，牟度不可諫，即移疾歸，居東都別業。長慶二年卒。昌黎韓先生為之《墓誌》雲。
群，字丹列，初隱毗陵，稱處士。性至孝，定省無少怠。及母卒，哀踴不已，嚙一指置棺中，結廬墓次。終喪，蘇州刺史韋夏卿薦之，舉孝廉，德宗擢為左拾遺。憲宗立，轉吏部郎中，出為唐州刺史。節度使於頔奇之，表以自副。武元衡輔政，薦為御史中丞。群引呂溫、羊士諤為御史，宰相李吉甫不可。群等怨，遂捃摭吉甫陰事告之。帝面覆多誑，大怒，欲殺群等，吉甫又為力救得解。出為黔南觀察使，遷容管經略使，卒官所。家無余財，惟圖書萬軸耳。
庠，字胄卿，嘗應辟三佐大府，調奉先令，遷東都留守判官，拜戶部員外郎。貞元中，出為婺、登二州刺史。平生工文甚苦，著述亦多，今並傳之。
鞏，字友封，狀貌瑰偉，少博覽，無不通。性宏放，好談古今，所居多長者車轍。時諸兄已達，鞏尚來場屋間，頗抑初志。作《放魚》詩云：『黃金贖得免刀痕，聞道禽魚亦感恩。好去長江千萬里，不須辛苦上龍門。』人知其述懷也。元和二年王源中榜進士。佐緇青幕府，累遷秘書少監，拜御史中丞，仕終武昌觀察副使。鞏平居與人言不出口，時號為『囁嚅翁』雲。
言史，趙州人也。少尚氣節，不舉進士。工詩，美麗恢贍，世少其倫。與李賀、孟郊同時為友。冀鎮節度使王武俊頗好詞藝，言史造之，特加敬異。武俊嘗獵，有雙鴨起蒲稗間，一矢聯之，遂於馬上草《射鴨歌》以獻。因表薦請官，詔授棗強令，辭疾不就，當時重之。故相國隴西公李夷簡為漢南節度，與言史少同遊習，因遣以襄陽髹器千事，賂武俊請之。由是為漢南幕賓，日與談宴，歌詩唱答，大播清才。問言史所欲為，曰：『司功掾甚閑，或可承闕。』遂署。雖居官曹，敬待埒諸従事。歲余奏升秩，詔下之日，不恙而終。公初以言史相薄，不俗貴，以惜其壽。至是慟哭之曰：『果然，微祿殺吾愛客也！』厚葬於襄城。皮日休稱其賦雕金篆玉，牢奇籠怪，百鍛為字，千煉成句，真佳作也。有《歌詩》六卷，今傳。
商，字子夏，徐州彭城人。擢進士第。貞元中，累官比部員外郎，改虞部員外郎。數年，遷檢校兵部郎中。後出為汴州觀察判官，辭疾掛印，歸舊業。商性好酒，苦家貧。嘗對花臨月，悠然獨酌，亢音長謠，放適自遂。賦詩曰：『春草秋風老此身，一飄長醉任家貧。醒來還愛浮萍草，飄寄官河不屬人。』樂府歌詩，高雅殊絕。《擬蔡琰胡笳曲》，鱠炙當時。仍工畫山水樹石，初師吳郡張璪，後自造真。張貶衡州司馬，有惆悵之詩。好神仙，煉金骨，後隱義興胡父渚，結侶幽人，世傳沖虛而去，可謂江海冥滅，山林長往者矣。有集十卷，今傳，武元衡序之雲。
