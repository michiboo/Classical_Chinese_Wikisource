
仝，范陽人。初隱少室山，號玉川子。家甚貧，惟圖書堆積。後卜居洛城，破屋數間而已。一奴，長鬚，不裹頭；一婢，赤腳，老無齒。終日苦哦，鄰僧送米。朝廷知其清介之節，凡兩備禮徵為諫議大夫，不起。時韓愈為河南令，愛其操，敬待之。嘗為惡少所恐，訴於愈，方為申理，仝復慮盜憎主人，願罷之，愈益服其度量。元和間，月蝕，仝賦詩，意譏切當時逆黨，愈極稱工，餘人稍恨之。時王涯秉政，胥怨於人。及禍起，仝偶與諸客會食涯書館中，因留宿，吏卒掩捕，仝曰：『我盧山人也，於眾無怨，何罪之有？』吏曰：『既雲山人，來宰相宅，容非罪乎？』蒼忙不能自理，竟同甘露之禍。仝老無髮，奄人於腦後加釘。先是生子名『添丁』，人以為讖雲。仝性高古介僻，所見不凡近。唐詩體無遺，而仝之所作特異，自成一家，語尚奇譎，讀者難解，識者易知。後來仿效比擬，遂為一格宗師。有集一卷，今傳。古詩云：『枯魚過河泣，何時悔復及。作書與魴鱮，相戒慎出入。』斯所以防前之覆轍也。仝志懷霜雪，操擬松栢，深造括囊之高，夫何戶庭之失。噫，一蹈非地，旋踵逮殃，玉石俱爛，可不痛哉！
異，睦州人也。興元元年禮部侍郎鮑防下進士第二人。少與皇甫湜同硯席，賦性高疏，詞調怪澀，雖風骨稜稜，不免枯瘠。盧仝聞之，頗合己誌，願與結交，遂立同異之論，以詩贈答，有云：『昨日仝不同，異自異，是謂大同而小異。今日仝自同，異不異，是謂同不往而異不至。』斯亦怪之甚也。後不知所終。集今傳世。
叉，河朔間人，一節士也。少尚義行俠，傍觀切齒，因被酒殺人亡命，會赦乃出。更改志従學，能博覽，工為歌詩，酷好盧仝、孟郊之體，造語幽蹇，議論多出於正。《冰柱》、《雪車》二篇，含蓄風刺，出二公之右矣。時樊宗師文亦尚怪，見而獨拜之。恃故時所負，自顧俯仰不能與世合，常破履穿結，築環堵而居休焉。聞韓吏部接天下貧士，步而歸之，出入門館無間。時韓碑銘獨唱，潤筆之貨盈缶，因持案上金數斤而去，曰：『此諛墓中人所得耳，不若與劉君為壽。』愈不能止。其曠達至此。初。玉川子履道守正，反關著述，《春秋》之學，尤所精心，時人不得見其書，惟叉愜意，曾授之以奧旨，後無所傳。叉剛直，能面白人短長，其服義則又彌縫若親屬然。後以爭語不能下客，去遊齊魯，不知所終。詩二十七篇，今傳。
賀，字長吉，鄭王之孫也。七歲能辭章，名動京邑。韓愈、皇甫湜覽其作，奇之而未信，曰：『若是古人，吾曹或不知，是今人，豈有不識之理。』遂相過其家，使賦詩。賀總角荷衣而出，欣然承命，旁若無人，援筆題曰《高軒過》。二公大驚，以所乘馬命聯鑣而還，親為束髮。賀父名晉肅，不得舉進士，公為著《諱辯》一篇。後官至太常寺奉禮郎。賀為人纖瘦，通眉，長指爪，能疾書。旦日出，騎弱馬，従平頭小奴子，背古錦囊，遇有所得，書置囊裏。凡詩不先命題，及暮歸，太夫人使婢探囊中，見書多，即怒曰：『是兒要嘔出心乃已耳！』上燈，與食，即従婢取書，研墨疊紙足成之。非大醉吊喪，率如此。賀詩稍尚奇詭，組織花草，片片成文，所得皆驚邁，絕雲翰墨畦徑，時無能效者。樂府諸詩，雲韶眾工，諧於律呂。嘗嘆曰：『我年二十不得意，一生愁心，謝如梧葉矣。』忽疾篤，恍惚晝見人緋衣賀赤虬騰下，持一版書，若太古雷文，曰：『上帝新作白玉樓成，立召君作記也。』賀叩頭辭，謂母老病，其人曰：『無上比人間差樂，不苦也。』居傾，窗中勃勃煙氣，聞車聲甚速，遂絕。死時才二十七，莫不憐之。李藩綴集其歌詩，因托賀表兄訪所遺失，並加點竄，付以成本。彌年絕跡。乃詰之，曰：『每恨其傲忽，其文己焚之矣。』今存十之四五。杜牧為序者五卷，今傳。孟子曰：『其進銳者其退速。』信然。賀天才俊拔，弱冠而有極名。天奪之速，豈吝也耶若少假行年，涵養盛德，觀其才，不在古人下矣。今茲惜哉！
涉，洛陽人，渤之仲兄也。自號清溪子。早歲客梁園，數逢亂兵，避地南來，樂佳山水，卜隱匡廬香爐峰下石洞間。嘗養一白鹿，甚馴狎，因名所居曰白鹿洞。與弟渤、崔膺昆季茅舍相接。後徙居終南，偶従陳許辟命，従事行軍。未幾，以罪謫夷陵宰，十年蹭蹬峽中，病瘧成痼，自傷羈逐，頭顱又復如許。後遇赦得還，賦詩云：『荷蓑不是人間事，歸去滄江有釣舟。』遂放船重來訪吳、楚舊遊，登天臺石橋，望海得風水之便，掛席浮瀟、湘、岳陽，逢張祜話故，因盤桓。歸洛下，營草堂，隱少室。身自耕耘，妾能織紝，稚子供漁樵，拓落生計，伶俜酒鄉，罕交人事。大和中，宰相累薦，征起為太學博士，致仕。卒。妻亦入道。涉工為詩，詞意卓犖，不群世俗。長篇敘事，如行雲流水，無可牽制，才名一時欽動。初，嘗過九江皖口，遇夜客，方跧伏，問何人，曰：『李山人。』豪首曰：『若是，勿用剽奪。久聞詩名，願題一篇足矣。』涉欣然書曰：『暮雨瀟瀟江上村，綠林豪客夜知聞。他時不用藏名姓，世上如今半是君。』大喜，因以牛酒厚遺，再拜送之。夫以跖、蹻之輩，猶曰憐才，而至寶橫道，君子不顧，忍哉。詩集一卷，今傳。
晝，廣陵人。貞元間，慕孟郊之名，為詩格範相似，曾不遠千里而訪之，不厭勤苦，體尚奇澀。與李涉友善，相酬唱。晝《古鏡》詩云：『我有古時鏡，初自壞陵得。蛟龍猶泥蟠，魑魅幸月蝕。磨久見菱蕊，青於藍水色。贈君將照心，無使心受惑。』凡如此警策者稍多，今傳於世。
島，字閬仙，范陽人也。初，連敗文場，囊篋空甚，遂為浮屠，名無本。來東都，旋往京，居青龍寺。時禁僧午後不得出，為詩自傷。元和中，元、白變尚輕淺，島獨按格入僻，以矯浮艷。當冥搜之際，前有王公貴人皆不覺，遊心萬仞，慮入無窮。自稱碣石山人。嘗嘆曰：『知余素心者，惟終南紫閣、白閣諸峰隱者耳。』嵩丘有草廬，欲歸未得，逗留長安。雖行坐寢食，苦吟不輟。嘗跨蹇驢張蓋，橫截天衢，時秋風正厲，黃葉可掃，遂吟曰：『落葉滿長安。』方思屬聯，杳不可得，忽以『秋風吹渭水『為對，喜不自勝。因唐突大京兆劉棲楚，被系一夕，旦釋之。後復乘閑策蹇訪李余幽居，得句云：『鳥宿池中樹，僧推月下門。』又欲作『僧敲』，煉之未定，吟哦引手作推敲之勢，傍觀亦訝。時韓退之尹京兆，車騎方出，不覺沖至第三節，左右擁到馬前，島具實對，未定推敲，神遊象外，不知迴避。韓駐久之曰：『敲字佳。』遂並轡歸，共論詩道，結為布衣交，遂授以文法，去浮屠，舉進士。愈贈詩云：『孟郊死葬北邙山，日月風雲頓覺閑。天恐文章渾斷絕，再生賈島在人間。』自此名著。時新及第，寓居法乾無可精舍，姚合、王建、張籍、雍陶，皆琴樽之好。一日，宣宗微行至寺，聞鐘樓上有吟聲，遂登，於島案上取卷覽之，島不識，因作色攘臂，睨而奪取之曰：『郎君鮮醲自足，何會此耶？』帝下樓去。既而覺之，大恐，伏闕待罪，上訝之。他日，有中旨，令與一清官謫去者，乃授遂州長江主簿。後稍遷普州司倉。臨死之日，家無一錢，惟病驢、古琴而已。當時誰不愛其才，而惜其命薄。島貌清意雅，談玄抱佛，所交悉塵外之人。況味蕭條，生計岨峿。自題曰：『二句三年得，一吟雙淚流。知音如不賞，歸臥故山秋。』每至除夕，必取一歲所作置幾上，焚香再拜，酹酒祝曰：『此吾終年苦心也。』痛飲長謠而罷。今集十卷，並《詩格》一卷，傳於世。
南傑，與賈島同時，曾従受學。工樂府雜歌，詩體似長吉，氣雖遒壯，語過鐫鑿，蓋其天資本劣，未免按抑，不出自然，亦一好奇尚僻之士耳。集二卷，今行。
碧，字太碧。貞元間舉進士，累不第，便覺三山跬步，雲漢咫尺。初慕李翰林之高躅，一杯一詠，必見清風，故其名字皆亦逼似，如司馬長卿希藺相如為人也。天才卓絕，氣韻不凡，委興山水，投閑吟酌，言多野意，俱狀難摹之景焉。有《歌行集》二卷傳世。子瀛。
放，字長通，南陽人也。初，居臨漢水，遭歲歉，南來卜隱剡溪、鏡湖間。排青紫之念，結廬雲臥，釣水樵山。嘗著白接離，鹿裘筍屨，盤桓酒家。時江浙名士如林，風流儒雅，俱従高義。如皇甫兄弟，皎、徹上人，皆山人良友也。大曆中，嗣曹王臯鎮江西，辟為節度參謀。有《別同志》曰：『潺湲寒溪上，自此成離別。回首望歸人，移舟逢暮雪。頻行識草樹，漸老傷年發。唯有白雲心，為向東山月。』未幾，不樂鞅掌，扁舟告還。貞元二年，詔舉韜晦奇才，特下聘禮，拜左拾遺，不就，表謝之。忘懷得失，以此自終。放工詩，風度清越，神情蕭散，非尋常之比。集二卷，今行於世。
士諤，貞元元年禮部侍郎鮑防下進士。順宗時，累至宣歙巡官，為王叔文所惡，貶汀州寧化尉。元和初，宰相李吉甫知獎，擢為監察御史，掌制誥。後以與竇群、呂溫等誣論宰執，出為資州刺史。士諤工詩，妙造梁《選》，作皆典重。早歲嘗遊女幾山，有卜隱之志，勛名相迫，不遂初心。有詩集行於世。
係，河中人。貞元元年進士，與韋應物同時。有詩名，工古調，善彈琴，好遊名山，希蹤謝、郭，終身不言祿，祿亦不及之也。與林棲谷隱之士往還酬酢，興趣超然。弟倫，詩亦清麗，有集，並傳。
信陵，貞元元年鄭全濟榜及第。仕為舒州望江縣令，卒。工詩，有集一卷，今傳。
登，初隱居。性剛潔，幅巾短褐，交友名公。後就辟，歷衛府參謀，遷廷尉平。久之，拜監察御史。貞元中，改河南士曹掾，遷殿中侍御史、漳州刺史，退居告老。嘗晚春乘輕車出南薰門，抵暮詣宜春門入，關吏捧牌請書官位，登醉題曰：『閑遊靈沼送春回，關吏何須苦見猜。八十老翁無品秩，三曾身到鳳池來。』其狷迫如此。數年，坐公累被劾，吏議捃摭不堪，感疾而卒。有集六卷，權德輿為序雲。
楚，字殼士，敦煌人也。五歲能文章。貞元七年尹樞榜進士及第。時李說、嚴綬、鄭儋繼領太原，高其才行，引在幕府，由掌書記至判官。德宗喜文，每省太原奏疏，必能辨楚所為，數稱美之。憲宗時，累擢知制誥。皇甫鎛薦為翰林學士，遷中書舍人，拜中書侍郎、同平章事。楚工詩，當時與白居易、元稹、劉禹錫唱和甚多。有《漆奩集》一百三十卷，行於世。自稱曰：『白雲孺子』。
巨源，字景山，蒲中人。貞元五年劉太真下第二人及第。初為張弘靖従事，拜虞部員外郎，後遷太常博士、國子祭酒。大和中，為河中少尹，入拜禮部郎中。巨源才雄學富，用意聲律，細挹得無窮之源，緩雋有愈永之味。長篇刻琢，絕句清泠，蓋得於此而失於彼者矣。有詩一卷，行於世。
逢，關中人。貞元五年盧頊榜進士。佐鎮戎幕府，嘗従軍出塞。得詩名，篇篇警策。有集今傳。
涯，字廣津，貞元八年賈棱榜及第。博學工文，尤多雅思。梁肅異其才，薦於陸贄。又舉宏辭。憲宗時，知制誥、翰林學士，俄拜中書侍郎、平章事。長慶中，節度劍南，召為御史大夫，遷戶部尚書，監鹽鐵使。進僕射。涯榷鹽苛急，百姓怨之。及甘露禍起，就誅，悉詬罵，投以瓦礫，須臾成堆。性嗇，不蓄妓妾，家財累鉅萬，嘗布衣蔬食。酷好前古名書名畫，充積左右，有不可得，必百計傾陷以取之。及家破，往來人得卷軸，皆剔取奩盒金玉牙錦，余棄道途，車馬踐踏，悉損汙矣。惜哉！善為詩，風韻遒然，殊超意表。集十卷，今傳。否泰遞復，盈虛消息，乃理之常。夫物盛者，衰之漸也；散者，積之極也。有能終滿而不覆者乎！況圖書人變化之際，神物所深忌者焉。前修耽玩成癖，往往殺身，猶非剽剝而至也。王涯掊克聚斂，以邀穹爵，逼孤淩弱，以積珍奇，知己之利，忘人之害，至於天奪其魄，鬼瞰其家，一旦飄零，殊可長嘆。孟子曰：『死矣，盆成括。』《傳》曰：『貨悖而入者，亦悖而出。』不亦宜哉。庶來者之少戒雲。
愈，字退之，南陽人。早孤依嫂，讀書日記數千言，通百家。貞元八年擢第。凡三指光範上書，始得調。董晉表署宣武節度推官。汴軍亂，去依張建封，辟府推官。遷監察御史。上疏論宮市，德宗怒，貶陽山令。有善政，改江陵法曹參軍。元和中，為國子博士、河南令。愈以才高難容，累下遷，乃作《進學解》以自諭。執政奇其才，轉考功、知制誥，進中書舍人。裴度宣慰淮西，奏為行軍司馬。賊平，遷刑部侍郎。憲宗遣使迎佛骨入禁中，因上表極諫，帝大怒，欲殺，裴度、崔群力救，乃貶潮州刺史。任後上表，陳情哀切，詔量移袁州刺史。召拜國子祭酒，轉兵部侍郎、京兆尹、兼御史大夫。長慶四年卒。公英偉間生，才名冠世，繼道德之統，明列聖之心。獨濟狂瀾，詞彩燦爛，齊、梁綺艷，毫髮都捐。有冠冕珮玉之氣，宮商金石之音，為一代文宗，使頹綱復振，豈易言也哉固無辭足以贊述雲。至若歌詩累百篇，而驅駕氣勢，若掀雷走電，撐決於天地之垠，詞鋒學浪，先有定價也。時功曹張署亦工詩，與公同為御史，又同遷謫，唱答見於集中。有詩賦雜文等四十卷，今行於世。
宗元，字子厚，河東人。貞元九年苑論榜第進士。又試博學宏辭，授校書郎，調藍田縣尉，累遷監察御史裏行。與王叔文、韋執誼善，二人引之謀事，擢禮部員外郎，欲大用，值叔文敗，貶邵州刺史，半道，有詔貶永州司馬。遍貽朝士書言情，眾忌其才，無為用心者。元和十年，徙柳州刺史。時劉禹錫同謫，得播州，宗元以播非人所居，且禹錫母老，具奏以柳州讓禹錫，而自往播，會大臣亦有為請者，遂改連州。宗元在柳多惠政，及卒，百姓追慕，立祠享祀，血食至今。公天才絕倫，文章卓偉，一時輩行，咸推仰之。工詩，語意深切，發纖穠於簡古，寄至味於淡泊，非餘子所及也。司空圖論之曰：『梅止於酸，鹽止於咸，飲食不可無，而其美常在酸鹹之外，可以一唱而三嘆也。子厚詩在陶淵明下，韋應物上，退之豪放奇險則過之，而溫厲靖深不及也。』今詩賦雜文等三十卷，傳於世。
羽，江東人。貞元八年，禮部侍郎陸贄下第二人登科，與韓愈、王涯等共為龍虎榜。後仕歷東宮衛佐。羽工吟，與靈一上人交遊唱答。寫難狀之景，了了目前；含不盡之意，皎皎言外。如《自遣》詩云：『稚子新能編筍笠，山妻舊解補荷衣。秋山隔岸清猿叫，湖水當門白鳥飛。』此景何處無之，前後誰能道者二十八字，一片畫圖，非造次之謂也。警句甚多。有集傳於世。
禹錫，字夢得，中山人。貞元九年進士。又中博學宏辭科，工文章。時王叔文得幸，禹錫與之交，嘗稱其有宰相器。朝廷大議，多引禹錫及柳宗元與議禁中。判度支鹽鐵案，憑藉其勢，多中傷人。御史竇群劾云：『挾邪亂政。』即日罷。憲宗立，叔文敗，斥朗州司馬。州接夜郎，俗信巫鬼，每祠，歌《竹枝》，鼓吹俄延，其聲傖佇。禹錫謂屈原居沅、湘間，作《九歌》，使楚人以迎送神。乃倚聲作《竹枝辭》十篇，武陵人悉歌之。始，坐叔文貶者，雖赦不原。宰相哀其才且困，將澡用之，乃悉詔補遠州刺史，諫官奏罷之。時久落魄，鬱鬱不自抑，其吐辭多諷托遠，意感權臣，而憾不釋。久之，召還，欲任南省郎，而作《玄都觀看花君子》詩，語譏忿，當路不喜，又謫守播州。中丞裴度言：『播，猿狖所宅，且其母年八十餘，與子死決，恐傷陛下孝治，請稍內遷。』乃易連州，又徙夔州。後由和州刺史入為主客郎中。至京後，遊玄都詠詩，且言：『始謫十年，還輦下，道士種桃，其盛苦霞。又十四年而來，無復一存，唯兔葵燕麥動搖春風耳。『權近聞者，益薄其行。裴度薦為翰林學士，俄分司東都，遷太子賓客。會昌時，加檢校禮部尚書，卒。公恃才而放，心不能平，行年益晏，偃蹇寡合，乃以文章自適。善詩，精絕，與白居易酬唱頗多，嘗推為『詩豪』，曰：『劉君詩在處，有神物護持。』有集四十卷，今傳。
郊，字東野，洛陽人。初隱嵩少，稱處士。性介，不諧合。韓愈一見為忘形交，與唱和於詩酒間。貞元十二年李程榜進士，時年五十矣。調溧陽尉。縣有投金瀨、平陵城，林薄蓊蘙，下有積水。郊間往坐水傍，命酒揮琴，裴回賦詩終日，而曹務多廢。縣令白府，以假尉代之，分其半俸。辭官家居。李翺分司洛中，日與談宴，薦於興元節度使鄭余慶，遂奏為參謀，試大理評事，卒。余慶給錢數萬營葬，仍贍其妻子者累年。張藉謚為貞曜先生，門人遠赴心喪。郊拙於生事，一貧徹骨，裘褐懸結，未嘗俯眉為可憐之色。然好義者更遺之。工詩，大有理致，韓吏部極稱之。多傷不遇，年邁家空，思苦奇澀，讀之每令人不歡，如『借車載家具，家具少於車。『如《謝炭》雲『吹霞弄日光不定，暖得曲身成直身』，如『愁人獨有夜燭見，一紙鄉書淚滴穿』，如《下第》雲『棄置復棄置，情如刀劍傷』之類，皆哀怨清切，窮人冥搜。其初登第，吟曰：『昔日齷齪不足嗟，今朝曠蕩思無涯。春風得意馬蹄疾，一日看盡長安花。』當時議者，亦見其氣度窘促，卒漂淪薄宦，詩讖信有之矣。天實為之，謂之何哉！李觀論其詩，曰『高處在古無上，平處下顧二謝』雲。時陸長源工詩，相與來往，篇什稍多，亦佳作也。有《咸池集》十卷，行於世。
叔倫，字幼公，潤州金壇人。師事蕭穎士為門生。賦性溫雅，善舉止，能清談，無賢不肖，相接盡心。工詩。貞元十六年陳權榜進士。嘗在租庸幕下數年，夕惕匪怠。吏部尚書劉公與祠部員外郎張繼書，博訪選材，日揖賓客，叔倫投刺，一見稱心，遂就薦。累遷撫州刺史。政擬龔、黃，民樂其治，圜扉寂然，鞠為茂草，詔書褒美，封譙郡男，加金紫。後遷容管經略使，威名益振，治亦清明，仁恕多方，所至稱最。德宗賦《中和節詩》，遣使者寵賜，世以為榮。還，上表請為道士，未幾卒。叔倫初以淮、汴寇亂，魚肉江上，攜親族避地來鄱陽。肄業勤苦，誌樂清虛，閉門卻掃，與處士張眾甫、朱放素厚，範、張之期，曾不虛月。詩興悠遠，每作驚人。有《述稿》十卷，今傳於世。
仲素，字繪之。貞元十四年李隨榜進士，與李翺、呂溫同年。以中朝無援不調，潛耀久之，復中博學宏辭，始任武康軍従事。貞元二十年，遷司勛員外郎，除翰林學士。時憲宗求盧綸詩文遺草，敕仲素編集進之。後拜中書舍人。仲素能屬文，法度嚴確。魏文帝有云：『文以意為主，以氣為輔，以詞為衛。』此言得之矣。其每詞未達而意先備也。善詩，多警句。尤精樂府，往往和在宮商，古人有未能慮及者。集一卷，及《賦樞》三卷，今傳。
溫，字和叔，河中人。初従陸贄治《春秋》，梁肅為文章。貞元十四年李隨榜及第。中宏辭。與王叔文厚善，驟遷左拾遺，除侍御史。使吐蕃，留不得遣彌年。溫在絕域，常自悲惋。元和元年還，進戶部員外郎。與竇群、羊士諤相愛。群為中丞，薦溫為御史，宰相李吉甫持久不報。會吉甫病，夜召術上，群等因奏之，事見群傳。上怒，貶筠州，再貶道州刺史，詔徙衡州，卒官所。溫藻翰粗贍，一時流輩咸推尚。性險躁，譎怪而好利。今有集十卷，行於世。
籍，字文昌，和州烏江人也。貞元十五年封孟紳榜及第。授秘書郎，歷太祝，除水部員外郎。初至長安，謁韓愈，一會如平生歡，才名相許，論心結契。愈力薦為國子博士。然性狷直，多所責諷於愈，愈亦不忌之。時朝野名士皆與遊，如王建、賈島、於鵠、孟郊諸公集中，多所贈答，情愛深厚。皆別家千里，遊宦四方，瘦馬羸童，青衫烏帽，故每邂逅於風塵，必多殷勤之思，銜杯命素，又況於同志者乎。聲調相似，況味頗同。公於樂府古風，與王司馬自成機軸，絕世獨立。自李、杜之後，風雅道喪，至元和中，暨元、白歌詩，為海內宗匠，謂之『元和體』，病格稍振，無愧洪河砥柱也。樂天贈詩曰：『張公何為者業文三十春。尤工樂府詞，舉代少其倫。』仕終國子司業。有集七卷，傳於世。
裕之，蜀人。有詩名。貞元後數舉進士不第，飄蓬四方。為樂府，極有情致。集一卷，今傳。
德輿，字載之，秦州人。未冠，以文章稱諸儒間。韓洄黜陟河南，辟置幕府。復従江西觀察使李兼府為判官。德宗聞其材，召為太常博士，改左補闕，中間累上書直言，遷起居舍人。貞元十五年知制誥，進中書舍人。憲宗初，歷兵部侍郎、太子賓客。以陳說謀略多中，元和五年自太常卿拜禮部尚書、同中書門下平章事。德輿善辯論，開陳古今，覺悟人生。主輔相，尚寬，不甚察察。封扶風郡公。德輿能賦詩，工古調樂府，極多情致。積思經術，無不貫綜，手不釋卷。雖動止無外飾，其醞藉風流，自然可慕。貞元、元和間，為薦紳羽儀。有文集，今傳，楊嗣復為序.
佐輔，朔方人。舉進士下第，放懷不羈。弟公輔，貞元間為吉州刺史，遂往依焉。後卒不宦，隱居以求誌。然風流醞藉，一代名儒。詩格詞情，繁縟不雜，卓然有英邁之氣。每見其擬古、樂府數篇，極怨慕傷感之心，如水中月，如鏡中相，言可盡而理無窮也。集今傳。
衡，字中師，霅人。天寶間避地西來，與符載、崔群、李渤同隱廬山，結草堂於五老峰下，號『山中四友』，日以琴酒寓意，雲月遣懷。衡詩工，苦於聲韻奇拔，非常格敢窺其涯涘。嘗吟罷，自賞其作，抵掌大笑，長謠曰：『一一鶴聲飛上天！』謂其響徹如此，人亦嘆伏。試大理評事。往來多山僧道士，為方外之期。詩一卷，今傳於世。
