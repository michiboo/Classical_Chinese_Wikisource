
融，延陵人。開元間仕歷大理司直。與參軍殷遙、孟浩然交厚。工為詩。二子何、佶，縱聲雅道，齊名當時，號「三包」。有詩一卷，行世。夫人之於學，苦心難；既苦心，成業難；成業者獲名不朽，兼父子兄弟間尤難。歷觀唐人，父子如三包，六竇，張碧、張瀛，顧況、非熊，章孝標、章碣，溫庭筠、溫憲；公孫如杜審言、杜甫，錢起、錢珝；兄弟如皇甫冉、皇甫曾，李宣古、李宣遠，姚系、姚倫等；皆聯玉無瑕，清塵遠播。芝蘭繼芳，重難改於父道；騷雅接響，庶不慊於祖風。四難之間，揮麈之際，亦可以為美談矣。
國輔，山陰人。開元十四年嚴迪榜進士，與儲光羲、綦毋潛同時。舉縣令，累遷集賢直學士、禮部郎中。天寶間，坐是王鉷近親，貶竟陵司馬。有文及詩，婉孌清楚，深宜諷詠。樂府短章，古人有不能過也。初至竟陵，與處士陸鴻漸遊，三歲，交情至厚，謔笑永日。又相與較定茶水之品。臨別謂羽曰：「予有襄陽太守李憕所遺白驢、烏犎牛各一頭，及盧黃門所遺文槐書函一枚，此物皆己之所惜者，宜野人乘蓄，故特以相贈。」雅意高情，一時所尚。有酬酢之歌詩，並集傳焉。
象，字緯卿，汶水人，鴻之侄也。攜家來居江東最久。仕為校書郎、左拾遺、膳部員外郎。受安祿山偽官，貶永州司戶參軍。後為主客員外郎。有詩名，譽充秘閣，雅而不素，有大體，得國士之風。集二十卷，今傳。同仕有韋述，為桑泉尉。時詔求逸書，命述等編校於朝元殿。後為翰林學士，有詩名，今亦傳焉。
潛，字孝通，荊南人。開元十四年嚴迪榜進士及第。授宜壽尉，遷右拾遺，入集賢院待制，復授校書，終著作郎。與李端同時。詩調屹崒峭蒨足佳句，善寫方外之情，歷代未有。荊南分野，數百年來，獨秀斯人。後見兵亂，官況日惡，掛冠歸隱江東別業。王維有詩送之，曰：「明時久不達，棄置與君同。天命無怨色，人生有素風。」一時文士咸賦詩祖餞，甚榮。有集一卷，行世。
昌齡，字少伯，太原人。開元十五年李嶷榜進士，授汜水尉。又中宏辭，遷校書郎。後以不護細行，貶龍標尉。以刀火之際，歸鄉里，為刺史閭丘曉所忌而殺。後張鎬按軍河南，曉愆期，將戮之，辭以親老，乞恕，鎬曰：「王昌齡之親欲與誰養乎？」曉大慚沮。昌齡工詩，縝密而思清，時稱「詩家夫子王江寧」，蓋嘗為江寧令。與文士王之渙、辛漸交友至深，皆出模範，其名重如此。有詩集五卷，又述作詩格律、境思、體例，共十四篇，為《詩格》一卷，又，《詩中密旨》一卷，及《古樂府解題》一卷，今並傳。自元嘉以還，四百年之內，曹、劉、陸、謝，風骨頓盡。逮儲光羲、王昌齡，頗従厥跡，兩賢氣同而體別也。王稍聲峻，奇句俊格，驚耳駭目。奈何晚途不矜小節，謗議騰沸，兩竄遐荒，使知音者喟然長嘆，至歸全之道，不亦痛哉。
建，長安人。開元十五年與王昌齡同榜登科。大曆中，授盱眙尉。仕頗不如意，遂放浪琴酒，往來太白、紫閣諸峰，有肥遯之志。嘗采藥仙谷中，遇女子，遍體毛綠，自言是秦時宮人，亡入山來食松葉，遂不饑寒，因授建微旨，所養非常。後寓鄂渚，招王昌齡、張僨同隱，獲大名當時。集一卷，今傳。古稱高才而無貴仕，誠哉是言。曩劉楨死於文學，鮑照卒於參軍，今建亦淪於一尉，悲夫！建屬思既精，詞亦警絕，似初發通莊，卻尋野徑，百里之外，方歸大道。旨遠興僻，能論意表，可謂一唱而三嘆矣。
進明，開元十六年虞咸榜進士及第。仕為御史大夫。肅宗時，出為河南節度使。時祿山群黨未平，嘗帥師屯臨淮備賊，竟亦無功。進明好古博雅，經籍滿腹，其所著述一百餘篇，頗究天人之際。又有古詩樂府等數十篇，大體符於阮公，皆今所傳者雲。
署，宋州人。少孤貧，不應薦辟，誌況疏爽，擇交於方外。苦讀書，高棲少室山中。與薛據友善。工詩，言詞款要，情興悲涼，送別、登樓，俱堪淚下。集傳於今也。
翰，潤州人。開元十八年崔明允下進士及第，次年中博學宏辭，與鄭昉同時，官至禮部員外郎。為詩詞筆雙美，既多興象，復備風骨。三百年以前，方可論其裁製。大為當時所稱。今有集相傳。
維，字摩詰，太原人。九歲知屬辭，工草隸，閑音律。岐王重之。維將應舉，岐王謂曰：「子詩清越者，可錄數篇，琵琶新聲，能度一曲，同詣九公主第。」維如其言。是日，諸伶擁維獨奏，主問何名，曰：「《郁輪袍》。」
因出詩卷。主曰：「皆我習諷，謂是古作，乃子之佳制乎？」延於上座曰：「京兆得此生為解頭，榮哉！」力薦之。開元十九年狀元及第。擢右拾遺，遷給事中。賊陷兩京，駕出幸，維扈従不及，為所擒，服藥稱喑病。祿山愛其才，逼至洛陽供舊職，拘於普施寺。賊宴凝碧池，悉召梨園諸工合樂，維痛悼，賦詩曰：「萬戶傷心生野煙，百官何日再朝天秋槐花落空宮裏，凝碧池頭奏管弦。」時聞行在所。賊平後，授偽官者皆定罪，獨維得免。仕至尚書右丞。維詩入妙品上上，畫思亦然。至山水平遠，雲勢石色，皆天機所到，非學而能。自為詩云：「當代謬詞客，前身應畫師。」後人評維「詩中有畫，畫中有詩」，信哉！客有以《按樂圖》示維者，曰：「此《霓裳》第三疊最初拍也。」對曲果然。篤誌奉佛，蔬食素衣。喪妻不再娶，孤居三十年。別墅在藍田縣南輞川，亭館相望。嘗自寫其景物奇勝，日與文士丘為、裴迪、崔興宗遊覽賦詩，琴樽自樂。後表請舍宅以為寺。臨終，作書辭親友，停筆而化。代宗訪維文章，弟縉集賦詩第十卷上之，今傳於世。
據，荊南人。開元十九年王維榜進士。天寶六年，又中風雅古調科第一人。於吏部參選，據自恃才名，請受萬年錄事。流外官訴宰執，以為赤縣是某等清要，據無媒，改涉縣令。後仕歷司議郎，終水部郎中。據為人骨鯁，有氣魄，文章亦然。嘗自傷不得早達，造句往往追淩鮑、謝。初好棲遁，居高山煉藥。晚歲置別業終南山下老焉。有集今傳。
長卿，字文房，河間人。少居嵩山讀書，後移家來鄱陽最久。開元二十一年徐徵榜及第。至德中，歷監察御史，以檢校祠部員外郎出為轉運使判官，知淮西嶽鄂轉運留後。觀察使吳仲孺誣奏，非罪繫姑蘇獄，久之，貶潘州南巴尉。會有為辯之者，量移睦州司馬。終隨州刺史。長卿清才冠世，頗淩浮俗，性剛，多忤權門，故兩逢遷斥，人悉冤之。詩調雅暢，甚能煉飾。其自賦，傷而不怨，足以發揮風雅。權德輿稱為「五言長城」。長卿嘗謂：「今人稱前有沈、宋、王、杜，後有錢、郎、劉、李。李嘉祐、郎士元何得與余並驅。」每題詩不言姓，但書「長卿」，以天下無不知其名者云。灞陵碧澗有別業。今集詩賦文等傳世。淮南李穆，有清才，公之婿也。
季蘭，名冶，以字行，峽中人，女道士也。美姿容，神情蕭散。專心翰墨，善彈琴，尤工格律。當時才子頗誇纖麗，殊少荒艷之態。始年六歲時，作《薔薇詩》云：「經時不架卻，心緒亂縱橫。」其父見曰：「此女聰黠非常，恐為失行婦人。」後以交遊文士，微泄風聲，皆出乎輕薄之口。夫士有百行，女唯四德。季蘭則不然，形氣既雄，詩意亦蕩。自鮑昭以下，罕有其倫。時往來剡中，與山人陸羽、上人皎然意甚相得。皎然嘗有詩云：「天女來相試，將花欲染衣。禪心竟不起，還捧舊花歸。「其謔浪至此。又嘗會諸賢於烏程開元寺，知河間劉長卿有陰重之疾，誚曰：「山氣日夕佳。」劉應聲曰：「眾鳥欣有托。」舉坐大笑，論者兩美之。天寶間，玄宗聞其詩才，詔赴闕，留宮中月餘，優賜甚厚，遣歸故山。評者謂上比班姬則不足，下比韓英則有餘，不以遲暮，亦一俊媼。有集，今傳於世。
論曰：《詩》雲，「《關雎》，樂得淑女，以配君子，憂在進賢，不淫其色。哀窈窕，思賢才，而無傷苦之心焉。」故古詩之道，各存六義，然終歸於正，不離乎雅。是以昔賢婦人，散情文墨，斑斑簡牘。概而論之，後來班姬傷秋扇以暫恩，謝娥詠絮雪而同素；大家《七誡》，執者修者；蔡琰《胡笳》，聞而心折。率以明白之操，徽美之誠，欲見於悠遠，寓文以宣情，含毫而見誌，豈泛濫之故，使人擊節沾灑，彈指追念，良有謂焉。噫！筆墨固非女子之事，亦在用之如何耳。茍天之可逃，禮不必備，則詞為自獻之具，詩有妒情之作，衣服飲食，無閑凈之容，鉛華膏澤，多鮮飾之態，故不相宜矣。是播惡於眾，何《關雎》之義哉歷觀唐以雅道獎士類，而閨閣英秀，亦能薰染，錦心繡口，蕙情蘭性，足可尚矣。中間如李季蘭、魚玄機，皆躍出方外，修清凈之教，陶寫幽懷，留連光景，逍遙閑暇之功，無非雲水之念，與名儒比隆，珠往瓊復。然浮艷委託之心，終不能盡，白璧微瑕，惟在此耳。薛濤流落歌舞，以靈慧獲名當時，此亦難矣。三者既不可略，如劉媛、劉雲、鮑君徽、崔仲容、道士元淳、薛縕、崔公達、張窈窕、程長文、梁瓊、廉氏、姚月華、裴羽仙、劉瑤、常浩、葛鴉兒、崔鶯鶯、譚意哥、戶部侍郎吉中孚妻張夫人、鮑參軍妻文姬、杜羔妻趙氏、張建封妾盼盼、南楚材妻薛媛等，皆能華藻，才色雙美者也。或望幸離宮，傷寵後掖；或以従軍萬里，斷絕音耗；或祗役連年，迢遙風水；或為宕子妻，或為商人婦。花雨春夜，月露秋天，玄鳥將謝，賓鴻來屆；搗錦石之流黃，織回文於緗綺，魂夢飛遠，關山到難。當此時也，濡毫命素，寫怨書懷，一語一聯，俱堪墮淚。至若間以豐麗，雜以纖穠，導淫奔之約，敘久曠之情，不假綠琴，但飛紅紙，中間不能免焉。尺有短而寸有長，故未欲椎埋之雲爾。
防，河中人。開元二十二年李琚榜及第。顏真卿甚敬愛之，欲薦於朝，不屈。為人好古博雅，詩語真素，魂清魄爽，放曠山水，高情獨詣。於終南山豐德寺結茅茨讀書，百丈溪是其隱處，題詩云：「浪跡棄人世，還山自幽獨。始傍巢由蹤，吾其獲心曲。」又云：「養閑度人事，達命知止足。不學魯國儒，俟時勞伐輻。」後信命，不務進取，以此自終。有詩集行世。
頎，東川人。開元二十三年賈季鄰榜進士及第。調新鄉縣尉。性疏簡，厭薄世務。慕神仙，服餌丹砂，明輕舉之道，結好塵喧之外。一時名輩，莫不重之。工詩，發調既清，修詞亦秀，雜歌咸善，玄理最長，多為放浪之語，足可震蕩心神。惜其偉材，只到黃綬。故其論家，往往高於眾作。有集今傳。主
諲，永嘉人。初隱少室下，閉門修肄，誌甚勤苦，不及聲利。後應舉，官到刑部員外郎。明《易·象》，善草隸，兼畫山水，詩格高古。與李頎友善，事王維為兄，皆為詩酒丹青之契。維贈詩云：「屏風誤點惑孫郎，團扇草書驚內史。」李頎贈曰：「小王破體閑支策，落月梨花照空壁。詩堪記室妒風流，畫與將軍作勍敵。」天寶中謝官，歸故山偃仰，不復來人間矣。有詩傳世。
浩然，襄陽人。少好節義，詩工五言。隱鹿門山，即漢龐公棲隱處也。四十遊京師，諸名士間嘗集秘省聯句，浩然曰：「微雲淡河漢，疏雨滴梧桐。」眾欽服。張九齡、王維極稱道之。維待詔金鑾，一旦私邀入，商較風雅，俄報玄宗臨幸，浩然錯咢，伏匿床下，維不敢隱，因奏聞。帝喜曰：「朕素聞其人，而未見也。」詔出，再拜。帝問曰：「卿將詩來耶「對曰：「偶不賫。」即命吟近作，誦至「不才明主棄，多病故人疏「之句，帝慨然曰：「卿不求仕，朕何嘗棄卿，奈何誣我！」因命放還南山。後張九齡署為従事。開元末，王昌齡遊襄陽，時新病起，相見甚歡，浪情宴謔，食鮮疾動而終。古稱禰衡不遇，趙壹無祿。觀浩然磬拆謙退，才名日高，竟淪明代，終身白衣，良可悲夫！其詩文采豐茸，經緯綿密，半遵雅調，全削凡近。所著三卷，今傳。王維畫浩然像於郢州，為浩然亭。咸通中，鄭諴謂賢者名不可斥，更名曰「孟亭」，今存焉。
為，嘉興人。初累舉不第，歸山讀書數年。天寶初劉單榜進士。王維甚稱許之，嘗與唱和。初，事繼母孝，有靈芝生堂下。累官太子右庶子，時年八十餘，母猶無恙，給俸祿之半。及居憂觀察使韓滉以為致仕官給祿，所以惠養老臣，不可在喪為異，唯罷春秋羊酒。初還鄉，縣令謁之，為候門磬折，令坐，乃拜，里胥立庭下，既出，乃敢坐。經縣署，降馬而過，舉動有禮。卒年九十六。有集行世。
白，字太白，山東人。母夢長庚星而誕，因以命之。十歲通五經，自夢筆頭生花，後天才贍逸名聞天下。喜縱橫，擊劍為任俠。輕財好施。更客任城，與孔巢父、韓準、裴政、張叔明、陶沔居徂徠山中，日沈飲，號「竹溪六逸
」。天寶初，自蜀至長安，道未振，以所業投賀知章，讀至《蜀道難》，嘆曰：「子謫仙人也。」乃解金龜換酒，終日相樂。遂薦於玄宗，召見金鑾殿，論時事，因奏頌一篇，帝喜，賜食，親為調羹，詔供奉翰林。嘗大醉上前，草詔，使高力士脫靴，力士恥之，摘其《清平調》中飛燕事，以激怒貴妃，帝每欲與官，妃輒沮之。白益傲放，與賀知章、李適之、汝陽王璡、崔宗之、蘇晉、張旭、焦遂為「飲酒八仙人」。懇求還山，賜黃金，詔放歸。白浮遊四方，欲登華山，乘醉跨驢經縣治，宰不知，怒，引至庭下曰：「汝何人，敢無禮！」白供狀不書姓名，曰：「曾令龍巾拭吐，禦手調羹，貴妃捧硯，力士脫靴。天子門前，尚容走馬；華陰縣裏，不得騎驢「宰驚愧，拜謝曰：「不知翰林至此。」白長笑而去。嘗乘舟，與崔宗之自採石至金陵，著宮錦袍坐，傍若無人。祿山反，明皇在蜀，永王璘節度東南，白時臥廬山，辟為僚佐。璘起兵反，白逃還彭澤。璘敗，累系潯陽獄。初，白遊并州，見郭子儀，奇之，曾救其死罪。至是，郭子儀請官以贖，詔長流夜郎。白晚節好黃、老，度牛渚磯，乘酒捉月，瀋水中。初，悅謝家青山，今墓在焉。有文集二十卷，行世。或云：白，涼武昭王暠九世孫也。
甫，字子美，京兆人。審言生閑，閑生甫。少貧不自振，客吳越、齊趙間。李邕奇其材，先往見之。舉進士不中第，困長安。天寶十載，玄宗朝獻太清宮、饗廟及郊，甫奏賦三篇，帝奇之，使待詔集賢院，命宰相試文章。擢河西尉，不拜，改右衛率府胄曹參軍。數上賦頌，高自稱道，且言：「先臣恕、預以來，承儒守官十一世，迨審言以文章顯。臣賴緒業，自七歲屬辭，且四十年，然衣不蓋體，常寄食於人，竊恐轉死溝壑，伏惟天子哀憐之。若令執先臣故事，拔泥塗久辱，則臣之述作，雖不足鼓吹六經，先鳴數子，至沈鬱頓挫，隨時敏給，揚雄、枚臯，可企及也。有臣如此，陛下其忍棄之！」會祿山亂，天子入蜀，甫避走三川。肅宗立，自鄜州羸服欲奔行在，為賊所得。至德二年，亡走鳳翔，上謁，拜左拾遺。與房琯為布衣交，琯時敗兵，又以琴客董廷蘭之故罷相，甫上疏言：「罪細，不宜免大臣。」帝怒，詔三司雜問。宰相張鎬曰：「甫若抵罪，絕言者路。」帝解，不復問。時所在寇奪，甫家寓鄜，彌年艱窶，孺弱至餓死，因許甫自往省視。従還京師，出為華州司功參軍。關輔饑，輒棄官去。客秦州，負薪拾橡栗自給。流落劍南，營草堂成都西郭浣花溪。召補京兆功曹參軍，不至。會嚴武節度劍南西川，往依焉。武再帥劍南，表為參謀，檢校工部員外郎。武以世舊，待甫甚善，親詣其家。甫見之，或時不巾，而性褊躁傲誕，常醉登武床，瞪視曰：「嚴挺之乃有此兒！」武中銜之。一日，欲殺甫，集吏於門，武將出，冠鉤於簾者三，左右走報其母，力救得止。崔旰等亂，甫往來梓、夔間。大曆中，出瞿塘，溯沅、湘以登衡山。因客耒陽，遊嶽祠，大水暴至，涉旬不得食，縣令具舟迎之，乃得還，為設牛炙白酒，大醉，一昔卒，年五十九。甫放曠不自檢，好論天下大事，高而不切也。與李白齊名，時號「李杜」。數嘗寇亂，挺節無所汙。為歌詩，傷時撓弱，情不忘君，人皆憐之。墳在岳陽。有集六十卷，及潤州刺史樊晃纂《小集》，今傳。能言者未必能行，能行者未必能言。觀李、杜二公，踦⻊區版蕩之際，語語王霸，褒貶得失，忠孝之心，驚動千古，騷雅之妙，雙振當時，兼眾善於無今，集大成於往作，歷世之下，想見風塵。惜乎長轡未騁，奇才並屈，竹帛少色，徒列空言，嗚呼哀哉！昔謂杜之典重，李之飄逸，神聖之際，二公造焉。觀於海者難為水，遊李、杜之門者難為詩，斯言信哉！
虔，鄭州人，高士也。蘇許公為宰相，申以忘年之契，薦為著作郎。嘗以當世事著書八十餘篇。有告虔私撰國史者，虔蒼惶焚之，坐謫十年。玄宗愛其才，開元二十五年，為更置廣文館，虔為博士。廣文博士自虔始。杜甫為交，有贈詩曰：「才名四十年，坐客寒無氈。惟有蘇司業，時時與酒錢。」其窮饑轗軻，淡如也。好琴酒篇詠，善圖山水。能書，苦無紙，於慈恩寺貯柿葉數屋，遂日就書殆遍。嘗自寫其詩並畫，表獻之，玄宗大署其尾曰：「鄭虔三絕。」與李、杜為密友，多稱鄭廣文。祿山反，偽授水部員外郎，托以疾，不奪。賊平，張通、王維並囚系，三人皆善畫，崔圓使繪齋壁，因為祈解，得貶臺州司戶，卒。有集行世。
適，字達夫，一字仲武，滄州人。少性拓落，不拘小節，恥預常科，隱跡博徒，才名便遠。後舉有道，授封丘尉。未幾，哥舒翰表掌書記。後擢諫議大夫。負氣敢言，權近側目。李輔國忌其才。蜀亂，出為蜀、彭二州刺史，遷西川節度使。還，為左散騎常侍。永泰初卒。適尚氣節，語王霸，袞袞不厭。遭時多難，以功名自許。年五十，始學為詩，即工，以氣質自高，多胸臆間語。每一篇已，好事者輒傳播吟玩。嘗過汴州，與李白、杜甫會，酒酣登吹臺，慷慨悲歌，臨風懷古，人莫測也。中間唱和頗多。今有詩文等二十卷，及所選至德迄大曆述作者二十六人詩，為《中興間氣集》二卷，並傳。
千運，吳興人。工舊體詩，氣格高古，當時士流，皆敬慕之，號為「沈四山人」。天寶中，數應舉不第，時年齒已邁，遨遊襄、鄧間，幹謁名公。來濮上，感懷賦詩曰：「聖朝優賢良，草澤無遺族。人生各有命，在余胡不淑。一生但區區，五十無寸祿。衰落當捐棄，貧賤招謗讟。」其時多艱，自知屯蹇，遂浩然有歸歟之志，賦詩曰：「棲隱無別事，所願離風塵，不來城邑遊，禮樂拘束人。」又曰：「如何巢與由，天子不得臣。」遂釋志，還山中別業。嘗曰：「衡門之下，可以棲遲。有薄田園，兒稼女織，偃仰今古，自足此生。誰能作小吏，走風塵下乎？」高適賦《還山吟》贈行曰：「還山吟，天高日暮寒山深。送君還山識君心，人生老大須恣意。看君解作一生事，山間偃仰無不至。石泉淙淙若風雨，桂花松子常滿地。賣藥囊中應有錢，還山服藥又長年。白雲勸盡杯中物，明月相隨何處眠。眠時憶同醒時意，夢魂可以相周旋。」肅宗議備禮徵致，會卒而罷。有詩傳世。
雲卿，關西人。天寶間不第，氣頗難平，誌亦高尚，懷嘉遯之節。與薛據相友善。嘗流寓荊州，杜工部多有與雲卿贈答之作，甚愛重之。工詩，其體祖述沈千運，漁獵陳拾遺，詞氣傷怨，雖然模效才得升堂，猶未入室，然當時古調，無出其右，一時之英也。如「虎豹不相食，哀哉人食人」；又「朝亦常苦饑，暮亦常苦饑。飄飄萬里餘，貧賤多是非。少年莫遠遊，遠遊多不歸」；皆為當代推服。韋應物《過廣陵遇孟九贈詩》云：「高文激頹波，四海靡不傳。西施且一笑，眾女安得妍。」其才名於此可見矣。仕終校書郎。集今傳。雲卿稟通濟之才，淪吞噬之俗，棲棲南北，苦無所遇，何生之不辰也。身處江湖，心存魏闕，猶杞國之人憂天墜，相率而逃者，匹夫之志，亦可念矣。
