
參，南陽人，文本之後。天寶三年趙岳榜第二人及第。累官左補闕、起居郎，出為嘉州刺史。杜鴻漸表置安西幕府，拜職方郎中，兼侍御史，辭罷。別業在杜陵山中。後終於蜀。參累佐戎幕，往來鞍馬烽塵間十餘載，極征行離別之情，城障寨堡，無不經行。博覽史籍，尤工綴文，屬詞清尚，用心良苦。詩調尤高，唐興罕見此作。放情山水，故常懷逸念，奇造幽致，所得往往超拔孤秀，度越常情。與高適風骨頗同，讀之令人慷慨懷感。每篇絕筆，人輒傳詠。至德中，裴休、杜甫等嘗薦其識度清遠，議論雅正，佳名早立，時輩所仰，可以備獻替之官。未及大用而謝世，豈不傷哉！有集十卷行於世。杜確為之序云。
之渙，薊門人。少有俠氣，所従遊皆五陵少年，擊劍悲歌，従禽縱酒。中折節工文，十年名譽日振。恥困場屋，遂交謁名公。為詩情致雅暢，得齊、梁之風。每有作，樂工輒取以被聲律。與王昌齡、高適、暢當忘形爾汝。嘗共詣旗亭，有梨園名部繼至，昌齡等曰：『我輩擅詩名，未定甲乙。可觀諸伶謳詩，以多者為優。』一伶唱昌齡二絕句，一唱適一絕句。之渙曰：『樂人所唱皆下俚之詞。』須臾，一佳妓唱曰：『黃河遠上白雲間，一片孤城萬仞山。羌笛何須怨楊柳，春風不度玉門關。』復唱二絕，皆之渙詞。三子大笑。之渙曰：『田舍奴，吾豈妄哉！』諸伶竟不諭其故，拜曰：『肉眼不識神仙。』三子従之酣醉終日。其狂放如此雲。有詩傳於今。

知章，字季真，會稽人。少以文詞知名，性曠夷，善談論笑謔。證聖初，擢進士、超拔群類科。陸象先在中書，引為太常博士。象先與知章最親善，常曰：『季真清談風韻，吾一日不見，則鄙吝生矣。』當時賢達，皆傾慕之。為太子賓客。開元十三年，遷禮部侍郎兼集賢院學士。晚年尤加縱誕，無復禮度，自號『四明狂客』，又稱『秘書外監』，遨遊裏巷。又善草隸，每醉輒屬詞，筆不停輟，鹹有可觀，每紙不過數十字，好事者共傳寶之。天寶三年，因病，夢遊帝居，及寤，表請為道士，求還鄉裏，即舍住宅為千秋觀，上許之。詔賜鏡湖剡溪一曲，以給漁樵。帝賦詩及太子、百官祖餞。壽八十六。集今傳。

何，字幼嗣，潤州延陵人，包融之子也。與弟佶，俱以詩鳴，時稱『二包』。天寶七年楊譽榜及第。曾師事孟浩然，授格法。與李嘉祐相友善。大歷中，仕終起居舍人。詩傳者可數，蓋流離世故，率多素辭。大播芳名，亦當時望族也。

佶，字幼正。天寶六年楊護榜進士。累遷秘書監。劉晏治財，奏為汴東兩稅使。及晏罷，以佶為諸道鹽鐵等使。未幾，遷刑部侍郎、太常少卿，拜諫議大夫、御史中丞。居官謹確，所在有聲。佶天才贍逸，氣宇清深，神和大雅，詩家老斫輪也。與劉長卿、竇叔向諸公皆莫逆之愛。晚歲沾風痹之疾，辭寵樂高，不及榮利。卒封丹陽郡公。有詩集行於世。

彪，潁上人。初赴舉，無所遇，適遭喪亂，奉老母避地隱居嵩山，供養至謹。與孟雲卿為中表，俱工古調詩。雲卿有贈云：『善道居貧賤，潔服蒙塵埃。行行無定心，坎壈難歸來。』性高簡，善草書。誌在輕舉，《詠神仙》云：『五穀非長年，四氣乃靈藥。列子何必待，吾心滿寥廓。』時與杜甫往還，嘗《寄張十二山人》詩云：『靜者心多妙，先生藝絕倫。草書何太古，詩興不無神。曹植休前輩，張芝更後身。數篇吟可老，一字買堪貧。』觀工部之作，可知其人矣。
嘉祐，字従一，趙州人。天寶七年楊譽榜進士，為秘書正字。以罪謫南荒，未幾何，有詔量移為鄱陽宰，又為江陰令。後遷臺、袁二州刺史。善為詩，綺麗婉靡，與錢、郎別為一體，往往涉於齊、梁時風，人擬為吳均、何遜之敵。自振藻天朝，大收芳譽，中興風流也。有集今傳。

至，字幼幾，洛陽人，曾之子也。曾開元間與蘇晉同掌制誥。至天寶十年明經擢第，累官起居舍人，知制誥。従幸西川，當撰傳位肅宗冊文，既進稿，玄宗曰：『先天誥命，乃父所為。今茲大冊，爾又為之。兩朝盛典，出卿家父子，可謂繼美矣。』大歷初，遷京兆尹，以散騎常侍卒。初，嘗以事謫守巴陵，與李白相遇，日酣杯酒，追憶京華舊遊，多見酬唱。白贈詩有雲：『聖主恩深漢文帝，憐君不遣到長沙。』至特工詩，俊逸之氣，不減鮑昭、庾信。調亦清暢，且多素辭，蓋厭於漂流淪落者也。有集三十餘卷，今傳.
防，字子慎，天寶十二年楊儇榜進士，襄陽人也。善辭章，篤誌於學。累官至太原尹、河東節度使。人樂其治，不減龔、黃，詔圖形別殿。又歷福建、江西觀察使。丁亂，従幸奉天，除禮部侍郎，封東海公。又遷御史大夫。貞元元年，策賢良方正，得穆質、柳公綽等，皆位至臺鼎，世美其知人。時比歲旱，質對：漢故事，免三公，烹弘羊。權近獨孤愐欲下按治，防曰：『使上聞所未聞，不亦善乎『置質高第，帝見策嘉之。授工部尚書，卒。防工於詩，興思優足，風調嚴整，凡有感發，以譏切世弊，正國音之宗派也。與謝良弼為詩友，時亦稱鮑、謝雲。有集今傳。

遙，丹陽人。天寶間，嘗仕為忠王府倉曹參軍。與王維結交，同慕禪寂，誌趣高疏，多雲岫之想。而苦家貧，死不能葬，一女才十歲，日哀號於親，愛憐之者賵贈，埋骨石樓山中。工詩，詞彩不群，而多警句，杜甫嘗稱許之。有詩傳於今。

繼，字懿孫，襄州人。天寶十二年禮部侍郎楊浚下及第。與皇甫冉有髫年之故，契逾昆玉。早振詞名。初來長安，頗矜氣節，有《感懷》詩雲：『調與時人背，心將靜者論。終年帝城裏，不識五侯門。』嘗佐鎮戎軍幕府，又為鹽鐵判官。大歷間，入內侍，仕終檢校祠部郎中。繼博覽有識，好談論，知治體，亦嘗領郡，輒有政聲。詩情爽激，多金玉音。蓋其累代詞伯，積襲弓裘，其於為文，不雕自飾，豐姿清迥，有道者風。集一卷，今傳。

結，字次山，武昌人。魯山令元紫芝族弟也。少不羈，弱冠始折節讀書。天寶十三年進士。禮部侍郎楊浚見其文曰：『一第慁子耳。』遂擢高品。後舉制科。會天下亂，沈浮人間，蘇源明薦於肅宗，授右金吾兵曹。累遷御史，參山南來瑱府，除容管經略使。始隱商於山中，稱『元子』。逃難入猗玗洞，稱『猗玗子』。或稱浪士，漁者或稱聱叟，酒徒呼『漫叟』。及為官，呼漫郎。皆以命所著。性梗僻，深憎薄俗，有憂道閔世之心。《中興頌》一文，燦爛金石，清奪湘流。作詩著辭，尚聱牙。天下皆知敬仰。復嗜酒，有句雲：『有時逢惡客。』自註：『非酒徒，即惡客也。』有《文編》十卷，及所集當時人詩為《篋中集》一卷，並傳。

士元，字君胄，中山人也。天寶十五載盧庚榜進士。寶應初，選京畿縣官。詔試政事中書，補渭南尉，歷左拾遺，出為郢州刺史。與員外郎錢起齊名。時朝廷自丞相以下，出牧奉使，無兩君詩文祖餞，人以為愧，其珍重如此。二公體調，大抵欲同，就中郎君稍更閑雅，逼近康樂。珠聯玉映，不覺成編，掩映時流，名不虛矣。有別業在半日吳村，王季友、錢起等皆見題詠，每誇勝絕。詩集今傳於世。

一公，剡中人。童子出家，瓶缽之外，余無有。天性超穎，追蹤謝客，隱麻源第三谷中，結茆讀書。後白業精進，居若耶溪雲門寺，従學者四方而至矣。尤工詩，氣質淳和，格律清暢。兩浙名山，暨衡、廬諸甲剎，悉所經行。與皇甫昆季、嚴少府、朱山人、徹上人等為詩友，酬贈甚多。刻意聲調，苦心不倦，騁譽叢林。後順寂於岑山。集今傳世。知
論曰：自齊、梁以來，方外工文者，如支遁、道遒、惠休、寶月之儔，馳驟文苑，沈淫藻思，奇章偉什，綺錯星陳，不為寡矣。厥後喪亂，兵革相尋，緇素亦已狼藉，罕有復入其流者。至唐累朝，雅道大振，古風再作，率皆崇衷像教，駐念津梁，龍象相望，金碧交映。雖寂寥之山河，實威儀之淵藪。寵光優渥，無逾此時。故有顛頓文場之人，憔悴江海之客，往往裂冠裳，撥矰繳，杳然高邁，雲集蕭齋，一食自甘，方袍便足，靈臺澄皎，無事相幹，三餘有簡牘之期，六時分吟諷之隙。青峰瞰門，綠水周舍，長廊步屟，幽徑尋真，景變序遷，蕩入冥思。凡此數者，皆達人雅士，夙所欽懷，雖則心侔跡殊，所趣無間。會稽傳孫、許之玄談，廬阜接謝、陶於白社，宜其日鍛月煉，誌彌厲而道彌精。佳句縱模，不廢禪定，巖穴相邇，更唱疊酬，苦於三峽猿，清同九臯鶴，不其偉歟。與夫迷津畏途，埋玉世慮，蓄憤於心，發在篇詠者，未可同年而論矣。然道或淺深，價有輕重，未能悉采。其喬松於灌莽，野鶴於雞群者，有靈一、靈徹、皎然、清塞、無可、虛中、齊己、貫休八人，皆東南產秀，共出一時，已為錄實。其或雖以多而寡稱，或著少而增價者，如惟審、護國、文益、可止、清江、法照、廣宣、無本、修睦、無悶、太易、景雲、法振、棲白、隱巒、處默、卿雲、棲一、淡交、良乂、若虛、雲表、曇域、子蘭、僧鸞、懷楚、惠標、可朋、懷浦、慕幽、善生、亞齊、尚顏、棲蟾、理瑩、歸仁、玄寶、惠侃、法宣、文秀、僧泚、清尚、智暹、滄浩、不特第四十五人，名既隱僻，事且微冥，今不復喋喋雲爾。

冉，字茂政，安定人。避地來寓丹陽，耕山釣湖，放適閑淡。或雲秘書少監彬之侄也。十歲能屬文，張九齡一見，嘆以清才。天寶十五年盧庚榜進士。調無錫尉，營別墅陽羨山中。大歷初，王縉為河南節度，辟掌書記，後入為左金吾衛兵曹參軍，仕終拾遺、左補闕。公自擢桂禮闈，便稱高格。往以世道艱虞，遂心江外，故多飄薄之嘆。每文章一到朝廷，而作者變色，當年才子，悉願締交，推為宗伯。至其造語玄微，端可平揖沈、謝，雄視潘、張。惜乎長轡未騁，芳蘭早雕，良可痛哉！有詩集三卷，獨孤及為序，今傳。

曾，字孝常，冉之弟也。天寶十二年楊儇榜進士。善詩，出王維之門。與兄名望相亞，當時以比張氏景陽、孟陽，協居上品，載處下流，侍禦、補闕，文詞亦然。體制清緊，華不勝文，為士林所尚。仕歷侍御史。後坐事貶舒州司馬，量移陽翟令。有詩一卷，傳於世。
及，字至之，河南人。丱角時，誦《孝經》，父試之曰：『爾誌何語『曰：『立身行道，揚名於後世。』天寶末，以道舉高第，代宗召為左拾遺。遷禮部員外郎，歷濠、舒、常三州刺史。及性孝友，喜鑒拔，為文必彰明善惡，長於議論。工詩，格調高古，風塵迥絕，得大名當時。有集傳世。嘗讀《選》中沈、謝諸公詩，有題《新安江水至清淺深見底貽京邑遊好》及《石門新營所住四面高山回溪石瀨茂林修竹》及《田南樹園激流植援》、《齋中讀書》、《南樓中望所遲客》、《晚登三山還望京邑》等數端，皆奇崛精當，冠絕古今，無曾發其韞奧者。逮盛唐，沈、宋、獨孤及、李嘉祐、韋應物等諸才子集中，往往各有數題，片言不茍，皆不減其風度，此則無傳之妙。逮元和以下，佳題尚罕，況於詩乎！立題乃詩家切要，貴在卓絕清新，言簡而意足，句之所到，題必盡之，中無失節，外無余語，此可與智者商搉雲，因舉而論之。

方平，河南人。白皙美容儀。二十工詞賦，與元魯山交善。隱居潁陽大谷，尚高不仕。皇甫冉、李頎等相與贈答，有雲：『籬邊潁陽道，竹外少姨峰。』神意淡泊。善畫山水，墨妙無前。汧國公李勉延至齋中，甚敬愛之。欲薦於朝，不忍屈，辭還舊隱。工詩，多悠遠之思，陶寫性靈，默會風雅，故能脫略世故，超然物外。區區斗筲，何足以系劉先生哉！有集今傳。

系，字公緒，會稽人。天寶末，避亂剡溪，自稱『東海釣客』。北都留守薛兼訓奏為倉曹參軍，不就。客泉州，南安九日山中有大松百餘章，俗傳東晉時所植，系結廬其上，穴石為研，註《老子》，彌年不出。時姜公輔以直言罷為泉州別駕，見系輒窮日不能去，築室與相近，遂忘流落之苦。公輔卒，妻子在遠，系為營葬山下，每好義如此。張建封聞系不可致，請就加校書郎。與劉長卿、韋應物善，多以詩相贈答。權德輿曰：『長卿自以為五言長城，系用偏師攻之矣。』雖老益壯，年八十餘卒。南安人思之，號其山為『高士峰』，今有『麗句亭
『在焉。集一卷，今傳。

眾甫，京口人。隱居不務進取，與皇甫御史友善，精廬接近。後各遊四方，曾寄處士詩曰：『伏臘同雞黍，柴門閉雪天。』時宦亦有徵辟者，守死善道，卒不就。眾甫詩婉媚綺錯，巧用文字，工於興喻，文流中佳士也。同在一時者，有趙微明、於逖、蔣渙、元季川，俱山顛水涯，苦學貞士，名同蘭茝之芳，誌非銀黃之慕。吟詠性靈，陶陳衷素，皆有佳篇，不能湮落。惜其行藏之大概，不見於記錄，故缺其考詳焉。

維，字正文，越州人。初，隱居桐廬，慕子陵之高風。至德二年，江淮選補使侍郎崔渙下以詞藻宏麗進士及第，以家貧親老，不能遠離，授諸暨尉，時已四十餘。後歷秘書郎。嚴中丞節度河南，辟佐幕府。遷餘姚令。仕終右補闕。維少無宦情，懷家山之樂。以儒素従升鬥之祿，聊代耕耳。詩情雅重，挹魏晉之風，鍛煉鏗鏘，庶少遺恨。一時名輩，孰匪金蘭。詩集一卷，今傳。
良史，至德中仕為侍御史。詩體清雅，工於形似，又多警句。蓋其珪璋特達，早步清朝，興致不群，詞苑增價。雖平生似昧，而篇什多傳。

靈徹，姓湯氏，字澄源，會稽人。自童子辭父兄入凈，戒行果潔。方便讀書，便覺勤苦，授詩法於嚴維，遂藉藉有聲。及維卒，乃抵吳興，與皎然居何山遊講。因以書薦於包侍郎佶，佶得之大喜；又以書致於李侍郎紓。時二公以文章風韻為世宗。貞元中，西遊京師，名振輦下。緇流疾之，遂造飛語激動中貴，因誣奏得罪，徙汀洲。會赦，歸東越。時吳、楚間諸侯，各賓禮招延之。元和十一年，終於宣州開元寺，年七十有一。門人遷歸，建塔於山陰天柱峰下。上人詩多警句，能備眾體。如《芙蓉寺》雲：『經來白馬寺，僧到赤烏年。』《謫汀州》雲：『青蠅為弔客，黃耳寄家書。』性巧逸，居沃洲寺，嘗取桐葉剪刻制器為蓮花漏，置盆水之上，穿細孔漏水，半之則沈，每晝夜十二沈，為行道之節。初居嵩陽蘭若，後來住匡廬東林寺。如天目、四明、棲霞及衡、湘諸名山，行錫幾遍。嘗與靈一上人約老天臺，未得遂誌。雖結念雲壑，而才名拘牽，罄息經微，吟諷無已，所謂拔乎其萃，遊方之外者也。有集十卷，及錄大歷至元和中名人《酬唱集》十卷，今傳。

羽，字鴻漸，不知所生。初，竟陵禪師智積得嬰兒於水濱，育為弟子。及長，恥従削發，以《易》自筮，得《蹇》之《漸》曰：『鴻漸於陸，其羽可用為儀。』始為姓名。有學，愧一事不盡其妙。性詼諧，少年匿優人中，撰《談笑》萬言。天寶間，署羽伶師，後遁去。古人謂『潔其行而穢其跡『者也。上元初，結廬苕溪上，閉門讀書。名僧高士，談宴終日。貌寢，口吃而辯。聞人善，若在己。與人期，雖阻虎狼不避也。自稱『桑薴翁』，又號『東崗子』。工古調歌詩，興極閑雅。著書甚多。扁舟往來山寺，唯紗巾藤鞋，短褐犢鼻，擊林木，弄流水。或行曠野中，誦古詩，裴回至月黑，興盡慟哭而返。當時以比接輿也。與皎然上人為忘言之交。有詔拜太子文學。羽嗜茶，造妙理，著《茶經》三卷，言茶之原、之法、之具，時號『茶仙』，天下益知飲茶矣。鬻茶家以瓷陶羽形，祀為神，買十茶器，得一鴻漸。初，御史大夫李季卿宣慰江南，喜茶，知羽，召之。羽野服絜具而入，李曰：『陸君善茶，天下所知。揚子中泠水，又殊絕。今二妙千載一遇，山人不可輕失也。』茶畢，命奴子與錢。羽愧之，更著《毀茶論》。與皇甫補闕善。時鮑尚書防在越，羽往依焉，冉送以序曰：『君子究孔、釋之名理，窮歌詩之麗則。遠野孤島，通舟必行；魚梁釣磯，隨意而往。夫越地稱山水之鄉，轅門當節鉞之重。鮑侯知子愛子者，將解衣推食，豈徒嘗鏡水之魚，宿耶溪之月而已。』集並《茶經》今傳.

況，字逋翁，蘇州人。至德二年，天子幸蜀，江東侍郎李希言下進士。善為歌詩，性詼諧，不修檢操，工畫山水。初為韓晉公江南判官。德宗時，柳渾輔政，薦為秘書郎。況素善於李泌，遂師事之，得其服氣之法，能終日不食。及泌相，自謂當得達官，久之，遷著作郎。及泌卒，作《海鷗詠》嘲誚權貴，大為所嫉，被憲劾貶饒州司戶，作詩曰：『萬里飛來為客鳥，曾蒙丹鳳借枝柯。一朝鳳去梧桐死，滿目鴟鳶奈爾何！』遂全家去，隱茅山，煉金拜鬥，身輕如羽。況暮年一子即亡，追悼哀切，吟曰：『老人喪愛子，日暮泣成血。老人年七十，不作多時別。』其年又生一子，名非熊，三歲始言，在冥漠中聞父吟苦，不忍，乃來復生。非熊後及第，自長安歸慶，已不知況所在。或雲，得長生訣仙去矣。今有集二十卷傳世，皇甫湜為之序。

南史，字季直，幽州人。工弈棋，神算無敵，遊心太極。嘗幅巾藜杖，出入王侯之宅十年，高談闊視，慷慨奇士也。中歲感激，始苦節學文，無希世茍合之意。數年間，稍入詩境，調體超閑，情致兼美，如並、燕老將，氣韻沈雄，時少及之者。肅宗時，廟堂獎拔，仕為左衛倉曹參軍。後避亂寓居揚州揚子。難平再召，未及赴而卒。有詩一卷，今傳。

昱，荊南人。美風度，能談。少舉進士不上，乃放遊名都。雖貧士而軒昂，氣不消沮。愛湖湘山水，來客。時李夔廉察桂林，寓官舍，月夜聞鄰居行吟之音清麗，遲明訪之，乃昱也。即延為幕賓，待之甚厚。崔中丞亦在湖南，愛之，有女國色，欲以妻昱，而不喜其姓戎，能改則訂議。昱聞之，以詩謝雲：『千金未必能移姓，一諾従來許殺身。』自謂李大夫恩私至深，無任感激。初事顏平原，嘗佐其征南幕，亦累薦之。衛伯玉鎮荊南，辟為従事。歷虔州刺史。至德中，以罪謫為辰州刺史。後客劍南，寄家隴西數載。憲宗時，邊烽累急，大臣議和親。上曰：『比聞一詩人姓名稍僻者為誰？』宰相對以冷朝陽、包子虛，皆非。帝舉其詩，對曰：『戎昱也。』『上曰：『嘗記其《詠史》雲：「漢家青史上，拙計是和親。社稷依明主，安危托婦人。豈能將玉貌，便擬凈沙塵。地下千年骨，誰為輔佐臣！」』因笑曰：『魏絳何其懦也！此人如在，可與武陵桃花源足稱其清詠。』士林榮之。昱詩在盛唐，格氣稍劣，中間有絕似晚作。然風流綺麗，不虧政化，當時賞音，喧傳翰苑，固不誣矣。有集今傳。
之奇，寶應二年禮部侍郎洪源下及第，與耿湋同時。嘗為安西幕府書記。與李司馬端有金蘭之好。工古調，足幽閑淡泊之思，婉而成章，得名藝圃，不泛然矣。詩集傳於世。
渙，廣德二年楊棲梧榜進士。本不平者，往來剽盜，善用白弩，巴賨商人苦之，稱曰『白跖』。後自知非，折節従學，遂成名。累遷侍御史。湖南崔中丞瓘辟為従事。瓘遇害，繼走交、廣，扇動哥舒晃跋扈，如蛟龍見血，本質彰矣。居無何，伏誅。初嘗為《變律詩》十九首，上廣州節度李勉，其文章長於諷刺，亦有陳拾遺一鱗半甲，故加待之。或曰：『此子羽冀嬖臣，侵敗王略，今尚其文，可歟『勉曰：『漢策載蒯通說辭，皇史錄祖君檄草，此大容細者。善惡必書，《春秋》至訓；明言不廢，孔子格談。渙其庶乎，豈但存雕蟲小技，亦以深懲賊子也。』時以為名言。杜甫有與贈答之詩，今悉傳。
灣，字巨川，大歷時隱君也，號滄洲子。率履貞素，潛輝不曜，逍遙雲山琴酒之間，放浪形骸繩檢之外。郡國交征，不應。工詩，格體幽遠，興用弘深，寫意因詞，窮理盡性，尤精詠物，必含比興，多敏捷之奇。及李勉鎮永平，嘉其風操，厚幣邀來，署為府中従事，日相談宴，分逾骨肉。久之。嘗謁湖州崔使君，不得誌，臨發以書別之曰：『灣聞蓬萊山藏杳冥間，行可到，貴人門無媒通不可到；驪龍珠潛滉瀇之淵或可識，貴人顏無因而前不可識。自假道路，問津主人，一身孤雲，兩度圓月，載請執事，三趨戟門。信知庭之與堂，不啻千里。況寄食漂母，夜眠漁舟，門如龍而難登，食如玉而難得。食如玉之粟，登如龍之門，實無機心，翻成機事，漢陰丈人聞之，豈不大笑屬溪上風便，囊中金貧，望甘棠而嘆，自引分而退。灣白。』遂歸會稽山陰別墅，其耿介類如此也。有集四卷，今傳世。
志和，字子同，婺州人。初名龜齡，詔改之。十六擢明經，嘗以策干肅宗，特見賞重，命待詔翰林。以親喪辭去，不復仕。居江湖，性邁不束，自稱『煙波釣徒』。撰《玄真子》二卷，又為號焉。兄鶴齡恐其遁世，為築室越州東郭，茅茨數椽，花竹掩映，嘗豹席棕屩，沿溪垂釣，每不投餌，志不在魚也。觀察使陳少遊頻往候問。帝嘗賜奴、婢各一人，志和配為夫婦，號漁童、樵青。與陸羽嘗為顏平原食客。平原初來刺湖州，志和造謁，顏請以舟敝，欲為更之，曰：『願為浮家泛宅，往來苕、霅間足矣。』善畫山水，酒酣或擊鼓吹笛，舐筆輒就，曲盡天真。自撰《漁歌》，便復畫之。興趣高遠，人不能及。憲宗聞之，詔寫真求訪，並其歌詩，不能致。後傳一旦忽乘雲鶴而去。李德裕稱以為『漁父賢而名隱，鴟夷智而功高，未若玄真隱而名彰，方而無事，不窮而達，其嚴光之比歟』。

