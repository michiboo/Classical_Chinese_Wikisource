
煥，大順二年禮部侍郎裴贄下進士及第。俄自左史拜考功員外郎，同年皆得美除，煥首唱感恩長句，上謝座主裴公，當時甚榮之。後以禮部侍郎致仕，年九十，見《睢陽五老圖》。煥工詩，情極婉麗。嘗為《惆悵詩》十三首，悉古佳人才子深懷感怨者，以崔氏鶯鶯、漢武李夫人、陳樂昌主、綠珠、張麗華、王昭君，及蘇武、劉、阮輩事成篇，哀傷媚嫵，如『謝家池館花籠月，蕭寺房廊竹颭風。夜半酒醒憑檻立，所思多在別離中。』又『夢裏分明入漢宮，覺來燈背錦屏空。紫臺月落關山曉，腸斷君王信畫工『等，皆絕唱，喧炙士林。在晚唐諸人中，霄壤不侔矣。有集今傳。
寅，莆田人也。大順三年蔣詠下進士及第。工詩，嘗賦《路傍草》云：『楚甸秦川萬里平，誰教根向路傍生。輕蹄繡轂長相蹋，合是榮時不得榮。』時人知其蹭蹬，後果須鬢交白，始得秘書省正字，竟蓬轉客途，不知所終云。有《探龍集》五卷，謂登科射策，如探睡龍之珠也。
喬，隱居九華山，池州人也。有高致，十年不窺園以苦學。詩句清雅，迥少其倫。當時東南多才子，如許棠、喻坦之、劇燕、吳罕、任濤、周繇、張蠙、鄭谷、李棲遠與喬，亦稱『十哲』，俱以韻律馳聲。大順中，京兆府解試，李參軍頻時主文，試《月中桂》詩，喬云：『根非生下土，葉不墜秋風。』遂擅場。其年頻以許棠久困場屋，以為首薦。喬與喻坦之復受許下薛尚書之，欲表於朝，以他不果。竟岨峿名途，徒得一進耳。有詩集二卷，傳世。
良士，字君夢。咸通中累舉進士不第。昭宗時，自表獻詩五百餘篇，敕授補闕而終。以布衣一旦俯拾青紫，易若反掌，浮俗莫不駭羨，難其比也。今有《白巖集》十卷傳世。舊言詩，或窮人，或達人。達者，良士是矣。亦命之所為，詩何能與過詩則不揣其本也。
鼎，字臺業，景福二年崔膠榜進士。工詩，集一卷，今行。同時趙摶，有爽邁之度，工歌詩。韋靄，亦進而無遇，退而有守者。詩各一卷。及謝蟠隱，云是靈運之遠孫，有清才，知天下之將亂，作《雜感詩》一卷。張為，閩中人，離群拔類，工詩，存一卷，及著《唐詩主客圖》等，並傳於世。
莊，字瑞己，京兆杜陵人也。少孤貧，力學，才敏過人。莊應舉時，正黃巢犯闕，兵火交作，遂著《秦婦吟》，有云：『內庫燒為錦繡灰，天街蹈盡卻重回。』亂定，公卿多訝之，號為『奏婦吟秀才。』乾寧元年蘇檢榜進士。釋褐校書郎。李詢宣諭西川，舉莊為判官。後王建辟為掌書記。尋征起居郎，建表留之。及建開偽蜀，莊托在腹心，首預謀畫，其郊廟之禮，冊書赦令，皆出莊手。以功臣授吏部侍郎同平章事。莊早嘗寇亂，間關頓躓，攜家來越中，弟妹散居諸郡。西江、湖南，所在曾遊，舉目有山河之異，故於流離漂泛，寓目緣情，子期懷舊之辭，王粲傷時之制，或離群軫虎，或反袂興悲，四愁九怨之文，一詠一觴之作，俱能感動人也。莊自來成都，尋得杜少陵所居浣花溪故址，雖蕪沒已久，而柱砥猶存，遂誅茅重作草堂而居焉。性儉，秤薪而爨，數米而飲，達人鄙之。弟藹，撰莊詩為《浣花集》六卷，及莊嘗選杜甫、王維等五十二人詩為《又玄集》，以續姚合之《極玄》，今並傳世。
貞白，字有道，信州永豐人也。乾寧二年登第。時榜下物議紛紛，詔翰林學士陸扆於內殿覆試，中選，授校書郎，時登科後七年矣。鄭谷以詩贈曰：『殿前新進士，闕下校書郎』。初，蘭溪僧貫休雅得名，與貞白居去不遠而未會，嘗寄《禦溝詩》，有云：『此波涵帝澤，無處濯塵纓。』後會，語及此，休曰：『剩一字』。貞白拂袂而去。休曰：『此公思敏，當即來。』休書字於掌心，逡巡，貞白還曰：『「此中涵帝澤」如何？』休以掌示之，無異所改，遂訂深契。後值天王狩於岐，乃退居著書，不復幹祿，當時大獲芳譽。性恬和，明《易·象》。手編所為詩三百篇及賦、文等，為《靈溪集》七卷，傳於世。卒葬家山。貞白學力精贍，篤誌於詩，清潤典雅，呼吸間兩獲科甲，自致於青雲之上，文價可知矣。深惟存亡取捨之義，進而就祿，退而保身，君子也。梁陶宏景棄官隱居三茅，國事必咨請，稱『山中宰相，號貞白。今王公慕其為人而云爾.
蠙，字象文，清河人也。乾寧二年，趙觀文榜進士及第。釋褐為校書郎，調櫟陽尉，遷犀浦令。偽蜀王建開國，拜膳部員外郎，後為金堂令。王衍與徐後遊大慈寺，見壁間題：『墻頭細雨垂纖草，水面回風聚落花。』愛賞久之，問誰作，左右以蠙對，因給箋，令以詩進，蠙上二百篇，衍尤待重，將召掌制誥，宋光嗣以其輕傲駙馬宜疏之，止賜白金千兩而已。蠙生而秀穎，幼能為詩，《登單于臺》有『白日地中出，黃河天上來『句，由是知名。初以家貧累下第，留滯長安，賦詩云：『月裏路従何處上，江邊身合幾時歸十年九陌寒風夜，夢掃蘆花絮客衣。』主司知為非濫成名。余詩皆佳，各有意度，過人遠矣。詩集二卷，今傳。
承贊，字文堯，乾寧三年禮部侍郎獨孤損下第四人進士，又中宏詞敕頭。承贊工詩，體貌甚偉，且詼諧，名動公侯。唐人應試，每在八月，諺曰：『槐花黃，舉士忙。『承贊《詠槐花》云：『雨中妝點望中黃，勾引蟬聲送夕陽。憶得當年隨計吏，馬蹄終日為君忙。』甚為當時傳誦。嘗奉使來福州，見友僧亞齊，贈詩云：『蕭蕭風雨建陽溪，溪畔維舟見亞齊。一軸新詩劍潭北，十年舊識華山西。吟魂昔向江村老，空性元知世路迷。應笑乘軺青瑣客，此時無暇聽猿啼。』他詩高妙稱是。仕王審知，終諫議大夫。有詩，以兵火散失，尚存百二十餘篇，為一卷，秘書郎孫郃為序云。
轂，字虛中，宜春人，自號臨沂子。以歌詩擅名，長於樂府。未第時嘗為《玉樹曲》云：『璧月夜，瓊樹春，鶯舌泠泠詞調新。當時狎客盡豐祿，直諫犯顏無一人。歌未闋，晉王劍上粘腥血。君臣猶在醉鄉中，一面已無陳日月』。大播人口，適有同人為無賴輩毆，轂前救之，曰：『莫無禮！我便是道「君臣猶在醉鄉中」者。』無賴聞之，慚謝而退。轂亦大節士，輕財重義，以鄉里所譽。頗不平久困，適生離難間，辭多寄寓比興之作，無不知名。乾寧五年羊紹素榜進士，歷國子博士，後以郎官致仕。有詩三卷。於是宦達，俱素餐屍位，賣降恐後之徒，轂因撰前代忠臣臨老不變圖一卷，及《觀光集》一卷，並傳。
文圭，字表儒，池州青陽人也。乾寧五年禮部侍郎裴贄下進士。初未第時，道中嘗逢一老叟，目文圭久之，謂人曰：『向者布衣，綠眉方口，神仙中人也。如學道，可以沖虛；不爾，垂大名於天下。』未幾，兵馬振動，大駕幸三峰，文圭攜梁王表薦及第。時楊令公行密鎮淮陽，奄有宣、浙、揚、汴之間。榛梗既久，文圭辭親，間道至行在。無何，隨榜為吏部侍郎裴樞宣慰判官、記室參軍。至大梁，以身事叩梁王，王又上表薦之。文圭後飾非，遍投啟事公卿間，曰：『於菟獵食，非求屍璧之珍；爰居避風，不望洪鐘之樂。』俄為多言者所發，更由宋、汴馳過，梁王大怒，亟遣追捕，已不及矣。為詩有《登龍集》、《冥搜集》、《筆耕詞》、《冰鏤錄》、《従軍稿》等集，傳世。唐季，文體澆離，才調荒穢，稍稍作者，強名曰詩，南郭之竽，茍存於従響，非復盛時之萬一也。如王周、劉兼、司馬劄、蘇拯、許琳、李咸用等數人，雖有集相傳，皆氣卑格下，負魚目唐突之慚，竊碔砆韞襲之濫，所謂家有弊帚，享之千金，不自見之患也。文圭稍入風度，間見奇崛，其殆庶幾乎。
建勛，字致堯，廣陵人，仕南唐為宰相，後罷，出鎮臨川。未幾，以司徒致仕，賜號『鐘山公』，年已八十，誌尚散逸，多従仙侶參究玄門。時宋齊丘有道氣，在洪州西山，建勛造謁致敬，欲授真果，題詩贈云：『春來漲水涼如活，曉出西山勢似行。玉洞有人經劫在，攜竿步步就長生。』歸高安別墅，一夕無病而逝。能文賦詩，琢煉頗工，調既平妥，終少驚人之句也。有《鐘山集》二十卷行於世。
載，字厚子，家貧，客梁、宋間，困甚，以詩投襄陽節度使邢君牙云：『西風昨夜墜紅蘭，一宿郵亭事萬般。無地可耕歸不得，有思堪報死何難。流年怕老看將老，百計求安未得安。一卷新詩滿懷淚，頻來門館訴饑寒。』君牙憐之，贈絹十匹，薦於鄭滑節度使，不行。乾寧五年，禮部侍郎裴贄知貢舉，君牙之薦之，遂擢第。文德中，劉子長出鎮浙西，行次江西，時陸威侍郎猶為郎吏，亦寓於此。載緘二軸投謁，誤以子長之卷畫贄於威，威覽之，連見數字觸家諱，威矍然，載錯愕，白以大誤。尋謝以長箋，略曰：『曹興之圖畫雖精，終慚誤筆；殷浩之兢持太過，翻達空函。』威激賞而終不能引拔，後竟流落而卒。集三卷，今傳。
巖，字洞賓，京兆人，禮部侍郎呂渭之孫也。咸通初中第，兩調縣令。更值巢賊，浩然發棲隱之志，攜家歸終南，自放跡江湖。先是有鐘離權，字雲房，不知何代何許人，以喪亂避地太白，間入此閣，石壁上得金誥玉籙，深造希夷之旨。常髽髻，衣槲葉，隱見於世。巖既篤誌大道，遊覽名山，至太華，遇雲房，知為異人，拜以詩曰：『先生去後應須老，乞與貧儒換骨丹。』雲房許以法器，因為著《靈寶畢法十二科》，悉究性命之旨。坐廬山中數十年，金丹始就。逢苦竹真人，乃能驅役神鬼。時移世換，不復返也。與陳圖南音響相接，或訪其室中。嘗白襴角帶，賣墨於市，得者皆成黃金。往往遨遊洞庭、瀟湘、湓浦間，自稱『回道士』，時傳已蟬蛻矣。有術佩劍，自笑曰：『吾仙人，安用劍為所以斷嗔愛煩惱耳。『嘗題寺壁曰：『三千里外無家客，七百年前雲水身。』後書云：『唐室進士，今時神仙。足躡紫霧，卻歸洞天。』又宿湖州沈東老家，白酒滿甕，瓷意拍浮，臨去，以石榴皮畫壁間云：『西鄰已富憂不足，東老雖貧樂有餘。白酒釀來因好客，黃金散盡為收書。』又嘗負局奩於布，為賈尚書淬古鏡，歸忽不見，留詩云：『袖裏青蛇淩白日，洞中仙果艷長春。須知物外餐霞客，不是塵中磨鏡人。』又醉飲嶽陽樓，俯鑒洞庭，時八月，葉下水清，君山如黛螺，秋風浩蕩，遂按玉龍作一弄，清音遼亮，金石可裂。久之，度古柳別去，留詩云：『朝遊南浦暮蒼梧，袖裏青蛇膽氣粗。三入嶽陽人不識，朗吟飛過洞庭湖。』後往來人間，乘虛上下，竟莫能測。至今四百餘年，所在留題，不可勝紀。凡遇之者，每去後始覺，悔無及矣。蓋其變化無窮，吟詠不已，姑此紀其大概云。齋
論曰：『晉嵇康論神仙非積學所能致，斯言信哉。原其本自天靈，有異凡品，仙風道骨，迥淩雲表。歷觀傳記所載，霧隱乎巖巔，霞寓於塵外，崆峒、羨門以下，清流相望，由來尚矣。雖解化一事，似或玄微，正非假房中黃白之小端，従而服食頤養，能盡其道者也。不損上藥，愈益下田，熊經鳥伸，納新吐敵，無七情以奪魂魄，無百慮以煎肺肝，庶幾指識玄戶，引身長年，然後一躍，頓喬、松之逸馭也。今夫指青山首駕，臥白雲振衣，紛長往於斯世，遣高風於無窮，及見其人，吾亦願従之遊耳。韓湘控鶴於前，呂巖驂鸞於後，凡其題詠篇什，鏗鏘振作，皆天成雲漢，不假安排，自非咀嚼冰玉，呼吸煙霏，孰能至此。寧好事者為之。多見其不知量也。吳筠、張誌和、施肩吾、劉商、陳陶、顧況等，高躅可數，皆頡頏於玄化中者歟。
延讓，字子善，范陽人也。有卓絕之才。光化三年裴格榜進士。朗陵雷滿薦辟之，滿敗，歸偽蜀，授水部員外郎，累遷給事中，卒官刑部侍郎。延讓師許下薛尚書為詩，詞意入僻，不競纖巧，且多健語，下士大筆之。初，吳融為侍御史，出官峽中，時延讓布衣，薄遊荊渚，貧無卷軸，未遑贄謁。會融弟得延讓詩百餘篇，融覽其警聯，如《宿東林》云：『兩三條電欲為雨，七八個星猶在天。』《旅舍言懷》云：『名紙毛生五門下，家僮骨立六街中。』《贈元上人》云：『高僧解語牙無水，老鶴能飛骨有風。』《蜀道》云：『雲間鬧鐸騾馱去，雪裏殘骸虎拽來。』又云：『樹上諏咨批頰鳥，窗間逼駁扣頭蟲『等，大驚曰：『此去人遠絕，自無蹈襲，非尋常耳。此子後必垂名。余昔在翰林召對，上曾舉其「臂鷹健卒橫氈帽，騎馬佳人卷畫衫」一聯，雖淺近，然自成一體名家，今則信然矣。』遂厚禮遇，贈給甚多。融雪中寄詩云：『永日應無食，終宵必有詩。』後奪科第。多融之力也。今詩一卷，傳世.
松，字夢徴，舒州人也。學賈島為詩，深入幽境，然無枯淡之癖。尤長啟事，不減山公。早未達，嘗避亂來棲洪都西山。初在建州依李頻，頻卒後，往來一無所遇。光化四年，禮部侍郎杜德祥下，與王希羽、劉象、柯崇、鄭希顏同登第，年皆七十餘矣，號為『五老榜』。時值新平內難，朝廷以放進士為喜，特授校書郎而卒。松野性方直，罕嘗俗事，故拙於進宦，構身林澤，寓情虛無，苦極於詩，然別有一種風味，不淪乎怪也。集三卷，今傳。
說，工詩，得盛名。天祐三年禮部侍郎薛廷珪下狀元及第。初年窘迫亂離，奔走道路，有詩曰『避亂一身多』，見者悲之。後仕為補闕，終禮部員外郎。為詩足奇思，非意表琢煉不舉筆，有島、洞之風也。弟諧，亦以詩名世。仕終桂嶺假官宰。今俱有集，相傳。
休，字德隱，婺州蘭溪人，俗姓姜氏。風騷之外，尤精筆劄。荊州成中令問以書法，休勃然曰：『此事須登壇可授，安得草草而言。』中令銜之，乃遞人黔中，因為《病鶴》詩以見誌云：『見說氣清邪不入，不知爾病自何來『初，昭宗以武肅錢鏐平董昌功，拜鎮東軍節度使，自稱吳越王。休時居靈隱，往投詩賀，中聯云：『滿堂花醉三千客，一劍霜寒十四州。』武肅大喜，然僭侈之心始張，遣諭令改為『四十州』，乃可相見。休性躁急，答曰：『州亦難添，詩亦難改。余孤雲野鶴，何天不可飛！』即日裹衣缽，拂袖而去。至蜀，以詩投孟知祥云：『一瓶一缽垂垂老，萬水千山特特來。』知祥久慕，至是非常尊禮之。及王建僭位，一日遊龍華寺，召休坐，令口誦近詩，時諸王貴戚皆侍，休意在箴戒，因讀《公子行》曰：錦衣鮮華手擎鶻，閑行氣貌多陵忽。稼穡艱難總不知，五帝三皇是何物。』建小忉，然敬事不少怠也。賜號『禪月大師』。後順寂，敕塔葬丈人山青城峰下。有集三十卷，今傳。休一條直氣，海內無雙，意度高疏，學問叢脞，天賦敏速之才，筆吐猛銳之氣，樂府古律，當時所宗。雖尚崛奇，每得神助，餘人走下風者多矣。昔謂龍象蹴蹋，非驢所堪，果僧中之一豪也。後少其比者，前以方支道林不過矣。
瀛，碧之子也。仕廣南劉氏，官至曹郎。嘗為詩贈琴棋僧云：『我嘗聽師法一說，波上蓮花水中月。不垢不凈是色空，無法無空亦無滅。我嘗對師禪一觀，浪溢鰲頭蟾魄滿。河沙世界盡空空，一寸寒灰冷燈畔。我又聞師琴一撫，長松喚往秋山雨。弦中雅弄若鏗金，指下寒泉流太古。我又看師棋一著，山頂坐沈紅日腳。阿誰稱是國手人，羅浮道士賭卻鶴。輸卻藥葫蘆，斟下紅霞丹，束手不敢爭頭角。』同列見之曰：『非其父不生是子。』瀛為詩尚氣而不怒號，語新意卓，人所不思者，輒能道之。綽綽然見乃父風也。有詩集，今傳於世。
彬，字子文，筠州高安人。自幼苦學，屬末歲離亂，隨計不捷，南遊湖湘，隱雲陽山數年，歸鄉里。時南唐李昇鎮金陵，旁羅俊逸，名儒宿老，必命郡縣起之。彬赴辟，知昪欲取楊氏，因獻《畫山水詩》云：『須知筆力安排定，不怕山河整頓難。』昪覽之大喜，授秘書郎。保大中，以尚書郎致仕歸，徙居宜春。初經版蕩，與韋莊、杜光庭、貫休俱避難在蜀，多見酬酢。彬臨終，指葬處示家人窆，果掘得一空冢，有漆燈青熒，壙頭立一銅版，篆文曰：『佳城今已開，雖開不葬埋。漆燈終未滅，留待沈彬來。』遂窀穸於此。有詩集一卷。傳世。彬第二子延瑞，性坦率，豪於觴詠，舉動異俗，盛夏附火，嚴冬單衣，或遇崇山野水，古洞幽壇，竟日不返，時人異之，呼為『沈道者』，士大夫多邀至門館。一日，邑宰戲問：『何日道成『廷瑞即留詩曰：『何須問我道成時，紫府清都自有期。手握藥苗人不識，體涵仙骨俗爭知。』宰驚謝。後浪遊四方，或傳仙去也。
求，隱君也，成都人。值三靈改卜，絕念鼎鐘，放曠疏逸，出處悠然，人多不識。方外物表，是所遊心也。酷耽吟調，氣韻清新，每動奇趣，工而不僻，皆達者之詞。所行覽不出二百里間，無秋豪世慮之想。有所得，即將稿撚為丸，投大瓢中。或成聯片語，不拘短長，數日後足成之。後臥病，投瓢於錦江，望而祝曰：『茲瓢倘不淪沒，得之者始知吾苦心耳。』瓢泛至新渠，有識者見曰：『此唐山人詩瓢也。』扁舟接之，得詩數十篇。求初未嘗示人，至是方競傳，今行於世。後不知所終，江南處士楊夔，亦工詩文，名稱傑出如求，今章句多傳。
魴，唐末處士也，樂安人。與沈彬、李建勛同時，唱和亦多。魴有《夜坐》詩，為世稱玩。建勛尤器待之，日與談宴，嘗匿魴於齋幕中，待沈彬來，乃問曰：『魴《夜坐》詩如何『彬曰：『田舍翁火爐頭之語，何足道哉！』魴従幕中出，誚彬曰：『何譏謗之甚『彬曰：『「畫多灰漸冷，坐久席成痕。」此非田舍翁爐上，誰有此況『一座大筆。及《金山寺》詩云：『天多剩得月，地少不生塵。』當時謂騷情風韻，不減張祜云。有詩五卷，今傳。
中，字有中，九江人也。唐末，嘗第進士，為新塗、淦陽、吉水三縣令，仕終水部郎中。孟賓於賞其工吟，絕似方幹、賈島，時復過之。如『暖風醫病草，甘雨洗荒村』，又『貧來賣書劍，病起憶江湖』，又『閑花半落處，幽鳥未來時』，又『千里夢隨殘月斷，一聲蟬送早秋來』，又『殘陽影裏水東註，芳草煙中人獨行』，又『閑尋野寺聽秋水，寄睡僧窗到夕陽』，又『香入肌膚花洞酒，冷浸魂夢石床雲』，又『西園雨過好花盡，南陌人稀芳草深『等句，驚人泣鬼之語也。有《碧雲集》，今傳。
圖，字贊禹，虔州虔化人。文學博贍，為時輩所服。湖南馬氏辟致幕下，奏授天策府學士。與同時劉昭禹、李宏臯、徐仲雅、蔡昆、韋鼎、釋虛中，俱以文藻知名，賡唱疊和。齊己時寓渚宮，相去圖千里，而每詩筒往來不絕，警策極多，必見高致。集二卷，今行於世。時有荊南従事鄭淮，亦工詩，與僧尚顏多所酬贈，詩亦傳。
賓於，字國儀，連州人。聰敏特異，有鄉曲之譽。垂髫時，書所作百篇，名《金鰲集》，獻之李若虛侍郎，若虛采獵佳句，記之尺書，使賓於馳詣洛陽，致諸朝達，聲譽藹然，留寓久之。晉天福九年，禮部侍郎符蒙知貢，賓於簾下投詩云：『那堪雨後更聞蟬，溪隔重湖路七千。憶得故園楊柳岸，全家送上渡頭船。』蒙得詩，以為相見之晚，遂擢第，時已敗六舉矣。與詩人李昉同年情厚。後，賓於來仕江南李主，調淦陽令，因犯法抵罪當死，會昉拜翰林學士，聞在縲紲，以詩寄之曰：『初攜書劍別湘潭，金榜名標第十三。昔日聲塵喧洛下，邇來詩價滿江南。長為邑令情終屈，縱處曹郎誌未甘。莫學馮唐便休去，明君晚事未為慚。』後主偶見詩，遂釋之。遷水部郎中，又知豐城縣。興國中致仕，居玉笥山，年七十餘卒。自號『群玉峰叟』。有集今傳。
貫，閩中人。為性疏野，不以榮宦為意，喜篇章。周世宗幸廣陵，貫時大有詩價，世宗亦聞之，因繕錄一卷獻上，首篇《書貽譚先生》云：『不伐有巢樹，多移無主花。』世宗不悅曰：『朕伐叛弔民，何得有巢、無主之說！』獻朕則可，他人則卿必不免。』不復終卷，賜釋褐進士。虛名而已。不知其終。有詩集，今傳。孟子曰：『予之不遇魯侯，天也。』至唐開元，孟浩然流落帝心，和璧墮地。孟郊之出處梗概苦難，生平薄宦而死。今孟貫坐此詩窮，轉喉觸諱，非意相干，竟爾埋沒，與前賢俱亦相似，命也。孟氏之不遇，一何多耶！
為，考城人，宋江淹之裔，少帝時，出為建陽吳興令，因家為郡人焉。為唐末嘗舉進士，輒不第。工於詩，有『天形圍澤國，秋色露人家』，『月寒花露重，江晚水煙微『等句，膾炙人口。少遊白鹿寺，有句：『吟登蕭寺旃檀閣，醉倚王家玳瑁筵。『後主南遷見之曰：『此人大是富貴家。』時劉洞、夏寶松就傳詩法，為益傲肆，自謂俯拾青紫。乃詣金陵求舉，屢黜於有司。怏怏不能已，欲束書亡越，會同謀者上變，按得其狀，伏罪。今建陽縣西靖安寺，即處士故居，後留題者甚眾。有集一卷，今傳。
皎，九華山人。唐清泰二年進士。劉景巖節度延安，辟為従事。晉天福中，說景巖歸朝，以功擢右諫議，竟坐累黜為上津令。工古律詩，語意俱妙。嘗賦《早梅》云：『一夜開欲盡，百花猶未知。』甚傳賞士林，且知其心遇。今有《屠龍集》、《南金集》合五卷傳世，學士陶谷序之。
摶，字圖南，譙郡人。少有奇才經綸，《易·象》玄機，尤所精究。高論駭俗，少食寡思。舉進士不第，時戈革滿地，遂隱名，辟穀煉氣，撰《指玄篇》，同道風偃。僖宗召之，封『清虛處士』，居華山雲臺觀。每閉門獨臥，或兼旬不起。周世宗召入禁中，試之，扃戶月餘始啟，摶方熟寐齁䶎。覺即辭去，賦詩云：『十年蹤跡走紅塵，回首青山入夢頻。紫陌縱榮爭及睡，朱門雖貴不如貧。愁聞劍戟扶危主，悶聽笙歌聒醉人。攜取舊書歸舊隱，野花啼鳥一般春。』還山後，因乘驢遊華陰市，見郵傳甚急，問知宋祖登基，摶抵掌長笑曰：『天下自此定矣。』至太宗征赴，戴華陽巾，草屨垂條，與萬乘分庭抗禮，賜號『希夷先生』。時居雲臺四十年，僅及百歲。帝贈詩云：『曾向前朝出白雲，後來消息杳無聞。如今已肯隨徵召，總把三峰乞與君。』真宗復詔，不起，為謝表，略曰：『明時閑客，唐室書生。堯道昌而優容許由，漢世盛而善従商皓。況性同猿鶴，心若土灰，敗荷制服，脫籜裁冠，體有青毛，足無草屨，茍臨軒陛，貽笑聖朝。數行丹詔，徒教彩鳳銜來；一片野心，已被白雲留住。詠嘲風月之清，笑傲煙霞之表，遂性所樂，得意何言。』後鑿石室於蓮華峰下，一旦坐其中，羽化而去。有詩集，今傳。如洛陽潘閬逍遙、河南種放明逸、錢塘林逋君復、鉅鹿魏野仲先、青州李之才挺之、天水穆修伯長，皆従學先生，一流高士，俱有詩名。大節詳見之《宋史》雲。
