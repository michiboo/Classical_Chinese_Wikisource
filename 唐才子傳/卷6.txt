
居易，字樂天，太原下邽人。弱冠名未振，觀光上國，謁顧況。況，吳人，恃才少所推可，因謔之曰：『長安百物皆貴，居大不易！』及覽詩卷，至『離離原上草，一歲一枯榮，野火燒不盡，春風吹又生，『乃嘆曰：『有句如此，居天下亦不難。老夫前言戲之爾。』貞元十六年，中書舍人高郢下進士、拔萃皆中，補校書郎。元和元年，作樂府及詩百餘篇，規諷時事，流聞禁中，上悅之。召拜翰林學士，歷左拾遺。時盜殺宰相，京師洶洶，居易首上疏，請亟捕賊。權臣有嫌其出位，怒，俄有言居易母墮井死，而賦《新井篇》言既浮華，行不可用，貶江州司馬。初以勛庸暴露不宜，實無他腸，怫怒奸黨，遂失誌。亦能順所遇，托浮屠死生說，忘形骸者。久之，轉中書舍人，知制誥。河朔亂，兵出無功，又言事不見聽，乞外，除為杭州刺史。文宗立，召遷刑部侍郎。會昌初，致仕，卒。居易累以忠鯁遭擯，乃放縱詩酒。既復用，又皆幼君，仕情頓爾索寞。卜居履道里，與香山僧如滿等結凈社，疏沼種樹，構石樓，鑿八節灘，為遊賞之樂，茶鐺酒杓不相離。嘗科頭箕踞，談禪詠古，晏如也。自號『醉吟先生』，作傳。酷好佛，亦經月不葷，稱『香山居士』。與胡杲、吉皎、鄭據、劉真、盧貞、張渾、如滿、李文爽燕集，皆高年不仕，日相招致，時人慕之，繪《九老圖》。公詩以六義為主，不尚艱難。每成篇，必令其家老嫗讀之，問解則錄。後人評白詩如山東父老課農桑，言言皆實者也。雞林國行賈售於其國相，率篇百金，偽者即能辨之。與元稹極善膠漆，音韻亦同，天下曰『元、白』。元卒，與劉賓客齊名，曰『劉、白『雲。公好神仙，自製飛雲履，焚香振足，如撥煙霧，冉冉生雲。初來九江，居廬阜峰下，作草堂燒丹，今尚存。有《白氏長慶集》七十五卷，及所撰古今事實為《六帖》，及述作詩格法，欲自除其病，名《白氏金針集》三卷，並行於世.
稹，字微之，別字威明，宮中呼為元才子，河南人。九歲工屬文，十五擢明經，書判入等，補校書郎。元和初，對策第一，拜左拾遺。數上書言利害，當路惡之，出為河南尉。後拜監察御史，按獄東川。還次敷水驛，中人仇士良夜至，稹不讓邸，仇怒，擊稹敗面。宰相以稹年少輕威，失憲臣體，貶江陵士曹參軍，李絳等論其枉。元和末，召拜膳部員外郎。稹詩變體，往往宮中樂色皆誦之，呼為才子。然綴屬雖廣，樂府專其警策也。初在江陵，與監軍崔潭峻善。長慶中，崔進其歌詩數十百篇，帝大悅，問今安在，曰：『為南宮散郎。』擢祠部郎中、知制誥，俄遷中書舍人、翰林承旨，後拜同中書門下平章事。初以瑕釁，舉動浮薄，朝野雜笑，未幾罷。然素無檢，望輕，不為公議所右，除武昌節度使，卒。在越時，辟竇鞏。鞏工詩，日酬和，故鏡湖、秦望之奇益傳，時號『蘭亭絕唱』。微之與白樂天最密，雖骨肉未至，愛慕之情，可欺金石，千里神交，若合符契，唱和之多，無逾二公者。有《元氏長慶集》一百卷及《小集》十卷，今傳。夫松柏飽風霜，而後勝梁棟之任，人必勞餓空乏，而後無充詘之態。譽早必氣銳，氣銳則誌驕，誌驕則斂怨。先達者未足喜，晚成者或可賀。況慶吊相望於門閭，不可測哉。人評元詩如李龜年說天寶遺事，貌悴而神不傷。況尤物移人，侈俗遷性，足見其舉止斐薄豐茸，仍且不容勝己，至登庸成忝，貽笑於多士，其來尚矣。不矜細行，終累大德。豈不聞言行君子之樞機，榮辱之主耶古人不恥能治而無位，恥有位而不能治也。
紳，字公垂，亳州人。元和元年武翊黃榜進士，與皇甫湜同年。補國子助教。穆宗召為翰林學士，累遷中書舍人。武宗即位，拜中書侍郎平章事。紳為人短小精悍，於詩特有名，號『短李』。與李德裕、元稹同時，稱『三俊』。集名《追昔遊》，多紀行之作。又《批答》一卷，皆傳。初為壽州刺史，有秀才郁渾，年甫弱冠，應百篇科，紳命題試之，未昏而就，警句佳意甚多，亦有集，今傳.
溶，字德源，元和四年韋瓘榜第進士，在楊汝士一時。與李端公益少同袍，為爾汝交。初隱江南山中避地。家苦貧，勁氣不擾，羈旅四方，登臨懷昔，皆古今絕唱。過隴頭古天山大阪，泉水嗚咽，分流四下，賦詩曰：『隴頭水，千古不堪聞。生歸蘇屬國，死別李將軍。細響風雕草，清哀雁入雲。』其警絕大概如此。古詩樂府，可稱獨步。蓋其氣力宏贍，博識清度，雅正高古，眾才無不備具雲。卒飄蓬薄宦，客死三川。有集五卷，今傳。
又新，字孔昭，深州人也。初應宏辭第一，又為京兆解頭。元和九年禮部侍郎韋貫之下狀元及第，時號為『張三頭』。應辟為廣陵従事，歷補闕。為性傾邪，諂事宰相李逢吉，為之鷹犬，名在『八關十六子『之目。逢吉領山南節度，表為司馬，坐田伾事貶官。李訓專政，又新復見用。後竟坐事謫遠州刺史。仕終左司郎中。善為詩，恃才多轥藉。其淫蕩之行，卒見於篇。嘗曰：『我少年擅美名，意不欲仕宦，惟得美妻，平生足矣。』娶楊虔州女，有德無色，殊怏怏。後過淮南，李紳筵上得一歌姬，與之偕老，其狂斐類此。喜嗜茶，恨在陸羽後，自著《煎茶水記》一卷，及詩文等行於世。
堯藩，秀州人。為性簡靜，眉目如畫。工詩文，耽丘壑之趣。嘗曰：『吾一日不見山水，與俗人談，便覺胸次塵土堆積，急呼濁醪澆之，聊解穢耳。』元和九年韋貫之放榜，堯藩落第，楊尚書大為稱屈料理，因擢進士。數年，為永樂縣令。一舸之官，彈琴不下堂，而人不忍欺。雍陶寄詩曰：『古縣蕭條秋景晚，昔時陶令亦如君。頭巾漉酒臨黃菊，手板支頤向白雲。百里豈能容驥足，九霄終自別雞群。相思不恨書來少，佳句多従闕下聞。』及與沈亞之、馬戴為詩友，贈答甚多。後仕終侍御史。堯藩初遊韋應物門墻，分契莫逆。及來長沙，尚書李翺席上有舞《柘枝》者，容語淒惻，因感而賦詩以贈曰：『姑蘇太守青娥女，流落長沙舞《柘枝》。滿座繡衣皆不識，可憐紅粉淚雙垂。』眾客驚問之，果韋公愛姬所生女也，相於籲嘆。翺即命削丹書，於賓館中擢士嫁之。今有集一卷傳世，皆鏗鏘蘊藉之作也。
清塞，字南卿，居廬嶽為浮屠，客南徐亦久，後來少室、終南間。俗姓周，名賀。工為近體詩，格調清雅，與賈島、無可齊名。寶歷中，姚合守錢塘，因攜書投刺以丐品第，合延待甚異。見其《哭僧》詩云：『凍須亡夜剃，遺偈病中書。』大愛之，因加以冠巾，使復姓字。時夏臘已高，榮望落落，竟往依名山諸尊宿自終。詩一卷，今存。
無可，長安人，高僧也。工詩，多為五言。初，賈島棄俗時，同居青龍寺，呼島為従兄。與馬戴、姚合、厲玄多有酬唱，律調謹嚴，屬興清越，比物以意，謂之『象外句』。如曰：『聽雨寒更盡，開門落葉深。』又曰：『微陽下喬木，遠燒入秋山。『凡此等新奇，當時翕然稱尚，妙在言用而不失其名耳。今集一卷相傳。
孺登，鐘陵人，有詩名。元和中為西川従事，與白舍人、劉賓客善，多贈答。亦祗役湘中數年。凡下筆，言語妙天下。如：『江流如箭月如弓，行盡三湘數夜中。無奈子規知向蜀，一聲聲似怨春風。』又《經古墓》云：『碑折松枯山火燒，夜臺従閉不曾朝。那將逝者比流水，流水東流逢上潮。』類此極多。有集今傳。
約，字存博，汧公李勉之子也。元和中，仕為兵部員外郎。與主客員外張諗極相知。每單枕靜言，達旦不寐。嘗贈韋況曰：『我有心中事，不向韋郎說。秋夜洛陽城，明月照張八。』性清潔寡慾，一生不近粉黛，博古探奇。初，汧公海內名臣，多蓄古今玩器，約愈好之，所居軒屏公案，必置古銅怪石，法書名畫，皆歷代所寶。坐間悉雅士，清談終日，彈琴煮茗，心略不及塵事也。嘗使江南，於海門山得雙峰石及綠石琴薦，並為好事者傳閟。然亦寓意，未嘗戛然寡情，豪奪吝與。復嗜茶，與陸羽、張又新論水品特詳。曾授客煎茶法，曰：『茶須緩火炙，活火煎，當使湯無妄沸。始則魚目散布，微微有聲；中則四畔泉湧，累累然；終則騰波鼓浪，水氣全消。此老湯之法，固須活水，香味俱真矣。』時知音者賞之。有詩集。後棄官終隱。又著《東杓引譜》一卷，今傳。
亞之，字下賢，吳興人。初至長安，與李賀結交。舉進士不第，為歌以送歸。元和十年侍郎崔群下進士。涇原李匯辟為掌書記。為秘書省正字。長慶中，補櫟陽令。四年，遷福建團練副使，事徐晦。後累遷殿中丞御史內供奉。大和三年，柏耆宣慰德州，取為判官。耆罷，亞之貶南康尉，後終郢州掾。亞之以文辭得名，然狂躁貪冒，輔耆為惡，頗憑陵晚達，故及於謫。嘗遊韓吏部門。杜牧、李商隱俱有擬沈下賢詩，蓋甚為當時名輩器重雲。有集九卷，傳世。
凝，睦州人。元和間有詩名。方幹師事之。與施肩吾同里閈。日親聲調，無進取之意，交眷悉激勉，始遊長安，不忍自衒鬻，竟不成名。將歸，以詩辭韓吏部云：『一生所遇惟元白，天下無人重布衣。欲別朱門淚先盡，白頭遊子白身歸。』知者憐之。遂歸舊隱，潛心詩酒。人間榮耀，徐山人不復貯齒頰中也。老病且貧，意泊無惱，優悠自終。集一卷，今傳。余昔經桐廬古邑，山水蒼翠，嚴先生釣石，居然無恙。忽自星沈，千載寥邈，後之學者，往往繼踵芳塵，文華偉傑，義逼雲天，產秀毓奇，此時為冠。至今有長吟高蹈之風，古碑石刻題名等，相傳不廢。攬轡徬徨，不忍去之。勝地以一人興，先賢為來者重，固當相勉而無倦也。
夷直，字禮卿，吳人。元和十年禮部侍郎崔群下進士，仕為中書舍人。武宗立，以罪貶驩州司戶。宣宗初，為江、華二州刺史。終尚書左司員外郎、散騎常侍。工詩，有盛名。集一卷，今傳於世。
濤，字洪度，成都樂妓也。性辨惠，調翰墨。居浣花裏，種菖蒲滿門。傍即東北走長安道也。往來車馬留連。元和中，元微之使蜀，密意求訪，府公嚴司空知之，遣濤往侍。微之登翰林，以詩寄之曰：『錦江滑膩峨嵋秀，幻出文君與薛濤。言語巧偷鸚鵡舌，文章分得鳳凰毛。紛紛詞客皆停筆，個個公侯欲夢刀。別後相思隔煙水，菖蒲花發五雲高。』及武元衡入相，奏授校書郎。蜀人呼妓為校書，自濤始也。後胡曾贈詩曰：『萬里橋邊女校書，枇杷樹下閉門居。掃眉才子知多少，管領春風總不知。』濤工為小詩，惜成都箋幅大，遂皆制狹之，不以為便，名曰：『薛濤箋』。且機警閑捷，座間談笑風生。高駢鎮蜀門日，命之佐酒，改一字愜音令，且得形象，曰：『口似沒梁鬥。』答曰：『川似三條椽。』公曰：『奈一條曲何『曰：『相公為西川節度，尚用一破鬥，況窮酒佐雜一曲椽，何足怪哉！』其敏捷類此特多，座客賞嘆。其所作詩，稍欺良匠，詞意不茍，情盡筆墨，翰苑崇高，輒能攀附，殊不意裙裾之下出此異物，豈得匪其人而棄其學哉。大和中，卒。有《錦江集》五卷，今傳，中多名公贈答雲。
合，陜州人，宰相崇之曾孫也。以詩聞。元和十一年，李逢吉知貢舉，有夙好，因拔泥塗，鄭解榜及第。歷武功主簿，富平、萬年尉。寶應中，除監察御史，遷戶部員外郎，出為金、杭二州刺史。後召人，拜刑戶二部郎中、諫議大夫、給事中。開成間，李商隱尉弘農，以活囚忤觀察使孫簡，將罷去，會合來代簡，一見大喜，以風雅之契，即諭使還官，人雅服其義。後仕終秘書監。與賈島同時，號『姚、賈』，自成一法。島難吟，有清冽之風；合易作，皆平淡之氣。興趣俱到，格調少殊。所謂方拙之奧，至巧存焉。蓋多歷下邑，官況蕭條，山縣荒涼，風景雕弊之間，最工模寫也。性嗜酒愛花，頹然自放，人事生理，略不介意，有達人之大觀。所為詩十卷，及選集王維、祖詠等一十八人詩為《極玄集》一卷，《序》稱維等皆詩家射鵰手也。又摭古人詩聯，敘其措意，各有體要，撰《詩例》一卷，今並傳焉。
廓，宰相程之子也。少有誌勛業，攬轡慨然，而未肯屑就，遂困場屋中。作《下第》詩曰：『榜前潛制淚，眾裏獨嫌身。氣味如中酒，情懷似別人。』時流皆稱賞，且憐之，因共推挽。元和十三年獨孤樟榜進士，調司經局正字，出為鄠縣令。累歷顯官，仕終武寧節度使，政有奇績。工詩，極綺致。與賈島相友善。集今傳世。
孝標，字道正，錢塘人。李紳鎮淮東時，春雪，孝標參座席，有詩名，紳命劄請賦，唯然，索筆一揮云：『六出花飛處處飄，粘窗拂砌上寒條。朱門到晚難盈尺，盡是三軍喜氣消。』李大稱賞，薦於主文。元和十四年禮部侍郎庾承宣下進士及第，授校書郎。於長安將歸家慶，先寄友人曰：『及第全勝十政官，金湯鍍了出長安。馬頭漸入揚州郭，為報時人洗眼看。』紳適見，亟以一絕箴之曰：『假金方用真金鍍，若是真金不鍍金。十載長安方一第，何須空腹用高心。』孝標慚謝。傷其氣宇窘急，終不大用。大和中，嘗為山南道従事，試大理評事。仕終秘書正字。有集一卷，傳世。
肩吾，字希聖，睦州人。元和十五年盧儲榜進士第後，謝禮部陳侍郎云：『九重城裏無親識，八百人中獨姓施。』不待除授，即東歸，張籍群公吟餞。人皆知有仙風道骨，寧戀人間升斗耶而少存箕、潁之情，拍浮詩酒，搴擘煙霞。初讀書五行俱下，至是授真詮於仙長，遂知逆順顛倒之法，與上中下精氣神三田反覆之義。以洪州西山，十二真君羽化之地，慕其真風，高蹈於此。題詩曰：『重重道氣結成神，玉闕金堂逐日新。若數西山得道者，兼余即是十三人。』早嘗賦《閑居遣興詩》一百韻，頗述初心，大行於世。著《辨疑論》一卷，《西山傳道》、《會真》等記各一卷。述氣住則神住，神住則形住，為《三住銘》一卷，及所為詩十卷，自為之序，今傳。
不約，字還樸，長慶三年鄭冠榜進士。大和中，以平判入等調官。有詩傳世。
湘，字清夫，愈之侄孫也。長慶三年禮部侍郎王起下進士。落魄不羈，見趣高遠，尤耽苦吟。公勉以經學，曰：『湘所學，公不知耶『因賦詩以述誌云：『青山雲水窟，此地是吾家。後夜流瓊液，淩晨咀絳霞。琴彈碧玉調，爐煉白朱沙。寶鼎存金虎，元田養白鴉。一瓢藏世界，三尺斬妖邪。解造逡巡酒，能開頃刻花。有人能學我，同去看仙葩。』公笑曰：『子能奪造化乎『湘曰：『此事甚易。』公為開樽，湘聚土，以盆覆之，噀水，良久，開碧花二朵，花片上有詩一聯云：『雲橫秦嶺家何在，雪擁藍關馬不前。』公甚異怪，未喻其意。曰：『他日驗之。』告違去。未幾，公以諫佛骨事謫潮州刺史。一日，途中見有人冒風雪従林間來，視乃湘也，再拜馬前曰：『公憶花上之句乎『因詢其地，即藍關，嗟嘆久之，解鞍酒壚命酌，足成詩曰：『一封朝奏九重天，夕貶潮陽路八千。本為聖朝除弊事，豈期衰朽送殘年。雲橫秦嶺家何在，雪擁藍關馬不前。知汝遠來應有意，好收吾骨瘴江邊。』又贈詩曰：『人才為世古來多，如子雄文孰可過。好待功名成就日，卻抽身去上煙蘿。『湘笑而不答，獻詩別公曰：『舉世都為名利醉，惟吾來向道中醒。他時定是飛升去，沖破秋空一點青。』遂別，竟不知所終。
琮，字成封，長慶四年李群榜進士及第。大中中，仕至湖南觀察使。有詩名，多清新之制，錦不如也。《滻水送別》云：『綠暗紅稀出鳳城，暮雲樓閣古今情。行人莫聽宮前水，流盡年光是此聲。』《駱谷晚望》云：『秦川如畫渭如絲，去國還家一望時。公子王孫莫來好，嶺花多是斷腸枝。』如此等皆喧滿人口，餘極多，皆稱是。集一卷，今傳。
楚老，長慶四年中書舍人李宗閔下進士，仕終國子祭酒。工詩，氣既淳雄，語亦豪健。眾作古樂府居多。《祖龍行》曰：『黑雲兵氣射天裂，壯士朝眠夢冤結。祖龍一夜死沙丘，胡亥空隨鮑魚轍。腐肉偷生二千里，偽書先賜扶蘇死。墓接驪山土未幹，瑞光已向芒碭起。陳勝城中鼓三下，秦家天地如崩瓦。龍蛇撩亂入咸陽，少帝空隨漢家馬。』傑制頗多，俱當刮目。今並傳。
祜，字承吉，南陽人，來寓姑蘇。樂高尚，稱處士。騷情雅思，凡知己者悉當時英傑。然不業程文。元和、長慶間，深為令狐文公器許，鎮天平日，自草表薦，以詩三百首獻於朝，辭略曰：『凡制五言，苞含六義，近多放誕，靡有宗師。祜久在江湖，早工篇什，研幾甚苦，搜象頗深，輩流所推，風格罕及。謹令繕錄，詣光順門進獻，望宣付中書門下。』祜至京師，屬元稹號有城府，偃仰內庭，上因召問祜之詞藻上下，稹曰：『張祜雕蟲小巧，壯夫不為，若獎激大過，恐變陛下風教。』上頷之。由是寂寞而歸，為詩自悼云：『賀知章口徒勞說，孟浩然身更不疑。』遂客淮南。杜牧時為度支使，極相善待，有贈云：『何人得似張公子，千首詩輕萬戶侯。『祜苦吟，妻孥每喚之皆不應，曰：『吾方口吻生花，豈恤汝輩乎『性愛山水，多遊名寺，如杭之靈隱、天竺，蘇之靈巖、楞伽，常之惠山、善權，潤之甘露、招隱，往往題詠絕唱。同時崔涯亦工詩，與祜齊名，頗自放行樂，或乖興北裏，每題詩倡肆，譽之則聲價頓增，毀之則車馬掃跡。涯尚義，有《俠士》詩云：『太行嶺上三尺雪，崖涯袖中三尺鐵。一朝若遇有心人，出門便與妻兒別。』嘗共謁淮南李相，祜稱『釣鰲客』，李怪之曰：『釣鰲以何為竿『曰：『以虹。』『以何為鉤『曰：『新月。』『以何為餌『曰：『以「短李」相也。』紳壯之，厚贈而去。晚與白樂天日相聚宴謔，樂天譏以『足下新作《憶柘枝》雲「鴛鴦鈿帶拋何處，孔雀羅衫付阿誰」乃一問頭耳。』祜曰：『鄙薄之誚是也。明公《長恨歌》曰：「上窮碧落下黃泉，兩處茫茫都不見。」又非目蓮尋母耶『一座大笑。初過廣陵曰：『十里長街市井連，月明橋上看神仙。人生只合揚州死，禪智山光好墓田。』大中中，果卒於丹陽隱居，人以為讖雲。詩一卷，今傳。衛蘧伯玉恥獨為君子，令狐公其庶幾，元稹則不然矣。十譽不足，一毀有餘，其事業淺深，於此可以觀人也。爾所不知，人其舍諸稹謂祜雕蟲瑣瑣，而稹所為，有不若是耶忌賢嫉能，迎戶而噬，略己而過人者，穿窬之行也。祜能以處士自終其身，聲華不借鐘鼎，而高視當代，至今稱之。不遇者天也，不泯者亦天也，豈若彼取容阿附，遺臭之不已者哉。
得仁，公主之子也。長慶間以詩名。五言清瑩，獨步文場。自開成後至大中三朝，昆弟以貴戚皆擢顯仕，得仁獨苦工文。嘗立志，必不獲科第，不願儋人之爵也。出入舉場二十年，竟無所成，投跡幽隱，未嘗耿耿。有寄所知詩云：『外族帝王是，中朝親故稀。翻令浮議者，不許九霄蜚。』憂而不困，怨而不怒，哀而不傷，鏗鏘金玉，難合同流，而不厭於磨淬，端能確守格律，揣治聲病，甘心窮苦，不汲汲於富貴。王孫公子中，千載求一人不可得也。及卒，僧棲白吊之曰：『思苦為詩身到此，冰魂雪魄已難招。直教桂子落墳上，生得一枝冤始銷。』有詩一卷行於世。
慶餘，字可久，以字行，閩中人。寶曆二年裴俅榜進士及第，授秘省校書。得張水部詩旨，氣平意絕，社中哲匠也。有名當時。集一卷。今傳。
牧，字牧之，京兆人也。善屬文。大和二年韋籌榜進士，與厲玄同年。初未第，來東都，時主司侍郎為崔郾，太學博士吳武陵策蹇進謁曰：『侍郎以峻德偉望，為明君選才，仆敢不薄施塵露。向偶見文士十數輩，揚眉抵掌，共讀一卷文書，覽之，乃進士杜牧《阿房宮賦》。其人，王佐才也。』因出卷，搢笏朗誦之。郾大加賞。曰：『請公與狀頭！』郾曰：『已得人矣。』曰：『不得，即請第五人。更否，則請以賦見還！』辭容激厲。郾曰：『諸生多言牧疏曠，不拘細行，然敬依所教，不敢易也。』後又舉賢良方正科。沈傳師表為江西團練府巡官。又為牛僧孺淮南節度府掌書記。拜侍御史，累遷左補闕，歷黃、池、睦三州刺史，以考功郎中知制誥，遷中書舍人。牧剛直有奇節，不為齪齪小謹，敢論列大事，指陳利病尤切。兵法戎機，平昔盡意。嘗以従兄悰更歷將相，而已困躓不振，怏怏難平。卒年五十，臨死自寫墓誌，多焚所為文章。詩情毫邁，語率驚人。識者以擬杜甫，故稱『大杜『『小杜『以別之。後人評牧詩，如銅丸走阪，駿馬註坡，謂圓快奮急也。牧美容姿，好歌舞，風情頗張，不能自遏。時淮南稱繁盛，不減京華，且多名妓絕色，牧恣心賞，牛相收街吏報杜書記平安帖子至盈篋。後以御史分司洛陽，時李司徒閑居，家妓為當時第一，宴朝士，以牧風憲，不敢邀。牧因遣諷李使召己，既至，曰：『聞有紫雲者，妙歌舞，孰是『即贈詩曰：『華堂今日綺筵開，誰喚分司御史來。忽發狂言驚四座，兩行紅袖一時回。』意氣閑逸，傍若無人，座客莫不稱異。大和末，往湖州，目成一女子，方十餘歲，約以十年後吾來典郡，當納之，結以金幣。洎周墀入相，牧上箋乞守湖州，比至，已十四年，前女子従人，兩抱雛矣。賦詩曰：『自恨尋芳去較遲，不須惆悵怨芳時。如今風擺花狼藉，綠葉成陰子滿枝。』此其大概一二。凡所牽系，情見於辭。別業樊川。有《樊川集》二十卷，及註《孫子》，並傳。同時有嚴惲，字子重，工詩，與牧友善，以《問春》詩得名。昔聞有集，今無之矣。
