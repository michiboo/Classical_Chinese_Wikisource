
卷一
魏帝著《論》，稱「文章經國之大業，不朽之盛事，年壽有時而盡，未若文章之無窮」。詩，文而音者也。唐興尚文，衣冠兼化，無慮不可勝計。擅美於詩，當復千家。歲月苒苒，遷逝淪落，亦且多矣。況乃浮沈畏途，黽勉卑宦，存沒相半，不亦難乎！崇事奕葉，苦思積年，心神遊穹厚之倪，耳目及晏曠之際，幸成著述，更或雕零，兵火相仍，名逮於此，談何容易哉！夫詩，所以動天地，感鬼神，厚人倫，移風俗也。發乎其情，止乎禮義，非茍尚辭而已。溯尋其來，國風、雅、頌開其端，《離騷》、《招魂》放厥辭；蘇、李之高妙，足以定律；建安之遒壯，粲爾成家；爛漫於江左，濫觴於齊、梁，皆襲祖沿流，坦然明白。鏗鏘愧金石，炳煥卻丹青，理窮必通，因時為變，勿訝於枳橘，非土所宜；誰別於渭、涇，投膠自定，蓋系乎得失之運也。唐幾三百年，鼎鐘挾雅道，中間大體三變，故章句有焦心之人，聲律至穿楊之妙，於法而能備，於言無所假。及其逸度高標，餘波遺韻，臨高能賦，閑暇微吟，舊格近體、古風樂府之類，芳沃當代，響起陳人，淡寂無枯悴之嫌，繁藻無淫妖之忌，猶金碧助彩，宮商自協，端足以仰緒先塵，俯謝來世，清廟之瑟，薰風之琴，未或簡其沈鬱，兩晉風流，不相下於秋毫也。余遐想高情，身服斯道，究其梗概行藏，散見錯出，使覽於述作，尚昧音容，洽彼姓名，未辨機軸，嘗切病之。頃以端居多暇，害事都捐，遊目簡編，宅心史集，或求詳累帙，因備先傳，撰擬成篇，斑斑有據，以悉全時之盛，用成一家之言，各冠以時，定為先後，遠陪公議，誰得而誣也。如方外高格，逃名散人，上漢仙侶，幽閨綺思，雖多微考實，故別總論之。天下英奇，所見略似，人心相去，苦亦不多。至若觸事興懷，隨附篇末。異方之士，弱冠斐然，狃於見聞，豈所能盡。敢倡斯盟，尚賴同志相與廣焉。庶乎作九京於長夢，詠一代之清風。後來奮飛可畏，相激百世之下，猶期賞音也。傳成凡二百七十八篇，因而附錄不泯者又一百二十家，厘為十卷，名以《唐才子傳》雲。有元大德甲辰春引。
夫雲漢昭回，仰彌高於宸極；洪鐘希叩，發至響於咸池。以太宗天縱，玄廟聰明，憲、德、文、僖，睿姿繼挺，俱以萬機之暇，特駐吟情，奎璧騰輝，袞龍浮彩，寵延臣下，每錫贈酬。故上有好者，下必有甚焉者矣。
績，字無功，絳州龍門人，文中子通之弟也。年十五遊長安，謁楊素，一坐服其英敏，目為神仙童子。隋大業末，舉孝廉高第，除秘書正字。不樂在朝，辭疾，復授揚州六合縣丞。以嗜酒妨政，時天下亦亂，遂託病風，輕舟夜遁。嘆曰：「網羅在天，吾將安之！」乃還故鄉。至唐武德中，詔徵以前朝官待詔門下省，績弟靜謂績曰：「待詔可樂否？」曰：「待詔俸薄，況蕭瑟，但良醞三升，差可戀耳。」（待詔）江國公聞之曰：「三升良醞，未足以絆王先生。」特判日給一斗。時人呼為「斗酒學士」。貞觀初，以疾罷歸。河渚間有仲長子光者，亦隱士也，無妻子。績愛其真，遂相近結廬，日與對酌。君有奴婢數人，多種黍，春秋釀酒，養鳧雁、蒔藥草自供。以《周易》、《莊》、《老》置床頭，無他用心也。自號「東臯子」。雖刺史謁見，皆不答。終於家。性簡傲，好飲酒，能盡五斗，自著《五斗先生傳》。彈琴、為詩、著文，高情勝氣，獨步當時。撰《酒經》一卷、《酒譜》一卷。李淳風見之曰：「君酒家南、董也。」及詩賦等傳世。
論曰：唐興迨季葉，治日少而亂日多，雖草衣帶索，罕得安居。當其時，遠釣弋者，不走山而逃海，斯德而隱者矣。自王君以下，幽人間出，皆遠騰長往之士，危行言遜，重撥禍機，糠核軒冕，掛冠引退，往往見之。躍身炎冷之途，標華黃、綺之列。雖或累聘丘園，勉加冠佩，適足以速深藏於藪澤耳。然猶有不能逃白刃、死非命焉。夫跡晦名彰，風高塵絕，豈不以有翰墨之妙，騷雅之奇美哉！文章為不朽之盛事也。恥不為堯、舜民，學者之所同志；致君於三、五，懦夫尚知勇為。今則捨聲利而向山棲，鹿冠舄幾，使於錦繡之服；柴車茅舍，安於丹雘之廈；藜羹不糝，甘於五鼎之味；素琴濁酒，和於醇飴之奉；樵青山，漁白水，足於佩金魚而紆紫綬也。時有不同也，事有不侔也。向子平曰：「吾故知富不如貧，貴不如賤，第未知死何如生。」此達人之言也。《易》曰：「遯之時義大矣哉！」
信明，青州人。少英敏，及長，強記，美文章。高孝基語人曰：「崔生才冠一時，但恨位不到耳。」隋大業中，為堯城令。竇建德僭號，信明弟仕賊，勸信明降節，當得美官。不肯従，遂逾城去，隱太行山中。唐貞觀六年，詔即家拜興勢丞，遷秦川令，卒。信明恃才蹇亢，嘗自矜其文。時有揚州錄事參軍滎陽鄭世翼，亦驁倨忤物，遇信明於江中，謂曰：「聞君有『楓落呈江冷』之句，仍願見其餘。」信明欣然多出舊制。鄭覽未終，曰：「所見不逮所聞！」投卷於水中，引舟而去。今其詩傳者數篇而已。
勃，字子安，太原人，王通之諸孫也。六歲善辭章。麟德初，劉祥道表其材，對策高第。未及冠，授朝散郎。沛王召署府修撰。時諸王鬥雞，會勃戲為文檄英王雞，高宗聞之，怒，斥出府。勃既廢，客劍南，登山曠望，慨然思諸葛之功，賦詩見情。又嘗匿死罪官奴，恐事泄，輒殺之，事覺當誅，會赦除名。父福畤坐是左遷交趾令。勃往省覲，途過南昌，時都督閻公新修滕王閣成，九月九日，大會賓客，將令其婿作記，以誇盛事。勃至入謁，帥知其才，因請為之。勃欣然對客操觚，頃刻而就，文不加點，滿座大驚。酒酣辭別，帥贈百縑，即舉帆去，至炎方，舟入洋海溺死，時年二十九。勃屬文綺麗，請者甚多，金帛盈積，心織而衣，筆耕而食。然不甚精思，先磨墨數升，則酣飲，引被覆面臥，及寤，援筆成篇，不易一字，人謂之腹稿。嘗言人子不可不知醫，時長安曹元有秘方，勃盡得其術。又以虢州多藥草，求補參軍。倚才陵藉，僚吏疾之。有集三十卷，及《舟中纂序》五卷，今行於世。勃嘗遇異人，相之曰：「子神強骨弱，氣清體羸，腦骨虧陷，目睛不全。秀而不實，終無大貴矣。」故其才長而命短者，豈非相乎！
炯，華陰人。顯慶六年舉神童，授校書郎。永隆二年，皇太子舍奠，表豪俊，充崇文館學士。後為婺州盈川令。卒。炯恃才憑傲，每恥朝士矯飾，呼為「麒麟楦」。或問之，曰：「今假弄麒麟戲者，必刻畫其形覆驢上，宛然異物，及去其皮，還是驢耳。」聞者甚不平，故為時所忌。初，張說以《箴》贈盈川之行，戒其苛刻，至官，果以酷稱。炯博學善文，與王勃、盧照鄰、駱賓王以文辭齊名，海內稱四才子，亦曰「四傑」，效之者風靡焉。炯嘗謂：「吾愧在盧前，恥居王後。」張說曰：「盈川文如懸河，酌之不竭。恥王後，愧盧前，謙也。」有《盈川集》三十卷行於世。
照鄰，字昇之，范陽人。調鄧王府典簽，王愛重，謂人曰：「此吾之相如也。」後遷新都尉，嬰病去官。居太白山草閣，得方士玄明膏餌之。會父喪，號慟，因嘔，丹輒出，疾愈甚。家貧苦，貴宦時時供衣藥，乃去具茨山下，買園數十畝，疏潁水周舍，復豫為墓，偃臥其中。自以當高宗時尚吏，己獨儒；武后尚法，己獨黃老；後封嵩山，屢聘賢士，己已廢；著《五悲文》以自明。手足攣緩，不起行已十年，每春歸秋至，雲壑煙郊，輒輿出戶庭，悠然一望。遂自傷，作《釋疾文》，有云：「覆燾雖廣，嗟不容乎此生；亭育雖繁，恩已絕乎斯代。」與親屬訣，自沈潁水。有詩文二十卷及《幽憂子》三卷行於世。
賓王，義烏人。七歲能賦詩。武后時，數上疏言事，得罪貶臨海丞，鞅鞅不得志，棄官去。文明中，徐敬業起兵欲反正，往投之，署為府屬。為敬業作檄傳天下，暴斥武后罪。後見讀之，矍然曰：「誰為之「或以賓王對，後曰：「有如此才不用，宰相過也。」及敗亡命，不知所之。後宋之問貶還，道出錢塘，遊靈隱寺，夜月，行吟長廊下，曰：「鷲嶺郁岧嶢，龍宮隱寂寥。」未得下聯。有老僧燃燈坐禪，問曰：「少年不寐，而吟諷甚苦，何耶？」之問曰：「欲題此寺，而思不屬。」僧笑曰：「何不道『樓觀滄海日，門對浙江潮』？」之問終篇曰：「桂子月中落，天香雲外飄。捫蘿登塔遠，刳木取泉遙。雲薄霜初下，冰輕葉未雕。待入天台寺，看余渡石橋。」僧一聯，篇中警策也。遲明訪之，已不見。老僧即駱賓王也。傳聞桴海而去矣。後，中宗詔求其文，得百餘篇及詩等十卷，命郗雲卿次序之，及《百道判集》一卷，今傳於世。
審言，字必簡，京兆人，預之遠裔。咸亨元年宋守節榜進士，為隰城尉。恃高才，傲世見疾。蘇味道為天官侍郎，審言集判，出謂人曰：「味道必死。」人驚問何故，曰：「彼見吾判，當羞死耳。」又曰：「吾文章當得屈、宋作衙官，吾筆當得王羲之北面。」其矜誕類此。坐事貶吉州司戶。乃武后召還，將用之，問曰：「卿喜否「審言舞蹈謝。後令賦《歡喜詩》，稱旨，授著作郎，為修文館直學士。卒。初，審言病，宋之問、武平一往省候，曰：「甚為造化小兒相苦，尚何言！然吾在，久壓公等。今且死，但恨不見替人也。」少與李嶠、崔融、蘇味道為「文章四友」。有集十卷，今不存，但傳詩四十餘篇而已。
佺期，字雲卿，相州人。上元二年鄭益榜進士。工五言。由協律、考功郎受賕，長流驩州。後召拜起居郎，兼修文館直學士。常侍宮中，既侍宴，帝詔學士等為《回波》舞，佺期作弄辭悅帝，詔賜牙緋。歷中書舍人。佺期嘗以詩贈張燕公，公曰：「沈三兄詩清麗，須讓居第一也。」詩名大振。自魏建安迄江左，詩律屢變。至沈約、鮑照、庾信、徐陵以音韻相婉附，屬對精緻。及佺期、之問，又加靡麗。回忌聲病，約句準篇，著定格律，遂成近體，如錦繡成文，學者宗尚。語曰：「蘇、李居前，沈、宋比肩。」謂唐詩變體，始自二公，猶始自蘇武、李陵也。有集十卷，今傳於世。
之問，字延清，汾州人。上元二年進士。偉貌辯給。甫冠，武后召與楊炯分直習藝館，累轉尚方監丞。後遊龍門，詔従臣賦詩，左史東方虬詩先成，後賜錦袍。之問俄頃獻，後覽之嗟賞，更奪袍以賜。後求北門學士，以有齒疾不許，遂作《明河篇》，有「明河可望不可親」之句，以見志。謅事張易之，坐貶瀧州。後逃歸，匿張仲之家。聞仲之謀殺武三思，乃告變，擢鴻臚簿，遷考功郎，復媚太平公主。以知舉賄賂狼藉，下遷越州長史。窮歷剡溪山水，置酒賦詩，日遊宴，賓客雜遝。睿宗立，以無悛悟之心，流欽州，御史劾奏賜死。人言劉希夷之報也。徐堅嘗論其文，「如良金美玉，無施不可」。有集行世。
希夷，字廷芝，潁川人。上元二年鄭益榜進士，時年二十五，射策有文名。苦篇詠，特善閨帷之作，詞情哀怨，多依古調，體勢與時不合，遂不為所重。希夷美姿容，好談笑，善彈琵琶，飲酒至數斗不醉，落魄不拘常檢。嘗作《白頭吟》，一聯云：「今年花落顏色改，明年花開復誰在。」既而嘆曰：「此語讖也。石崇謂『白首同所歸』，復何以異。」乃除之。又吟曰：「年年歲歲花相似，歲歲年年人不同。」復嘆曰：「死生有命，豈由此虛言乎！」遂並存之。舅宋之問苦愛後一聯，知其未傳於人，懇求之，許而竟不與。之問怒其誑己，使奴以土囊壓殺於別舍，時未及三十，人悉憐之。有集十卷及詩集四卷，今傳。希夷天賦俊爽，才情如此，想其事業勛名，何所不至，孰謂奇蹇之運，遭逢惡人，寸祿不沾，長懷頓挫，斯才高而見忌者也。賈生悼長沙之屈，禰衡痛江夏之來，倏焉折首，無何殞命。以隋侯之珠，彈千仞之雀，所較者輕，所失者重，玉迸松摧，良可惜也。況於骨肉相殘者乎！
子昂，字伯玉，梓州人。開耀二年許旦榜進士。初，年十八時，未知書，以富家子，任俠尚氣弋博，後入鄉校感悔，即於州東南金華山觀讀書，痛自修飭，精窮墳典，耽愛黃、老、《易·象》。光宅元年，詣闕上書，諫靈駕入京。武后召見，奇其才，遂拜麟臺正字，令云：「地籍英華，文稱暐曄。」累遷拾遺。聖曆初，解官歸。會父喪，廬冢次。縣令段簡貪殘，聞其富，造詐誣子昂，脅取賂二十萬緡，猶薄之，遂送獄。子昂自筮封，驚曰：「天命不祐，吾殆窮乎！」果死獄中，年四十三。子昂貌柔雅，為性褊躁，輕財好施，篤朋友之義。與遊英俊，多秉鈞衡。唐興，文章承徐、庾餘風，天下祖尚，子昂始變雅正。初，為《感遇詩》三十章，王適見而驚曰：「此子必為海內文宗。」由是知名，凡所著論，世以為法，詩調尤工。嘗勸后興明堂、太學，以調元氣。柳公權評曰：「能極著述，克備比興，唐興以來，子昂而已。」有集十卷，今傳。嗚呼！古來材大，或難為用。象以有齒，卒焚其身。信哉，子昂之謂歟！
百藥，字重規，定州人。幼多病，祖母以「百藥」名之。七歲能文。襲父德林爵。會高祖招杜伏威，百藥勸朝京師，中道而悔，怒，飲以石灰酒，因大利幾死，既而宿病皆愈。貞觀中，拜中書舍人，遷太子庶子。嘗侍帝，同賦《帝京篇》，手詔褒美，曰：「卿何身老而才之壯，齒宿而意之新乎！」百藥才行，天下推服。好獎薦後進。翰藻沈鬱，詩尤所長。有集傳世。
嶠，字巨山，趙州人。十五通五經，二十擢進士，累遷為監察御史。武后時，同鳳閣鸞臺平章事。後因罪貶廬州別駕，卒。嶠富才思，有所屬綴，人輒傳諷。明皇將幸蜀，登花萼樓，使樓前善《水調》者奏歌，歌曰：「山川滿目淚沾衣，富貴榮華能幾時？不見只今汾水上，惟有年年秋雁飛。」帝慘愴，移時，顧侍者曰：「誰為此？」對曰：「故宰相李嶠之詞也。」帝曰：「真才子！」不待終曲而去。嶠前與王勃、楊炯接，中與崔融、蘇味道齊名，晚諸人沒，為文章宿老，學者取法焉。今集五十卷，《雜詠詩》十二卷，《單題詩》一百二十首，張方為註，傳於世。
說，字道濟，洛陽人。垂拱四年，舉學綜古今科，中第三等，考策日封進，授太子校書。令曰：「張說文思清新，藝能優洽。金門對策，已居高科之首；銀榜效官，宜申一命之秩。」後累遷鳳閣舍人。睿宗時，兵部侍郎、同平章事。開元十八年，終左丞相、燕國公。說敦氣節，重然諾。為文精壯，長於碑誌。朝廷大述作，多出其手。詩法特妙，晚謫岳陽，詩益淒婉，人謂得江山之助。今有集三十卷，行於世。子均，開元四年進士，亦以詩鳴。
翰，字子羽，并州人。景雲元年盧逸下進士及第。又舉直言極諫，又舉超拔群類科。少豪蕩，怯才不羈，喜縱酒，櫪多名馬，家蓄妓樂。翰發言立意，自比王侯。日聚英傑，縱禽擊鼓為歡。張嘉貞為本州長史，厚遇之。翰酒間自歌，以舞屬嘉貞，神氣軒舉。張說尤加禮異，及輔政，召為正字，擢駕部員外郎。說罷，翰出為仙州別駕。以窮樂畋飲，貶嶺表，道卒。翰工詩，多壯麗之詞。文士祖詠、杜華等，嘗與遊従。華母崔氏云：「吾聞孟母三遷，吾今欲卜居，使汝與王翰為鄰，足矣。」其才名如此。燕公論其文，如瓊杯玉斝，雖爛然可珍，而多玷缺雲。有集今傳。太史公恨古布衣之俠，湮沒無聞，以其義出存亡死生之間，而不伐其德，千金駟馬，才啻草芥。信哉，名不虛立也。觀王翰之氣，其若人之儔乎！
筠，字貞節，華陰人。通經義，美文辭。舉進士不中，隱居南陽倚帝山為道士。天寶中，玄宗遣使召至京師，與語甚悅，敕待詔翰林。獻《玄綱》三篇。帝問道，對曰：「深於道者，惟《老子》五千言，其餘徒費紙劄耳。」復問神仙治煉之術，曰：「此野人之事，積歲月求之，非人主所宜留意。」筠每陳設名教世務，帝重之。初，筠愛會稽山水，往來天台、剡中，與李白、孔巢父相遇酬唱，至是因薦於朝，帝即遣使召之。筠性高鯁，其待詔翰林時，恃承恩顧。高力士素奉佛，嘗短筠於上前。筠故多著賦文，深詆釋氏，頗為通人所譏雲。後知天下將亂，苦求還嵩山，詔為立道觀。大曆間卒。弟子謚為宗元先生。善為詩。有集十卷，權德輿序之。
子容，襄陽人。開元元年常無名榜進士。仕為樂城令。初與孟浩然同隱鹿門山，為死生交，詩篇唱答頗多。後值亂離，流寓江表，嘗送內兄李錄事歸故里云：「十年多難與君同，幾處移家逐轉蓬。白首相逢征戰後，青春已過亂離中。行人杳杳看西日，歸馬蕭蕭向北風。漢水楚雲千萬里，天涯此別恨無窮。」後竟棄官歸舊業。有詩集，興趣高遠，略去凡近。當時哲匠，咸稱道焉。
昂，開元二年王丘下狀元及第。天寶間仕為禮部侍郎，知貢舉，獎拔寒素甚多。工詩，有《戚夫人楚舞歌》一篇，播傳人口，真佳作也。
逖，博州人。幼而有文，屬思警敏，援筆成篇。開元二年，舉手筆俊拔、哲人奇士隱淪屠釣及文藻宏麗等科，第一人及第。玄宗引見，擢左拾遺，集賢殿修撰。改考功員外郎，遷中書舍人。與顏真卿、李華、蕭穎士皆同時，稱海內名士。仕終刑部侍郎。善詩，古調今格，悉其所長。集二十卷，今傳。
鴻，字浩然，隱居嵩山。博學，善八分書，工詩，兼畫山水樹石。開元初，玄宗備禮徵再三，不至。詔曰：「鴻有泰一之道，中庸之德，鉤深詣微，確乎自高。詔書屢下，每輒辭託，使朕虛心引領，於今有年。雖有素履幽人之介，而失考父滋恭之誼。禮有大倫，君臣之義，不可廢也。有司其賫束帛之具，重宣茲旨，想其翻然易節，副朕意焉。」鴻遂至東都，謁見不拜，宰相問狀，答曰：「禮者，忠信所薄。臣敢以忠信見帝。」召升內殿，置酒。拜諫議大夫，固辭，復下詔許還山。將行，賜隱居服，官營草堂。鴻到山中，廣精舍，従學者五百人。及卒，詔賜萬錢營葬。後皮日休為《七愛詩》謂：「傲大君者，必有真隱，盧徵君是也。」工詩，今傳甚多。
泠然，山東人。開元五年，裴耀卿下進士，授將仕郎，守太子校書郎。工文賦詩。氣質豪爽，當言無所回忌，乃卓犖奇才，濟世之器。惜其不大顯而終。有集今傳。
慎虛，嵩山人。姿容秀拔。九歲屬文，上書，召見，拜童子郎。開元十一年，徐征榜進士，調洛陽尉，遷夏縣令。性高古，脫略勢利，嘯傲風塵。後欲卜隱廬阜，不果。交遊多山僧道侶。為詩情幽興遠，思雅詞奇，忽有所得，便驚眾聽。當時東南高唱者數十人，聲律婉態，無出其右，惟氣骨不逮諸公。永明已還，端可傑立江表。善為方外之言。夫何不永，天碎國寶，有志不就，惜哉！集今傳世。
灣，開元元年常無名榜進士。與學士綦毋潛契切。詞翰早著，為天下所稱。往來吳、楚間，多有著述。如《江南意》一聯云：「海日生殘夜，江春入舊年。」詩人以來，罕有此作。張燕公手題於政事堂，每示能文，令為楷式。曾奉使登終南山，有賦。志趣高遠，識者不能棄焉。
顥，汴州人。開元十一年源少良下及進士第。天寶中，為尚書司勛員外郎。少年為詩，意浮艷，多陷輕薄，晚節忽變常體，風骨凜然。一窺塞垣，狀極戎旅，奇造往往並驅江、鮑。後遊武昌，登黃鶴樓，感慨賦詩。及李白來，曰：「眼前有景道不得，崔顥題詩在上頭。」無作而去。為哲匠斂手雲。然行履稍劣，好蒱博，嗜酒。娶妻擇美者，稍不愜，即棄之，凡易三四。初，李邕聞其才名，虛舍邀之。顥至獻詩，首章云：「十五嫁王昌。」邕叱曰：「小兒無禮！」不與接而入。顥苦吟詠，當病起清虛，友人戲之曰：「非子病如此，乃苦吟詩瘦耳。」遂為口實。天寶十三年卒。有詩一卷，今行。
詠，洛陽人。開元十二年杜綰榜進士。有文名，殷璠評其詩：「翦刻省靜，用思尤苦，氣雖不高，調頗淩俗，足稱為才子也。」少與王維為吟侶，維在濟州，寓官舍，贈祖三詩，有云：「結交二十載，不得一日展。貧病子既深，契闊余不淺。」蓋亦流落不偶，極可傷也。後移家歸汝墳間別業，以漁樵自終。有詩一卷，傳於世。
光羲，兗州人。開元十四年嚴迪榜進士。有詔中書試文章。嘗為監察御史。值安祿山陷長安，輒受偽署。賊平後，自歸，貶死嶺南。工詩，格高調逸，趣遠情深，削盡常言，挾風雅之道，養浩然之氣。覽者猶聆《韶》、《濩》音，先洗桑濮耳，庶幾乎賞音也。有集七十卷，《正論》十五卷，《九經分義疏》二十卷，並傳。
