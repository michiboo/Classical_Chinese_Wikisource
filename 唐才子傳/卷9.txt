
道融，荊人也，自號『東甌散人』，與司空圖為詩友。出為永嘉宰。工絕句，語意妙甚，如《銅雀妓》云：『歌咽新翻曲，香銷舊賜衣。陵園風雨暗，不見六龍歸。』《春閨》云：『寒食月明雨，落花香滿泥。佳人持錦字，無雁寄征西』。《寄人》云：『淡淡長江水，悠悠遠客情。落花相與恨，到地一無聲。』《寒食夜》云：『滿地梨花白，風吹碎月明。大家寒食夜，獨貯遠鄉情』等尚眾。誰謂晚唐間忽有此作，使古人復生，亦不多讓，可謂出乎其類，拔乎其萃者矣。人悉推服其風情雅度，猶恨出處未能梗概之也。有《東浮集》十卷，自序云：『乾寧乙卯夏，寓永嘉山齋，收拾草稿，得五百餘篇。』今存於世。
夷中，字坦之，河南人也。咸通十二年禮部侍郎高湜下進士，與許棠、公乘億同袍。時兵革多務，不暇銓註，夷中滯長安久，皂裘已弊，黃糧如珠，始得調華陰縣尉，之官惟琴書而已。性儉，蓋奮身草澤，備嘗辛楚，率多傷俗閔時之舉，哀稼穡之艱難。適值險阻，進退維谷，才足而命屯，有誌卒爽，含蓄諷刺，亦有謂焉。古樂府尤得體，皆警省之辭，裨補政治，樂而不淫，哀而不傷，正國風之義也。其詩一卷，今傳.
棠，字文化，宣州涇人也。苦於詩文，性僻少合。既久困名場，時馬戴佐大同軍幕，為詞宗，棠往謁之，一見如舊交，留連累月，但従事詩酒而已，未嘗問所欲。一旦，大會賓客，命使以棠家書授之，棠驚愕不喻其來，啟緘，即知戴潛遣一介恤其家矣。古人溫良泛愛，振窮周急，謙退不伐，亦皆絕異之姿也。咸通十二年李筠榜進士及第，時及知命，嘗曰：『自得一第，稍覺筋骨輕健，愈於少年，則知一名乃孤進之還丹也。』調涇縣尉，之官，鄭谷送詩曰：『白頭新作尉，縣在故山中。高第能卑宦，前賢尚此風。』後潦倒辭榮。初作《洞庭詩》，膾炙時□，號『許洞庭』，雲。今集一卷，傳世。
億，字壽山，咸通十二年進士。善作賦，擅名場屋間，時取進者法之，命中。有賦集十二卷、詩集一卷，今傳。
碣，錢塘人，孝標之子也。累上著不第，咸通末以篇什稱。乾符中，高湘侍郎自長沙攜邵安古來京及第，碣恨湘不知己，賦《東都望幸》詩曰：『懶修珠翠上高臺，眉月連妍恨不開。縱使東巡也無益，君王自領美人來。』後竟流落，不知所終。碣有異才，嘗草創詩律，於八句中，足字平側，各従本韻，如『東南路盡吳江畔，正是窮愁薄暮天。鷗鷺不嫌斜雨岸，波濤欺得逆風船。偶逢島寺停帆看，深羨漁翁下釣眠。今古若論英達算，鴟夷高興固無邊。』自稱變體。當時趨風者亦紛紛而起也。今有詩一卷，傳於世。
彥謙，字茂業，并州人也。咸通末舉進士及第。中和，王重榮表為河中従事，歷節度副使，晉、絳二州刺使。重榮遇害，彥謙貶漢中掾。興元節度使楊守亮留署判官，尋遷副使，為閬州刺使。卒。彥謙才高負氣，毫髮逆意，大怒叵禁。博學足藝，尤長於詩，亦其道古心雄，發言不茍，極能用事，如自己出。初師溫庭筠，調度逼似，傷多纖麗之詞，後變淳雅，尊崇工部。唐人效甫者，惟彥謙一人而已。自號『鹿門先生』。有詩集，傳於世。薛廷珪序雲。
嵩，字降臣，長樂人也。乾符二年禮部侍郎崔沆下進士，官至秘書省正字。工詩善賦，才譽與公乘億相高，功名之士，翕然而慕之，有詩一卷，賦一卷，傳於世。
