
【南呂一枝花】〔外扮蕭何上〕入關時金銀無取。衆將官把府庫來爭趣。俺只待要收秦圖籍。那裏是保天下的兵機。
【贖花尾】〔末上〕運際昌期。恰正合風雲會。稱相從龍虎時。〔生上〕人笑我事楚無功。俺只待要圖王有志。
【宜春令】〔生〕蒙垂問。聽稟復。論楚漢難相並途。〔外〕那項王有何不平。〔生〕他千人自廢。賢將何嘗能甚屬。匹夫勇不足知機。婦人仁徒思求富。試看他空圖霸業。怎成賢主。
【前腔】〔生〕關中地。不久居。向彭城須定會期。卻放逐義帝。殘刻威名炎似火。〔外〕那見他殘刻處。〔生〕他坑秦卒三十萬之餘。翳邯欣三秦脫去。爲此秦民怨極。盡思亡楚。
【前腔】〔生〕更其政。可改圖。任智勇仇無不誅。割分城邑。封列功臣誰不豫。〔外〕只怕我漢王勇不及楚。〔生〕漢王雖勇悍難如。看入關秋毫無犯。聞此秦民盡欲。望風歸附。
【前腔】〔外〕眞才將。名豈虛。聽談論他人怎如。相逢晚矣。相逢晚矣。大器終歸吾國主。〔末〕正朝廷用武之秋。仗丞相吹噓之力。會看明良相合。古今希遇。
