
【滿庭芳】〔末上〕世態有常有變。英雄能弱能強。從來海水斗難量。運乖金失色。時至鐵生光。　　休論先期勝負。何須預扣興亡。高歌一曲解愁腸。柳遮庭院綠。花覆酒樽香。〔問答照常〕
【沁園春】勇士年乖。佳人命薄。淮陰同受淒涼。強秦暴虐。六國併呑亡。四海乾戈擾攘。英雄困何處顯名揚。遭無賴低頭跨下。寄食好悽惶。　　使夫妻分別。拆散兩鸞凰。投奔西楚。官卑執戟。未露輝光。運至風雲際會。逢蕭相方得佐明皇。功成就。築壇拜將。衣錦耀鄕邦。
