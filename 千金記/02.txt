
【高陽臺】〔生上〕七尺長軀。千軍猛烈。正羣雄角逐之日。拜將封侯。只恐勢孤時失。胸中謾有安邦策。萬種思量。曉夜頭白。倘一朝風雲際會。化家爲國。
【沽美酒】戀功名水上鷗。俏芒鞋塵內走。怎如明月淸風隨地有。到頭來消受。又沒些兒女擔憂。爲名的名須成就。爲利的利須常受。我呵又何強求苦求。總不如俺不求。呀。笑殺人間銅臭。
【玉芙蓉】英雄起霸圖。四海風塵阻。嘆當今人民遭荼苦。平時輔治先文佐。亂世功成須武屬。〔合〕秦失鹿。看天下共逐。選得高才。那時方表是捷足。
【前腔】〔末〕牙籤幾萬軸。空貯滿圖書府。聖賢言無非是錦繡粱肉。先王道德非不可。功烈雖卑取效速。〔合前〕
【前腔】〔生〕靑鋒劍可磨。古史書堪讀。愧鯫生何能受君誠篤。我韓信呵。倘一朝際會身沾祿。萬感難忘當報復。〔合前〕
