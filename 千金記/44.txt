
【滿江紅】〔末上〕運籌帷幄承天運。民心順天心相應。〔生〕爲臣當效聖明君。鎭國家撫安百姓。
【排歌】酒泛金杯。淋漓錦衣。風翻虎帳旌旗。千金恩賜返鄕閭。方表男兒得意時。〔合〕漫天雪。柳絮飛。藍關韓愈阻歸遲。難分袂。忍別離。臨岐攜手話襟期。
【前腔】〔外〕再進杯盤。重斟綠蟻。綢繆難忍分離。臨期欲賦送行詩。凍筆難題句又遲。〔合前〕
【前腔】〔生〕重荷軍師。相國吹噓。恩深感刻於肌。啣環結草報無如。又辱先施於禮虧。〔合前〕
【尾聲】唱驪駒三曡矣。勸君更盡一杯酒。西出陽關無故人。
