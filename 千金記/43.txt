
【稱人心】〔生上〕丈夫得志。多少凌雲豪氣。望淮陰何時可歸。怎能勾雲開雪霽。
【高陽臺】從到關中。逡巡五載。燕齊趙魏已滅。定國安邦。誅殘多少豪傑。〔末〕元帥這等功烈。定是靑史名標了。〔生〕功烈須知靑史名留也。只恐那朝家故把人譏絏。待何日歸家問訊。自家骨血。
【前腔】〔末〕非別。主德寬仁。將軍智勇。君臣魚水難撇。況國事初安。羣臣尙未寧帖。〔生〕閒說。周全家國須難也。怎誤他終朝盼望我腸結。〔合〕賜千金榮歸故里。那時歡悅。
【花嚴海會】〔外上〕丹書一紙。御口親宣。黃金千鎰賜英賢。福降廣無邊。福降廣無邊。四海姓名傳。
【醉太平】〔衆〕幾年間舉兵。無暇返家庭。急取天下已功成。賜黃金助行。到如今往事休論省。擺列軍營都齊整。無人不道錦衣榮。望淮陰去程。
【前腔】路途人起驚。元帥。賜歸榮。關山雪映錦袍明。過長亭短亭。亂紛紛道蔽旌旗影。擁簇人馬車前等。經過州縣盡相迎。送元戎駕行。
【四邊靜】〔生〕你聽我說。平安兩字千金値。傳遞到鄕國。衣錦晝歸時。相期在春日。〔合〕干戈已戢。路途可歷。囘首望天涯。家山楚雲隔。
【前腔】〔丑〕程途慣熟如飛急。佳音報消息。暫且過殘冬。春風馬蹄疾。〔合前〕
