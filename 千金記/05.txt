
【瑞鶴仙】〔生上看兵書〕貧守淮陰窟。嘆布衣襤褸。幾時淸白。英雄遭困厄。問蒼天何事把人埋沒。
【畫眉序】韜略蘊胸中。爭奈時乖運不通。守淸貧飯甑屢至塵空。何日得赤手降龍。方表是驚人鳴鳳。〔合〕那時顯我男兒用。人生自有窮通。
【女冠子】〔旦上〕更深觀史成何益。終不如奴家勤紡績。陡然要望封侯職。全不想未生奇骨。
【八聲甘州】婦人見淺。絮叨叨全沒遠大之言。〔旦〕奴家是個婦人家。那曉得遠大之言。〔生〕我學成文武。運至我才當顯。燈前暫將書劍展。他日須當將相權。〔旦〕官人這般狼狽。便要做將相。敢是你心偏了。〔生〕豈偏。定須逢發跡之年。
【前腔】〔旦〕田園。夫妻消遣。務生涯方得濟餒充寒。〔生〕我不得封侯不罷休。〔旦〕你癡心膽大。平白地指望登天。〔生〕你不要小看了我。〔旦〕只怕你功名富貴緣分淺。〔生〕我卻不信。〔旦〕家國無成兩枉然。眼前。〔生〕我眼前怎麼說。〔旦〕怎能勾發跡之年。
【前腔】〔生〕行看。功當致遠。想洛陽季子曾受顚連。黑貂裘敝。囘來骨肉欺嫌。他一朝金印腰下懸。陌路如親不似前。料然。豈難逢發跡之年。
【前腔】〔旦〕訛言。我心中自轉。待學吳起鐵石心堅。殺妻求將。免不得寃苦靑篇。〔生〕你把言語觸傷我麼。〔旦〕官人。自古道夫婦琴瑟。兄弟孔懷。奴家怎敢傷觸你。〔生〕你傷觸我怎麼。〔旦〕官人。你後來休道妻不諫。陷陣無過勇者先。〔生〕娘子。再不須你說。我意堅。定須逢發跡之年。
〔生〕你旣不容我看書。還我的書來。〔旦〕你還我燈。我還你書。〔生〕燈在此。〔旦拿書介〕你拿書去。〔生〕啐。〔旦〕啐。〔下〕
