
【菊花新】〔漂母上〕蠶事已過期。漂絮爲生計。不願綺羅衣。預辦寒來之計。
【一江風】向河濱。漂絮爲營運。這苦說不盡。嘆家貧。子幼愚癡。夫壻先亡殞。家寒命又窘。家寒命又窘。沒個親鄰問。只自守閨門訓。
【掛眞兒】自嘆魚龍遭水淺。蒼天何故久困男兒。昨日今朝。腹中饑餒。泣灑盡英雄之淚。
【一江風】望河濱。遠浪滔滔𤏄。洗不盡英雄恨。下絲綸。若釣鰲頭。不枉了遭貧困。逢人不忍論。逢人不忍論。心中還自忖。這饑餒難營運。〔占旦上〕
【前腔】是何人。訴出心中忿。〔生〕呀。老母何來。〔占〕漢子。我覷着你多英俊。官人。你爲何因。釣河邊俏沒獨個人來問。官人。你莫怪老身多言。你家居住那村。你家居住那村。姓名毋自隱。〔生〕小生姓韓名信。淮陰人氏。〔占〕老身久聞得淮陰有個韓王孫。敢就是官人麼。〔生〕就是小生。〔占〕今始識韓信。
【字字雙】〔丑扮小廝上〕聽得娘行叫一聲。答應。不知堂上有甚人。坐定。我家沒有這般人。僥倖。向前施禮問原因。高姓。
【一江風】〔生〕可羞人。敎我進退羞難忍。〔占〕官人請飯罷。〔生〕我舉筯多勞頓。〔占〕官人請。〔生吐介〕吐還呑。〔丑〕娘。〔占〕怎麼。〔丑〕想他一世不曾見飯而。〔占〕唗。官人不要聽他。〔生〕深感相留。到此難謙遜。我何年報母恩。何年報母恩。功名難定準。〔占〕不要謝。〔生〕老母。小生倘有榮貴之日呵。願把千金贈。
【前腔】〔占〕意生嗔。怎把甜言贈。〔生〕小生怎把甜言相贈。〔占〕重報何曾問。聽斯因。你是個大丈夫。豈不自恥。我哀念你是個王孫。爲此一飯相留恁。行當自立身。行當自立身。飯何須較論。願你早把前程奮。
〔生弔場丑上問生介〕咄。你那裏去。在這裏來。〔生〕呀。小官人怎麼說。〔丑〕還我錢來。〔生〕呀。甚麼錢。〔丑〕喫了我的飯。不還我的錢。〔生〕這是你老母留我。〔丑〕你手裏甚麼東西。〔生〕釣魚竿。〔丑〕與我罷。〔生〕這是我釣魚家火。怎麼與你。〔丑〕你先喫我家飯來。這東西不與我。打這入娘的。〔生叫介下□上打丑介〕看你這小廝怎麼這等無理。我留他喫飯。〔丑〕娘不要打。〔又打丑〕我肚裏也餓了。〔占〕養你這樣畜生。〔丑下占〕這畜生這等無狀。我見他飢餒。與他一飯。他就嗔怒。正是惟有感恩幷積恨。萬年千載不生塵。

