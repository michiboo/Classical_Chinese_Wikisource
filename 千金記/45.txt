
【女冠子】〔旦上〕良人一去別經年。未知何日鏡重圓。〔占〕看看日久人難見。怎不敎人愁念。
【大聖令】〔旦〕昨宵門掩淸幽。坐背銀燈冷淚流。魚沈雁杳音書遠。空去馬斷歸舟。試看那關山萬曡無窮恨。江海雖深有限愁。〔合〕轉轉傷懷抱也。嘆當初悔敎夫壻覓封侯。
【前腔】〔占〕勸孩兒休皺眉頭。紅潤鮫綃把淚收。〔旦〕多謝母親。人生聚散如雲鳥。相見處效綢繆。辜負卻桃嬌柳嫩三春景。捱盡了菊老荷枯幾度秋。〔合前〕
【不是路】〔丑上〕途路悠悠。特到淮陰古郡州。〔占〕是誰儔。逕入咱每有甚求〔丑〕聽因由。爲韓國齊王口信投。〔占〕口信卻怎麼說。〔丑〕他恩賜還鄕掃墓坵。〔占〕旣如此呵。且停留。茶湯薄禮權生受。〔丑〕小人不敢久在此。就此吿囘。還要本州通報。恐𥡴時候。恐𥡴時候。
【皂角兒】〔旦〕嘆當時陋巷窮愁。向淮陰受人僝僽。嘆天涯五載羈留。喜功名果然成就。做高官。騎駿馬。衣輕裘。橫玉帶。怎生消受。〔合〕貧須自守。富非強求。想人生時來早晚。似水流舟。
【前腔】〔占〕再不須盼望擔憂。再不恨幾多逗遛。再不向夢裏胡謅。再不把淚痕溼透。整花鈿。梳雲髻。解同心。還合浦。兩情依舊。〔合前〕
【尾聲】堂開晝錦歸來後。美滿生春百事有。把受過淒涼一筆勾。
