
【行香子】〔生上〕昨斬龍沮。風恬雨霽。君王又有固陵期。滅霸遂吾之意。
【桂枝香】〔丑〕將軍宏量。心胸開廣。苦口良藥須嘗。逆耳忠言須講。趁威權在手。趁威權在手。〔生〕狂妄之言。〔丑〕言非狂妄。志非莽撞。自思量。居仁由義今無舜。天與人歸古有湯。
【前腔】〔生〕君言雖美。吾難聽取。婦不行再醮之儀。臣豈事二君之理。感君王厚情。感君王厚情。〔丑〕漢王有何厚情。〔生〕推食吾食。解衣吾衣。自思之。傾心似水終難挽。身重如山不可移。
【前腔】〔外〕面惟臣貴。背宜君位。〔生〕我韓信那有此福。〔外〕從來天命無常。自古王侯無類。請將軍自思。請將軍自思。事機難會。空敎後悔。好施爲。莫辜盛世麟堪惜。休負淸時鳳可悲。
【前腔】〔生〕言非吾意。你須迴避。我韓信呵。寧可喪首溝渠豈可脫身刀鋸。論爲臣委質。論爲臣委質。難忘恩義。〔外〕將軍休要挫了計會。〔生〕不爲拙計。志難欺。雖知赤膽無私曲。不怕蒼穹降下危。
【包子令】百萬貔貅鳴甲仗。鳴甲仗。紛紛隊伍鼓旗揚。鼓旗揚。白羽一揮同發矢。黃龍三轉倒拖鎗。倒拖鎗。〔合〕管敎項羽早身亡。
【前腔】劍戟盔鍪如雪樣。如雪樣。分衝前去打開場。分衝前去打開場。躍馬直追鷹共兔。翻身鉤鎖虎爭狼。虎爭狼。〔合〕管敎項羽早身亡。
