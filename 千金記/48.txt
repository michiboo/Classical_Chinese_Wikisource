
【望遠行】〔生上〕家鄕何處。又早離郵亭幾許。程途迢遞。任塵土尙染征衣。
【排歌】故道依依。行行漸近。東風暖送芳塵。紅香軟土逐征輪。一破靑靑草似茵。〔合〕郵亭畔。淮水濱。忘機獨坐執絲綸。關山恨。今已伸。歸來猶念去時貧。
【前腔】榮歸故鄕。驚聞訃音。令人暗裏消魂。深蒙救死敢忘恩。欲報君恩不見形。〔合〕陳樽俎。拜上墳。空將衫袖拭啼痕。靑山冷。白日昏。看漢江爲我起愁雲。
【前腔】微雨初收。陰風幾陣。時光正是新春。隔林啼鳥喚聲頻。道不如歸。似喚人。〔合〕皇恩重。喜氣盈。一朝天下盡聞名。心間事。誰與論。還鄕端的勝蘇秦。
【皂羅袍】〔生〕你且不須畏避。我當初貧困未遇之時。他在途中黨住太無知。炎涼世態眞無義。〔合〕我今日功成名就。榮封賜歸。權專征伐。熾宣武威。今能刺汝番成你。
【前腔】〔外〕元帥寬洪仁恕。把當初宿怨一筆休題。思之情理怎饒伊。不應爭取狂夫氣。〔合前〕
【前腔】〔淨丑〕今日多蒙饒恕。有何顏相見把頭低。鈍刀割去面間皮。尙難贖我前番愧。誰知今日。官封賜歸。心寬量大。忘仇雪恥。爲人不可把人欺。
