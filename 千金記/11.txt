
【遶地遊】〔旦上〕藳砧別去。舉目誰爲主。婦女身怎生區處。愁懷未舒。怎生得衣食盈餘。見人羞步轉躊躇。
【水紅花】〔丑淨上〕淮陰市上往交頻。煞欺人。生成狼毒。從天分付不憂貧。豈無因。強梁爲本。每日裏無愁無悶。只落得醉薰薰。又何必枉勞心也囉。
【園林好】念妾在淮陰居住。〔淨丑〕旣是淮陰居住。到此何幹。〔旦〕苦家貧因遭亂離。〔淨〕莫不是桑間私路。是逃走背夫的。是逃走背夫的。
【川撥棹】〔旦〕君休疑。妾是良家因乏米。〔淨丑〕你丈夫姓甚名誰。你丈夫姓甚名誰。在家中何所爲。〔旦〕韓信夫名世所稀。〔淨丑〕呀。原來是韓大嫂。韓大哥那裏去了自家出來。〔旦〕他指望封侯投楚矣。〔淨丑〕我兩人眞個癡迷。我兩人眞個癡迷。望娘行休怪取。望娘行休怪取。
【江兒水】〔旦悲介〕夫往長安去。生涯苦自持。從來不識淮陰市。天那。不信我這般命苦。不如投入淮河死罷。妾本是貞良裙釵女。反做了橫死無嗣鬼。只愁我母親在家。放他不下。敎我如何存濟。囘想萱親。卻有誰人看覷。
【玉交枝】〔占上〕亂離時世。我孤單娘兒靠誰。朝求暮趁無生意。何日得子壻榮歸。呀。好似我女孩兒。你爲何到此間。〔旦〕母親。好苦呵。我中途忽被賊人欺。〔占〕孩兒。你的布疋怎麼去了。〔旦〕娘。將奴布疋強奪去。〔占〕原來被人奪去了。好苦。〔旦〕奴家欲要投淮河而死。思想母親在家。無人侍奉。〔旦占〕怎敎人窮途不悲。怎敎人窮途不悲。
【好姐姐】〔占〕那賊見財起意。將布疋中途奪去。因磚失玉。如何喪此軀。〔合〕寬懷取。歸家且自勤生理。總使人欺天不欺。
