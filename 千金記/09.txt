
【菊花新】〔旦上〕淒涼滿眼奈人何。嘆奴命薄。受盡奔波。夜去明來。夫婦遭折挫。破損衣衫鬢蓬垢。問蒼天敎人怎生結果。
【霜天曉角】逢人羞道。怒氣沖雲。來不得功名立早。終身困厄蓬蒿。
【玉交枝】〔生〕胸中豪氣。蘊奇才何嘗比試。幸聞得楚國招兵。文共武投歸如市。〔旦〕封侯萬里丈夫期。揚名四海男兒志。〔合〕甚日得榮歸故里。甚日得榮歸故里。
【前腔】〔旦〕官人留意。爲功名難容阻滯。只愁眼下饑寒。衣和食怎生區處。〔生〕絲麻夜績抵晨炊。蠶桑早辦充寒計。
【憶多嬌】〔生〕學已精。須顯名。時來一旦辜此生。寶劍橫磨要使天下平。〔合〕掩袂傷情。掩袂傷情。滿眼滂沱淚傾。
【前腔】〔旦〕君遠行。妾轉驚。夫妻恩重別離輕。休戀天涯愁悶縈。〔合前〕
【鬭寶蟾】〔生〕非薄倖。你且不須淚零。雪恥圖王。韜略有成。我不思身顯爵。贈妻榮。怎捨得分飛離鄕別井。〔合〕叮嚀。須聽牽衣說誓盟。富貴囘來。富貴囘來。休忘此情。
【前腔】〔旦〕難留戀。一旦君今遠行。遠道風霜。兵戈戰爭。奴不慮衣食缺。漸經營。君上驅馳跋涉山程水程。〔合前〕
【不是路】〔占上〕聽得悲聲。想必是從軍去遠行。〔見介〕賢壻。妻孤另。郞君此去。門戶冷淸淸。〔生〕吿娘聽。卑人此去成孤另。陪伴還須母子情。〔占〕桑楡景。百年難保身和命。〔生〕敢忘欽敬。敢忘欽敬。
【皂角兒】〔占〕嘆郞君匆匆遠行。奈家庭乏物相贈。賢壻。我孩兒久去從軍。到如今杳沒音信。可留心。通一信。汝功名。必唾手。不須愁悶。〔合〕若還榮幸。更須轉程。錦衣榮。印懸肘後。斗大黃金。
【前腔】〔旦〕也不愁家業亂零。也不愁鏡鸞分影。恐君家此去畫虎不成。番做了一場笑哂。論人生。取功名。求富貴。榮宗祖。豈圖僥倖。〔合〕前緣分定。何須苦縈。總不如守衡門。虀鹽樂道。際會風雲。
【尾聲】一朝分散鸞鳳影。願此去風塵掃盡。衣錦還鄕把家園重再整。
【哭相思】〔生〕只爲功名遠別離。一囘思想一囘悲。岳母。家中有事勤照管。倘得身榮便早歸。〔生下〕
【鷓鴣天】〔旦〕情痛切。淚交頤。未知何日返鴛幃。〔占〕關山有路終須到。兒。不比那東流去不囘。
