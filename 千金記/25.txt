
【夜遊朝】〔外扮蕭何上〕參贊調元思補袞。飾戎衣王事多艱。開國成家。興王定霸。難免鷹揚交戰。
【懶畫眉】日照旌旗動龍蛇。戈戟森森四面遮。軍營肅整盡無譁。〔內鼓響介〕忽聽鼓振轅門響。可是軍中號令麼。
【前腔】〔陳平上〕典護諸軍勢堪誇。法度嚴威誰敢差。有違吾令定擒拿。兵權治一須懲百。裊首轅門警戒他。
【駐雲飛】〔外〕謹叩轅門。口奏行宮玉耳聞。秦楚歸鴻運。王霸難廝逞。〔平〕老丞相料不有負明君了。〔外〕臣安敢負明君。愈當謹愼。爵位崇高。恩寵兼隆盛。欲進奇才補萬人。
【前腔】〔外〕事有其因。非是亡歸背主恩。文輔忠當奮。武弼謀爲本。〔平〕老丞相文武功績。衆所共知。〔外〕臣功績何須論。尙無分寸。爲主求賢。月下追韓信。王業恢弘須此人。
【前腔】〔外〕蒙問諄諄。諸將易得。若還說那韓信呵。國士無雙衆所稱。韜略誰能並。賁育難相兢。〔平〕老丞相何以曉得此人。〔外〕臣曾慕此人名。藝高謀勝。弱楚降燕。管取山河定。不比尋常一例輕。
【前腔】〔外〕干瀆將軍。〔平〕不敢。老丞相請起。〔外〕轉乞傳言達上聽。〔平〕老丞相莫非與韓信有舊。〔外〕自與他無私敬。又不圖榮幸。〔平〕老丞相啓奏。封他什麼官職。〔外〕臣言重恐相驚。願祈君命。高築壇臺。拜授黃金印。大將褒封事可成。
【滴溜子】臣何的。臣何的受君寵榮。臣不勝。臣不勝夙夜戰兢。薦賢爲國家先務。臣當就殞生。毋隱情。伏乞依臣所奏准行。
【前腔】〔平上〕相國的。相國的用賢秉衡。吾王的。吾王的夙夜用行。今日築壇完具。官封大將榮。待詔徵。一一依卿所奏准行。
【下山虎】龍顏龍準。闊略寬仁。大德須承統。天王聖明。臣罪當誅殛。蒙恩護再生。報答心期大業興。慰彼雲霓望也。蘇困囘枯疆宇寧。〔合〕早降封侯令。高壇大將登。一着戎衣要使天下平。
【前腔】〔平〕陰邪悉屛。陽德方亨。主善知人用。言行諫聽。楚國猴空沐。秦邦鹿未停。仗爾忠良將相能。伐暴除兇懟也。坐見冰消罷戰爭。〔合前〕
