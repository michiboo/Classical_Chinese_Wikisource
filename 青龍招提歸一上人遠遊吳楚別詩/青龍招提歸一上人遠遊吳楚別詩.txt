
久交應真侶，最歎青龍僧。 
棄官向二年，削髮歸一乘。 
瞭然瑩心身，潔念樂空寂。 
名香泛窗戶，幽磬清曉夕。 
往年仗一劍，由是佐二庭。 
於焉久從戎，兼復解論兵。 
世人猶未知，天子願相見。 
朝從青蓮宇，暮入白虎殿。 
宮女擎錫杖，御筵出香爐。 
說法開藏經，論邊窮陣圖。 
忘機厭塵喧，浪跡向江海。 
思師石可訪，惠遠峰猶在。 
今旦飛錫去，何時持缽還。 
湖煙冷吳門，淮月銜楚山。 
一身如浮雲，萬里過江水。 
相思眇天末，南望無窮已。

