楚俗不事事，巫風事妖神。
事妖結妖社，不問疏與親。
年年十月暮，珠稻欲垂新。
家家不斂獲，賽妖無富貧。
殺牛貰官酒，椎鼓集頑民。
喧闐裏閭隘，凶酗日夜頻。
歲暮雪霜至，稻珠隨隴湮。
吏來官稅迫，求質倍稱緡。
貧者日消鑠，富亦無倉囷。
不謂事神苦，自言誠不真。
岳陽賢刺史，念此為俗屯。
未可一朝去，俾之為等倫。
粗許存習俗，不得呼黨人。
但許一日澤，不得月與旬。
吾聞國僑理，三年名乃振。
巫風燎原久，未必憐徙薪。
我來歌此事，非獨歌政仁。
此事四鄰有，亦欲聞四鄰。
