
一鳥自北燕，飛來向西蜀。
單棲劍門上，獨舞岷山足。
昂藏多古貌，哀怨有新曲。
羣鳳從之遊，問之何所欲？
荅言寒鄉子，飄颻萬餘里。
不息惡木枝，不飲盜泉水。
常思稻粱遇，願棲梧桐樹。
智者不我邀，愚夫余不顧。
所以成獨立，耿耿歲雲暮。
日夕苦風霜，思歸赴洛陽。
羽翮毛衣短，關山道路長。
明月流客思，白雲迷故鄉。
誰能借風便，一舉凌蒼蒼。

