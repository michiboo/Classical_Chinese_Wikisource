西域傳中說，靈臺屬雍州。
有泉皆聖跡，有石皆佛頭。
所出薝蔔香，外國俗來求。
毒蛇護其下，樵者不可偷。
古碑在雲巔，備載置寺由。
魏家移下來，後人始增修。
近與韋處士，愛此山之幽。
各自具所須，竹籠盛茶甌。
牽馬過危棧，襞衣涉奔流。
草開平路盡，林下大石稠。
過郭轉經峰，忽見東西樓。
瀑布當寺門，迸落衣裳秋。
石苔鋪紫花，溪葉裁碧油。
松根載殿高，飄颻仙山浮。
縣中賢大夫，一月前此遊。
賽神賀得雨，豈暇多停留。
二十韻新詩，遠寄尋山儔。
清泠玉澗泣，冷切石磬愁。
君名高難閑，餘身愚終休。
相將長無因，從今生離憂。

