（凡九類）
（論三首）
論曰︰《易》稱天地變化，各正性命，然則變化之跡無方，性命之功難測，故有炎涼寒懊風雨晦冥，水旱妖災蟲蝗怪異，四時八節種種施化不同，七十二候日月營運各別，終其晷度，方得成年，是謂歲功畢矣。天地尚且如然，在人安可無事？故人生天地之間，命有遭際，時有否泰、吉凶悔吝、苦樂安危、喜怒愛憎、存亡憂畏、關心之慮，日有千條，謀身之道，時生萬計，乃度一日。是故天無一歲不寒暑，人無一日不憂喜，故有天行溫疫，病者即天地變化之一氣也，斯蓋造化必然之理，不得無之。故聖人雖有補天立極之德，而不能廢之。雖不能廢之，而能以道御之。其次有賢人善於攝生，能知撙節，與時推移，亦得保全。天地有斯瘴癘，還以天地所生之物以防備之。命曰知方，則病無所侵矣。然此病也，俗人謂之橫病，多不解治，皆雲日滿自瘥，以此致枉者，天下大半。凡始覺不佳，即須救療，迄至於病癒，湯食競進，折其毒勢，自然而瘥，必不可令病氣自在恣意攻人，拱手待斃，斯為誤矣。今博採群經以為上下兩卷，廣設備擬，好養生者，可得詳焉。
《短劇》曰︰古今相傳稱傷寒為難治之疾，時行溫疫是毒病之氣，而論治者，不判傷寒與時行溫疫為異氣耳，雲傷寒是雅士之辭。天行溫疫，是田舍間號耳，不說病之異同也。考之眾經，其實殊矣，所宜不同，方說宜辨，是以略述其要。經言︰春氣溫和，夏氣暑熱，秋氣清涼，冬氣冰冽，此四時正氣之序也。冬時嚴寒，萬類深藏，君子周密則不傷於寒。或觸冒之者乃為傷寒耳。其傷於四時之氣，皆能為病，而以傷寒為毒者，以其最為殺癘之氣也，中而即病，名曰傷寒。不即病者，其寒毒藏於肌骨中，至春變為溫病，至夏變為暑病。暑病熱極，重於溫也。是以辛苦之人，春夏多溫病熱病者，皆由冬時觸冒寒冷之所致，非時行之氣也。凡時行者，是春時應暖而反大寒，夏時應熱而反大冷，秋時應涼而反大熱，冬時應寒而反大溫，此非其時而有其氣，是以一歲之中，病無長少多相似者，此則時行之氣也。傷寒之病，逐日深淺以施方治。今世人得傷寒，或始不早治，或治不主病，或日數久淹困乃告師。師苟依方次第而療則不中病，皆宜臨時消息製方，乃有效耳。
華佗曰︰夫傷寒始得一日在皮，當摩膏火炙之即愈。若不解者，二日在膚，可依法針，服解肌散發汗，汗出即愈。若不解，至三日在肌，複一發汗即愈。若不解者，止勿複發汗也。至四日在胸，宜服藜蘆丸，微吐之則愈。若病困，藜蘆丸不能吐者，服小豆瓜蒂散，吐之則愈也。視病尚未醒，醒者，複一法針之。五日在腹，六日入胃，入胃乃可下也。若熱毒在外胃若實熱為病，三死一生皆不愈。胃虛熱入爛胃也。其熱微微者赤斑出，此候五死一生。劇者黑斑出者，此候十死一生。但論人有強弱，病有難易，得效相倍也。得病無熱，但狂言煩躁，不安，精彩言語不與人相主當者，勿以火迫之，但以豬苓散一方寸匕服之，當逼與新汲水一升若二升，強飲之。令以指刺喉中，吐之病隨手愈。若不能吐者，勿強與水，水停則結心下也，當更以餘藥吐之，皆令相主，不爾更致危矣。若此病輩，不時以豬苓散吐解之者，其死殆速耳。亦可先以去毒物及法針之尤佳。夫飲膈實者，此皆難治。此三死一生也。病者過日不以時下，則熱不得泄，亦胃爛斑出。春夏無大吐下，秋冬無大發汗。發汗法，冬及始春大寒時，宜服神丹丸，亦可摩膏火炙。若春末及夏月始秋，此熱月不宜火炙及重覆，宜服六物青散。若崔文行度瘴散赤散雪煎亦善。若無丸散及煎者，但單煮柴胡數兩。傷寒時行，亦可服以發汗，至再三發汗不解，當與湯，實者轉下之。其脈朝夕快者，為 實也。朝平夕快者，非也，轉下湯為可早與，但當少與勿令大下耳，少與當數其間也。諸虛煩熱者，與傷寒相似。然不惡寒，身不疼痛，故知非傷寒也，不可發汗。頭不痛，脈不緊數，故知非裡實，不可下也，如此內外皆不可攻，而強攻之必遂損竭，多死難全也。此虛煩但當與竹葉湯。若嘔者與橘皮湯一劑，不愈為可重與也。此法數用，甚有效驗。傷寒後虛煩亦宜服此湯。
王叔和曰︰夫陽盛陰虛（《外台》作表和裡病），汗之則死，下之則愈。陽虛陰盛（《外台》作裡和表病），下之則死，汗之則愈。夫如是則神丹安可以誤發，甘遂何可以妄攻。虛盛之治（《外台》作表裡之治），相背千里，吉凶之機，應若影響。然則桂枝下咽，陽盛則斃（《外台》作表和則斃）。承氣入胃，陰盛以亡（《外台》作裡平以亡）。若此陰陽虛實之交錯，其候至微，發汗吐下之相反，其禍至速，而醫術淺狹不知不識，病者殞沒，自謂其分。至令冤魂塞於冥路，夭死盈於曠野，仁愛鑒茲，能不傷楚。夫傷寒病者，起自風寒，入於腠理，與精氣分爭，營衛痞隔，周行不通，病一日至二日，氣在孔竅皮膚之間，故病者頭痛惡寒，腰背強重，此邪氣在表，發汗則愈。三日以上氣浮在上部，填塞胸心，故頭痛胸中滿，當吐之則愈。五日以上氣沉結在臟，故腹脹身重，骨節煩疼，當下之則愈。明當消息病之狀候，不可亂投湯藥，虛其胃氣也。經言脈微不可吐，虛細不可下。又夏月亦不可下也，此醫之大禁也。脈有沉浮轉能變化，或人得病數日，方以告醫，雖雲初覺，視病已積日在身，其疹瘵結成，非複發汗解肌所除，當診其脈，隨時情勢救解求免也，不可苟以次第為固，失其機要，乃致禍矣。此傷寒次第，病三日以內發汗者，謂當風解衣，夜臥失覆，寒溫所中，並時有疾疫賊風之氣而相染易，為惡邪所中也。至於人自飲食生冷過多，腹藏不消，轉動稍難，頭痛身溫，其脈實大者，便可吐下之，不可發汗也。
陳廩丘雲︰或問得病連服湯藥發汗，汗不出如之何？答曰︰醫經雲，連發汗汗不出者，死病也。吾思也，可蒸之如蒸中風法，熱溫之氣於外迎之，不得不汗出也。後以問張苗，苗雲，曾有人做事疲極汗出，臥單簟中冷得病，但苦寒，諸醫與丸散湯，四日之內凡八過發汗，汗不出，苗令燒地布桃葉蒸之，即得大汗，於被中就粉敷身，使極燥乃起便愈，後數以此發汗，汗皆出也。人性自有難汗出者，非唯病使其然也，蒸之則無不汗出也。諸病發熱惡寒脈浮洪者，便宜發汗，溫粉粉之，勿令遇風，當發汗。而其人適失血及大下利，則不可大汗也，數少與桂枝湯，使體潤，汗出連日，當自解也。
論曰︰凡人有少苦似不如平常，即須早道，若隱忍不治，冀望自瘥，須臾之間，以成痼疾。小兒女子益以滋甚。若時氣不和，當自戒謹。若小有不和即須治療，尋其邪由及在腠理，以時早治，鮮不愈者。患人忍之數日乃說，邪氣入臟則難可製止。雖和緩亦無能為也。癰疽疔腫，喉痺客忤，尤為其急，此自養生之要也。凡作湯藥，不可避晨夜時日吉凶，覺病須臾，即宜便治，不等早晚，則易愈矣。服藥當如方法，若縱意違師，不須治之也。凡傷寒多從風寒得之，始表中風寒，入裡則不消矣，未有溫覆而當不消也。凡得時氣病，五六日而渴欲飲水，飲不能多，不當與也。所以爾者，腹中熱尚少，不能消之，便更為人作病矣。若至七八日大渴欲飲水者，猶當依証而與之，與之勿令極意也。言能飲一斗者與五升。若飲而腹滿小便澀，若喘若噦，不可與之。忽然大汗出者，欲自愈也，人得病能飲水，欲愈也。凡溫病可針刺者五十九穴。又身之穴六百五十有五，其三十六穴灸之有害，七十九穴刺論曰︰夫尋方學之要，以救速為貴。是以養生之家，常須預合成熟藥，以備倉卒之急，今具之於下。
（方三十三首 濕 病証條）
辟疫氣令人不染溫病及傷寒之方。
大黃（十五銖） 白朮 桂心（各十八銖） 桔梗 蜀椒（各十五銖） 烏頭（六銖） 菝（十二銖）
上七味 咀絳袋盛，以十二月晦日日中懸沉井中令至泥。正月朔旦平曉出藥，置酒中煎數沸，於東向戶中飲之。屠蘇之飲先從小起，多少自在，一人飲一家無疫，一家飲一里無疫，飲藥酒得三朝，還滓置井中，能仍歲飲，可世無病。當家內外有井，皆悉著藥辟溫氣也。
（一方有防風一兩。
又 正月旦取東行桑根如指大長七寸，以丹塗之，懸門戶上，又令人帶之。
又方 正旦吞麻子、赤小豆各二七粒，又以二七粒投井中。
又方 常以七月七日合家吞赤小豆，向日吞二七枚。
又方 七月七日男吞大豆七枚，女吞小豆二七枚。
又方 神仙教人立春後有庚子日，溫蕪菁菹汁，合家大小並服，不限多少。
辟溫氣方。
雄黃（三兩） 雌黃（二兩） 礬石（一兩半） 鬼箭羽（一兩半，即衛茅） 羊角（燒，二兩）
上五味治下篩，三角絳袋盛。一兩帶心前，並掛門戶上。若逢大疫之年，以月旦青布裹一刀圭，中庭燒之。溫病患亦燒熏之。
辟溫氣方。
雄黃（五兩） 硃砂 菖蒲 鬼臼（各二兩）
上四味治下篩，以塗五心、額上、鼻人中及耳門。
辟溫氣。
雄黃 丹砂 雌黃（各一斤） 羚羊角（ 羊角亦得） 蕪荑 虎骨 鬼臼 鬼箭羽 野丈人（即白頭翁） 石長生 豬屎 馬懸蹄（各三兩） 青羊脂 菖蒲 白朮（各八兩） 蜜蠟（八斤）
上十六味末之，以蜜蠟和為丸如彈許大，朝暮及夜中，戶前微火燒之。
辟溫方。
虎頭（五兩） 硃砂 雄黃 雌黃（各一兩半） 鬼臼 皂莢 蕪荑（各一兩）
上七味末之，以蜜蠟和為丸如彈子大，絳袋盛系臂，男左女右，懸屋四角，晦望夜半，中庭燒一丸。
熏百鬼惡氣方。
雄黃 雌黃（各二兩） 龍骨 龜甲 鯪鯉甲 皮（各三兩） 羊角 虎骨（各七兩） 樗雞（十五枚） 空青（一兩） 芎 真珠（各五兩） 東門上雞頭（一兩）
上十三味末之，烊蠟二十兩，並手丸如梧子，正旦門戶前燒一丸，帶一丸，男左女右，辟百惡。獨宿吊喪問病各吞一丸小豆大，天陰大霧日燒一丸於戶牖前佳。
漢建寧二年，太歲在酉，疫氣流行，死者極眾。有書生丁季回從蜀青城山來，東過南陽，從西市門入，見患疫癘者頗多，遂於囊中出藥，人各惠之一丸。靈藥沾唇，疾無不瘥。
市中疫鬼數百千餘見書生施藥，悉皆驚怖而走。乃有鬼王見書生，謂有道法兼自施藥，感眾鬼等奔走若是。遂詣書生欲求受其道法。書生曰，吾無道法，乃囊中之藥呈於鬼王，鬼王睹藥，驚惶叩頭乞命而走。此方藥帶之入山能辟虎野狼蟲蛇，入水能除水怪蛟蜃。
雄黃 雌黃 曾青 鬼臼 真珠 丹砂 虎頭骨 桔梗 白朮 女青 川芎 白芷 鬼督郵 蕪荑 鬼箭羽 藜蘆 菖蒲 皂莢（各一兩）
上十八味末之，蜜丸如彈子大，絹袋盛，男左女右帶之。卒中惡病及時疫，吞如梧子一丸，燒彈大一丸戶內。
辟溫疫氣傷寒熱病方。
藜蘆 躑躅花（各一兩） 丹皮 皂莢（各一兩六銖） 附子 桂心 真珠（各一兩） 細辛
上九味末之，納真珠合治之。分一方寸匕置絳囊中帶之，男左女右，著臂自隨。覺有病之時，便以粟米大納著鼻中。又酒服一錢匕，覆取汗，日三服，當取一過汗耳。
又方 凡時行疫癘，常以月望日，細銼東引桃枝，煮湯浴之。
辟溫病常用方。
川芎 白芷 本（各等分）
上三味治下篩，納米粉中以粉身。
斷溫疫轉相染著，乃至滅門延及外人，無敢視者方︰
赤小豆 鬼箭羽 鬼臼 雄黃（各二兩）
上四味末之，以蜜和，服如小豆一丸，可與病患同床無妨。
天氣不和疾疫流行方。
取南向社中柏東南枝曝令乾，搗末，酒服方寸匕，神良。
治溫病令不相染方︰
以桃樹中蠹屎末之，水服方寸匕。
又方 術豉等分，酒漬服之妙。
又方 赤豆一升，新布袋盛，納井中三日出，舉家服二七枚。
又方 松葉末之，酒服方寸匕，日三服。
治溫令不相染方︰
新布袋盛大豆一升，納井中一宿出，服七枚。
又方 白蜜和上色硃砂粉一兩，以太歲日平旦，大小勿食，向東方立，吞服三七丸如麻子大，勿令齒近之，並吞赤小豆七枚，投井泉中。
治瘴氣方︰蒜（五十子並皮碎之） 豉心（一升）
上二味以三歲男兒尿二升煮五六沸，去滓服之。（蒜疑蔥之誤。）
又方 青竹茹二升，以水四升煮取三升，分作三服。
治患霧氣者，心內煩悶少氣，頭痛項急，起則眼眩欲倒，身微熱戰掉不安，時複憎寒，心中欲吐，吐時無物方︰
新豬屎二升半，納好酒一升攪令散，以生布絞取汁，更以綿濾頓服之取盡。即地鋪暖臥覆蓋，鋪前著火，當汗出。若得汗，當細細去上衣，勿使心寒，寒即不瘥，看汗自乾乃起。
慎風冷。亦治瘧及風勞蠱毒。
治肝腑臟溫病陰陽毒，頸背雙筋牽，先寒後熱，腰強急縮，目中生花方︰
桂心（一兩） 白朮 芒硝 大青 梔子（各三兩） 柴胡（五兩） 石膏 生薑（各八兩） 生地黃 香豉（各一升）
上十味 咀，以水九升煮取三升，分三服。
治肝腑臟溫病陰陽毒，先寒後熱，頸筋攣牽，面目赤黃，身中直強方︰
元參（一兩） 細辛（二兩） 梔子 黃芩 升麻 芒硝（各三兩） 石膏（三兩） 竹葉（切，五升） 車前草（曝，切，二升）
上九味 咀，以水一斗半煮竹葉、車前，取七升去滓，下諸藥煎至三升，納芒硝，分三服。
治心腑臟溫病陰陽毒，戰掉不安驚動方︰
大青 黃芩 梔子 知母 芒硝（各三兩） 麻黃（四兩） 元參（六兩） 石膏 生葛根（各八兩） 生地黃（切，一升）
上十味 咀，以水九升煮取三升，去滓，納芒硝，分三服。
治脾腑臟溫病陰陽毒，頭重頸直，皮肉痺，結核隱起方︰
大青 羚羊角 升麻 射干 芒硝（各三兩） 梔子（四兩） 寒水石（五兩） 元參（八兩）
上八味 咀，以水七升煮取三升，分三服。
治肺腑臟溫病陰陽毒，咳嗽連續聲不絕嘔逆方︰
麻黃 梔子 紫菀 大青 元參 葛根（各三兩） 桂心 甘草（各二兩） 杏仁 前胡（（各四兩） 石膏（八兩）
上十一味 咀，以水九升煮取三升，分三服。
治腎腑臟溫病，身面如刺，腰中欲折，熱毒內傷方︰
茵陳蒿 梔子 芒硝（各三兩） 苦參 生葛（各四兩） 生地黃 石膏（各八兩） 蔥白豉（各一升）
上九味 咀，以水九升煮取二升半，下芒硝，分三服。
治風溫之病，脈陰陽俱浮，汗出體重，其息必喘，其形狀不仁嘿嘿，但欲眠，下之者則小便難，發其汗者必 語，加燒針者則耳聾難言，但吐下之則遺矢便利，如此疾者，宜服之方。
葳蕤 白薇 麻黃 獨活 杏仁 川芎 甘草 青木香（各二兩） 石膏（三兩）
上九味 咀，以水八升煮取三升，去滓，分三服，取汗。若一寒一熱，加朴硝一分及大黃三兩下之。（《短劇方》雲︰葳蕤湯治冬溫及春月中風，傷寒則發熱頭腦痛，咽喉乾，舌強胸內疼，心胸痞滿，腰背強。）
（方三首）
治傷寒頭痛，項強，四肢煩疼方。
當歸 川芎 蜀椒 白芷 吳茱萸 附子 烏頭 莽草（各三兩）
上八味 咀，以醇苦酒漬之，再宿以豬脂四斤煎令藥色黃，絞去滓，以溫酒服棗核大三枚，日三服，取汗，不知稍增。可服可摩。如初得傷寒，一日苦頭痛背強，宜摩之佳。
治傷寒敕色頭痛項強賊風走注方。
大黃 附子 細辛 乾薑 蜀椒 桂心（各半兩） 巴豆（五十枚）
上七味 咀，以醇苦酒漬一宿，以臘月豬脂一斤煎之，調適其火，三上三下藥成。傷寒赤色發熱，酒服如梧子大一枚。又以火摩身數百過，兼治賊風絕良。風走肌膚，游風所在，摩之神效。此趙泉方也。
治傷寒頭痛，向火摩身體，酒服如杏核一枚，溫覆取汗，摩身當千過，藥力乃行，並
治惡瘡、小兒頭瘡，牛領馬鞍皆治之。先以鹽湯洗之，以布拭之敷膏。癰腫火炙摩千過，日再自消者方。
天雄 烏頭 莽草 羊躑躅（各三兩）
上四味 咀，以苦酒三升漬一宿，作東向露灶又作十二，聚濕土各一升許大，取成煎豬脂三斤，著銅器中，加灶上炊以葦薪令釋，納所漬藥炊令沸，下著土聚上，沸定複上，如是十二過，令土盡遍，藥成去滓。傷寒咽喉痛，含如棗核一枚，日三。摩時令勿近目。
（方十一首）
治傷寒敕色，惡寒發熱，頭痛項強體疼方。
麻黃（三兩半） 桔梗 細辛 吳茱萸 防風 白朮（各一兩） 烏頭 乾薑 蜀椒 桂心（各一兩六銖）
上十味治下篩，溫酒服方寸匕，溫覆取汗，汗出止。若不得汗，汗少不解，複服如法。
若得汗足，如故頭痛發熱，此為內實，當服 豉丸。若翟氏丸。如得便頭重者，可以二大豆許，納鼻孔中，覺燥涕出，一日可三四度，必愈。兼辟時行病。
主時行熱病但狂言煩躁，不安，精彩言語不與人相當者方。
豬苓 白朮 茯苓（各十八銖） 桂心（十二銖） 澤瀉（三十銖）
上五味治下篩，水服方寸匕，日三，多飲水，汗出即愈。
治時氣不和傷寒發熱者方。
桔梗 細辛（各四兩） 白朮（八兩） 烏頭（一斤）
上四味治下篩，若中傷寒服錢五匕，覆取汗解。若不覺，複小增之，以知為度。若時氣不和，旦服錢五匕。辟惡氣欲省病者服一服，皆酒服。
治傷寒敕色惡寒方。
附子 白朮（各一兩六銖） 防風 細辛（各一兩十八銖） 桔梗 烏頭（各三兩十八銖）
上六味治下篩，以溫酒服錢五匕，不知稍增之。服後食頃不汗出者，進溫粥一杯以發之，溫覆汗 可也。勿令流離，勿出手足也，汗出止。若汗大出不止者，溫粉粉之，微者不須粉。不得汗者，當更服之。得汗而不解者，當服神丹丸。
治春傷寒頭痛發熱方。
苦參 濃朴 石膏（各三十銖） 大黃 細辛（各二兩） 麻黃（五兩） 烏頭（五枚）
上七味治下篩。覺傷寒頭痛發熱，以白湯半升和藥方寸匕投湯中，熟訖去滓盡服覆取汗，汗出溫粉粉之良久。一服不除，宜重服之。或當微下利者，有大黃故也。
治傷寒三日不解者方。
白薇（十二銖） 杏仁 貝母（各十八銖） 麻黃（一兩八銖）
上四味治下篩，酒服方寸匕，自覆臥汗出即愈。
治傷寒頭痛身熱，腰背強引頸，及中風口噤瘧不絕，婦人產後中風寒經氣丹砂（十二銖） 蜀椒 蜀漆 乾薑 細辛 黃芩 防己 桂心 茯苓 人參 沙參 桔梗女萎（即葳蕤） 烏頭（各十八銖） 雄黃（二十四銖） 吳茱萸（三十銖） 麻黃 代赭（各二兩半）
上十八味治下篩，酒服方寸匕，日三。耐藥者二匕。覆令汗出。欲治瘧先發一時，所服藥二匕半，以意消息之。細辛、薑、桂、丹砂、雄黃不熬，餘皆熬之。
治傷寒頭痛項強、身熱腰脊痛往來有時方。
乾薑 防風 沙參 細辛 白朮 人參 蜀椒 茯苓 麻黃 黃芩 代赭 桔梗 吳茱 萸（各一兩） 附子（二兩）
上十四味治下篩，先食，酒服一錢匕，日三。
治天行疫氣病方。
烏頭（一兩半） 皂莢（半兩） 雄黃 細辛 桔梗 大黃（各一兩）
上六味治下篩，清酒或井華水服一刀圭，日二，不知稍增，以知為度。除時氣疫病，若牛馬六畜中水行疫，亦可與方寸匕，人始得病一日時，服一刀圭，取兩大豆許，吹注兩鼻孔中。
治時行頭痛壯熱一二日方。
桂心 甘草 大黃（各二兩） 麻黃（四兩）
上四味治下篩，患者以生熟湯浴，訖以暖水服方寸匕，日三，覆取汗，或利便瘥。力強人服二方寸匕。（《延年秘錄》有黃芩、芍藥各二兩。《古今錄驗》無甘草，有芍藥。治天行熱病生 瘡疼痛及解肌出汗）
治時病表裡大熱欲死方︰
大黃 寒水石 芒硝 石膏 升麻 麻黃 葛根 （各等分）
上八味治下篩，水服方寸匕，日三。
（例一首 方十九首） 例曰︰大法春夏宜發汗。凡發汗欲令手足皆周至 然一時間許益佳，但不可如水流離耳。若病不解，當更重發汗，汗出多則亡陽，陽虛不可重發汗也。凡服湯藥發汗中病便止，不必盡劑也。凡雲可發汗而無湯者，丸散亦可用，要以汗出為解，然不及湯，隨証良驗。
凡病無故自汗出，複發其汗愈，衛複和故也。
夫脈浮者，病在外，可發汗，宜桂枝湯。
夫脈浮大而數者，亦可發汗，宜桂枝湯。
夫病常自汗出者，此為營氣和，營氣和而外不解，此為衛氣不和也。營行脈中，衛行脈外，複發其汗，衛和則愈，宜桂枝湯。
夫病患臟無他病，時時發熱自汗出而不愈者，此衛氣不和故也，先其時發汗則愈，宜桂枝湯。
太陽病，發熱汗出者，此為營弱衛強，故令汗出，欲救邪風，宜桂枝湯。
太陽病，頭痛發熱汗出惡風寒，宜桂枝湯。
太陽病，下之微喘者，表未解也，宜桂枝加濃朴杏仁湯。
太陽病外証未解者，不可下，宜桂枝湯。
太陽病，先發其汗，不解而複下之，其脈浮者不愈。浮為在外而反下之，故令不愈。今脈浮，故知在外，當須解表則愈，宜桂枝湯。
太陽病下之，氣上沖者，可與桂枝湯，不上沖，不可與。
凡桂枝本為解肌，若脈浮緊，發熱無汗者，勿與之，常知此，勿誤也。
治中風其脈陽浮而陰弱，陽浮者熱自發，陰弱者汗自出。澀澀惡風，淅淅惡寒，翕翕發熱，鼻鳴乾嘔方。
桂枝 芍藥 生薑（各三兩） 甘草（二兩） 大棗（十二枚）
上五味 咀三物，切薑擘棗，以水七升煮棗令爛，去滓，乃納諸藥，水少者益之，煮令微沸，得三升，去滓。服一升，日三，小兒以意減之。初服少，多便得汗出者，小闊其間。
不得汗者，小促其間，令藥勢相及汗出，自護如法，特須避風。病若重，宜夜服。若服一劑不解，病証不變者，當複服之。至有不肯汗出，服兩三劑乃愈。服此藥食頃，飲熱粥以助藥力。
治傷寒頭及腰痛，身體骨節疼，發熱惡寒，不汗而喘方。
麻黃（三兩） 桂枝 甘草（各一兩） 杏仁（七十枚，喘不甚用五十枚）
上四味 咀，以水九升煮麻黃減二升，去沫，納諸藥，煮取二升半，絞去滓，服八合，覆令汗。
治中風傷寒，脈浮緊，發熱惡寒，身體疼痛，汗不出煩躁方。
麻黃（六兩） 桂心 甘草（各二兩） 石膏（如雞子一枚，碎） 生薑（三兩） 杏仁（四十枚） 大棗（十二枚）
上七味 咀，以水九升煮麻黃去沫，乃納諸藥，煮取三升，分服一升，濃覆，當大汗出，溫粉粉之即止，不可再服，服之則筋惕肉，此為逆也。不汗乃再服。
治傷寒一二日便成陽毒，或服藥吐下之後變成陽毒，身重腰背痛，煩悶不安，狂言，或走或見鬼，或吐血下痢，其脈浮大數，面赤斑斑如錦文，咽喉痛，唾膿血，五日可治，至七日不可治宜服方。
升麻 甘草（各半兩） 當歸 蜀椒 雄黃 桂心（各六銖）
上六味 咀，以水五升煮取二升半，分三服，如人行五里進一服，溫覆手足，毒出則汗，汗出則解，不解重作，服之得吐亦佳。（仲景無桂心有鱉甲手大一片，《肘後》與《千金》同《古今錄驗》有梔子六銖、鱉甲如手一片。）
治傷寒初起一二日便結成陰毒，或服藥六七日以上至十日變成陰毒，身重背強，腹中絞痛，咽喉不利，毒氣攻心，心下堅強，短氣不得息，嘔逆唇青面黑，四肢厥冷，其脈沉細緊數，仲景雲此陰毒之候，身如被打，五六日可治，至七日不可治也方。
甘草 升麻（各半兩） 當歸 蜀椒（各六銖） 鱉甲（一兩）
上五味 咀，以水五升煮取二升半，分三服，如人行五里頃更進一服，溫覆發汗，毒當從汗出，汗出則愈。若不汗則不除，重作服。（仲景方無蜀椒。）
治傷寒肢節疼痛，納寒外熱虛煩方。
芍藥 甘草（各二兩） 乾薑 黃芩（各三兩） 桂心（四兩） 大棗（十五枚）
上六味 咀，以水一斗煮取五升，去滓，溫服一升，日三夜二，覆令小汗。
`治傷寒中風脈浮，發熱往來，汗出惡風，頭項強，鼻鳴乾嘔，桂枝湯主之。隨病加減如下方。
以泉水一斗煮取四升分服一升，日三。自汗者，去桂枝加附子一枚。渴者去桂加栝蔞根三兩。利者去芍藥、桂，加乾薑三累、附子一枚炮。心下悸者，去芍藥加茯苓四兩。虛勞裡急正陽旦主之。煎得二升，納膠飴半斤，為再服。若脈浮緊發熱者，不可與之。
治傷寒發熱身體疼痛方。
葛根（四兩） 茯苓（三兩） 麻黃 牡蠣 生薑（各二兩） 甘草（一兩）
上六味 咀，以水八升煮取三升，分三服。再服後得汗，汗通即止。（《古今錄驗》無生薑、甘草。）
治傷寒溫病方。
葛根（四兩） 麻黃（一兩） 黃芩 芍藥 甘草（各二兩） 大棗（十二枚）
上六味 咀，以水一斗煮取三升，飲一升，日三。三四日不解，脈浮者，宜重服發汗。脈沉實者，宜以 豉丸下之。（《延年秘錄》有桂心一兩。）
治疫氣傷寒三日以前不解者方︰
香豉（一升綿裹） 蔥白（切一升） 童子小便（三升）
上三味，先熬豉蔥令相得，則投小便煮取二升，分再服，徐徐服之，覆令汗，神驗。
治傷寒時氣溫疫頭痛壯熱脈盛始得一二日者方︰
丹砂一兩末之，以水一斗煮取一升，頓服之，覆取汗。
治時氣三四日不解方。
升麻 芍藥 石膏 麻黃 甘草（各一兩） 杏仁（三十枚） 貝齒（三枚，一作貝母十八銖）
上七味 咀，以水三升煮取一升，盡服，溫覆發汗便愈。
治傷寒三四日不瘥，身體煩毒而熱方。
葛根（八兩） 龍膽 大青（各半兩） 升麻 石膏 葳蕤（各一兩） 甘草 桂心 芍藥 黃芩 麻黃（各二兩） 生薑（二兩）
上十二味 咀，以水一斗煮葛根取八升，納餘藥煮取三升，分四服，日三夜一。
治傷寒四五日頭痛壯熱四肢煩疼不得飲食方︰
梔子仁 黃連 黃柏 大黃（各半兩） 好豉（一升） 蔥白（七莖）
上六味 咀，以水八升煮上四物六七沸，納後蔥白、豉煮得三升，頓服一升，日三服，湯訖溫覆，令汗出粉之，得汗便止。後服勿複取汗，不得汗者複服重發，此藥無忌，特宜老小，神良。
治夏月傷寒，四肢煩疼發熱，其人喜煩嘔逆支滿，劇如禍祟，寒熱相搏，故令喜煩方。
黃連 茯苓 黃芩（各十八銖） 芍藥 葛根（各一兩） 甘草（一兩六銖） 小麥（三合）
上七味 咀，以水七升煮取三升，冷分三服。不能一升者，可稍稍服之湯，勢安乃臥。藥主毒氣，服湯之後胸中熱及咽喉痛皆瘥，明日複煮一劑，如法服之。此湯無毒，但除熱下氣安病患。小兒服者取三分之一，以水四升煮得二升，稍稍服之。
治傷寒中風得之三日至七八日不解，胸脅痛，四肢逆，乾嘔水漿不下，腹中宿食不消，重下血一日數十行方。
茯苓（如雞子大） 黃芩 人參（各三兩） 栝蔞根（四兩） 芒硝 乾地黃（各一升） 大黃
上九味搗篩令相得，以散三方寸匕，水一升煮令三沸，絞去滓，服之，日三，溫覆，汗出即愈，病劇與六七匕。
治傷寒忽發腫，或著四肢或在胸背虛腫浮如吹狀，亦著頭面唇口頸項，劇者偏著腳脛外如軸大而不痛不赤，著四肢者乃欲不遂，悉主之方。
麝香（半兩） 薰陸香 雞舌香（各一兩） 沉香 青木香 麻黃 防風 獨活 秦艽 葳蕤甘草（各二兩） 白薇 枳實（各二兩）
上十三味 咀，以水九升煮取三升，分三服，覆取汗後外摩防己膏。
治傷寒三日外與前藥不瘥脈勢仍數者，陽氣猶在經絡未入臟腑方︰
桂枝 黃芩 甘草（各二兩） 升麻 葛根 生薑（各三兩） 芍藥（六兩） 石膏（八兩） 梔子（二七枚）
上九味 咀，以水九升煮取二升七合，分三服，相去十里久。若前兩服訖即得汗，後服即停。不得汗更進一服，得汗即止。不得汗者明日去梔子加麻黃二兩，足水二升，再依方服。
治傷寒方。
麻黃（十斤） 大黃（一斤十三兩） 杏仁（一斗四升）
上三味 咀，以雪水五斛四斗漬麻黃於東向灶釜中三宿，納大黃攪令調，炊以桑薪煮得二斛，去滓，複納釜中，搗杏仁，納汁中，複炊之，可餘六七斗汁，絞去滓，置銅器中，又以雪水三鬥合煎之，攪令調，得二斗四升，藥成可丸，冷凝，丸如彈丸。有病者以三沸白湯五
（方二首）
治傷寒敕澀，惡寒發熱，體疼者方。
附子 烏頭（各四兩） 人參 茯苓 半夏（各五兩） 硃砂（一兩）
上六味末之，蜜丸，以真丹為色，先食服，如大豆二丸，生薑湯下，日三，須臾進熱粥二升許，重覆出汗止。若不得汗，汗少不解複服如前法。若得汗足應解而不解者，當服桂枝湯。此藥多毒，熱者令飲水，寒者溫飲解之。治瘧先發服二丸。（《要略》用細辛不用人參
治傷寒五六日以上不解，熱在胸中，口噤不能言，惟欲飲水，為壞傷寒。醫所不能治成為死人，精魂已竭，心下才溫，以杖發其口開灌藥咽中，藥得下即愈。麥奴丸一曰黑奴丸，二曰水解丸。
釜底墨 灶突墨 樑上塵 麥奴 黃芩 大黃 芒硝（各一兩） 麻黃（二兩）
上八味末之，蜜丸，如彈子大，以新汲水五合研一丸破漬置水中，當藥消盡服之，病者渴欲飲水，極意不問升數，欲止複強飲，能多飲為善，不欲飲水當強飲。服藥須臾當寒，寒竟
（例一首 方二首）
例曰︰大法春宜吐，凡服吐藥，中病便止，不必盡劑也。
病如桂枝証，頭不痛項不強，而脈寸口浮，胸中硬滿，氣上沖咽喉不得息者，此以內有久病胸上諸寒，胸中鬱鬱而痛不能食，欲得使人按之，反有涎出，下利日十餘行，而其人脈少陰病，飲食入口即吐，心中慍慍然欲吐，複不能吐者，宜吐之，宿食在上脘宜吐之。
病手足逆冷脈乍結者，客氣在胸中，心下滿而煩，飢不能食者，以病在胸中，宜吐之。
病如桂枝証，頭不痛，項不強，寸脈微浮，胸中痞堅，氣上沖咽喉不得息者，此為胸有寒也，宜吐之方。
瓜蒂 赤小豆（各一兩）
上二味治下篩，取一錢匕，香豉一合，熟湯七合煮作稀粥，去滓，取汁和散，溫頓服之，不吐者少少加，得快吐乃止。（張文仲以白湯三合和服。）
治時氣病，煩熱如火，狂言妄語欲走方。
甘遂（半兩） 白芷（二兩） 大黃（四兩） 濃朴（八兩） 枳實（五枚） 芒硝（三合）
上六味 咀，以水一斗先煮濃朴、枳實，取五升，去滓，納大黃煎取二升去滓，下芒硝更煎一兩沸，分再服，得快利止。
（方八首）
治熱盛，腹中有燥屎， 語者方︰
大黃（四兩） 濃朴（八兩） 枳實（五枚） 芒硝（五合）
上四味 咀，以水一斗先煮二物，取五升，去滓，納大黃煎取二升去滓，納芒硝更上微火一二沸，分溫再服，得下餘勿服。
下血方。
水蛭 虻蟲（各二十枚） 桃仁（二十二枚） 大黃（三兩）
上四味為末，蜜和合，分為四丸，以水一升煮一丸，取七合，頓服之。 時當下血，不下更服。
治同前。
水蛭 虻蟲（各三十枚） 桃仁（二十三枚） 大黃（三兩）
上四味 咀，以水五升煮取三升，去滓，服一升，不下更服。
枳實（五枚） 芒硝（半斤） 大黃（四兩） 甘草（二兩）
上四味 咀，以水五升煮取二升，去滓，適寒溫分三服，如人行五里進一服，取下利為度，若不得利盡服之。
治傷寒有熱，虛羸少氣，心下滿，胃中有宿食，大便不利方。
生地黃（三斤），大黃（四兩） 甘草（一兩） 芒硝（二合） 大棗（二枚）
上五味合搗，令相得，蒸五升米，下，熟絞汁，分再服。
治傷寒七八日不解，默默心煩，腹中有干屎， 語方。
柴胡（半斤） 葳蕤 知母（各二兩） 大黃 甘草（各一兩） 人參 黃芩 芍藥（各三兩） 生薑（五兩） 半夏（半升）
上十味 咀，以水一斗煮取三升，去滓，服一升，日三，取下為效。（《集驗》用枳實四枚，不用芍藥。）
治傷寒頭痛壯熱百節疼痛方︰
柴胡 梔子仁 芍藥 知母（各四兩） 升麻 黃芩 大青 杏仁（各三兩） 石膏（八兩） 香豉（一升）
上十味 咀，以水九升煮取二升七合，分溫三服，若熱盛加大黃四兩。
治傷寒留飲宿食不消方。
豉（一升） 杏仁（六十枚） 黃芩 黃連 大黃 麻黃（各四兩） 芒硝 甘遂（各三兩） 巴豆（去油，二百枚）
上九味為末，以蜜和丸，如大豆，服二丸，不得下者增之。（崔氏雲此黃素方。
（脈証七首 方十七首 灸法一首）傷寒已解半日許，複心煩熱，其脈浮數者，可更發汗，宜桂枝湯。凡發汗後飲水者，必喘，宜慎也。
治發汗後表裡虛煩不可攻者，但當與此方。
竹葉（二把） 半夏（半升） 麥冬（一斤） 人參 甘草（各二兩） 生薑四兩） 石膏（一斤
上七味 咀，以水一斗煮取六升，去滓，納粳米半升，米熟去之，分服一升，日三。張文仲不用生薑。
服桂枝湯大汗後脈洪大者，與桂枝湯。若形如瘧，一日再發，汗出便解者，屬桂枝二麻黃一湯方。
桂枝（一兩十七銖） 麻黃（十六銖） 芍藥 生薑（各一兩六銖） 甘草（一兩二銖） 杏仁（十六枚） 大棗（五枚）
上七味 咀，以水五升煮麻黃再沸去沫，納諸藥煮取二升，適寒溫分再服，取微汗而
治傷寒表未解，心下有水氣，乾嘔發熱而咳，或渴或痢或噎或小便不利、小腹滿或喘者方。
桂心 麻黃 甘草 乾薑 芍藥 細辛（各三兩） 五味子 半夏（各半兩）
上八味 咀，以水一斗煮麻黃減二升，去上沫，納諸藥煮取三升，分三服，相去十里許複服之。若渴者去半夏加栝蔞根三兩。若微痢去麻黃加蕘花如一雞子大熬令赤色。若噎加附子一枚。若小便不利小腹滿者去麻黃加茯苓四兩。若喘去麻黃加杏仁半升，數用神效。
治傷寒發汗出而喘，無大熱，與此方。
甘草（二兩） 麻黃（四兩） 石膏（半斤） 杏仁（五十枚）
上四味 咀，以水七升先煮麻黃去沫，令減二升，納諸藥煎取三升，分三服。
治發汗若下後煩熱，胸中窒氣逆搶心者方。
梔子（十四枚） 香豉（四合，綿裹）
上二味，以水四升先煮梔子，取二升半，次納豉煮取一升半，分二服，溫進一服得快吐止後服。
治發汗後腹脹滿方。
濃朴（八兩） 人參（一兩） 甘草（二兩） 生薑（八兩） 半夏（半升）
上五味 咀，以水一斗煮取三升，分三服。
治太陽病發汗汗出不解，其人仍發熱，心下悸，頭眩，身 動，振振欲擗
茯苓 芍藥 生薑（各三兩） 白朮（二兩） 附子（一枚）
上五味 咀，以水八升煮取二升，溫服七合。
治太陽病反下之利遂不止脈促者，表未解喘而汗出者方。
葛根（半斤） 黃連 黃芩（各三兩） 甘草（二兩）
上四味 咀，以水八升先煮葛根減二升，納諸藥煮取二升，去滓，分再服。
治傷寒發汗吐下後，心下逆滿，氣上沖胸，起即頭眩，其脈沉緊，發汗則動經，身為振搖者方。
茯苓（四兩） 白朮 桂心（各三兩） 甘草（二兩）
上四味 咀，以水六升煮取三升，去滓分三服。
治結胸病，項亦強如柔痙狀，下之即和方。
大黃（八兩） 芒硝 杏仁（熬） 葶藶（各五兩）
上四味，搗篩大黃、葶藶，餘二味別研如脂和散，取如彈丸大一枚，甘遂末一錢匕，白蜜二合，水一升，煮取八合，溫頓服之，病乃自下，如不下更服，取下為效。
傷寒六七日結胸熱實，其脈沉緊心下痛，按之正堅，宜大陷胸湯。
太陽病重發汗而複下之，不大便五六日，舌上干而渴，日晡小有潮熱，心胸大煩，從心下至小腹堅滿而痛不可近，其方如下。
甘遂末（一錢匕） 大黃（切，六兩）芒硝（一升）
上三味，以水六升先煮大黃取二升，去滓，納芒硝一沸，次納甘遂，分再服，一服得快利止後服。
治傷寒發汗後，胃中不和，心下痞堅，乾噫食臭，脅下有水氣，腹中雷生薑（四兩） 甘草 人參 黃芩（各三兩） 乾薑 黃連（各一兩） 半夏（半升） 大棗（十二枚）
上八味 咀，以水一斗煮取六升，去滓，分服一升，日三。
治傷寒中風，醫反下之，其人下痢，日數十行，穀不化，腹中雷鳴，心下痞堅結滿，干嘔，心煩不能得安，師見心下痞謂病不盡，複下之，其痞益甚，此非結熱，但以胃中虛客氣上逆使之然也，宜治之方。
甘草（四兩） 黃芩 乾薑（各二兩） 黃連（一兩） 半夏（半升） 大棗（十二枚）
上六味 咀，以水一斗煮取六升，去滓。分服一升，日三。
治傷寒吐下後七八日不解，結熱在裡，表裡俱熱，時時惡風大渴，舌上乾燥而煩，欲飲水數升者方。
石膏（一升） 知母（六兩） 甘草（二兩） 粳米（六合）
上四味 咀，以水一斗煮米熟，去滓，分服一升，日三。諸亡血及虛家不可與白虎湯。
若立夏後至立秋前得用之，立秋後不可服，春三月尚凜冷亦不可與之，與之則嘔利腹痛。
傷寒無大熱而口乾渴，心煩，背微惡寒，宜服白虎湯。
傷寒脈浮，發熱無汗，其表不解，不可與白虎湯。
渴欲飲水無表証，宜白虎湯。
若渴欲飲水，口燥舌乾者，宜白虎湯。
治傷寒後結熱在內煩渴者方。
青葙子（五兩） 黃芩 栝蔞根 苦參（各一兩） 黃柏（二兩） 龍膽 梔子仁 黃連（各三兩）
上八味為末，蜜丸如梧子大，先食服七丸，日三，不知稍加。（一本雲餳和為丸。）
治傷寒熱病十日以上，發汗不解及吐下後諸熱不除，及下痢不止，斑出皆治大青（四兩） 甘草 阿膠（各二兩） 豆豉（一升）
上四味 咀，以水八升煮取三升，去滓，煮三沸去豉，納阿膠令烊，頓服一升，日三服。欲盡複作，常使有餘，渴者當飲，但除熱止吐下，無毒。深師治勞複。（《肘後》有赤石脂三兩。胡洽《集驗》同。）
治傷寒後不了了朝夕有熱如瘧狀方︰
知母（二兩） 麻黃 甘草 芍藥 黃芩 桂心（各一兩）
上六味 咀，以水七升煮取二升半，服五合，日三，溫覆令微汗。若心煩不得眠，其人慾飲水，當稍稍飲之，令胃中和則愈。
初得病，或先頭痛身寒熱，或澀澀欲守火，或腰背強直，面目如飲酒狀，此傷寒初得一二日，但烈火灸心下三處。第一處去心下一寸名巨闕，第二處去心下二寸名上脘，第三處去心下三寸名胃脘，各灸五十壯。然或人形大小不同，恐寸數有異，可繩度隨其長短寸數最佳，取繩從心頭骨名鳩尾頭度，取臍孔，中屈繩取半，當繩頭名胃脘。又中屈半繩更分為二分，從胃脘向上度一分即是上脘。又上度取一分即是巨闕。大人可灸五十壯，小兒可三壯，亦隨其年灸之大小以意斟量也。
若病者三四日以上，宜先灸胸上二十壯。以繩度鼻正上盡發際，中屈繩斷去半，便從發際入發中，灸繩頭名天聰，又灸兩顳，又灸兩風池，又灸肝俞百壯，餘處各二十壯，又灸太沖三十壯，神驗。
