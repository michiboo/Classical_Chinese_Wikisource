（凡五類）
（論三首 方二首 擇乳母法）
論曰︰夫生民之道，莫不以養小為大，若無於小，卒不成大。故《易》稱積小以成大。
《詩》有厥初生民，《傳》曰聲子生隱公，此之一義，即是從微至著，自少及長，人情共見，不待經史，故今斯方先婦人小兒，而後丈夫耆老者，則是崇本之義也。然小兒氣勢微弱，醫士欲留心救療，立功瘥難，今之學人，多不存意，良由嬰兒在於襁褓之內，乳氣腥臊，醫者操行英雄，詎肯瞻視，靜言思之，可為太息者矣。《短劇方》雲︰凡人年六歲以上為小，十六歲以上為少，（《巢源》、《外台》作十八以上為少），三十以上為壯（《巢源》、《外台》作二十以上為壯），五十以上為老。其六歲以下，經所不載，所以乳下嬰兒有病難治者皆為無所承據也。中古有巫妨（《巢源》作巫方）者，立小兒《顱囟經》，以占夭壽，判疾病死生，世相傳授，始有小兒方。逮於晉宋，江左推諸蘇家，傳習有驗，流於人間。齊有徐王者，也有《小兒方》三卷，故今之學人，頗得傳授。然徐氏位望隆重，何暇留心於少小，詳其方意，不甚深細，少有可采，未為至秘。今博採諸家及自經用有效者，以為此篇，凡百居家，皆宜達茲。
又曰︰小兒病與大人不殊，惟用藥有多少為異。其驚癇客忤解顱不行等八九篇合為此卷，下痢等餘方並散在諸篇，可披而得之。
凡生後六十日瞳子成，能咳笑應和人。百日任脈成，能自反覆，（一作百五十日。）百八十日尻骨成，能獨坐。二百一十日掌骨成，能匍匐。三百日臏骨成，能獨立。三百六十日膝骨成，能行。此其定法，若不能依期，必有不平之處。
凡兒生三十二日一變。六十四日再變，變且蒸。九十六日三變。一百二十八日四變，變且蒸。一百六十日五變。一百九十二日六變，變且蒸。二百二十四日七變。二百五十六日八變，變且蒸。二百八十八日九變。三百二十日十變，變且蒸。積三百二十日小蒸畢後，六十四日大蒸，蒸後六十四日複大蒸，蒸後一百二十八日複大蒸。凡小兒自生三十二日一變，再變為一蒸，凡十變而五小蒸，又三大蒸，積五百七十六日，大小蒸都畢，乃成人。小兒所以變蒸者，是榮其血脈，改其五臟，故一變，竟輒覺情態有異。其變蒸之候，變者上氣，蒸者體熱，變蒸有輕重，其輕者體熱而微驚，耳冷尻冷，上唇頭白泡起如魚目珠子，微汗出，其重者體壯熱而脈亂，或汗或不汗，不欲食，食輒吐，目白睛微赤，黑睛微白。又雲︰目者重，赤黑者微。變蒸畢，目睛明矣，此其証也。單變小微，兼蒸小劇，凡蒸平者五日而衰，遠者十日而衰，先期五日後之五日為十日之中，熱乃除耳。兒生三十二日一變，二十九日先期而熱，便治之如法，至三十六七日蒸乃畢耳。恐不解了，故重說之。且變蒸之時，不欲驚動，勿令旁多人，兒變蒸或早或晚不如法者多。又初變之時或熱甚者，違日數不歇，審計變蒸之日，當其時有熱微驚，慎不可治及灸刺，但和視之。若良久熱不可已，少與紫丸微下，熱歇便止。若於變蒸之中，加以時行溫病，或非變蒸時而得時行者，其診皆相似，惟耳及尻通熱，口上無白泡耳。當先服黑散以發其汗，汗出，溫粉粉之，熱當歇，便就瘥。若猶不都除，乃與紫丸下之。兒變蒸時若有寒加之，即寒熱交爭，腰腹夭糾，啼不止者，熨之則愈也。（熨法出下編炙粉絮熨者是。）變蒸與溫壯傷寒相似，若非變蒸，身熱耳熱尻亦熱，此乃為他病，可作餘治，審是，變蒸不得為餘治也。
又一法，凡兒生三十二日始變，變者身熱也。至六十四日再變，變且蒸，其狀臥端正也。至九十六日三變，定者候丹孔出而泄。至一百二十八日四變，變且蒸，以能咳笑也。至一百六十日五變，以成機關也。至一百九十二日六變，變且蒸，五機成也。至二百二十四日七變，以能匍匐也。至二百五十六日八變，變且蒸，以知欲學語也。至二百八十八日九變，以亭亭然也。凡小兒生至二百八十八日九變四蒸也，當其變之日，慎不可妄治之，則加其疾。
變且蒸者是兒送迎月也，蒸者甚熱而脈亂，汗出是也。近者五日歇，遠者八九日歇也。當是蒸上不可灸刺妄治之也。
治小兒變蒸，發熱不解，並挾傷寒溫壯，汗後熱不歇，及腹中有痰癖，哺乳不進，乳則吐，食癇，先寒後熱方。
代赭 赤石脂（各一兩） 巴豆（三十枚） 杏仁（五十枚）
上四味為末，巴豆、杏仁別研為膏，相和，更搗二千杵，當自相得，若硬，入少蜜同搗之，密器中收。三十日兒服如麻子一丸，與少乳汁令下，食頃後，與少乳勿令多，至日中當小下熱除。若未全除，明旦更與一丸。百日兒服如小豆一丸，以此準量增減。夏月多熱，善令發疹，二三十日輒一服佳。紫丸無所不療，雖下不虛人。
治小兒變蒸中挾時行溫病，或非變蒸時而得時行者方。
麻黃 杏仁（各半兩） 大黃（六銖）
上三味，先搗麻黃大黃為散，別研杏仁如脂，乃細細納散，又搗，令調和納密器中。一月兒服小豆大一枚，以乳汁和服，抱令得汗，汗出溫粉粉之，勿使見風。百日兒服如棗核，以兒大小量之。
凡乳母者，其血氣為乳汁也。五情善惡，悉是血氣所生也。其乳兒者，皆宜慎於喜怒。
夫乳母形色所宜，其候甚多，不可求備。但取不胡臭、癭 、氣嗽、 疥、痴癃、白禿、瘍、沈唇、耳聾、 鼻、癲癇，無此等疾者，便可飲兒也。師見其故灸瘢，便知其先疾之源也。
（論二首 凡十二事 相兒壽夭法）
論曰︰小兒初生，先以綿裹指，拭兒口中及舌上青泥惡血，此為之玉衡。（一作銜。）若不急拭，啼聲一發，即入腹成百疾矣。
兒生落地不作聲者，取暖水一器灌之，須臾當啼。兒生不作聲者，此由難產少氣故也，可取兒臍帶向身卻捋之，令氣入腹，仍呵之至百度，啼聲自發；亦可以蔥白徐徐鞭之，即啼。
兒已生即當舉之，舉之遲晚，則令中寒，腹內雷鳴，乃先浴之，然後斷臍，不得以刀割之，須令人隔單衣物咬斷，兼以暖氣呵七遍，然後纏結。所留臍帶，令至兒足趺上，短則中寒，令兒腹中不調，常下痢。若先斷臍，然後浴者，臍中水，臍中水則發腹痛。其臍斷訖，連臍帶中多有蟲，宜急剔撥去之，不爾入兒腹成疾。斷兒臍者，當令長六寸，長則傷肌，短則傷臟，不以時斷。若 汁不盡，則暖氣漸微，自生寒，令兒臍風。
生男宜用其父舊衣裹之，生女宜用其母故衣，皆勿用新帛為善，不可令衣過濃，令兒傷皮膚，害血脈，發雜瘡而黃，兒衣綿帛特忌濃熱，慎之慎之。凡小兒始生，肌膚未成，不可暖衣，暖衣則令筋骨緩弱，宜時見風日，若都不見風，則令肌膚脆軟，便宜中傷，皆當以故絮衣之，勿用新綿也。凡天和暖無風之時，令母將兒於日中嬉戲，數見風日，則血凝氣剛，肌肉牢密，堪耐風寒，不致疾病。若常藏在幃帳之中，重衣溫暖，譬猶陰地之草木，不見風日，軟脆不堪風寒也。
凡裹臍法，椎治白練令柔軟，方四寸，新綿濃半寸，與帛等合之，調其緩急，急則令兒吐。兒生二十日，乃解視臍。若十許日兒怒啼，似衣中有刺者，此或臍燥，還刺其腹，當解之易衣更裹。裹臍時閉戶下帳，燃火令帳中溫暖，換衣亦然，仍以溫粉粉之，此謂冬時寒也。若不愈，燒絳帛末粉之。若過一月臍有汁不愈，燒蝦蟆灰粉之，日三四次。若臍中水及中冷，則令兒腹絞痛，夭糾啼呼，面目青黑，此是中水之過，當炙粉絮以熨之，不時治護。
臍至腫者當隨輕重，重者便灸之，乃可至八九十壯，輕者臍不大腫，但出汁。時時啼呼者，搗當歸末和胡粉敷之，炙絮日熨之，至百日愈，以啼呼止為候。若兒糞青者冷也，與臍中水同。
兒洗浴斷臍竟抱畢，未可與朱蜜，宜與甘草湯。以甘草如手中指一節許，打碎，以水二合煮，取一合，以綿纏沾取，與兒吮之，連吮汁，計得一蜆殼入腹止，兒當快吐，吐去心胸中惡汁也。如得吐，餘藥更不須與。若不得吐，可消息計如飢渴，須臾更與之若前。所服及更與並不得吐者，但稍稍與之，令盡此一合止。如得吐去惡汁，令兒心神智慧無病也。飲一合盡都不吐者，是兒不含惡血耳，勿複與甘草湯，乃可與朱蜜以鎮心神，安魂魄也。
兒新生三日中，與朱蜜者不宜多，多則冷兒，脾胃冷腹脹，喜陰癇，氣急變噤痙而死。
新生與朱蜜法，以飛煉硃砂如大豆許，以赤蜜一蜆殼和之，以綿纏箸頭沾取，與兒吮之，得三沾止，一日令盡此一豆許，可三日與之，則用三豆許也，勿過此，則傷兒也。與朱蜜竟，可與牛黃如朱蜜多少也，牛黃益肝膽除熱，定精神止驚，辟惡氣，除小兒百病也。
新生三日後，應開腸胃，助穀神，可研米作濃飲，如乳酪濃薄，以豆大與兒咽之，頻咽三豆許止，日三與之，滿七日可與哺也。兒生十日始哺如棗核，二十日倍之，五十日如彈丸，百兒不勝穀氣，令生病，頭面身體喜生瘡，愈而複發，令兒弱難養。三十日後雖哺勿多，若不嗜食，勿強與之，強與之不消，複生疾病。哺乳不進者，腹中皆有痰癖也，當以四物紫丸微下，節哺乳，數日便自愈。小兒微寒熱，亦當爾利之，要當下之，然後乃瘥。
凡乳兒不欲太飽，飽則嘔吐，每候兒吐者，乳太飽也，以空乳乳之即消，日四。乳兒若臍未愈，乳兒太飽，令風中臍也。夏不去熱乳，令兒嘔逆；冬不去寒乳，令兒咳痢。母新房以乳兒，令兒羸瘦，交脛不能行。母有熱以乳兒，令變黃不能食。母怒以乳兒，令喜驚發氣疝，又令上氣疝癲狂。母新吐下以乳兒，令虛羸。母醉以乳兒，令身熱腹滿。
凡新生小兒，一月內常飲豬乳，大佳。
凡乳母乳兒，當先極，散其熱氣，勿令汁奔出，令兒噎，輒奪其乳，令得息，息已，複乳之，如是十返五返，視兒飢飽，節度，知一日中幾乳而足，以為常。又常捉去宿乳。兒若臥，乳母當以臂枕之，令乳與兒頭平乃乳之，令兒不噎。母欲寐則奪其乳，恐填口鼻，又不知飢飽也。
浴兒法︰
凡浴小兒湯極須令冷熱調和，冷熱失所，令兒驚，亦致五臟之疾也。凡兒冬不可久浴，浴久則傷寒。夏不可久浴，浴久則傷熱。數浴背冷，則發癇。若不浴，又令兒毛落。新生浴兒者，以豬膽一枚，取汁投湯中以浴兒，終身不患瘡疥。勿以雜水浴之。
兒生三日，宜用桃根湯浴，桃根、梅根、李根各二兩，枝亦得， 咀，以水三斗煮二十沸，去滓，浴兒，良，去不祥，令兒終身無瘡疥。
治小兒驚，辟惡氣，以艾虎湯浴，艾一斤，虎頭骨一枚，以水三斗煮為湯浴，但須浴則煮用之。
凡小兒初出腹有鵝口者，其舌上有白屑如米，劇者鼻中亦有之，此由兒在胞胎中受穀氣盛故也，或妊娠時嗜糯米使之然。治之之法以發纏箸頭沾井花水撩拭之，三日如此，便脫去，如不脫，可煮栗 汁，令濃，以綿纏箸頭拭之。若春夏無栗，可煮栗木皮，如用井花水法。
小兒初出腹有連舌，舌下有膜如石榴子中隔連其舌下，後喜令兒言語不發不轉也，可以爪摘斷之，微有血出無害；若血出不止，可燒發作灰末敷之，血便止也。
小兒出腹六七日後，其血氣收斂成肉，則口舌喉頰裡清淨也。若喉裡舌上有物，如蘆籜盛水狀者，若懸癰有脹起者，可以綿纏長針，留刃處如粟米許大，以刺決之，令氣泄，去青黃赤血汁也，一刺之止消息，一日未消者，來日又刺之，不過三刺，自消盡，餘小小未消，三刺亦止，自然得消也。有著舌下如此者，名重舌。有著頰裡及上 如此者，名重 。有著齒齦上者，名重齦。皆刺去血汁也。
小兒生輒死，治之法︰
當候視兒口中懸雍前上有泡者，以指摘取頭決，令潰去血，勿令血入咽，入咽殺兒，急急慎之。小兒初出腹，骨肉未斂，肌肉猶是血也，血凝乃堅成肌肉耳，其血沮敗不成肌肉，則使面目繞鼻口左右悉黃而啼，閉目聚口撮面，口中乾燥，四肢不能伸縮者，皆是血脈不斂也，喜不育。若有如此者，皆宜與龍膽湯也。（方出本卷驚癇篇。）
相兒壽夭法︰
兒初生叫聲連延相屬者，壽。
聲絕而複揚急者，不壽。
啼聲散，不成人。
啼聲深，不成人。
臍中無血者，好。
臍小者，不壽。
通身軟弱如無骨者，不壽。
鮮白長大者，壽。
自開目者，不成人。
目視不正數動者，大非佳。
汗血者，多厄不壽。
汗不流，不成人。
小便凝如脂膏，不成人。
頭四破，不成人。
常搖手足者，不成人。
早坐、早行、早齒、早語，皆惡性，非佳人。
頭毛不周匝者，不成人。
發稀少者強，不聽人（一作不聰）。
額上有旋毛，早貴，妨父母。
兒生枕骨不成者，能言而死。
尻骨不成者，能倨而死。
掌骨不成者，能匍匐而死。
踵骨不成者，能行而死。
臏骨不成者，能立而死。
身不收者，死。
魚口者，死。
股間無生肉者，死。
頤下破者，死。
陰不起者，死。
陰囊下白者，死；赤者，死。
卵縫通達黑者，壽。
論曰︰兒三歲以上，十歲以下，視其性氣高下，即可知其夭壽大略。兒小時識悟通敏過人者，多夭，大則頂、顏回之流是也。小兒骨法成就威儀回轉遲舒稍費人精神鵰琢者，壽。其預知人意迴旋敏速者，亦夭。即楊修、孔融之徒是也。由此觀之，夭壽大略可知也，亦猶梅花早發不睹歲寒，甘菊晚成終於年事，是知晚成者，壽之兆也。
（論三首 方十三首 灸法二十六首）
論曰︰少小所以有癇病及痙病者，皆由臟氣不平故也。新生即癇者，是其五臟不收斂，血氣不聚，五脈不流，骨怯不成也，多不全育。其一月四十日以上至期歲而癇者，亦由乳養失理，血氣不和，風邪所中也，病先身熱，掣驚啼叫喚而後發癇。脈浮者為陽癇，病在六腑，外在肌膚，猶易治也。病先身冷，不驚掣，不啼呼，而病發時，脈沉者，為陰癇，病在五臟，內在骨髓，極難治也。病發身軟時醒者，謂之癇也。身強直反張如弓不時醒者，謂之痙也，諸反張，大人脊下容側手，小兒容三指者，不可複治也。凡脈浮之與沉，以判其病在陰陽表裡耳。其浮沉複有大小滑澀虛實遲快諸証，各依脈形為治。
《神農本草經》說︰小兒驚癇有一百二十種，其証候微異於常，便是癇候也。初出腹，血脈不斂，五臟未成，稍將養失宜，即為病也。時不成人，其經變蒸之後有病，餘証並寬，惟中風最暴卒也。小兒四肢不好驚掣，氣息小異，欲作癇，及變蒸日滿不解者，並宜龍膽湯也。
凡小兒之癇有三種，有風癇，有驚癇，有食癇。然風癇、驚癇時時有耳，十兒之中未有一二是風驚者。凡是先寒後熱發者，皆是食癇也。驚癇當按圖灸之，風癇當與豬心湯，食癇當下，乃與紫丸佳，凡小兒所以得風癇者，緣衣暖汗出，風因入也。風癇者，初得之時，先屈指如數，乃發作者，此風癇也。驚癇者，起於驚怖，大啼乃發作者，此驚癇也。驚癇微者急持之，勿複更驚之或自止也。其先不哺乳，吐而變熱後發癇者，此食癇，早下則瘥，四味紫丸逐癖飲最良，去病速而不虛人，赤丸（方中本無赤丸，詳後，癖結脹滿篇第一方，紫雙丸用硃砂色當赤，疑即赤丸也）瘥快，病重者當用之。
凡小兒不能乳哺，當與紫丸下之。小兒始生，生氣尚盛，但有微惡，則須下之，必無所損，及其愈病，則致深益，若不時下，則成大疾，疾成則難治矣。凡下，四味紫丸最善，雖下不損人，足以去疾。若四味紫丸不得下者，當以赤丸下之。赤丸不下，當倍之。若已下而有餘熱不盡，當按方作龍膽湯稍稍服之，並摩赤膏（方見本篇末）。風癇亦當下之，然當以豬心湯下之。驚癇但按圖灸之，及摩生膏（方見本篇末），不可大下也，何者？驚癇心氣不定（一作足），下之內虛，益令甚爾。驚癇甚者，特為難治，故養小兒，常慎驚，勿令聞大聲，抱持之間，當安徐勿令驚怖。又天雷時，當塞兒耳，並作餘細聲以亂之也。
凡養小兒，皆微驚以長其血脈，但不欲大驚，大驚乃灸驚脈，若五六十日灸者，驚複更甚，生百日後灸驚脈乃善。兒有熱不欲哺乳，臥不安，又數驚，此癇之初也，服紫丸便愈，不愈複與之。兒眠時小驚者，一月輒一，以紫丸下之，減其盛氣，令兒不病癇也。
兒立夏後有病，治之慎勿妄灸，不欲吐下，但以除熱湯浴之，除熱散粉之（除熱湯、散，見下編傷寒條中），除熱赤膏摩之，又以膏塗臍中，令兒在涼處，勿禁水漿，常以新水飲之。
小兒衣甚薄，則腹中乳食不消，不消則大便皆醋臭，此欲為癖之漸也，便將紫丸以微消之，服法，先從少起，常令大便稀，勿大下也，稀後便漸減之，不醋臭，乃止藥也。
凡小兒冬月下無所畏，夏月下難瘥，然有病者，不可不下，下後腹中當小脹滿，故當節哺乳數日，不可妄下。又乳哺小兒常令多少有常劑，兒漸大當小小增之，若減少者，此腹中已有小不調也，便微服藥，勿複哺之，但當與乳，甚者十數日，微者五六日止，哺自當如常。
若都不肯食哺，而但欲乳者，此是有癖，為疾重要，當下之，不可不下，不下則致寒熱，或吐而發癇，或更致下痢，此皆病重不早下之所為也，此即難治矣。但先治其輕時，兒不耗損而病可速愈。
凡小兒屎黃而臭者，此腹中有伏熱，宜微將服龍膽湯。若白而醋臭者，此挾宿食不消也，當服紫丸，微者少與藥，令內消，甚者小增藥，令小下，皆複節乳哺數日，令胃氣平和，若不節乳哺，則病易複，複下之則傷其胃氣，令腹脹滿，再三下之尚可，過則傷矣。
凡小兒有癖，其脈大必發癇，此為食癇，下之便愈，當審候掌中與三指脈不可令起，而不時下致於發癇，則難療矣。若早下之，此脈終不起也，脈在掌中尚可早療，若至指則病增矣。
凡小兒腹中有疾生，則身寒熱，寒熱則血脈動，動則心不定，心不定則易驚，驚則癇發速也。
夫癇，小兒之惡病也，或有不及求醫而致困者也。然氣發於內，必先有候，常宜審察其精神，而探其候也。
手白肉魚際脈黑者，是癇候；魚際脈赤者，熱；脈青大者，寒；脈青細為平也。
鼻口乾燥，大小便不利，是癇候。
眼不明上視喜陽，是癇候。
耳後完骨上有青絡盛，臥不靜，是癇候，青脈刺之令血出也。
小兒發逆上啼笑面暗，色不變，是癇候。
鼻口青時小驚，是癇候。
目閉青時小驚，是癇候。
身熱頭常汗出，是癇候。
身熱吐 而喘，是癇候。
身熱目時直視，是癇候。
喜欠，目上視，是癇候。
身熱，目視不精，是癇候。
目瞳子卒大黑於常，是癇候。
臥惕惕而驚，手足振搖，是癇候。
臥夢笑，手足動搖，是癇候。
意氣下而妄怒，是癇候。
咽乳不利，是癇候。
身熱小便難，是癇候。
吐痢不止，厥痛時起，是癇候。
弄舌搖頭，是癇候。
以上諸候二十條，皆癇之初也，見其候，便抓其陽脈所應灸，抓之皆重手，令兒驟啼，及足絕脈，亦依方與湯。直視瞳子動，腹滿轉鳴下血，身熱口禁不得乳，反張脊強，汗出發熱，為臥不悟，手足掣，善驚，凡八條，癇之劇者也，如有此，非複湯抓所能救，便當時灸之。論曰︰若病家始發便來詣師，師可診候，所解為法作次序治之，以其節度首尾取瘥也。病家已經雜治無次序，不能製病，病則變異其本候，師便不知其前証虛實，只依後証作治，亦不得瘥也。要應精問察之，為前師所配依，取其前蹤跡以為治，乃無逆耳。前師處湯本應數劑乃瘥，而病家服一兩劑未效，便謂不驗，以後更問他師，師不尋前人為治寒溫次序，而更為治，而不次前師治則弊也。或前已下之，後須平和療以接之，而得瘥也；或前人未下之，或不去者，或前治寒溫失度，後人應調治之，是為治敗病，皆須邀射之，然後免耳。不依次第，及不審察，必及重弊也。
治嬰兒出腹，血脈盛實，寒熱溫壯，四肢驚掣，發熱大吐者。若已能進哺，中食實不消，壯熱及變蒸不解，中客人鬼氣，並諸驚癇，方悉主之。十歲以下小兒皆服之，小兒龍膽湯第一。此是新出腹嬰兒方，若日月長大者，以次依此為例，若必知客忤及有魃氣者，可加各如龍膽多少也，一百日兒加三銖，二百日兒加六銖，一歲兒加半兩，餘藥皆準耳。
龍膽 鉤藤皮 柴胡 黃芩 桔梗 芍藥 茯苓（一作茯神） 甘草（各六銖） 蜣螂（二枚） 大黃（一兩）
上十味咀，以水一升，煮取五合為劑也，服之如後節度。藥有虛實，虛藥宜足數合水也。兒生一日至七日，分一合為三服；兒生八日至十五日，分一合半為三服；生十六日至二十日，分二合為三服；兒生二十日至三十日，分三合為三服；兒生三十日至四十日，盡以五合為三服。皆得下即止，勿再服也。
治少小風癇積聚腹痛夭矯二十五癇方。
大黃 人參 細辛 乾薑 當歸 甘皮（各三銖）
上六味 咀，以水一升煮取四合，服之如棗許大，日三。
治小兒風癇，胸中有痰方。
白羊蘚（三銖，即白蘚皮） 蚱蟬（二枚） 大黃（四銖） 甘草 鉤藤皮 細辛（各二銖） 牛黃（如大豆四枚） 蛇蛻皮（一寸）
上八味 咀，以水二升半，煮取一升二合，分五服，日三。若服已盡而癇不斷者，可更加大黃、鉤藤各一銖，以水漬藥半日，然後煮之。
治小兒猝中風惡毒，及久風四肢角弓反張不隨，並 曳僻不能行步方。
麻黃 甘草 桂心（各一兩） 川芎 葛根 升麻 當歸 獨活（各十八銖） 人參 黃芩 石膏（各半兩） 杏仁（二十枚）
上十二味 咀，以水六升煮麻黃，去上沫，乃納諸藥，煮取一升二合，三歲兒分為四服，一日令盡，少取汗，得汗以粉粉之。
治小兒中風，惡痱不能語，口眼了戾，四肢不隨方。
石膏（一合） 麻黃（八銖） 甘草 射干 桂心 芍藥 當歸（各四銖） 細辛（二銖）
上八味 咀，以水三升半，先煮麻黃三沸，去上沫，納餘藥，煮取一升，三歲兒分四服，日三。
治少小中風，狀如欲絕湯方︰
大黃 牡蠣 龍骨 栝蔞根 甘草 桂心（各十二銖） 赤石脂 寒水石（各六銖）
上八味 咀，以水一升納藥重半兩煮，再沸，絞去滓，半歲兒服如雞子大一枚，大兒盡服，入口中即愈，汗出粉之，藥無毒可每日二服。有熱加大黃，不汗加麻黃，無寒水石，朴硝代之。
治少小中風，手足拘急方。
石膏（如雞子大一枚，碎） 真珠（一兩）
上以水二升煮石膏五六沸，納真珠，煮取一升，稍稍分服。
治少小中風，脈浮發熱自汗出，項強，鼻鳴，乾嘔方（即傷寒篇，本方見於十一
治少小新生中風方。
驢毛（取背前交脊上會中拔取如手拇指大一把） 麝香（二豆大）
上以乳汁和，銅器中微火煎，令焦熟出，為末。小兒不能飲，以乳汁和之，葦筒貯瀉著咽中，然後飲乳令入腹。
治少小有風癇疾，至長不除，或遇天陰節變便發動，食飲堅強亦發。百脈攣縮，行步不正，言語不便者，服之永不發方。
茵芋葉 鉛丹 秦艽 鉤藤皮 石膏 杜蘅 防葵（各一兩） 菖蒲 黃芩（各一兩半） 松蘿（半兩） 蜣螂（十枚） 甘草（三兩）
上十二味為末，蜜丸小豆大，三歲以下服五丸，三歲以上服七丸，五歲以上服十丸，十歲以上可至十五丸。
治小兒驚癇百病鎮心氣方。
銀屑（十二銖） 水銀（二十銖） 牛黃（六銖） 大黃（六分） 茯苓（三分） 茯神 遠志 防己 白蘞 雄黃 人參 芍藥（各二分） 紫石英 真珠 防葵 鐵精（各四分）
上十六味，先以水銀和銀屑如泥，別治諸藥和丸。二歲兒如麻子二丸，隨兒大小增之。
一方無牛黃。
治少小心腹熱除熱方。
丹參 雷丸 芒硝 戎鹽 大黃（各二兩）
上五味 咀，以苦酒半升浸四鐘一宿，以成煉豬肪一斤煎，三上三下，去滓，乃納芒硝，膏成，以摩心下，冬夏可用。一方但用丹參雷丸，亦佳。
治少小新生肌膚幼弱，喜為風邪所中，身體壯熱，或中大風，手足驚
甘草 防風（各一兩） 白朮 桔梗（各二十銖） 雷丸（二兩半）
上五味 咀，以不中水豬肪一斤煎為膏，以煎藥，微火上煎，消息視稠濁，膏成，去滓，取如彈丸大一枚，炙手以摩兒百遍，寒者更熱，熱者更寒，小兒雖無病，早起常以膏摩囟上及手足心，甚辟風寒。
論曰︰小兒新生無疾，慎不可逆針灸之，如逆針灸，則忍痛動其五臟，因喜成病。河洛關中土地多寒，兒喜病痙，其生兒三日，多逆灸以防之，又灸頰以防噤，有噤者舌下脈急，牙車筋急，其土地寒，皆決舌下去血，灸頰以防噤也。吳蜀地溫，無此疾也。古方既傳之，今人不詳南北之殊，便按方而用之，是以多害於小兒也。所以田舍小兒，任其自然皆得，無有夭橫也。
小兒驚啼，眠中四肢掣動，變蒸未解，慎不可針灸抓之，動其百脈，仍因驚成癇也，惟陰癇噤痙可針灸抓之。
凡灸癇，當先下兒使虛，乃承虛灸之。未下有實而灸者，氣逼前後不通，殺人。
癇發平旦者，在足少陽。晨朝發者，在足厥陰。日中發者，在足太陽。黃昏發者，在足太陰。人定發者，在足陽明。夜半發者，在足少陰。
上癇發時病所在，視其發早晚，灸其所也。夫癇有五臟之癇，六畜之癇，或在四肢，或在腹內，當審其候，隨病所在灸之，雖少必瘥，若失其要，則為害也。
肝癇之為病面青，目反視，手足搖，灸足少陽、厥陰各三壯。
心癇之為病面赤，心下有熱，短氣息微數，灸心下第二肋端宛宛中，此為巨闕也，又灸手心主及少陰各三壯。
脾癇之為病，面黃腹大，喜痢，灸胃脘三壯，挾胃脘旁灸二壯，足陽明、太陰各二壯。
肺癇之為病，面目白，口沫出，灸肺俞三壯，又灸手陽明、太陰各二壯。
腎癇之為病，面黑，正直視不搖如屍狀，灸心下二寸二分三壯，又灸肘中動脈各二壯，又灸足太陽、少陰各二壯。
膈癇之為病，目反，四肢不舉，灸風府，又灸頂上鼻人中下唇承漿，皆隨年壯。
腸癇之為病，不動搖、灸兩承山，又灸足心兩手勞宮，又灸兩耳後完骨，各隨年壯，又灸臍中五十壯。
上五臟癇証候。
馬癇之為病，張口搖頭，馬鳴欲反折，灸項風府、臍中三壯，病在腹中，燒馬蹄末，服之良。
牛癇之為病，目正直視腹脹，灸鳩尾骨及大椎各三壯，燒牛蹄末，服之良。
羊癇之為病，喜揚目吐舌，灸大椎上三壯。
豬癇之為病，喜吐沫，灸完骨兩旁各一寸七壯。犬癇之為病，手足攣，灸兩手心一壯，灸足太陽一壯，灸肋戶一壯。
雞癇之為病，搖頭反折，喜驚自搖，灸足諸陽各三壯。
上六畜癇証候。
小兒暴癇，灸兩乳頭，女兒灸乳下二分。
治小兒暴癇者，身軀正直如死，及腹中雷鳴，灸太倉及臍中上下兩旁各一寸，凡六處，又灸當腹度取背，以繩繞頸下至臍中竭，便轉繩向背順脊下行，盡繩頭，灸兩旁各一寸五壯。
若面白啼聲色不變，灸足陽明、太陰。
若目反上視，眸子動，當灸囟中，取之法，橫度口盡兩吻際，又橫度鼻下亦盡兩邊，折
去鼻度半，都合口為度，以額上發際上行度之。灸度頭一處，正在囟上未合骨中，隨手動者是，此最要處也。次灸當額上入發二分許，直望鼻為正。次灸其兩邊，當目瞳子直上入發際
二分許。次灸頂上回毛中。次灸客主人穴在眉後際動脈是。次灸兩耳門，當耳開口則骨解開
動張陷是也。次灸兩耳上，卷耳取之，當卷耳上頭是也；一法大人當耳上橫三指，小兒各自取其指也。次灸兩耳後完骨上青脈，亦可以針刺令血出。次灸玉枕，項後高骨是也。次灸兩風池，在項後兩轅動筋外發際陷中是也。次灸風府，當項中央發際，亦可與風池三處高下相等。次灸頭兩角，兩角當回毛兩邊起骨是也。
上頭部凡十九處，兒生十日可灸三壯，三十日可灸五壯，五十日可灸七壯，病重俱灸之。
輕者灸囟中、風池、玉枕也，艾使熟，炷令平正著肉，火勢乃至病所也；艾若生，炷不平正，不著肉，徒灸多炷，故無益也。
若腹滿短氣轉鳴，灸肺募，在兩乳上第二肋間宛宛中，懸繩取之，當瞳子是。次灸膻中。
次灸胸堂。次灸臍中。次灸薜息，薜息在兩乳下第一肋間宛宛中是也。次灸巨闕，大人去鳩尾下一寸，小兒去臍作六分分之，去鳩尾下一寸是也，並灸兩邊。次灸胃脘。次灸金門，金門在穀道前囊之後當中央是也，從陰囊下度至大孔前，中分之。
上腹部十二處，胸堂、巨闕、胃脘，十日兒可灸三壯，一月以上可五壯，陰下縫中可三壯，或雲隨年壯。
若脊強反張、灸大椎，並灸諸臟俞及督脊上當中，從大椎度至窮骨，中屈，更從大椎度之，灸度下頭，是督脊也。
上背部十二處，十日兒可灸三壯，一月以上可灸五壯。若手足掣 驚者，灸尺澤，次灸陽明，次灸少商，次灸勞宮，次灸心主，次灸合谷，次灸三間，次灸少陽。
上手部十六處，其要者陽明，少商，心主，尺澤，合谷，少陽也，壯數如上。
又灸伏兔，次灸三裡，次灸腓腸，次灸鹿溪，次灸陽明，次灸少陽，次灸然谷。
上足部十四處，皆要可灸，壯數如上。手足陽明，謂人四指，凡小兒驚癇皆灸之。若風病大
（論二首 方二十七首 灸法一首）
論曰︰少小所以有客忤病者，是外人來氣息忤之，一名中人，是為客忤也。雖是家人，或別房異戶，雖是乳母及父母或從外還，衣服經履鬼神粗惡暴氣，或牛馬之氣，皆為忤也。
執作喘息乳氣未定者，皆為客忤。其乳母遇醉或房勞，喘後乳兒最劇，能殺兒也，不可不慎。
凡諸乘馬行，得馬汗氣臭，未盥洗易衣裝便向兒邊，令兒中馬客忤。兒卒見馬來，及聞馬鳴驚，及馬上衣物馬氣，皆令小兒中馬客忤。慎護之，特重一歲兒也。
凡小兒衣，布帛綿中不得有頭發，履中亦爾，白衣青帶，青衣白帶，皆令中忤。
凡非常人及諸物從外來，亦能驚小兒至致病。欲防之法，諸有從外來人及有異物入戶，當將兒避之，勿令見也，若不避者，燒牛屎，令常有煙氣置戶前，則善。
小兒中客為病者，無時不有此病也。而秋初一切小兒皆病者，豈是一切小兒悉中客邪。
夫小兒所以春冬少病，秋夏多病者，秋夏小兒陽氣在外，血脈嫩弱，秋初夏末，晨夕時有暴冷，小兒嫩弱，其外則易傷，暴冷折其陽，陽結則壯熱，胃冷則下痢，是故夏末秋初，小兒多壯熱而下痢，未必皆是中客及魃也。若治少小法，夏末秋初常宜候天氣溫涼也。有暴寒卒冷者，其少小則多患壯熱而下痢也，慎不可先下之，皆先殺毒後下之耳。
《玄中記》雲，天下有女鳥，名曰姑獲（《肘後》、《子母秘錄》作烏獲），一名天帝女，一名隱飛鳥，一名夜行游女，又名釣星鬼，喜以陰雨夜過飛鳴，徘徊人村裡，喚得來者是也。
鳥純雌無雄不產，陰氣毒化生，喜落毛羽於人中庭，置兒衣中，便令兒作癇，病必死，即化為其兒也。是以小兒生至十歲，衣被不可露也，七八月尤忌。
凡中客忤之為病，類皆吐下青黃白色，水穀解離腹痛天糾，面色變易，其候似癇，但眼不上插耳，其脈急數者是也，宜與龍膽湯下之，加人參當歸，各如龍膽稱分等多少也。
小兒中客，急視其口中懸雍左右，當有青黑腫脈核如麻豆大，或赤或白或青，如此便宜用針速刺潰去之，亦可爪摘決之，並以綿纏釵頭拭去血也。
少小中客之為病，吐下青黃赤白汁，腹中痛，及反倒偃側，喘似癇狀，但目不上插少睡耳，面變五色，其脈弦急，若失時不治，小久則難治矣。欲療之方︰
用豉數合，水拌令濕，搗熟丸如雞子大，以摩兒囟及手足心，各五六遍畢，以丸摩兒心及治少小中客忤，項強欲死方︰
取衣中白魚十枚，為末以敷母乳頭上，令兒飲之，入咽立愈。（一方二枚著兒母手，掩兒臍中，兒吐下愈，亦以摩兒項及脊強處。）
又方 吞麝香大豆許，立愈。
治小兒卒中忤方︰
剪取驢前膊胛上旋毛，大如彈子，以乳汁煎之，令毛消藥成，著乳頭飲之，下喉即愈。
又方 燒母衣帶三寸，並發合乳汁，服之。
又方 取牛鼻津服之。或牛口沫敷乳頭，飲之。
治小兒寒熱及赤氣中人方。
取豬後足懸蹄，燒末搗篩，以飲乳汁一撮，立效
治少小猝中客忤，不知人者方︰
取熱馬屎一丸，絞取汁飲兒，下咽便愈。亦治中客忤而□啼，面青腹強者。
治少小中忤方。
馬通三升，燒令煙絕，以酒一斗煮三沸去滓，浴兒即愈。
治小兒中人忤，□啼面青腹強者方。
豬通二升，以熱湯灌之，適寒溫浴兒。
治少小客忤，二物黃土塗頭方︰
取灶中黃土、蚯蚓屎等分搗，合水和如雞子黃大，塗兒頭上及五心，良。一方雲用雞子清和如泥。
治小兒卒客忤方︰
銅鏡鼻燒令赤，著少許酒中，大兒飲之，小兒不能飲者含與之，即愈。
治小兒中馬客忤而吐不止者方︰
灸手心主間使大都隱白三陰交各三壯，可用粉丸如豉法，並用唾，唾而咒之，咒法如下。
咒客忤法︰咒曰︰摩家公，摩家母，摩家子兒苦客忤，從我始，扁鵲雖良不如善唾。良咒訖，棄丸道中。
又法︰取一刀橫著灶上，解兒衣，發其心腹訖，取刀持向兒咒之唾，輒以刀向心腹，啡啡曰（音非出唾貌），煌煌日，出東方，背陰向陽，葛公葛公，不知何公，子來不視，去罔顧，過與生人忤，樑上塵，天之神，戶下土，鬼所經，大刀環犀對灶君。二七唾客愈。兒驚唾啡啡如此。二七啡啡，每唾以刀擬之咒，當三遍乃畢，用豉丸如上法，五六遍訖，取此丸破
視其中有毛，棄丸道中，客忤即愈矣。
小兒魃法︰
論曰︰凡小兒有魃病者，是婦人懷娠，有惡神導其腹中胎，妒嫉他小兒令病也。魃者，小鬼也（音奇），妊娠婦人不必悉招魃魅，人時有此耳。魃之為疾，喜微微下痢，寒熱或有去來，毫毛鬢發□不悅，是其証也，宜服龍膽湯。凡婦人先有小兒未能行，而母又孕，使兒飲此乳，亦作 也，令兒黃瘦骨立，發落壯熱，是其証也。
治魃方︰ 炙伏翼，熟咀哺之。
又方 燒伏翼末，飲服之。
又方 以水二升煮 蓄、冬瓜各四兩，取浴之。
治少小客魃挾實方。
白蘚皮 大黃 甘草（各一兩） 芍藥 茯苓 細辛 桂心（各十八銖）
上七味 咀，以水二升，煮取九合，分三服。
小兒夜啼︰
治小兒五驚夜啼方（崔氏名五驚丸）。
龍角（六銖） 牡蠣（一作牡丹） 川大黃（各九銖） 黃芩（半兩） 蚱蟬（二枚） 牛黃（如小豆五枚）
上六味末，蜜丸如麻子，蓐裡兒服二丸，隨兒大小增減。
治小兒夜啼，至明即安寐方。
川芎 白朮 防己（各半兩）
上三味治下篩，以乳和與兒服之，量多少，又以兒母手掩臍中，亦以摩兒頭及脊，驗。
二十日兒未能服散者，以乳汁和之，服如麻子一丸。兒大能服藥者，以意斟酌之。
治少小夜啼方。
前胡隨多少搗末，蜜和丸如大豆，服一丸，日三，稍加至五六丸，以瘥為度。
治小兒暴驚啼絕死，或有人從外來，邪氣所逐，令兒得疾，眾醫不治方。
川椒 左顧牡蠣（各六銖碎）
上二味以醋漿水一升，煮取五合，每服一合。
又方 伏龍肝 交道中土（各一把）
上二味治下篩，水和少許飲之。
又方 取馬骨燒灰，敷乳上飲，兒啼即止。治小兒夜啼不已，醫所不治者方︰
取野狼屎中骨，燒灰為末，水服如黍米粒大二枚，即定。
又方 燒 皮三寸灰，著乳頭飲之。
治小兒驚啼方︰
取雞屎白熬末，以乳服之，佳。
又方 酒服亂髮灰，良。
又方 以妊娠時食飲偏有所思者物，哺兒則愈。
（論一首 方三十首 灸法一首）
論曰︰夫小兒未能冒涉霜雪，乃不病傷寒也，大人解脫之久，傷於寒冷，則不論耳，然天行非節之氣，其亦得之，有時行疾疫之年，小兒出腹，但患斑者也，治其時行節度，故如大人法，但用藥，分劑少異，藥小冷耳。
治小兒未滿百日傷寒，鼻衄身熱嘔逆方。
麥門冬（十八銖） 石膏 寒水石 甘草（各半兩） 桂心（八銖）
上五味 咀，以水二升半，煮取一升，每服一合，日三。
治少小傷寒方。
芍藥 黃芩 升麻 葛根（各半兩）
上四味 咀以水三升，煮取九合，去滓，分五服，期歲以上，分三服。
治少小傷寒，發熱咳嗽，頭面熱者方。
麻黃 生薑 黃芩（各一兩） 甘草 桂心 石膏 芍藥（各半兩） 杏仁（十枚）
上八味 咀，以水四升，煮取一升半，分二服，兒若小以意減之。
治小兒傷寒方︰葛根汁 淡竹瀝（各六合）
上二味相和，二三歲兒分三服，百日兒斟酌服之，不宜生，煮服佳。
治小兒時氣方︰桃葉三兩搗，以水五升，煮十沸，取汁，日五六遍淋之，若複發，燒雄鼠屎二枚，燒水調服之。
治小兒傷寒，病久不除，瘥後複劇，瘦瘠骨立方。
五味子（十銖） 麥門冬 黃連 黃芩 大黃 前胡（各六銖） 芒硝（五銖） 石膏 （一兩）
上十味 咀，以水三升，煮取一升半，服二合，得下便止，計大小增減之。
治少小傷寒方。
莽草（半斤） 牡蠣（四兩） 雷丸（三十枚） 大黃（一兩） 蛇床子（一升）
上五味 咀以水三斗，煮取斗半，適寒溫以浴兒，避眼及陰。
又方 治小兒猝寒熱，不佳，不能服藥方。
莽草 丹參 桂心（各三兩） 菖蒲（半斤） 雷丸（一升） 蛇床子（二兩）
上六味 咀以水二斗，煮三五沸，適寒溫以浴兒，避眼及陰。
治小兒忽寒熱方。
雷丸（二十枚） 大黃（四兩） 黃芩（一兩） 苦參 石膏（各三兩） 丹參（二兩）
上六味 咀，以水二斗，煮取一斗半浴兒，避眼及陰，浴訖以粉粉之，勿濃衣，一宿複浴。
治少小身熱方。
李葉隨多少， 咀，以水煮，去滓，浴兒，良。
治小兒生一月至五月，乍寒乍熱方。
柳枝細切，煮取汁洗兒，若渴，絞冬瓜汁服之。
治小兒壯熱羸瘠方。
青木香（四兩） 麻子仁 竹葉（各一升） 虎骨（五兩） 白芷（三兩）
上五味 咀，以水二斗，煮取一斗，稍稍浴兒。
治少小身體壯熱，不能服藥方。
寒水石 芒硝 滑石 石膏 赤石脂 青木香 大黃 甘草 黃芩 防風 川芎 麻黃根
上各等分，合治下篩，以粉一升，藥屑三合相和，複以篩篩之，以粉兒身，日三。
治小兒暴有熱，得之二三日者方。
李根 桂心 芒硝（各十八銖） 麥門冬 甘草（各一兩）
上五味 咀，以水三升，煮取一升，分五服。
治小兒傷寒，變熱毒病，身熱面赤，口燥，心腹堅急，大小便不利，或口瘡者，或因壯熱，便四肢攣掣驚，乃成癇疾，時發時醒，醒後身熱如火者，悉主之方。
升麻 白薇 麻黃 葳蕤 柴胡 甘草（各半兩） 黃芩（一兩） 朴硝 大黃 鉤藤（各六銖）
上十味 咀，以水三升先煮麻黃去上沫，納諸藥煮，取一升。兒生三十日至六十日，一服二合；六十日至百日，一服二合半；百日至二百日，一服三合。
治小兒肉中挾宿熱，瘦瘠，熱進退休作無時方。
大黃 甘草 芒硝（各半兩） 桂心（八銖） 石膏（一兩） 大棗（五枚）
上六味 咀，以水三升，煮取一升，每服二合。
又方 治小兒腹大短氣，熱有進退，食不安穀為不化方。
大黃 黃芩 甘草 麥門冬 芒硝（各半兩） 石膏（一兩） 桂心（八銖）
上七味 咀，以水三升，煮取一升半，分三服。期歲以下小兒作五服。
治小兒潮熱方。
蜀漆 甘草 知母 龍骨 牡蠣（各半兩）
上五味 咀，以水四升，煮取一升，去滓，一歲兒少少溫服半合，日再。
治小兒夏月患腹中伏熱，溫壯來往，或患下痢，色或白或黃，三焦不利方。
竹葉（切） 小麥（各五合） 柴胡 麥門冬 人參 甘草（各半兩） 茯苓（十八銖）黃芩（一兩六銖）
上八味 咀，以水四升，煮竹葉小麥，取三升，去竹葉小麥，下諸藥煮，取一升半，分三服。若小兒夏月忽壯熱燒人手，洞下黃溏，氣力 然，脈極洪數，用此方加大黃二兩，再服得下，即瘥。
又方 治五六歲兒溫壯，腹中急滿，息不利，或有微腫，亦中極羸，不下飲食，堅痞，手足逆冷方。
竹葉（切一升） 小麥（半升） 甘草 黃芩 栝蔞根 澤瀉 茯苓 知母 白朮 大黃（各一兩） 桂心（二銖） 生薑（一兩半） 人參 麥冬 半夏（各二兩） 當歸（十八銖）
上十六味 咀，以水七升，煮竹葉、小麥，取四升，去滓，納諸藥煎，取一升六合，分四服。
治小兒連壯熱，實滯不去，寒熱往來，微驚悸方︰
大黃（一兩） 黃芩 栝蔞根 甘草（各十八銖） 滑石（二兩） 桂心 牡蠣 人參 龍骨
上十二味 咀，以水四升，煮取一升半，每服三合，一日一夜令盡，雖吐亦與之。（一本加紫石英半兩。）
治小兒春秋月晨夕中暴冷，冷氣折其四肢，熱不得泄，則壯熱冷氣入胃，變下痢，或欲赤白滯起數去，小腹脹痛極壯熱，氣脈洪大，或急數者，服之熱便歇，下亦瘥也，但壯熱不吐下者，亦主之方。
葛根 黃芩 茯苓 桔梗 芍藥 白朮 本 大黃 甘草（各六銖）
上九味 咀，以水二升，煮取五合，服法如前篇龍膽湯下，量兒大小以意服之。
治小兒寒熱進退，啼呼腹痛方。
生地黃 桂心（各二兩）
上二味 咀以水三升，煮取一升，期歲以下服二合，以上三合。一方七味，有芍藥、寒水石
又方 治小兒傷寒發黃方。
搗土瓜根汁三合，服之。
又方 搗韭根汁，澄清，取如大豆許，滴兒鼻中，即出黃水，瘥。
又方 搗青麥汁服之。
又方 小豆（三七枚） 瓜蒂（二七枚） 糯米（四十枚）
上三味為末，吹入鼻中。
治少小有熱不汗方。
粉（半斤） 雷丸（四兩）
上搗為細末和下篩，以粉兒身。
二物茯苓粉散
治少小頭汗方。
茯苓 牡蠣（各四兩）
上治下篩，以粉八兩，合搗為散，有熱輒以粉，汗即止。
治少小盜汗方。
黃連 牡蠣 貝母（各十八銖）
上以粉一升，合搗下篩，取粉兒身，佳。
此由心臟熱之所感，宜服此方。
犀角（十八銖） 茯神（一兩） 麥門冬（一兩半） 甘草（半兩） 白朮（六銖）
上五味 咀，以水九合，煎取四合，分服。加龍齒一兩，佳。
治小兒溫瘧。
恆山（切一兩） 小麥（三合） 淡竹葉（切一升）
上三味以水一升半，煮取五合，量兒大小分服。
又方 鹿角末 臨發時先服一錢匕。
又方 燒鱉甲灰，以酒服一錢匕，至發時服三匕，並以火炙身。
又方 燒雞 中黃皮為末，和乳與服，男雄女雌。
又方 灸兩乳下一指，三壯。
