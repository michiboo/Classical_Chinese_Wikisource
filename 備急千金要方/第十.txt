（凡七類）
（論一首 方五十一首灸法一首）論曰︰凡除熱解毒無過苦酸之物，故多用苦參、青葙、艾、梔子、葶藶、苦酒、烏梅之屬，是其要也，夫熱盛非苦酸之物不解也。熱在身中，既不時治，治之又不用苦酸之藥，此如救火不以水也，必不可得脫免也。又曰，今諸療多用辛甘，薑、桂、人參之屬，此皆貴價難得，常有比行求之，轉以失時。而苦參、葶藶、青葙、艾之屬，所在盡有，除熱解毒最良，勝於向之貴價藥也。前後數參並用之，得病內熱者，不必按藥次也，便以青葙、苦參、艾、苦酒療之，但稍與促其間，無不解也。扁鵲曰︰病在腠理，湯熨之所及。病在血脈，針石之所及。病在骨髓，無可奈何？而凡醫治病或言且待使病成乃頓去之，此為妄矣，當預約束家中及所部曲，具語解此意，使有病者知之為要。
治溫氣病欲死方︰
苦參一兩，以酒二升煮取一升，盡飲之，當吐，則除諸毒病，服之覆取汗皆愈（張文仲及《肘後》雲，治熱毒氣垂死，破棺千金湯。）
治熱病五六日以上方。
苦參（三兩） 黃芩（二兩） 生地黃（八兩）
上三味 咀，以水八升煎取二升，適寒溫服一升，日再。
治時行毒病七八日，熱積聚胸中煩亂欲死，起死人拓湯方。
芫花一升，以水三升煮取一升半，漬故布敷胸上，不過三敷，熱即除，當溫暖四肢護厥逆也。
治傷寒中風五六日以上，但胸中煩，乾嘔方。
栝蔞實（一枚） 黃芩 甘草（各三兩） 生薑（四兩） 大棗（十二枚） 柴胡（八兩）
上六味 咀，以水一斗二升煮取五升，絞去滓，適寒溫服一升，日三。
治傷寒後嘔噦反胃及乾嘔不下食方。
生蘆根（切） 青竹茹（各一升） 生薑（三兩） 粳米（三合）
上四味，以水七升先煮千里鞋底一隻，取五升澄清，下藥煮取二升半，隨便飲，不瘥，重作取瘥。
治傷寒後嘔噦方︰通草（三兩） 生蘆根（切，一升） 橘皮（一兩） 粳米（三合）
上四味 咀，以水五升煮取二升，隨便稍飲，不瘥更作，取瘥止。
治傷寒後虛羸少氣嘔吐方︰
石膏 麥冬 半夏（各一升） 竹葉（二把） 人參（二兩）
上五味 咀，以水一斗煮取六升，去滓，納粳米一升，米熟湯成，飲一升，日二服。
一方加生薑五兩。（此方是仲景竹葉湯方，前卷汗後門中已有，但少甘草，分兩小別。）
治毒熱攻手足赤腫 熱疼痛欲脫方︰
煮馬屎若羊屎汁漬之，日三度。
又方 濃煮虎杖根，適寒溫以漬手足令至踝上一尺止。
又方 稻穰灰汁漬之。
又方 取好酒煮苦參漬之。
又方 豬膏和羊屎塗之亦佳。
又方 取常思草絞取汁漬之（一名蒼耳。）
治時行熱毒變作赤色癰疽丹疹、熱毒赤腫及眼赤痛生障翳方。
漏蘆 連翹 黃芩 麻黃 白蘞 甘草（各二兩） 枳實 大黃（各三兩）
上九味 咀，以水九升煮取三升，分三服，相去如人行五里久，更服。熱盛者可加芒硝二兩。
治傷寒五六日斑出方。
豬膽 苦酒（各三合） 雞子（一枚）
上三味合煎三沸，強者盡服之，羸者須煎六七沸，分為二服，汗出即愈。
治人及六畜時氣熱病豌豆瘡方︰
濃煮黍穰汁洗之。一莖是 穰，即不瘥，瘡若黑者，搗蒜封之。
又方 煮芸苔洗之。
治熱病後豌豆瘡方︰
黃連三兩，以水二升煮取八合，頓服之。
又方 真波斯青黛大如棗，水服之瘥。
又方 青木香二兩，以水三升煮取一升，頓服之愈。
又方 小豆末、雞子白和敷之。
治瘡出煩疼者方。
青木香（二兩） 薰陸香 礬石 丁香（各一兩） 麝香（半兩）
上五味 咀，以水四升煮取一升半分再服。熱毒盛者加犀角一兩，無犀角以升麻代之。
病輕者去礬石，神驗。
又方 芒硝和豬膽塗上勿動，痂落無痕，仍臥黃土末上良。此病小便澀有血者，內壞瘡皆黑靨，不出膿者死，不治也。
治內發瘡盛方︰
酢（四合） 大豬膽（一具）
上二味合煎三沸，服一合，日五，服之良。
治豌豆瘡初發覺欲作者方︰
煮大黃五兩，服之愈。
治時行病發瘡方︰
取好蜜遍身摩瘡上，亦可以蜜煎升麻摩之並數數食之。
又方 灸兩手腕研子骨尖上三壯，男左女右。
治傷寒鼻衄肺間有餘熱故也，熱因血自上不止，用此方︰
牡蠣（一兩半） 石膏（一兩六銖）
上二味治，下篩，酒服方寸匕，日三四。亦可蜜丸如梧子大，用治大病瘥後小勞便鼻衄者。
治傷寒熱病喉中痛閉塞不通方︰
生烏扇（一斤，切） 豬脂（一斤）
上二味合煎，藥成去滓，取如半雞子大，薄綿裹之，納喉中稍稍咽之取瘥。
又方 升麻 芍藥 羚羊角（各三兩） 通草（四兩） 射干（二兩） 生蘆根（切，一升）
上六味 咀，以水七升煮取二升半，分作三服。
治熱病口中苦下氣除熱喉中鳴煎方︰
石膏（半升） 蜜（一升）
上二味以水三升先煮石膏取二升，次納蜜複煎取如餳，含如棗核許，盡複含之大良。
治傷寒熱病後口乾喜唾咽痛方︰
大棗（二十枚） 烏梅（十枚）
上二味合搗蜜和，含如杏核大，咽其汁甚驗。
傷寒服湯藥而下利不止，心下痞堅，服瀉心湯。竟複以他藥下之，利不止，醫以理中與之而利益甚，理中治中焦，此利在下焦治之方︰
禹余糧 赤石脂（各一斤，碎）
上二味以水六升煮取二升，分三服，複利不止者，當利其小便。
治傷寒後下利膿血方︰
阿膠（一兩） 黃柏（二兩） 黃連（四兩） 梔子仁（十四枚）
上四味 咀，以水六升煮取二升，去滓，納阿膠更煎，令消，分為三服。（《甲乙》方無黃柏，有黃芩。）
治赤白下膿，小兒得之三日皆死，此有 蟲在下部方︰
麝香 礬石 巴豆 附子 真珠 雄黃（等分
上六味治合，取桑條如箭竿長三寸，以綿纏頭二寸，唾濡綿展，取藥著綿上，納穀道中半日，複易之，日再，神效。
治傷寒六七日，其人大下後脈沉遲，手足厥逆，下部脈不至，咽喉不利，唾膿血，泄利不止，為難治者方。
麻黃 知母 葳蕤（亦作菖蒲） 黃芩（各三兩） 升麻 芍藥 當歸 乾薑 石膏 茯苓 白朮 桂心 甘草 麥冬（各二兩《傷寒論》作天門冬）
上十四味 咀，以水一斗先煮麻黃減二升，去上沫，納諸藥煮取三升，分服一升，微取汗愈。
治溫毒及傷寒內虛外熱攻胃，下黃赤汁及爛肉汁赤滯下，伏氣腹痛諸熱毒方︰
梔子（二十枚） 豉（一升） 薤白（一握）
上三味以水四升，先煮梔子、薤白令熟，次納豉煮取二升半，分三服，頻服取瘥。
治病後虛腫方︰
豉五升 醇酒一斗
上二味煮三沸，及熱頓服。不耐酒者隨性覆取汗。
治汗不止方︰
地黃三斤切，以水一斗煮取三升，分作三服。
又方 白朮葉作飲飲之。
又方 白朮方寸匕，以飲服之。
治卒得汗不止方︰
以溫酒服牛羊脂愈。（一雲服牛羊屎亦止。）
治盜汗及汗無時方︰
以韭根四十九枚，水二升煮一升，頓服之。
又方 豉一升，以酒二升漬三日，服不瘥，更合服，不過三劑即止。
止汗方︰
杜仲 牡蠣（等分）
上二味治下篩，臨夜臥，以水服五錢匕。
治臥即盜汗，風虛頭痛方。
牡蠣 白朮 防風（各三兩）
上三味治，下篩，酒服方寸匕，日二。此方一切泄汗，服之三日皆愈。
又方 牡蠣 雷丸 麻黃根（各三兩） 乾薑 甘草（各一兩） 米粉（二升）
上六味治，下篩，隨汗處粉之。
（論二首 方十八首食忌九條）論曰︰凡熱病新瘥及大病之後，食豬肉及羊血肥魚油膩等必當大下利，醫所不能治也，必至於死。若食餅餌粢黍飴哺膾炙棗栗諸果物。脯及堅實難消之物，胃氣尚虛弱不能消化，必更結熱。適以藥下之，則胃氣虛冷，大利難禁，不下之必死，下之複危，皆難救也。熱病及大病之後多坐此死，不可不慎也。
病新瘥後，但得食糜粥，寧少食令飢慎勿飽，不得他有所食，雖思之，勿與之也，引日轉久，可漸食羊肉白糜若羹汁雉兔鹿肉，不可食豬狗肉也。新瘥後當靜臥，慎勿早起。梳頭洗面，非但體勞，亦不可多言語用心使意勞煩，凡此皆令人勞複，故督郵顧子獻得病已瘥未健，請華佗視脈，曰，雖瘥尚虛未得複，陽氣不足，慎勿勞事，余勞尚可，女勞則死，當吐舌數寸。其婦聞其夫瘥，從百餘里來省之，經宿交接，中間三日發熱口噤，臨死舌出數寸。
病新瘥未滿百日，氣力未平複，而犯房室略無不死。有士蓋正者，疾愈後六十日已能行射獵，犯房室即吐涎而死。及熱病房室名為陰陽易之病，皆難治多死。近者有一士大夫小得傷寒瘥已十餘日，能乘馬往來，自謂平複，犯房室即小腹急痛，手足拘攣而死。
時病瘥後未滿五日，食一切肉麵者，病更發大困。
時病瘥後新起飲酒及韭菜，病更發。
時病新瘥食生魚，下利必不止。
時病新瘥食生菜，令顏色終身不平複。
時病新瘥汗解飲冷水者，損心包，令人虛不複。
時病新瘥食生棗及羊肉者，必膈上作熱蒸。
時病新瘥食羊犬等肉者，必作骨中蒸熱。
時病新瘥食魚肉與瓜生菜令人身熱。（一本作腫。
時病新瘥食蒜膾者，病發必致大困。
治傷寒瘥後更頭痛壯熱煩悶方。（仲景名小柴胡湯。
柴胡（一斤） 半夏（半斤） 黃芩（三兩） 人參（二兩） 甘草（二兩） 生薑（四兩） 大棗（十二枚）
上七味 咀，以水一斗煮取五升，去滓，服五合，日三。不嘔而渴者去半夏，加栝蔞根 四兩。
補大病後不足虛勞方（萬病虛勞同用︰
取七歲以下五歲以上黃牛新生者乳一升，以水四升煎取一升，如人體溫稍稍飲之，不得過多，十日服不絕為佳。
治大病瘥後勞複者方。
枳實（三枚） 梔子（十四枚） 豉（一升，綿裹）
上三味 咀，以酢漿七升，先煎減三升，次納枳實、梔子煮取二升，次納豉煮五六沸，去滓，分再服，覆取汗。如有宿食者納大黃，如博棋子五六枚。
治傷寒溫病後勞複或食或飲或動作方︰
梔子仁（三七枚） 石膏（五兩） 香豉（一升） 鼠屎（尖頭大者二十枚）
上四味 咀，以水七升煮取三升，分三服。
治食大飽不消、勞複、脈實者方︰
豉（一升） 鼠屎（二十枚） 梔子（七枚） 大黃（三兩）
上四味 咀，以水六升煮取二升，分三服，微取汗，應小鴨溏者止，不溏者複作。
治新瘥早起及食多勞複方︰
豉（五合） 鼠屎（尖頭者二十一枚）
上二味，以水二升煮取一升，盡服之，溫臥令小汗愈。崔氏加梔子七枚尤良。（《肘後》有麻子仁一升，加水一升。亦可納枳實三枚，蔥白一虎口）
治重病新瘥，早起勞及飲食多致發欲死方︰
燒鱉甲末飲服方寸匕。
治病新瘥，遇美飲食食過多，食複者方︰
取所食餘燒為末，飲調服二錢匕，日三服。
治勞複氣欲絕起死人方。
麥門冬（一兩） 甘草（二兩） 京棗（二十枚） 竹葉（切，一升）
上四味 咀，以水七升煮粳米一升令熟去米，納諸藥煎取三升，分三服，不能服者綿滴湯納口中用之有效。
治食勞方︰
面二升煮取汁服之。
又方 杏仁五十枚，以酢二升煎取一升，服之取汗。
欲令病患不複方︰
燒頭垢如梧桐子大，服之。
治傷寒瘥後一年，心下停水不能食者方︰
生地黃（五斤） 白朮（一斤） 好曲（二斤）
上三味合搗，令相得，曝乾下篩，酒服方寸匕，日三，加至二匕。
論曰︰婦人溫病雖瘥，若未平複、血脈未和、尚有熱毒而與之交接，得病者名為陰易病。
其人身體重，熱上沖胸，頭重不能舉，眼中生眵 （一作膜來），四肢（一雲膝脛）拘急、小解離，經脈緩弱血氣虛，骨髓竭便噓噓吸吸，氣力轉少，著床不能動搖，起止仰人或引歲月方死。醫者張苗說，有婢得病瘥後數十日，有六人奸之皆死。
治婦人得病易丈夫，丈夫得病易婦人方︰
取女人中 近隱處燒服方寸匕，日三，小便即利，陰頭微腫，此為愈矣。女人病可取男，一如此法。
治交接勞複，陰卵腫縮，腹中絞痛便欲死方︰
取所交接婦人衣服，以覆男子立愈。
令病患不複方︰
取女人手足爪二十枚，女人中衣帶一尺燒，以酒若米飲汁服之。
治男子新病起近房內複者方︰
取女人月經赤帛燒服方寸匕，亦治陰卵腫縮入腹絞痛欲死。
治病後發亂不可理，通頭法︰
生麻油二斤，將頭發解開安銅沙羅中，用油淹漬之，細將釵子理發斯須並自通矣。
（論二首方七首）論曰︰百合病者，謂無經絡百脈一宗悉致病也。皆因傷寒虛勞，大病已後不平複，變成斯病。其狀惡寒而嘔者，病在上焦也，二十三日當愈。其狀腹滿、微喘、大便堅，三四日一大便，時複小溏者，病在中焦也，六十三日當愈。其狀小便淋瀝難者，病在下焦也，三十三日當愈。各隨其証以治之。百合之為病令人意欲食，複不能食，或有美時，或有不用聞飲食臭時，如有寒其實無寒，如有熱其實無熱，常默默欲臥複不得眠，至朝口苦小便赤澀，欲行複不能行，諸藥不能治，治之即劇吐利，如有神靈所為也。百合病身形如和其脈微數，其候每溺時即覺頭痛者，六十日乃愈。百合病候之溺時頭不覺痛，淅淅然寒者四十日愈。百合病候之溺時覺快，然但覺頭眩者二十日愈。百合病証，其人或未病而預見其候者，或已病四五日而出，或一月二十日後見其候者，治之善誤也，依証治之。
論曰︰百合病見在於陰而攻其陽，則陰不得解也，複發其汗為逆也。見在於陽而攻其陰，則陽不能解也，複下之其病不愈。（《要略》雲，見於陽者以陽法救之，見於陰者以陰法解之。見陽攻陰複發其汗，此為逆其病，難治。見陰攻陽乃複下之，此亦為逆其病難治。）
治百合病已經發汗後更發之方。
百合（七枚，擘） 知母（三兩）
上二味，以泉水先洗漬百合一宿，當沫出水中，明旦去水。取百合更以泉水二升煮取一升置之。複取知母切，以泉水二升煮取一升，汁合和百合汁中，複煮取一升半，分再服，不瘥更依法合服。
治百合病下後更發者方。
百合（七枚，擘） 滑石（三兩） 代赭（一兩）
上三味，先以泉水漬百合一宿，明旦去水，更以泉水二升煮百合取一升，去滓。又以水二升煮餘二味，取一升，納百合汁，如前法複煎取一升半，分再服。
治百合病已經吐後更發者方。
以百合七枚擘漬一宿去汁，以泉水二升煮取一升，取雞子黃一枚納汁中，攪令調，分再
治百合病始不經發汗吐下，其病如初者方。
以百合七枚擘，漬一宿去汁，以泉水二升煮取一升，納生地黃汁一升，複煎取一升半，分再服，大便當去惡沫為驗也。
治百合病經月不解變成渴者方︰
百合根一升，以水一斗漬一宿，以汁先洗病患身，後食白湯餅，勿與鹽豉也，渴不瘥，可用栝蔞根並牡蠣等分為散，飲服方寸匕，日三。
治百合病變而發熱者方︰
百合根（一兩，干） 滑石（三兩）
上二味治，下篩，飲服方寸匕，日三，當微利，利止勿複服，熱即除。（一本雲治百合病）
治百合病變腹中滿痛者方︰
但取百合根隨多少，熬令黃色，搗篩為散，飲服方寸匕，日三，滿消痛止。
（論一首方三首）論曰︰狐惑之病，其氣如傷寒默默然欲眠目不得閉，起臥不安。其毒在咽喉為惑病，在陰肛為狐病，狐惑之病並惡飲食聞食臭，其面目翕赤、翕白、翕黑，毒食於上者則聲喝也（喝一作嗄），毒食下部者則乾咽也，此由溫毒氣所為。食於上者瀉心湯主之，食於下者苦參湯淹洗之，食於肛外者熏之，並用雄黃三片稍置瓦瓶中，炭火燒，向肛熏之並服湯也。
治狐惑湯方︰
黃連（四兩） 薰草（四兩）
上二味 咀，白酢漿一斗漬一宿，煮取二升，分三服。
其人脈數，無熱微煩，默默但欲臥，汗出，初得之三四日目赤如鳩眼，得之七八日其四 黃黑，能食者膿已成也，治之之方。
以赤小豆三升漬之，令生牙足，乃複干之，加當歸三兩為末，漿水服方寸匕，日三，即愈。
其病形不可攻，不可灸。因火為邪，血散脈中，傷脈尚可，傷臟則劇，井輸益腫黃汁出，經合外爛，肉腐為癰膿，此為火疽，醫所傷也。夫脈數者不可灸，因火為邪，即為煩，因虛逐實血走脈中，火氣雖微，內攻有力，焦骨傷筋血難複也，應在瀉心。瀉心湯兼治下痢不止，腹中 堅而嘔吐，腸鳴者方。
半夏（半升） 黃芩 人參 乾薑（各三兩） 黃連（一兩） 甘草（三兩） 大棗（十二枚）
上七味 咀，以水一斗煮取六升，分服一升，日三。
（論三首 証五首）
方三十四首 針灸圖
論曰︰黃有五種，有黃汗、黃膽、穀疸、酒疸、女勞疸。黃汗者，身體四肢微腫、胸滿、不渴、汗出如黃柏汁，良由大汗出卒入水中所致。黃膽者，一身面目悉黃，如橘由暴得熱以冷水洗之，熱因留胃中，食生黃瓜熏上所致，若成黑疸者多死。穀疸者，食畢頭眩，心忪怫發赤斑黃黑，由大醉當風八水所致。女勞疸者，身目皆黃，發熱惡寒，小腹滿急，小便難，由大勞大熱而交接，竟入水所致，但依後方治之。
黃汗之為病，身體浮腫發熱，汗出不渴，狀如風水，汗沾衣色正黃如柏汁，其脈自沉，從何得之？此病以汗出入水中浴，水從汗孔入得之。
治黃汗方。
黃 （五兩） 芍藥（三兩） 桂心（三兩）
上三味 咀，以苦酒一升、水七升合煎取三升，飲一升，當心煩也，至六七日稍稍自除。
心煩者苦酒阻故也。
治諸病黃膽宜利其小便，假令脈浮當以汗解方。
桂枝 芍藥 生薑（各三兩） 甘草（二兩） 黃耆 （五兩） 大棗（十二枚）
上六味 咀，以水八升微火煎取三升，去滓，溫服一升，覆取微汗。須臾不汗者，飲稀熱粥以助湯，若不汗更服湯。
治傷寒熱出表發黃膽方，麻黃三兩，以醇酒五升煮取一升半，盡服之，溫覆汗出愈。冬月寒時用清酒，春月宜用水。
治黃膽方︰
瓜蒂 秫米 赤小豆（各二七枚）
上三味治，下篩，病重者取如大豆二枚，納注鼻孔中痛縮鼻，須臾當出黃汁或從口中出汁升餘則愈。病輕者如一豆，不瘥，間日複用。又下裡間，以筒使人極吹鼻中，無不死，大慎之。（《刪繁》療天行毒熱通貫臟腑沉伏骨髓之間，或為黃膽、黑疸、赤疸、白疸、穀疸、馬黃等病，喘息須臾不絕。）
治同前。
大黃 葶藶子（各二兩）
上二味為末，蜜和丸，如梧子大，未食每服十丸，日三，病瘥止。
又方 大黃（二兩） 黃連（三兩） 黃柏 黃芩（各一兩） 曲衣（五合）
上五味為末，蜜丸，如梧子大，先食服三丸，日三，不知加至五丸。
治黃膽身體面目盡黃方。
茵陳 黃連（各三兩） 黃芩（二兩） 大黃 甘草 人參（各一兩） 梔子（二七枚）
上七味 咀，以水一斗煮取三升，分三服，日三。亦治酒疸、酒癖。
治同前。
大黃 黃連 黃芩（各四兩）
上三味治，下篩，先食服方寸匕，日三。亦可為丸。
治黃膽利小便方。
豬苓 茯苓 澤瀉 白朮 桂心（各三十銖）
上五味，搗篩為散，渴時水服方寸匕，極飲水即利小便，及汗出愈（此方與第九卷方相同
治黃膽飲少溺多方。
秦椒（六銖） 瓜蒂（半兩）
上二味治下篩，水服方寸匕，日三。
治黃膽小便色不異，欲自利腹滿而喘者，不可除熱，熱除必噦方。
半夏 生薑（各半斤）
上二味 咀，以水七升煮取一升五合，分再服。有人常積氣結而死，其心上暖，以此湯少許汁入口遂活。
治黃膽方︰
取生小麥苗搗絞取汁，飲六七合，晝夜三四飲，三四日便愈。無小麥， 麥亦得用之。
治黃膽變成黑疸，醫所不能治者方︰
土瓜根搗汁一小升，頓服，日一，平旦服至食時，病從小便出，先須量病患氣力，不得多服，力衰則起不得。
治發黃身面目悉黃如金色，小便如濃煮柏汁，眾醫不能療者方︰
茵陳 梔子（各二兩） 黃芩 大黃 柴胡 升麻（各三兩） 龍膽（二兩）
上七味咀，以水八升煮取二升七合，分三服。若身體羸去大黃加梔子仁五六兩，生地黃一升。（《延年秘錄》無茵陳，有梔子四兩、栝蔞三兩、芒硝二兩，《近效方》加枳實二兩。）夫黃發已久變作桃皮色，心下有堅，嘔逆不下飲食，小便極赤少，四肢逆冷，脈深沉極微細遲者，不宜服此方，得下必變也。宜與大茵陳湯除大黃，加生地黃五兩，服盡湯，消息看脈小浮出形小見，不甚沉微，便可治也。脈浮見者，黃當明，不複作桃皮色，心下自寬也。
治內實熱盛發黃，黃如金色，脈浮大滑實緊數者。夫發黃多是酒客勞熱，食少胃中熱，或溫毒內熱者，故黃如金色方。
茵陳 黃柏（各一兩半） 大黃 白朮（各三兩） 黃芩 甘草 茯苓 栝蔞根 前胡 枳實（各一兩） 梔子（二十枚）
上十一味 咀，以水九升煮取三升，分三服，得快下，消息三四日，更治之。
治人無漸忽然振寒發黃，皮膚黃曲塵出，小便赤少，大便時閉，氣力無異，飲食不妨，已服諸湯散餘熱不除，久黃者宜吐下方。
苦參 黃連 瓜蒂 黃柏 大黃（各一兩） 葶藶（二兩）
上六味治，下篩，飲服方寸匕，當大吐，吐者日一服，不吐日再，亦得下服，五日知可消息，不覺退更服之，小折便消息之。
治發黃方︰
茵陳 黃柏 梔子 大黃（各三兩） 黃連（二兩）
上五味 咀，以水九升煮取三升，分三服，先服湯後服丸。
大黃（五兩） 茵陳 梔子（各三兩） 黃芩 黃柏（各二兩）
上六味為末，蜜丸如梧子大，飲服二十丸，令微利。
治傷寒瘀熱在裡，身體必發黃方。
麻黃 連翹 甘草（各二兩） 生薑（三兩） 大棗（十二枚） 杏仁（三十枚） 赤小豆（一升）生梓白皮（二升，切）
上八味 咀，以勞水一斗，先煮麻黃去沫，次納諸藥，煎取三升，分三服。
治傷寒七八日內實瘀熱結，身黃如橘，小便不利，腹微脹滿，宜下之方。
茵陳（六兩） 大黃（三兩） 梔子（十四枚）
上三味 咀，以水一斗二升，先煮茵陳取五升，去滓，次納梔子、大黃煎取三升，分服一升，日三，小便當利如皂莢沫狀，色正赤，當腹減，黃悉隨小便去也。（范汪用療穀疸，《短劇方》用石膏一斤）
治發黃腹滿，小便不利而赤，自汗出，此為表和裡實當下之方。
大黃（三兩） 黃柏 芒硝（各四兩） 梔子（十五枚）
上四味 咀，以水六升煮取二升，去滓，納芒硝緩煎取一升，先食頓服之。
治時行病急黃，並瘴癘疫氣及 瘧方。
茵陳 梔子 芒硝 杏仁（各三兩） 巴豆（半兩） 恆山 鱉甲（各二兩） 豉（五合） 大黃（五兩）
上九味為末，以餳和丸，如梧子大，飲服三丸，以吐利為佳。不知加一丸。初覺體氣有異，急服之即瘥，神效。
治急黃熱氣骨蒸兩目赤脈方︰
芒硝（一兩） 大黃（一兩半末） 生地黃汁（八合）
上三味合和，一服五合，日二，以利為度，不須二服。
治風疸小便或黃或白，灑灑寒熱，好臥不欲動方︰
三月艾（一束搗，取汁銅器中煎如漆，密封之） 苦參 大黃 黃連 凝水石 栝蔞根 葶藶（各六銖）
上七味以六味為末，艾煎和丸，如梧子大。先食服五丸，日二，可加至二十丸。有熱加苦參，渴加栝蔞，小便澀加葶藶，小便多加凝水石，小便白加黃連，大便難加大黃。寸口脈浮而緩，浮則為風，緩則為痺。痺非中風，四肢苦煩，脾色必黃，瘀熱以行。趺陽脈緊而數，數則為熱，熱則消穀，緊則為寒，食則滿也。尺脈浮為傷腎，趺陽脈緊為傷脾。風寒相搏，食穀即眩。穀氣不消，胃中苦濁，濁氣下流，小便不通，陰被其塞，熱流膀胱，身故盡黃，名曰穀疸。
治勞疸、穀疸丸︰
苦參（三兩） 龍膽（一兩）
上二味為末，牛膽和為丸，如梧子大，先食以麥粥飲服五丸，日三，不知稍加之，（《刪繁方》加梔子仁三七枚，以豬膽和為丸。）夫人病酒疸者，或無熱，靖言了了，腹滿欲吐嘔者，宜吐之方，前苦參散七味者是酒疸，必小便不利，其候當心中熱，足下熱，是其証也。
夫酒疸下之久久為黑疸，目青面黑，心中如啖蒜薤狀，大便正黑，皮膚爪之不仁，其脈浮弱，雖黑微黃故知之。
治傷寒飲酒，食少飲多，痰結發黃，酒疸心中懊惱，而不甚熱或乾嘔方。
枳實（五枚） 大黃（三兩） 豆豉（半升） 梔子（七枚）
上四味 咀，以水六升煮取二升，分三服，心中熱疼懊惱皆主之。
凝水石散 治肉疸，飲少小便多如白泔色，此病得之從酒方。
凝水石 白石脂 栝蔞根 桂心（各三十銖） 菟絲子 知母（各十八銖）
上六味治，下篩，麥粥飲服五分匕，日三服，五日知，十日瘥。
治心下縱橫堅而小便赤是酒疸者方。
茯苓 茵陳 乾薑（各一兩） 白朮（熬） 枳實（各三十銖） 半夏 杏仁（各十八銖） 甘
上十味為末，蜜和丸，如梧子大，空腹服三丸，日三，稍稍加，以小便利為度。（《翼方》加黃連一兩，大黃十八銖，名茵陳丸，治黑疸，身體暗黑小便澀。）
治酒 蔭，胸心脹滿，骨肉沉重，逆害飲食，乃至小便赤黃，此根本虛勞風冷，飲食沖心，由脾胃內痰所致方。
半夏（一升） 生薑 黃芩 當歸 茵陳（各一兩） 前胡 枳實 甘草 大戟（二兩） 茯苓白朮（各三兩）
上十一味 咀，以水一斗煮取三升，分作三服。
治酒疸身黃曲塵出方。
牛膽（一枚） 芫花（一升） 蕘花（半升） 瓜蒂（三兩） 大黃（八兩）
上五味四味 咀，以清酒一斗漬一宿，煮減半，去滓，納牛膽微火煎，令可丸，如豆大，服一丸，日移六七尺。不知複服一丸至八丸，膈上吐，膈下下，或不吐而自愈。
治氣淋臚脹腹大，身體面目悉黃，及酒疸短氣不得息方。
茵陳 天門冬 梔子（各四兩） 大黃 桂心（各三兩） 通草 石膏（各二兩） 半夏（半升）
上八味蒸，大黃、通草、天冬、梔子、半夏曝令乾，合搗篩，蜜丸如大豆，服三丸，日三。忌生魚，以豆羹服，不得用酒。（一方去石膏，納滑石二兩，）不知加至十丸。
治女勞疸方。
硝石 礬石（各半兩）
上二味治，下篩，大麥粥汁服方寸匕，日三，重衣覆取汗，病隨大小便出，小便正黃，大便正黑。
濕疸之為病，始得之一身盡疼，發熱面色黑黃，七八日後壯熱，熱在裡有血，當下去之如豚肝狀，其小腹滿者，礬石滑石散急下之，亦治一身盡黃目黃，腹滿小便不利方︰
礬石 滑石（各五兩）
上二味治，下篩，以大麥粥汁服方寸匕，先食服之日三，便利如血者已當汗出瘥。
滑石 石膏（等分
上二味治，下篩，大麥粥汁服方寸匕，日三，小便極利則瘥。
正面圖第一（寅門 上齦裡 上 挾人中 挾承漿 舌下 唇裡 顳 巨闕 上脘 陰縫）寅病。
上齦裡穴 正當人中及唇，針三，治馬黃黃膽等病。
上 穴 入口裡邊在上縫赤白脈是，針三，治馬黃黃膽四時等病。
舌下穴 挾舌兩邊，針治黃膽等病。
唇裡穴 正當承漿裡邊逼齒齦，針三，治馬黃黃膽寒暑溫疫等病。
顳 穴 在眉眼尾中間，上下有來去絡脈是。針灸之，治四時寒暑所苦疸氣溫病等。
挾人中穴 火針治馬黃黃膽疫通身並黃語音已不轉者。
挾承漿穴 去承漿兩邊各一寸，治馬黃急疫等病。
巨闕穴 在心下一寸，灸七壯，治馬黃黃膽急疫等病。
上脘穴 在心下二寸，灸七壯，治馬黃黃膽等病。
男陰縫穴 撥陰反向上灸，治馬黃黃膽等病。若女人玉門頭門頭是穴，男女針灸無灸無在。
覆面圖第二（風府 熱府肺俞 心俞 肝俞 脾俞 腎俞 腳後跟）風府穴 在項後入發際一寸，去上骨一寸針之，治頭中百病馬黃黃膽等病。
熱府穴 在第一節下兩旁相去各一寸五分，針灸無在，治馬黃黃膽等病。
肺俞穴 從大椎數第三椎兩旁相去各一寸五分，灸主黃膽，通治百毒病。
心俞穴 從肺俞數第二椎兩旁相去各一寸五分。
肝俞穴 從心俞數第四椎兩旁相去各一寸五分。
脾俞穴 從肝俞數第二椎兩旁相去各一寸五分。
腎俞穴 從脾俞數第三椎兩旁相去各一寸五分。
腳後跟穴 在白肉後際針灸隨便，治馬黃黃膽寒暑諸毒等病。
側面圖第三（耳中 頰裡 手太陽 臂石子頭 錢孔 太沖）耳中穴 在耳門孔上橫樑是，針灸治馬黃黃膽寒暑疫毒等病。
頰裡穴 從口吻邊入往對頰裡去口一寸針，主治馬黃黃膽寒暑溫疫等病，頰兩邊同法手太陽穴 手小指端，灸，隨年壯，治黃膽。
臂石子頭穴 還取病患手自捉臂，從腕中太澤（澤當作淵）紋向上一夫接白肉際，灸七壯，治馬黃黃膽等病。
錢孔穴 度乳至臍中屈肋頭骨是，灸百壯，治黃膽。
太沖穴 針灸隨便，治馬黃黃膽溫疫毒等病。
（論一首 方三十一首 灸刺法十九首 禳瘧法一首 符二首）
論曰︰夫瘧者皆生於風，夏傷於暑，秋為瘧也。問曰︰瘧先寒而後熱者何也？對曰︰夫寒者陰氣也，風者陽氣也，先傷於寒而後傷於風，故先寒而後熱也，病以時作，名曰寒瘧。問曰︰先熱而後寒者何也？對曰︰先傷於風而後傷於寒，故先熱而後寒也，亦以時傷，名曰溫瘧。其但熱而不寒者，陰氣先絕，陽氣獨發，則少氣煩悶，手足熱而欲嘔，名曰癉瘧。
問曰︰夫病溫瘧與寒瘧，而皆安舍，舍於何臟？對曰︰溫瘧者，得之冬中於風寒，氣藏於骨髓之中，至春則陽氣獨發，邪氣不能自出，因遇大暑，腦髓鑠，肌肉消，腠理發泄，因有所用力，邪氣與汗皆出，此病邪氣先藏於腎，其氣先從內出之於外也。如是則陰虛而陽盛，盛則病矣。衰則氣複反入，入則陽虛，虛則寒矣。故先熱而後寒，名曰溫瘧。問曰︰癉瘧何如？對曰︰癉瘧者，肺素有熱，氣盛於身，厥逆上沖，中氣實而不外泄。因有所用力，腠理開，風寒舍於皮膚之內分肉之間，發則陽氣盛，陽氣盛而不衰則病矣。其氣不及於陰，故但熱而不寒，氣內藏於心而外舍於分肉之間，令人消爍脫肉，故命曰癉瘧。夫瘧之旦發也，陰陽之且移也，必從四肢始也。陽已傷陰從之，故氣未並，先其時一食頃用細左索緊束其手足十指，令邪氣不得入，陰氣不得出，過時乃解。
夫瘧脈自弦也，弦數者多熱，弦遲者多寒，弦小緊者可下之，弦遲者可溫之。若脈緊數者可發汗，針灸之。脈浮大者吐之瘥。脈弦數者風發也，以飲食消息止之。
瘧歲歲發至三歲，或連月發不解者，以脅下有痞也。治之不得攻其痞，但得虛其津液。
先其時發其汗，服湯已，先小寒者引衣自覆，汗出小便利即愈。瘧者，病患形瘦，皮上必粟起也。病瘧以月一日發，當以十五日愈。設不瘥當月盡解也，今不愈當云何？師曰︰此病結為瘕名曰瘧母，急當治之。
主治方。
成死鱉（十二斤治如食法，《要略》作鱉甲三兩） 半夏 人參 大戟（各八銖） 瞿麥 阿膠 紫葳（一作紫菀） 牡丹皮 石韋 乾薑 大黃 濃朴 桂心海藻（《要略》作赤硝） 葶藶 蜣螂（各十二銖） 蜂窩 桃仁 芍藥（各一兩） 烏羽（燒，一作烏扇） 黃芩（各十八銖） 蟲虻蟲（各三十銖《要略》作鼠婦） 柴胡（一兩半）
上二十四味為末，取 灶下灰一斗，清酒一斛五斗，以酒漬灰，取酒煮鱉甲盡爛泯泯如漆，絞去滓，下諸藥煎為丸，如梧子大，未食服七丸，日三。（仲景方無大戟海藻多赤硝。）
治瘧而發渴者方。
柴胡（八兩） 黃芩 人參 甘草 生薑（各三兩） 大棗（十二枚） 栝蔞根（四兩）
上七味 咀，以水一斗二升煮取六升，去滓，煎取三升，溫服一升，日三。
多寒者牡瘧也，治之方。
蜀漆 雲母 龍骨（等分）
上三味治，下篩，先未發一炊頃，以酢漿服半錢，臨發服一錢。溫瘧加蜀漆半分。雲母燒三晝夜。
牡瘧者多寒治之方。
牡蠣 麻黃（各四兩） 甘草（二兩） 蜀漆（三兩，無以恆山代之。
上四味先洗蜀漆三過去腥， 咀，以水八升煮蜀漆、麻黃得六升，去沫，乃納餘藥煮取三升，飲一升，即吐出，勿複飲之。
有癉瘧者，陰氣孤絕，陽氣獨發而脈微，其候必少氣煩滿，手足熱欲嘔，但熱而不寒。
邪氣內藏於心，外舍於分肉之間，令人消爍脫肉也。
有溫瘧者，其脈平無寒時，病六七日，但見熱也，其候骨節疼煩時嘔，朝發暮解，暮發朝解，名溫瘧。
治之方。
石膏（一斤） 知母（六兩） 甘草（二兩） 粳米（六合）
上四味 咀，以水一斗二升煮米爛去滓，加桂心三兩煎取三升，分三服，覆令汗，先寒發熱汗出者愈。
治瘧須發汗方。
麻黃 栝蔞根 大黃（各四兩） 甘草（一兩）
上四味 咀，以水七升煮取二升半，分三服，未發前食頃一服，臨發一服，服後皆濃覆服汗。
治瘧或間日發者或夜發者方︰
恆山 竹葉（各一兩） 秫米（一百粒） 石膏（八兩）
上四味咀，以水八升銅器中漬藥，露置星月下高淨處，橫刀其上，明日取藥，於病患房中以銅器緩火煎取三升，分三服，清旦一服，未發前食頃一服，臨發一服，三服訖，靜室中臥，莫共人語，當一日勿洗面手及漱口，勿進食，取過時不發乃澡洗進食，並用藥汁塗五心胸前頭面，藥滓置頭邊，曾用神效。（《救急方》用烏梅二七枚）
又方 先作羊肉 面餅飽食之，並進少酒隨所能，令欣欣有酒氣入密室中，燃炭火濃覆取大汗即瘥。
又方 燒黑牛尾頭毛作灰，酒服方寸匕，日三。
治 瘧說不可具方。
恆山 知母 甘草 大黃（各十八銖） 麻黃（一兩）
上五味為末，蜜和丸，如梧子大，未食服五丸，日二，不知漸增，以瘥為度。《肘後》無大黃。
又方 治瘧經數年所不瘥者，兩劑瘥，一月以來一劑瘥方。
恆山三兩為末，為雞子白和，並手丸如梧子大，置銅器中。於湯中煮令熟殺腥氣則止，以竹葉飲服二十丸，欲吐但吐至發令得三服，時早可斷食，而晚不可斷食，可竹葉汁煮糜少食之。
治同前。
梔子（十四枚） 秫米（十四粒） 恆山（三兩） 車前葉（二七枚，炙乾）
上四味 咀，以水九升煮取三升，分三服，未發一服，發時一服，發後一服，以吐利四五行為度，不止，冷飯止之。
又方 恆山（三兩） 烏賊骨 升麻 鱉甲 附子（各一兩）
上五味 咀，絹袋盛，以酒六升漬之，小令近火轉之，一宿成一服，一合比發可數服或吐下。
治瘧方︰ 鱉甲（方寸，炙） 烏賊骨（二寸） 附子（炮） 甘草（各一兩） 恆山（二兩）
上五味 咀，以酒二升半漬之，露一宿，明日塗五心手足過發時，瘧斷。若不斷可飲一合許瘥。
治瘧無問新久者方︰
小便（一升半） 蜜（三匕）
上二味煮三沸，頓服，每發日平旦時服，自至發勿食，重者漸退不過三服瘥。
又方 車前子 鼠尾草（各一虎口）
上二味以水五升煮取二升，未發前服盡。
又方 馬鞭草汁五合，酒三合，分三服。
又方 搗莨菪根燒為灰，和水服一合，量人大小強弱用之。
又方 瓜蒂二七枚，搗水漬一宿服之。
又方 常以七月上寅日采麻花為末，酒服方寸匕。
治勞瘧並積勞寒熱發有時似瘧方。
蜀漆 麥冬 知母 白薇 地骨皮 升麻（各三十銖） 甘草 鱉甲 烏梅肉 葳蕤（各一兩） 恆山（一兩半） 石膏（二兩） 豉（一合）
上十三味為末，蜜和丸，如梧子大，飲服十丸，日再，服之稍稍加至二三十丸，此神驗，無不瘥也。（一方加光明砂一兩）
治寒熱勞瘧，形體羸瘦，痰結胸中，食飲減少，或因行遠，久經勞役，患之積年不瘥方。
烏梅肉 豆豉（各一合） 升麻 地骨皮 柴胡 前胡 鱉甲 恆山（各一兩） 元參 肉蓯蓉 百合 蜀漆 人參 知母 桂心（各半兩） 桃仁（八十一枚）
上十六味為末，蜜丸，空心煎細茶下三十丸，日二服，老少孩童量力通用無所忌。
治勞瘧積時不斷，眾治無效方︰
生長大牛膝一握，切，以水六升煮取二升，分再服。第一服取未發前食頃，第二服取臨發時。
治時行後變成瘴瘧方。
人參 白朮 茯苓 甘草 乾地黃 黃耆 當歸 芍藥（各三兩） 芎 遠志 桔梗（各二兩） 桂心（三十銖） 竹葉（五兩） 大棗（二十枚） 生枸杞根 生薑（各一斤） 半夏麥冬（各一升）
上十八味 咀，以水三斗煮竹葉、枸杞取二斗，次納諸藥煎取六升，分六服，一日一夜令盡。
治乍寒乍熱，乍有乍無，山瘴瘧方。
鯪鯉甲（十四枚） 鱉甲 烏賊骨（各一兩） 恆山（三兩） 附子（一枚）
上五味 咀，以酒三升漬一夕，發前稍稍啜飲勿絕吐之，兼以塗身，斷食，過時乃食飲。
治肝邪熱為瘧，令人顏色蒼蒼，氣息喘悶，戰掉狀如死者，或久熱勞微動如瘧，積年不瘥方。
烏梅肉 蜀漆 鱉甲 葳蕤 知母 苦參（各一兩） 恆山（一兩半） 石膏（二兩） 香豉（一合） 甘草 細辛（各十八銖）
上十一味為末，蜜丸如梧子大，酒服十丸，日再，飲服亦佳。
治心熱為瘧不止，或止後熱不歇，乍來乍去，令人心煩，甚欲飲清水反寒，多不甚熱者方︰
甘草（一兩） 蜀漆（三兩） 恆山 鱉甲（各四兩） 石膏（五兩） 香豉（一合） 梔子烏 梅（各三十枚） 竹葉（切，二升）
上九味 咀，以水九升煮取三升，分三服。
治脾熱為瘧，或渴或不渴，熱氣內傷不泄，令人病寒，腹中痛，腸中鳴，汗恆山（三兩） 甘草（半兩） 知母 鱉甲（各一兩）
上四味為末，蜜丸如梧子，未發前酒服十丸，臨發時一服，正發時一服。
治肺熱痰聚胸中，來去不定轉而為瘧其狀令人心寒，甚則發熱，熱間則善驚，如有所見者方。
恆山（三兩） 甘草（半兩） 秫米（三百二十粒）
上三味 咀，以水七升煮取三升，分三服，至發時令三服盡。
又方 治腎熱發為瘧，令人淒淒然，腰脊痛宛轉，大便難，目 然，身掉不定，手足寒方。
恆山（三兩） 烏梅（三七枚） 竹葉（切，一升） 香豉（八合） 蔥白（一握）
上五味 咀，以水九升煮取三升，分三服，至發令盡。
五臟並有瘧候，六腑則無，獨胃腑有之。胃腑瘧者，令人且病也，善飢而不能食，食而支滿腹大治之方。
藜蘆 恆山 皂莢 牛膝（各一兩） 巴豆（三十枚）
上五味，先熬藜蘆、皂莢、色黃合搗為末，蜜和丸，如小豆大，旦服一丸，正發時一丸，一日勿飽食。（《肘後》無恆山、牛膝）
肝瘧刺足厥陰見血。心瘧刺手少陰。脾瘧刺足太陰。肺瘧刺手太陰陽明。腎瘧刺足少陰太陽。胃瘧刺足太陰陽明，橫脈出血。凡灸瘧必先問其病之所先發者，先灸之，從頭項發者，於未發前預灸大椎尖頭，漸灸過時止。從腰脊發者灸腎俞百壯。從手臂發者灸三間。瘧灸上星及大椎至發時令滿百壯，灸艾柱如黍米粒，俗人不解，取穴務大柱也。覺小異即灸百會七壯，若後更發又七壯，極難愈者不過三灸，以足踏地，以線圍足一匝，中折，從大椎向百會灸，線頭三七壯，炷如小豆狀。又灸風池二穴三壯。凡一切瘧無問遠近，正仰臥以線量兩乳間，中屈，從乳向下灸，度頭隨年壯，男左女右。五臟一切諸瘧灸尺澤七壯，穴在肘中約上動脈是也。諸瘧而脈不見者，刺十指間出血，血去必已，先視身之赤如小豆者盡取之。瘧刺足少陰血出愈。瘧上星主之，穴在鼻中央直發際一寸陷容豆是也，灸七壯，先取，後取天牖、風池。瘧日西而發者臨泣主之，穴在目上入發際五分陷者，灸七壯。瘧實則腰背痛，虛則鼽衄，飛揚主之，穴在外踝上七寸，灸七壯。瘧多汗腰痛不能俯仰，目如脫項如拔崑崙主之，穴在足外踝後跟骨上陷中，灸三壯。
未發前抱大雄雞一頭著懷中，時時驚動令雞作聲立瘥。
治瘧符
瘧小兒父字石拔，母字石錘，某甲（著患瘧人姓名，）患瘧人竊讀之曰，一切天地山水城隍、日月五星皆敬灶君，今有一瘧鬼小兒罵灶君作黑面奴，若當不信，看文書急急如律令。
上件符必須真書，前後各留白紙一行，擬著灶君額上，瓦石壓之，不得壓字上，勿令人近符。若得專遣一人看符大好，亦勿令灰土敷符上，致使字不分明出見，著符次第如後。若明日日出後發，須令人夜掃灶君前及額上，令淨至發，日旦，令患人整衣帽立灶前讀符，使人自讀必須分明，讀符勿錯一字，每一遍若別人讀一遍，患人跪一拜，又以手捉患人一度。
若患人自讀，自捉衣振雲人姓某甲，如此是凡三遍讀三拜了，以淨瓦石壓兩角，字向上著灶額上，勿令壓字上。若瘧日西發具如上法三遍讀符，至午時更三遍，讀如上法。如夜發，日暮更三遍讀並如上法，其灶作食亦得，勿使動此符。若有兩灶，大灶上著符，若有露地灶，屋裡灶上著，只有露灶依法著之，仍須手捉符，其符法如後。若有客患會須客經停過三度發三度委曲著符如上法，符亦云客姓名患瘧，乞拘錄瘧鬼小兒如下。凡治久患者，一著符一漸瘥，亦可五度著符，如始可全瘥，又須手把符如下。
王良符，張季伯書之，急急如律令。
上王良符依法長卷兩手握，念佛端坐，如須行動檢校插著胸前，字頭向上。
上二符各依法一時用，不得闕一符。萬一不瘥，但得一發輕，後發日更讀即瘥，一一仔細依法，若字參差即不瘥。
江東江南諸溪，源間有蟲，名短狐溪毒，亦名射工，其蟲無目，而利耳能聽，在山源溪水中聞人聲，便以口中毒射人，故謂射工也。其蟲小毒輕者及相逐者，射著人影者，皆不即作瘡，先病寒熱，身不喜冷，體強筋急，頭痛目疼，張口欠咳嗽，呼吸悶亂，朝旦少蘇醒，晡夕輒複寒熱。或似傷寒發石散動，亦如中屍便不能語，病候如此，自非其土地人不常數行山水中，不知其証，便謂是傷寒發石散動，作治乖僻毒盛發瘡，複疑是瘭疽，乃至吐下去血。
複恐
