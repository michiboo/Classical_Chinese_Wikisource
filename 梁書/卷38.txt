
朱異 賀琛
　　朱異字彥和，吳郡錢唐人也。父巽，以義烈知名，官至齊江夏王參軍、吳平令。
　　異年數歲，外祖顧歡撫之，謂異祖昭之曰：「此兒非常器，當成卿門戶。」年十餘歲，好羣聚蒲博，頗爲鄉黨所患。旣長，乃折節從師，遍治《五經》，尤明《禮》、《易》，涉獵文史，兼通雜藝，博弈書算，皆其所長。年二十，詣都，尚書令沈約面試之，因戲異曰：「卿年少，何乃不廉？」異逡巡未達其旨。約乃曰：「天下唯有文義棋書，卿一時將去，可謂不廉也。」其年，上書言建康宜置獄司，比廷尉。敕付尚書詳議，從之。
　　舊制，年二十五方得釋褐。時異適二十一，特敕擢爲揚州議曹從事史。尋有詔求異能之士，《五經》博士明山賓表薦異曰：「竊見錢唐朱異，年時尚少，德備老成。在獨無散逸之想，處暗有對賓之色，器宇弘深，神表峰峻。金山萬丈，緣陟未登；玉海千尋，窺映不測。加以珪璋新琢，錦組初構，觸響鏗鏘，值采便發。觀其信行，非惟十室所稀，若使負重遙途，必有千里之用。」高祖召見，使說《孝經》、《周易》義，甚悅之，謂左右曰：「朱異實異。」後見明山賓，謂曰：「卿所舉殊得其人。」仍召異直西省，俄兼太學博士。其年，高祖自講《孝經》，使異執讀。遷尚書儀曹郎，入兼中書通事舍人，累遷鴻臚卿，太子右衛率，尋加員外常侍。
　　普通五年，大舉北伐，魏徐州刺史元法僧遣使請舉地內屬，詔有司議其虛實。異曰：「自王師北討，剋獲相繼，徐州地轉削弱，咸願歸罪法僧，法僧懼禍之至，其降必非偽也。」高祖仍遣異報法僧，並敕衆軍應接，受異節度。旣至，法僧遵承朝旨，如異策焉。
　　中大通元年，遷散騎常侍。自周舍卒後，異代掌機謀，方鎮改換，朝儀國典，詔誥敕書，並兼掌之。每四方表疏，當局簿領，諮詢詳斷，填委於前。異屬辭落紙，覽事下議，縱橫敏贍，不暫停筆，頃刻之間，諸事便了。
　　大同四年，遷右衛將軍。六年，異啓於儀賢堂奉述高祖《老子義》，敕許之。及就講，朝士及道俗聽者千餘人，爲一時之盛。時城西又開士林館以延學士，異與左丞賀琛遞日述高祖《禮記中庸義》，皇太子又召異於玄圃講《易》。八年，改加侍中。太清元年，遷左衛將軍，領步兵。二年，遷中領軍，舍人如故。
　　高祖夢中原平，舉朝稱慶，旦以語異，異對曰：「此宇內方一之徵。」及侯景歸降，敕召羣臣議，尚書僕射謝舉等以爲不可，高祖欲納之，未決；嘗夙興至武德閣，自言「我國家承平若此，今便受地，詎是事宜，脫致紛紜，悔無所及」。異探高祖微旨，應聲答曰：「聖明御宇，上應蒼玄，北土遺黎，誰不慕仰？爲無機會，未達其心。今侯景分魏國太半，輸誠送款，遠歸聖朝，豈非天誘其衷，人獎其計！原心審事，殊有可嘉。今若不容，恐絕後來之望。此誠易見，願陛下無疑。」高祖深納異言，又感前夢，遂納之。及貞陽敗沒，自魏遣使還，述魏相高澄欲更申和睦。敕有司定議，異又以和爲允，高祖果從之。其年六月，遣建康令謝挺、通直郎徐陵使北通好。是時，侯景鎮壽春，累啓絕和，及請追使。又致書與異，辭意甚切，異但述敕旨以報之。八月，景遂舉兵反，以討異爲名。募兵得三千人，及景至，仍以其衆守大司馬門。
　　初，景謀反，合州刺史鄱陽王範、司州刺史羊鴉仁並累有啓聞，異以景孤立寄命，必不應爾，乃謂使者：「鄱陽王遂不許國家有一客！」並抑而不奏，故朝廷不爲之備。及寇至，城內文武咸尤之。皇太子又制《圍城賦》，其末章云：「彼高冠及厚履，並鼎食而乘肥，升紫霄之丹地，排玉殿之金扉，陳謀謨之啓沃，宣政刑之福威，四郊以之多壘，萬邦以之未綏。問豺狼其何者？訪虺蜴之爲誰？」蓋以指異。異因慚憤，發病卒，時年六十七。詔曰：「故中領軍異，器宇弘通，才力優贍，諮謀帷幄，多歷年所。方贊朝經，永申寄任。奄先物化，惻悼兼懷。可贈侍中、尚書右僕射，給秘器一具。凶事所須，隨由資辦。」舊尚書官不以爲贈，及異卒，高祖惜之，方議贈事。左右有善異者，乃啓曰：「異忝曆雖多，然平生所懷，願得執法。」高祖因其宿志，特有此贈焉。
　　異居權要三十餘年，善窺人主意曲，能阿諛以承上旨，故特被寵任。歷官自員外常侍至侍中，四官皆珥貂，自右衛率至領軍，四職並驅鹵簿，近代未之有也。異及諸子自潮溝列宅至青溪，其中有臺池翫好，每暇日與賓客遊焉。四方所饋，財貨充積。性吝嗇，未嘗有散施。廚下珍羞腐爛，每月常棄十數車，雖諸子別房亦不分贍。所撰《禮》、《易》講疏及儀注、文集百餘篇，亂中多亡逸。
　　長子肅，官至國子博士；次子閏，司徒掾。並遇亂卒。
　　賀琛，字國寶，會稽山陰人也。伯父蒨，步兵校尉，爲世碩儒。琛幼，蒨授其經業，一聞便通義理。蒨異之，常曰：「此兒當以明經致貴。」蒨卒後，琛家貧，常往還諸暨，販粟以自給。閑則習業，尤精《三禮》。初，蒨於鄉里聚徒教授，至是又依琛焉。
　　普通中，刺史臨川王辟爲祭酒從事史。琛始出都，高祖聞其學術，召見文德殿，與語悅之，謂僕射徐勉曰：「琛殊有世業。」仍補王國侍郎，俄兼太學博士，稍遷中衛參軍事、尚書通事舍人，參禮儀事。累遷通直正員郎，舍人如故。又征西鄱陽王中錄事，兼尚書左丞，滿歲爲真。詔琛撰《新諡法》，至今施用。
　　時皇太子議，大功之末，可以冠子嫁女。琛駁之曰：
遂從琛議。
　　遷員外散騎常侍。舊尚書南坐，無貂；貂自琛始也。頃之，遷御史中丞，參禮儀事如先。琛家產旣豊，買主第爲宅，爲有司所奏，坐免官。俄復爲尚書左丞，遷給事黃門侍郎，兼國子博士，未拜，改爲通直散騎常侍，領尚書左丞，並參禮儀事。琛前後居職，凡郊廟諸儀，多所創定。每見高祖，與語常移晷刻，故省中爲之語曰：「上殿不下有賀雅。」琛容止都雅，故時人呼之。遷散騎常侍，參禮儀如故。
　　是時，高祖任職者，皆緣飾姦諂，深害時政，琛遂啓陳事條封奏曰：
　　書奏，高祖大怒，召主書於前，口授敕責琛曰：
　　琛奉敕，但謝過而已，不敢復有指斥。
　　久之，遷太府卿。太清二年，遷雲騎將軍、中軍宣城王長史。侯景舉兵襲京師，王移入臺內，留琛與司馬楊曒守東府。賊尋攻陷城，放兵殺害，琛被槍未至死，賊求得之，轝至闕下，求見僕射王克、領軍朱異，勸開城納賊。克等讓之，涕泣而止，賊復轝送莊嚴寺療治之。明年，臺城不守，琛逃歸鄉里。其年冬，賊進寇會稽，復執琛送出都，以爲金紫光祿大夫。後遇疾卒，年六十九。
　　琛所撰《三禮講疏》、《五經滯義》及諸儀法，凡百餘篇。
　　子詡，太清初，自儀同西昌侯掾，出爲巴山太守，在郡遇亂卒。
　　陳吏部尚書姚察云：夏侯勝有言曰：「士患不明經術；經術明，取青紫如拾地芥耳。」朱異、賀琛並起微賤，以經術逢時，致於貴顯，符其言矣。而異遂徼寵倖，任事居權，不能以道佐君，苟取容媚。及延寇敗國，實異之由。禍難旣彰，不明其罪，至於身死，寵贈猶殊。罰旣弗加，賞亦斯濫，失於勸沮，何以爲國？君子是以知太清之亂，能無及是乎。[1]
