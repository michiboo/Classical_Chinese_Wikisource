　　欽定四庫全書　　　　經部十
　　奇字韻　　　　　　　小學類二〈字書之屬〉提要
　　臣等謹案奇字韻五卷明楊慎撰慎既作古音叢目諸書又別標字體之稍異者類以四聲以成是編考六書以説文所載小篆為正若衛宏揚雄所學則別有古文奇字以非六書偏旁所可推也此書以奇字標名而若説文引經寷其屋豐作寷克岐克嶷嶷作㘈靜女其姝姝作𡚾庶草繁廡廡作無天地絪緼作壹㚃營營青蠅止於樊樊作棥故源源而來源源作謜謜泣血漣如漣作㦁之類雖與今經文小異而皆有六書偏旁可求則正體而非異字且此類甚多不可勝載如説文引尚書嵎夷作嵎銕引論語便辟便作諞引詩赫兮喧兮喧作愃引周禮膳膏臊臊作鱢孤乘夏巡巡作𨊩引易包荒用馮河荒作㠩引詩在河之洲洲作州引易服牛乗馬服作犕引書濬畎澮距川畎澮作𡿨巜引春秋傳翫嵗而愒日翫作玩愒作㵣引易夫乾確然確作寉引春秋執玉惰惰作憜引詩納於凌陰凌作□引論語白圭之玷玷作㓠引書闢四門闢作□異同之處不可殫數此書所載殊不及十之二三至於岷之作汶禱之作禂此皆假借字而亦概列為奇字尤屬不倫又如𦸜字下但注一災字而不雲本鹽鐵論罕被冦𦸜𦸜音災廧字但注一墻字而不雲本管子地員篇行廧落房𤣥齡注為行廧及籬落闓字下但注開字而不雲本漢書匈奴傳乃遣闓陵侯將兵別圍車師及今欲與漢闓大闗顔師古注闓與闗同茬字下但注一槎字而不雲本漢書貨殖傳然猶山不茬櫱師古注茬古槎字闛字下但注一閶字而不雲本漢書揚雄傳東鄰昆崙西馳闛闔師古注闛與閶同則全迷其所出萁字下注音該但引曹植詩而不知淮南子㸑萁燧火髙誘注萁音該㳅字下注音流但引賈誼傳朝廷之視端㳅平衡而不知考荀子榮辱篇其㳅長矣楊倞注㳅古流字則不溯其所始又如冬韻載㮤字引説文而不知漢書地理志蒼柗師古曰柗古松字與㮤同一古今字賁字下注云古文斑而不知荀子彊國篇曰如此下比周賁潰以離上矣楊倞注賁讀如墳漢書翟方進傳賁麗善為星師曰賁音肥蝯字下注與猨同而不知漢書李廣傳又作爰臂如淳曰臂如猨臂其闕佚又不可枚舉蓋慎充於腹笥特就所記憶者録之故於讀書不暇詳考然於秦漢載籍亦已十得三四講六書者去其疵而取其醇或亦不無所助焉乾隆四十六年十月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀











