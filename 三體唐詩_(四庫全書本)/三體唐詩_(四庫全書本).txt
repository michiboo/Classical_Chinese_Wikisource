　　欽定四庫全書　　　　　集部八
　　三體唐詩　　　　　　　總集類
　　提要
　　〈臣〉等謹案三體唐詩六巻宋周弼編弼有汶陽端平詩雋已著錄是編乃所選唐詩其曰三體者七言絶句七言律詩五言律詩也首載選例七言絶句分七格一曰實接一曰虛接一曰用事一曰前對一曰後對一曰抝體一曰側體七言律詩分六格一曰四實一曰四虛一曰前虛後實一曰前實後虛一曰結句一曰詠物五言律詩分七格前四格與七言同後三格一曰一意一曰起句一曰結句宋末風氣曰薄詩家多不工古體故趙師秀衆妙絶方囘瀛奎律髓所録者無非近體弼此書亦復相同所列諸格尤不足盡詩之變而其時詩家授受有此規程存之亦足備一説考范晞文對牀夜語曰周百弼送唐人家法以四實為第一格四虛次之虛實相半又次之其説四實謂中四句皆景物而實也於華麗典重之中有雍容寛厚之態此其妙也昧者為之則堆積窒塞而寡於意味矣是編一出不為無補後學有識髙見卓不為時習薫染者往往於此解悟間有過於實而句未飛健者得以起或者窒塞之譏然刻鵠不成尚類鶩豈不勝於空疎輕薄之為稍加探討何患古人之不我同也云云又申明其四虛之説及前實後虛前虛後實之説頗為明白乃知弼撰是書葢以救江湖末流油腔滑調之𡚁與滄浪詩話各明一義均所謂有為言之者也舊有元釋圓至注疎漏殊甚已別存其目此本為髙士竒所補正雖未能本本原原盡得出典而文從字順視舊注差清整矣
　　乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　三體唐詩原序
　　有唐三百餘年才人傑士馳驟於聲律之學體裁風格與時盛衰其間正變雜出莫不有法後之選者各從其性之所近膠執已見分別去取以為詩必如是而後工規初盛者薄中晚為佻弱效中晚者笑初盛為膚庸各持一說而不相下選者愈多而詩法愈晦今所傳才調國秀河嶽英靈中興間氣諸集皆唐人選其本朝之詩未失繩尺厥後汶陽周伯弜取唐人律詩及七言斷句若干首類集成編名唐三體詩自標選例有虛接實接諸格其持論未必盡合於作者之意然別裁規制究切聲病辨輕重於毫釐較清濁於呼噏法不可謂不備矣明楊升庵焦弱侯號稱好古於是編每有所指摘予童時曾受於塾師長迺棄去去年冬將自京師南還見此本於旅店攜之驘綱中每當車殆馬煩輙一披展如見故人其詞婉曲綿麗去膚庸者絶逺而猶未至於佻弱且卷帙無㡬行囊旅笥摒擋甚便因取而授梓詩故有髙安釋圓至箋注語多紕繆為刪其十之四五間附以臆說欲使作者之意宛若告語三唐詩法亦庶㡬存什一於千百也至才人傑士以詩擅當時名後世者非古體不能窮其變非排體不能盡其長則予將有續三體之選與學詩者共叅之江邨髙士竒序











　　三體唐詩選例
　　七言截句
　　一實接截句之法大抵第三句為主以實事寓意接處轉換有力若斷而續涵蓄不盡之趣此法久失其傳世鮮有知之者矣
　　一虛接第三句以虛語接前兩句也亦有語雖實而意虛者於承接之間略加轉換反正順逆一呼一喚宮商自諧
　　一用事詩中用事易於窒塞況二十八字之間尤難堆疉必融事為意乃為靈動若失之輕率則又鄰於里謡巷歌可擊築而謳矣
　　一前對接句兼備虛實兩體但前句作對接處微有不同相去一間特在稱停之間耳
　　一後對此體唐人用者亦少必使末句雖對而詞足意盡若未嘗對方為擅場
　　一抝體此體絶髙必得竒句方見標格所謂風流挺特不煩繩削而自合者神來之𠉀偶一為之可耳一側體其說與抝體相類發興措辭以竒健為工
　　七言律詩
　　一四實其說在五律但造句差長微有分別七字當為一串不可以五言泛加兩字最難飽滿易疎弱又前後多患不相照應自唐人中工此者亦有數可見其難矣
　　一四虛其說亦在五言然比之五言少近於實蓋句長而全虛恐流於柔弱要須景物之中情思通貫斯為得之
　　一前虛後實頸聮頷聮之分五言人多留意至七言則自廢其說音節諧婉者甚寡故標此以待識者一前實後虛其法同上景物情思互相揉絆無跡可尋精於此法自爾變化不窮矣
　　一結句詩家之妙全在一結遒逸婉麗言盡而意未止乃為當行
　　一詠物唐末爭尚此體不拘所詠別入外意而不失摹寫之巧有足喜者
　　五言律詩
　　一四實中四句全寫景物開元大厯多此體華麗典重之中有雍容寛厚之態是以難也後人為之未免堆垜少味
　　一四虛中四句皆寫情思自首至尾如行雲流水空所依傍元和以後流於枯瘠不足采矣
　　一前虛後實前聮寫情而虛後聮寫景而實實則氣勢雄健虛則態度諧婉輕前重後劑量適均無窒塞輕佻之患大中以後多此體至今宗唐詩者尚之一前實後虛前聮寫景後聮寫情前實後虛易流於弱蓋發興盡則難於繼落句稍間以實其庶乎一一意確守格律揣摩聲病詩家之常若軼出度外縱橫恣肆外如不整中實應節則非造次所能也一起句發首兩句平穩者多竒健者少然發句太重後聮難稱必全篇停勻乃佳
　　一結句五言結句與七言微異七言韻長以醖藉為主五言韻短以陡健為工












