　　欽定四庫全書　　　　集部五
　　不繫舟漁集　　　　　　別集類四〈元〉
　　提要
　　〈臣〉等謹案不繫舟漁集十六卷元陳髙撰髙字子上溫州平陽人至正十四年進士授慶元路録事未三年輒自免去平陽陷棄妻子往來閩浙間自號不繫舟漁者至正十六年浮海過山東謁河南王庫庫特穆爾〈原作擴廓鐵木兒今改正〉於懐慶宻論江南虛實庫庫特穆爾欲官之㑹疾作卒葢當國祚阽危猶力謀匡復明太祖稱王保保真男子〈即庫庫特穆爾〉如高者事雖不就其志亦不愧王保保矣不但詩之足傳也明洪武初蘓伯衡訪其遺集釐定成編題曰子上存稿此本題不繫舟漁集不知何人所改文格頗雅潔詩惟七言古體不擅場絶句亦不甚經意其五言古體源出陶潛近體律詩格從杜甫面目稍別而神思不逺亦元季之錚錚者矣元又有嘉定僧祖柏其詩亦名不繫舟集見顧嗣立元詩選集中有題倪瓉芝秀圖詩葢與髙同時然其詩不及髙逺甚今未見其本以集名相亂附著其異於此庶來者無疑焉乾隆四十一年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　不繫舟漁集原序
　　子上陳君旣歿之十有八年余過其里從其子訪其遺稿得詩文總若干首詩為四言為五言為七言為古為樂府為律為絶凡若干卷文為記為敘為銘為贊為箴為跋凡若干首加詮次焉釐為若干卷題曰陳子上存稿俾藏於家敘曰夫所貴乎文辭者非以言之工而貴之也當理之言斯貴矣其言當理雖其人無足取君子猶不以人廢言而使之冺沒也況其人若子上者抗特操於亂世臨患難死生禍福而不易其志不汚其身可謂賢矣而其言也揆諸往哲而有合傳之來世而無愧可使冺沒而無聞乎此予於其遺稿所以不能已其情也六藝百氏之言子上無不學而以求道為急凡詩文未嘗苟作要其歸不當於理者蓋鮮矣自為舉子時其所作已為流輩推重金華胡仲申先生以古學名嘗傲視一世人於文章靳許可獨敬愛子上而稱之曰能其擢進士也朝之名公鉅卿若翰林歐公太常張公禮部貢公御史吳公助教程公僉謂子上之文宜用之朝廷施諸典冊相與論薦之而子上以親老顧取慶元路錄事南還赴任未二年度時不可為輒自免去擅兵柄而倔強州郡間者爭欲子上用之而子上終不為其用周流東西常使人不知所至未嘗終月淹也最後總戎其州者必欲脇致之子上遂棄妻子南至於閩又北至於懷慶尋以疾卒既卒而其文亦無能為收拾者以故平生所作存者止此雲嗚呼得其材於天成其學於已不獲措諸事業而徒托之述作君子之不幸也至於述作又多放失不幸抑何甚耶藉非子上所撡自足以暴於世則天下之於子上何從而知之何從而信之此予之所以重有慨也其友謝復元氏欲率同志鏤版以永其傳力雖不逮而未嘗㤀也豈不猶予之情歟豫章揭先生伯防稱子上之文上本遷固下獵諸子詩上遡漢魏而齊梁以下弗論可謂知言矣復何所庸吾喙哉前翰林編修眉山蘇伯衡序
