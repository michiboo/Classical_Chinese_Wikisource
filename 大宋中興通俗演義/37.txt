
　　紹興四年冬十月，趙鼎與張濬出於教場，操練諸軍。濬執趙鼎手曰：「此行舉措，皆合人心。」鼎笑曰：「喻子才之功也。」鼎計有二十萬人馬，奏報朝廷。高宗謂群臣曰：「朕今養兵數年，已夠二十萬，則不畏懼敵人。」旁有侍御史常同奏曰：「臣雖愚昧，未聞有二十萬兵而怕人者也。」高宗大喜，決意前征。張濬受命辭朝，奏曰：「伏願陛下星火差人去召岳飛，領兵渡江入淮會兵退虜。臣自往鎮江，督召劉光世、韓世忠等與兀朮決日交兵。陛下以大軍出平江取齊。」高宗准其奏，即差內侍齎書，疾忙前去宣召岳飛；一邊差官領兵護送後宮妃後盡去溫州，上船入海，投奔福建泉州，暫且停止。趙鼎又怕高宗親征之意有變，又奏曰：「陛下養兵將有十年，用他正在今日。聞知聖駕親征，無不欣悅用命。陛下之心若有少懈，即使人心離散，大江之險則不能保。此江若被虜賊得了，我這江南之地無可靠也，陛下當熟思之。先年只因失了大江之險，聖駕直到海濱，無可歸矣。」高宗聞其所言，泣謂鼎曰：「非惟朕無所歸，累及隆祐太后、妃嬪皆不知下落。今朕決意親征，卿當激勵諸將盡忠為國。」趙鼎再拜以謝。
　　時高宗駕起臨安府，諸將各擁重兵，分道而進：江東淮南路兵，命劉光世率領；鎮江建康淮東路兵，命韓世忠率領；荊南、岳、鄂、潭、鼎灃、貴六州並漢陽兵，命張俊率領；江西路舒州、蘄州兵，命岳飛率領；利州路兵，命吳玠率領；明州沿海兵，命郭仲荀率領。
　　趙鼎分調以定，內廷一班文武並隨御駕親征，高宗曰：「可先遣魏良臣使金，陳兩國利害，然後示兵。」胡鬆年奏曰：「既與決戰，何必再通使命？」帝曰：「二聖在彼，若猶如前不悛，朕決與卿等直抵沙漠，剿絕丑類，而迎回車駕也。」竟遣行。帝又以「惟韓世忠一路，朕當以手敕命之駐兵揚州，以候迎朕。」趙鼎曰：「世忠兵屯鎮江，正當金人來路，豈可移之。聖上更宜裁詳。」帝不從，下詔遣使馳報世忠。
　　卻說韓世忠在鎮江得高宗駐揚州手敕，感泣曰：「主憂如此，臣子何以生為？」遂聚部下議曰：「君上御駕親出，兀朮約金聶兒孛堇兵出江上。若吾大軍進駐揚州，長江必為虜得，則江南之地何以為計？」正猶豫間，忽報朝廷遣魏良臣通使金國，逕由鎮江。世忠聞此消息，以手加額曰：「此天賜吾機會也。」眾將問計將安出？世忠曰：「近日金聶兒孛堇屢欲窺睨鎮江，以吾屯紮在此，不敢即來也。世忠預畫此策，使子牙再出，諸葛復生，金人亦逃不出吾圈套也。」眾皆未信。
　　世忠因命部下撤去軍中炊爨，待良臣至，以乾糧給之。眾人得令，盡去其炊爨，示以匱乏之意。良臣入見世忠。世忠與之交論片時，因謂曰：「近來與金兵交戰，儲積已空，未有甚禮供給。且目下君命移師駐揚州事急，使臣寬容。到金國雖決，君上欲激勵示師江上，勿以朝廷自屈為辭，實社稷幸也。」魏良臣不悅，即辭世忠，急上馬馳去。又報趙鼎奏准：即日金人入寇，詔世忠暫停駐揚州，命移守長江，以扼虜兵來路。世忠見旨，度良臣已出境，即喚統制解元吩咐曰：「承州高郵縣北門當敵人之衝，爾可領三千軍守於此，以候金人之步騎。」又喚董收曰：「與你鐵騎二千，屯紮天長縣亞鳥口橋，敵人戰敗必然奔走那條路，等他人馬過一半，令兵截出，可獲全勝。」解元、董收各領計去了。世忠分撥已定，自提騎兵二萬，揚言移師揚州，其實駐大儀以當敵騎。伐木為柵，斷其歸路。令蘇勝列五陣於江口，設伏兵四千，多張五色旗幟，金兵來到，從中擊之。
　　著霍武領二千勁卒，各持長斧利刃，背嵬埋伏，聞鼓聲即起。二人依計而去，不在話下了。
　　卻說魏良臣逕至金軍中，先見聶兒孛堇，具知使金陳說利害，「令爾國罷兵息爭。」聶兒孛堇問曰：「爾從中國來，宋師動靜如何？」良臣對曰：「近日過鎮江，已見韓世忠軍中乏食，甲士略無鬥志，朝廷又命之移師駐揚州，良臣來時，彼亦準備起行矣。」聶兒孛堇聞世忠退，大喜，即起兵至江口，距大儀五里，旗幟漫江，聲勢甚銳。聶兒孛堇遣驍將撻不野、副將撒孔兒領鐵騎擁過五陣東。時值冬初，清早大霧迷空。世忠探知敵人薄陣，傳小麾鳴鼓。蘇勝聽得，引四千精兵截出江口，旗色與金人旗雜出，喊聲大舉。撻不野正不知哪裡軍來，情知中計，急引眾騎退回。蘇勝一匹馬突入中軍，霍武從山嵬引勁卒殺來，兩下夾攻，金兵大敗，首尾不能相救。聶兒孛堇引大眾殺回原路，被韓世忠騎兵截住，金兵慌亂，陷於泥澤中者不可勝數。世忠驅勁騎四面蹂躪之，人馬俱斃。聶兒孛堇死戰殺出，正遇撻不野。不野曰：「江淮四下難出，大王可速奔承州而走。」聶兒孛堇引敗眾急走承州。霍武部下各持長斧利刃邀擊，上砍步騎，下斲馬足。撻不野力抵霍武，戰未數合，撻不野戰騎先倒，墜於馬下，宋軍向前捉了。聶兒孛堇殺出重圍，走到高郵地界，日已當年，解元已設伏水軍，夾河而陣。聶兒孛堇與撒孔兒走到，忽一派鼓聲，河口伏兵齊起，聶兒孛堇驚慌不迭。解元一騎突來，撒孔兒跑馬挺槍直奔解元。二馬相交，只一合，斬撒孔兒為兩段，殺死金兵於河中者無數。聶兒孛堇刺斜而走，解元揮兵追殺。聶兒孛堇走出天長，被董收一軍攔住去路又殺一陣。聶兒孛堇止剩得五千騎，漏夜急走北去。韓世忠大軍直追至淮而回。是役，金人驚潰相蹈溺死者六七萬人，俘撻不野驍虜以下二百餘人，掠獲輜重衣甲不可勝計。
　　世忠收集各處人馬，眾將俱問：「撫鎮以二萬步騎當金人方張之勢，如何料敵若是審也？」世忠曰：「虜賊屢遣人探吾虛實未知其的，不敢動兵。魏良臣為人最悋，不忠於朝，今使金國，必先見敵以我軍中罄闕及移師事報知聶兒孛堇。孛堇的信之動兵，吾預備幾路皆敵人所必走，是以勝也。」眾皆拜服。世忠遣人以捷報。高宗聞捷音大喜，群臣入賀，帝曰：「世忠忠勇，朕知其必能成功。」沈與求奏曰：「自建炎以來，將士未嘗與金人迎敵一戰。今世忠連捷，其功不細。」論者以此舉為中興武功第一。

