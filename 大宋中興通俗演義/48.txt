
　　卻說酈瓊既殺了呂祉，恐宋兵追襲，連夜奔投偽齊去了。
　　呂祉已遇害，事聞行在，高宗怒曰：「張濬所保舉有如此哉！」即削去其樞密使官職，仍取趙鼎為尚書左僕射兼樞密使。以張俊為淮西宣撫使屯盱眙。楊沂中為淮西制置使，劉錡副之，屯廬州。張濬既去位，言者論之不已，至引漢武帝誅王恢為比，欲遠竄之。會趙鼎入見，帝曰：「濬失便宜，以致大變。朕當遠竄之，以警內廷諸僚。」鼎奏曰：「濬已落職，加罪亦當矣。其母高邁，無人侍奉，如使遠去，何堪？且有勤王功，乞陛下寬宥之。」帝曰：「功過自不相掩，朕決難耍「鼎既退，而內批隨出，以張濬謫貶嶺南。鼎留其批不下。次日朝見，約眾百官救解張濬。高宗怒未釋。鼎力懇曰：「濬罪不過失策耳。凡人計慮，豈不欲萬全。倘因一事之失，便置之於死地，後誰可謀秘計，誰敢復言者。此事自關朝廷，非獨私濬也。」中丞張守亦請曰：「濬罪雖有，經營國政之功居多。惟因一失，陛下竟欲竄之，則無以勸將來。」是時惟秦檜恨濬，不出一語。
　　帝意乃解，遂以秘書少監永州居祝李綱聞之，馳奏曰：「濬措置失當，誠為有罪。然其區區徇國之心有可矜者。願少寬假，以責來效。」朝廷置之不報。
　　卻說金國因兀朮具劉豫與岳飛通謀之故，欲議廢之。尚書省奏劉豫治國無狀，當廢其位，免生後患。金主從其請，即遣元帥撻懶、四太子兀朮領兵數萬，詐稱前去伐宋以襲之。其詔有曰：「建爾一邦，逮茲八稔。尚勤兵戍，安用國為？」撻懶承詔部兵離了金國，與兀朮分兵而進。到汴京時，劉豫不知準備，一鼓擒之，遣人解赴金國見熙宗。熙宗大怒，曰：「立與為齊王，本以戮力相助，同取大朝天下。今乃先通岳飛，欲謀金國，罪實難容。」下詔斬之。眾臣皆奏劉豫罪本該誅，乞聖上以其亦受王爵，今未見實跡而斬之，恐貽笑於中國也。金主然之，即降為蜀王，監守在相州閒祝其子姪劉麟、劉猊俱發配異州，縱宮人出嫁，散卻簽點鄉兵。揭開庫藏，得黃金二十餘萬兩，白銀一千六百餘萬兩，糧草九十餘萬石，銅錢絹疋等物不計其數，俱令盡數搬送會寧。復立行臺尚書省於汴京。
　　岳飛在江州聞此消息，大喜曰：「劉豫既廢，又除河南一大患也。」張憲等曰：「大人神機妙算，非金人所能測。」飛具表奏聞行在，高宗覽表，不勝其悅。群臣皆進賀，以為中興可望。惟檜不喜，立主與金國求和。會王倫為使金國已回，高宗召入問之。王倫具奏：「臣至金國，達以陛下盛意，熙宗大悅，許還太上皇帝及太上皇后梓宮，並送韋太后歸朝，又還河南疆境。」高宗大喜，而謂秦檜曰：「若是金國許還朕父皇梓宮及母后回朝，但彼有所求，朕俱從之。」秦檜奏曰：「此誠為陛下之孝也。」帝復遣王倫充奉迎梓宮使，詣會寧見金主，專議是事。臨行，趙鼎謂倫曰：「公承君命，若見金主，先具書謝廢去劉豫，次請太上皇梓宮及韋太后還朝。遇問禮數，則答以『君臣之分已定』；問地界，則答以『大河為界』。二事使者之大旨，或不從則已。」王倫受命，即辭帝而行。迤邐至會寧，朝見金主，道以高宗之意。金主聞奏未決。會撻懶從河南回，奏曰：「既中國與陛下講和，請以廢齊王舊地與宋。至於梓宮及韋後，尚容再議。」金主命群臣證之，斡本言曰：「若還河南故地，宋若得志，他日雖有數十萬雄兵，亦不可得也。」力陳不可。東京留守完顏宗雋曰：「我以地與宋，宋必德我，何以不可？」完顏宗憲折之曰：「我俘宋人父兄，怨非一日，君復資以土地，是助仇也，何德之有？勿與為計之善。」蒲盧虎與撻懶、宗雋執議以河南、陝西地還宋，必有厚報。金主從之，遂遣太原少尹烏輪思謀及太常少卿石慶與王倫同來宋國，先議歲貢定分之禮，然後歸其故地，不在話下。
　　紹興八年春正月，高宗與廷臣復議定都之所。或言臨安天下之勝，真帝王都也，請車駕幸此。參知政事張守言：「建康自六朝為帝王都，氣象雄偉。且據都會以經理中原，懷其險阻以捍禦強敵。陛下席未暖，今又巡幸，百司六軍有勤動之苦，民力邦用有頗費之憂，願少安於此，以係中原民心。」帝以問趙鼎。鼎曰：「依臣所擬，臨安為上，建康次之。」帝遂從鼎等所奏，即日下詔巡幸臨安。眾百官一齊隨大駕至臨安，自是以為定都矣。張守遂力求去。帝以劉大中參知政事，王庶為樞密副使，以張宗顏知盧州，徙劉錡屯鎮江，秦檜為尚書右僕射兼樞密使。檜既相，詔命下，朝士相賀。獨吏部侍郎晏敦復有憂色，曰：「奸佞之人為相，國事壞矣！忠臣死矣！」聞者皆以其言為過。
　　忽閣門大使奏金國遣人來復命，帝召入。王倫與烏陵思謀及石慶朝見高宗，備奏來意。高宗謂群臣曰：「若是先帝梓宮果有還日，便遲數年無傷。只母后韋氏年高，朕朝夕思念，願得早歸國以愜朕懷，是望和議早成也。」趙鼎、劉大中力陳不可。帝著令金國使臣暫於館驛停止，仍遣王倫如金。次日，復與諸僚商議其事。秦檜奏曰：「陛下屈己稱臣而專主和議者，此人主之大孝也。群臣見主上稱臣於外國而憤怒不平，乃人臣之至忠也。今臣僚畏首尾，多持兩端，此不足與斷大事。若陛下決欲講和，乞專與臣議，勿許群臣得預，則事斯成矣。」帝曰：「朕獨委卿主行。」檜曰：「臣恐未便。望陛下更思三日，容臣別奏。」又三日，檜復留身奏事。帝意欲和甚堅，檜奏猶以為未也，復進前說。又三日，檜復留身奏事，知帝意不移，乃奏曰：「臣如今為陛下主和議之策，容臣退思以具奏。」帝許之。檜即退出，與中書舍人勾龍如淵議曰：「廷臣不預和議者，惟趙鼎、劉大中二人執堅，君有何計排之？吾當重報於汝。」勾龍如淵曰：「相公為天下大計，而邪說橫起，盍不擇人為臺諫，使盡係去之，則事定矣。」檜大喜，次日奏帝，即擢如淵為御史中丞。如淵隨劾奏異議者，帝遂罷趙鼎出知紹興府，劉大中罷參知政事職，卒成檜志矣。

