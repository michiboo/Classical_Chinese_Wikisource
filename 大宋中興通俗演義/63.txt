
　　卻說張俊又打聽得岳飛部下有總統制官王俊，平昔在行伍中專一放刁告狀，而得官職，以此人號為「王雕兒」。以前亦被張憲責打，岳飛嘗羞辱之。張俊教人喚來，激之曰：「爾若能首告岳飛，有機會殺之，吾當稟知秦丞相，舉保公高位。」王俊喜曰：「下官所恨者，恨張憲最深，先年收楊麼之時，被他打了八十，又著岳招討於眾將前羞辱一頓，曾自誓曰：彼但得一步進達，必須殺此匹夫。至今無由快我志願。今日樞密之意係與下官能報夙昔之仇矣。若得殺此二人，則志願滿足，何更希望高位。」張俊見王俊所言實就其機，甚悅。即賞王俊黃金一錠，且著回去，吩咐：「切不可漏此消息，明日早到樞府聽候。」王俊得賜，領諾去了。張俊即調下詞狀一張，次日王俊到於樞府，俊將詞狀交與王俊，著令詣統制官王貴處首告。
　　詞曰：
　　首告人王俊，年三十五歲，係東平府人氏，現任統制官職。狀首紹興十一年九月間，有都統制宮張憲，因見本管恩官岳飛，被朝廷革去官爵，在於鄂州閒住，不得人馬管轄，怨恨朝廷。今欲謀還岳飛兵柄同為不軌。又有岳雲手書，送與張憲，務要用心整理。後岳飛差於鵬、孫革齎書來與張憲，著他虛報邊庭消息緊急，朝廷必然還他兵柄。
　　有此不測事機，具狀來首副都統制官處詳狀施行。
　　王貴接了首狀，抄詞黏連申文，密交王俊來會都統制張憲，去見張樞密。憲不知圈套，與竣貴入到帥府衙內。參見畢，王貴於懷中取出申文抄詞，遞與張樞密。樞密看了首詞，怒曰：「汝等何得通同岳飛父子謀為不軌？今被首出，罪弗容誅矣。」張憲、於鵬、孫革正不知來意，面面相覷。俊不待其分辯，著令左右將張憲、於鵬、孫革一齊拿下，與原告王俊一同解去鎮江，行樞密院內監問。其舊制，樞密院並無設置推問罪人牢獄，亦無鞫問犯人刑法。張俊預先設立下獄具停當，即將張憲等打入牢中，繃在匣牀上，委著首領官王應求拷問其事。應求來見張俊，告曰：「自來樞密院未曾設有牢獄推勘罪人事例，使況行樞密院而擅置牢獄乎？合該解送行在大理寺獄，依例推問，庶不變亂朝廷舊制矣。」俊大怒，謂之曰：「其餘罪犯當送法司，今王俊所首事幹謀反，則當推出實情，庶免激變。」俊即親到獄中，將張憲綁弔苦拷，務要招稱岳飛差於鵬、孫革送書著他虛張聲息，又招有岳雲手書使他多方設計，謀還其父兵柄，得到邊上，則可通同謀反，送來書信皆已燒燬不存。張憲被其拷打，皮開肉綻，鮮血迸流，終不肯招。張俊乃自捏成招詞，差人解送丞相府申呈秦檜。
　　秦檜見了招詞，喜不自勝，將張憲等押送大理寺牢獄監勘，一連審問十三日，不得實情。檜遂朦朧具奏帝前曰：「岳飛父子謀為不規，近干連張憲等，乞召岳飛父子來證其事。」高宗曰：「夫刑者所以止亂也。岳飛父子忠貫日月，豈有此反逆事乎？今若亂提彼來追證，只恐動搖人心，不可輕召。」秦檜見朝廷不准其奏，乃詐傳旨，仍委心腹人田思中，齎金字牌前去鄂州，宣召岳飛父子詣行在論功授爵。思中臨行，檜囑之曰：「君到鄂州見岳飛須深體上意，命之疾赴。若得事成後，吾當厚報於君也。」思中領諾，齎詔逕往鄂州去訖。
　　卻說岳飛正領著子姪耕鋤隴畝，樂守天命，忽報朝廷齎到金字牌來召父子赴朝，論功授爵。岳飛回至府第，俯伏聽候宣讀詔旨，一門望闕謝恩畢，因設酒禮館待田思中。飛謂使臣曰：「天使先一日回朝，我父子明日登程。」思中曰：「相公不可遲緩，聖上專待君侯赴闕授封。」飛曰：「不在叮嚀。」思中辭別，逕上馬先回。是夕秦國夫人李氏備酒與岳侯餞行。飛謂夫人曰：「我今赴闕見聖上，果有升賞，亦須辭了便回。汝在家教訓諸兒女，令之各事其業，不得自荒歲月。」夫人曰：「相公但行，家事吾自主理。」次日，岳飛同子岳雲準備車馬，辭家逕望臨安而行。是晚飛宿於驛中，夜作一夢，醒來悚焉驚出一身冷汗。次早與岳雲曰：「吾夜得一夢，甚是不祥，未知吉凶如何。我今卸卻車馬，與爾從揚子江去，原江心金山寺有道月長老，神慧人也，善知過去未來禍福，可往以是夢卜之。」岳雲曰：「大人所見極善。」飛即著人備了船隻，渡過揚子江，來到金山寺，日尚未出，大霧迷江，正是：
　　　　聞鐘始覺山藏寺，到岸方知水隔村。
　　其時道月長老正在禪定之中，已知岳招討宣召回朝，預遣行童早到山門迎接，到於方丈，敘罷寒溫，茶湯畢，長老曰：「貧僧久聞招討大名，如雷灌耳，每恨緣薄，不曾及面。今日希幸到此，實慰渴想。」岳飛曰，「嘗聞上人屏慮養性，明燭萬里。今蒙詔旨，宣我父子回朝，夜來驛中偶得一夢，未卜吉凶，特來請謁仙丈望指引前程，飛之甚幸也。」長老曰：「招討得何夢？請詳言之。」飛曰：「夢見兩犬抱頭言語，傍有二人赤身裸體而立。」長老曰：「此明白事矣，招討何未解其意？二犬中間著一『言』字，乃是個『獄』字。傍立裸體二人，同受其禍者。招討今此一去，必有牢獄之苦，須宜謹慎。」岳飛笑曰：「長老放心，我父子為國家東蕩西除，南征北伐，朝廷多有功勛，目今聖上宣召我父子，將論功授爵，安有牢獄之事乎。」長老曰：「但恐患難可同，安樂難共，而罹鴟夷之慘。不如潛身林野，隱跡江湖，庶幾乃免矣。」飛曰：「蒙仙丈指引，誠可善路。若是神天有眼，必不使忠臣義士陷之於不義也。」岳飛不悅，即便辭別而去。長老送出江邊，飛將登舟，長老再三囑付云：
　　　　風波亭下浪滔滔，千萬留心把舵牢。
　　　　謹防同舟生意歹，將人推落在波濤。
　　囑咐畢，長老辭別回寺。岳飛在舟中與子云：「長老之言，豈足深信。」岳雲曰：「天機至理，容或有之，宜加三省，勿履虎尾而致噬也。」岳飛不聽，教疾開船而去。

