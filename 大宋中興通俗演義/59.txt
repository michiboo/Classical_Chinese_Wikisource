
　　卻說兀朮探知宋軍分三路而來，吩咐軍中以鐵騎十萬餘，分為兩隅，夾道排下陣勢。張俊軍馬出鳳岐，遙見金兵征塵驟起，鼓聲不息，金兵一齊擺開。宋陣中王德曰：「賊右陣堅完，某當先擊之，主帥提兵繼進。」俊許之。王德一騎馬麾部下渡河，首犯其鋒。金陣中一酋乃金環荼奴，披甲躍馬而出，手執三稜簡來迎。與王德交鋒數合，王德詐敗，勒騎沿岸而走。金環荼奴不捨，放馬追趕。王德約其將近，按住金槍，引弓一發，金環荼奴應弦而倒，餘眾潰散。張俊見王德贏了金將，驅動眾軍，乘勝大呼馳擊。楊沂中諸軍鼓譟從之，三軍莫不死戰，無不一以當十。兀朮靠陣不住，自引輕騎邀敵，正遇楊沂中，兩馬相交，戰二十餘合，勝敗未分。龍虎大王以拐子馬兩翼而進，勢不可當，將宋軍圍繞猶鐵桶相似，四下矢如雨注，人馬不能得出。王德率眾鏖戰不已。沂中潰圍衝突，揚令軍中曰：「虜恃弓弩，吾有以屈之。」使萬人持長斧，如牆而進，矢不能及。
　　又令隨砍其拐子馬之腳。朵軍並力戰之，虜遂大敗。
　　王德與沂中正尋兀朮擒之，兀朮領本部人馬且戰且走，王德急追之。忽湖口船如箭發，一彪人馬來到，為首二將，李成、趙雲也。正見兀朮被宋軍追趕，二騎率所部跑上岸來，大叫曰：「元帥可走上船，吾敵住來將。」兀朮拍馬刺斜而走。李成、趙雲奮怒，舉兵器直取王德。王德勒騎挺槍交還。三匹馬正戰間，王德手起槍到，刺死李成於馬下。趙雲見折了李成，不敢戀戰，匹馬望東岸而走。楊沂中繼至，與王德曰：「前去盡路，兀朮必難復出，可乘勝逐之。」王德曰：「然。」復引兵追趕。
　　是時兀朮不敢上船，恐宋軍絕岸追之，止與部下數萬騎迤南僻路走去。見後面征塵遮日，宋軍追來，兀朮與眾將只顧奪路而走。正行間，東山角上金鼓齊鳴，坡後風捲出一面繡旗，大書數字乃宋太尉劉錡之號。兀朮望見，大驚曰：「此順昌旗幟也。」虜賊膽落，各拋戈棄甲，慌亂逃竄，自相蹂踏，死者不可勝計。劉錡一騎飛來，宋軍繼之，勢不可當，將兀朮困在垓心。龍虎大王曰：「若不奮力，元帥如何得出。」揮動胡眾，舍死近前，殺入陣中，救出兀朮。忽向南一彪人馬來到，乃韓常也。乘勢衝開一處，向南且戰且走。又遇趙雲領敗殘兵隨至，劉錡方引眾追襲。兀朮令韓常與趙雲後殿。劉錡近前揮刀來戰韓常、趙雲，三匹馬混戰一處。金隊中一將落馬，乃趙雲也，正戰中，被劉錡一刀斬死。韓常無心戀戰，急走與兀朮退保紫金山。劉錡見虜兵去遠，亦不追，勒騎斂眾，回與楊沂中、王德、張俊兵合一處。王德曰：「今賊兵喪敗，可乘勝逐北，以取廬州。」劉錡然之，會田師中、張子蓋並力逐北。果是兀朮不暇為謀，遂復了廬州。是役兀朮失將士九百人，金人死者以萬計。宋軍奪得器械輜重，猶如山積。王德、劉錡之功居多。
　　兀朮提敗眾至店步，諜報廬州被宋人取了，兀朮深憤恨，與龍虎大王等曰：「宋將屢困吾眾，今卻又取去廬州，使吾無駐立之所，不若協力整戈復戰，以雪其恨。」龍虎大王止之曰：「不可。劉錡變詐百出，金人屢敗，已挫銳氣，若復迎敵，先自畏怯。兵法云：畏敵者亡。況宋兵勢重，徒喪兵馬，恐無益也。不如撤退延鄜，約撒離桀出濠州。待他得了濠州，我眾南侵，可以安止。仍遣人詣南朝，著令秦檜催還邊上宋軍。候有動靜，元帥親兵復來未晚也。」兀朮從其言，遂引眾退入延、鄜。一面約撒離桀出攻濠州，復差人帶書，往南朝見秦檜，不在話下。
　　卻說秦檜正在府中發放公文，忽得兀朮遣人送來密書，即吩咐來人回去，私地遣司農李若虛，將以前詔書催回劉錡等軍馬，各領還本鎮。李若虛齎詔去訖。張竣楊沂中、劉錡奉詔，商議班師。或有言乘金人勢窮，宜整兵以圖恢復。劉錡曰：「君命不可抗違也。縱成功，亦得不恭罪，莫若奉詔班師，再作計議。」王德曰：「恐天時、人事不可再得。那時使金人立得腳定，宋人任有十數萬軍馬，亦不能到此地步。」張俊不從。 
　　委官守鎮廬州，即日奉詔班師，大小三軍一齊起行。正是馬敲金鐙響，人唱凱歌回。
　　大軍行繞數里，忽諜報金人撒離桀從劉家寨，出攻濠州甚急，張俊曰：「金人攻濠州，公等宜復兵救。」沂中曰：「既金人侵寇吾地，安得不救？即日須行，勿致延慢。」俊因下令軍中速趨濠州而行。抵黃連埠，距濠州只爭六十里，哨馬回報金人已攻陷濠南城矣。俊大驚，召諸將計議。沂中曰：「金人新得濠城，乘彼人心未安，我等協力一戰以挫其刃。」錡曰：「不可。本來救濠，今濠已失，進無所依。不若退師據險，徐為後圖。」諸將皆然之。即與張竣沂中分三軍，鼎足立為營壘。越二日，探軍報敵兵已退去，城中大開諸門並無動靜。俊曰：「可令大軍入城。」劉錡曰：「狡虜得城遽退，必有謀也。宜嚴兵備之。」俊不聽，曰：「孺子何怯乎？」且欲自以為功，不令錡往，而遣沂中與王德率神勇步騎六萬，直趨濠州。沂中與王德引兵至城下，列陣未完，望見城中火煙並起，鼓聲雷動，金人伏騎萬餘，分兩翼而出。金驍將李鐵牛從南門殺來，沂中恰慌，顧謂德曰：「中敵人算也。足下如何抵之？」德曰：「吾小將，安敢議事，令在主帥出矣。」言未畢，鐵牛一騎馬逕奔王德，王德提槍交還。正與金將鏖戰間，虜騎兩下箭如雨點，宋軍大亂。沂中見勢不利，以策麾軍曰：「可速退走。」南軍遂潰，漫無紀律，自相踐踏，落坑填壑者無數。王德死戰不得脫。正在危急間，正南一彪軍馬殺來。旗幟乃韓世忠也，乘勢衝入，救出王德。撒離桀與宋降將戚方，引鐵騎分路追之。宋兵大敗，沂中等遂退入滁州。撒離桀部下乘勝追襲，胡騎漫山塞野而進。
　　比及劉錡人馬到藕塘，方在軍中會食，忽張俊引輕騎遽至，見錡曰：「楊宣撫兵安在？」俊曰：「已失利，退還滁州矣。」錡謂俊曰：「毋用驚恐。請以步卒御之，敵人自不敢近，宣撫試觀焉。」劉錡麾下皆曰：「兩大帥人馬已渡淮去矣。我軍何苦獨戰？決難支持，請宣撫可速行。」錡折之曰：「昔守順昌孤城，旁無赤子之助，吾提兵不滿二萬，猶足取勝，今得地利，又有銳兵，何敵不能抵耶！」遂下令軍中，以所部設三覆陣以待之。俄而諜報曰：「金人退去，不來追矣。」俊正疑間，見沂中、世忠、王德軍馬皆至，俊心始安。次日，體探金人消息，果撤濠州而去。乃班師還鎮，張俊歸建康，劉錡歸太平，沂中歸臨安。游騎報入鄂州，岳飛知金人復陷濠州，歎曰：「使詔命遲下數日，不容虜賊如是猖獗也。」即喚過其子岳雲，謂之曰：「爾且訓練兵馬，準備器械，吾當躬詣行在，有機密事奏知。」岳雲領命去訖。

