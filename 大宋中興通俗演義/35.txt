
　　卻說吳玠次日近申時候，開了仙人關，引驍騎五百飛下關來，大喝：「胡賊休走！」番將大耳兒急待退避，吳玠手起刀落，斬於馬下。兀朮見關上出戰，自引大隊迎敵。正遇吳玠與弟吳璘殺入中營，兀朮綽刀跑馬擋住吳玠。吳玠舞刀直取兀朮，二人交馬數合，兀朮陣後先自紛亂，乃王喜、王武一支人馬從關左抄出，將兀朮軍衝作兩截。哨卒報知，兀朮恐後軍有失，勒回馬自來救護。吳玠乘勢殺進，金兵大敗。兀朮見旗幟無數，金鼓連天，正不知幾多軍馬，不敢交鋒，刺斜殺奔西陣。韓常望見征塵競起，正待引部下來應，忽報宋軍從橫山砦殺進，將胡人糧草盡行燒燬。韓常大驚，即勒兵殺奔橫山砦。當頭一將，面赤須黃，手執銅鞭，乃川中驍騎張彥也，拍馬舞鞭，來戰韓常，韓常舉槍交還。二將戰上十餘合，宋兵四下齊出，韓常不敢戀敵，殺回本陣。張彥驟馬追來，韓常走出，正遇兀朮人馬，常曰：「元帥可急出黃牛峽而走，吾敵住追兵。」韓常勒回馬復戰張彥，張彥扯起硬弩矢來，正中韓常左目，墜馬而死。張彥引兵掩殺，胡虜死者不計其數。兀朮與撒離喝、武從龍、劉夔等引敗眾急走黃牛峽，日已沉西，正走間，峽中金鼓震天，楊政一支軍馬殺出。兀朮驅眾將混殺一陣，又敗之，折兵大半，劉長吉戰慌墜崖而死。撒離喝連夜走出河池，未及數里，洪威、王俊兩下伏兵齊出，截住去路。兀朮心慌膽碎，只得拚死而戰，衝開血路，走出和尚原而去，遺棄金鼓旗幟馬駝輜重堆滿河岸，覓子尋妻者哭聲載道。
　　王俊見夜暗，亦不追趕，合兵來會吳玠。吳玠點集諸將，折損勁卒亦多。計斬獲胡兵耳帶金環者五千餘級，降其番漢人四萬，糧草輜重三百車。吳玠謂眾將曰：「勿以金人退為可賀，更須防之。」遣王喜、王武守和尚原，張彥、王俊守橫山砦，弟吳璘仍守殺金坪。吳玠分撥已畢，自率兵守仙人關，以為久計。是役也，兀朮以下皆攜妻孥而來，劉夔乃劉豫之腹心，本謂蜀可圖，既不得逞，度玠終不可犯，乃還據鳳翔，休息甲士，屯田為久留計。自是不妄動矣。
　　卻說張濬知金人入寇仙入關，吳玠得捷音至，即具表詣行在。前後稱吳玠用兵有術，敵人屢來挫刃，況今人才難得，乞陛下重加旌獎，庶以激勵將士，緩急有仗。因請求解兵柄，且論王似不知軍旅，恐難稱職，乞更選精練兵事者代之。帝鑒奏以示朱勝非。勝非與張濬有宿怨，因奏曰：「陛下可准其解兵權，且內廷多事，召之入朝理政，亦重事也。」帝允奏，升王似為川陝宣撫使，封吳玠為副使，召張濬知樞密院事，即赴行在。張濬承召，自興州由閬州至臨安見帝。帝思濬往日功績，慰勞甚至曰：「不見卿又數年矣。」濬頓首稱謝。居朝數日，僕射朱勝非諷臺臣常同劾奏之。常同率中丞辛炳彈奏張濬秘劉子羽之罪不發，喪師失地，跋扈不臣，乞陛下以國法為重，明其黜陟，庶為臣子之勸。高宗不得已，出張濬居之福州。濬入見帝，帝曰：「不久取卿矣。」濬辭帝出，逕往福州去了，不在話下。
　　卻說張濬既罷去，帝以趙鼎有宰相才，即升趙鼎知樞密院事，都督川、陝、荊、襄諸事。鼎辭曰：「臣以匪才，如當此任，恐負陛下望也。」帝曰：「四川全盛，半天下之地盡以付卿，黜陟專之可也。」鼎乃條陳治安之策數事，朱勝非忌其妨己，從中抑之，鼎志竟不得行，乃上疏曰：「頃者陛下遣張濬出使川、陝，國勢百倍於今。濬有補天浴日之功，陛下有礪山帶河之誓，君臣相信，古今無二，而終致物議，以被竄逐。夫喪師失地，濬則有之，然未必如言者之甚也。大抵專黜陟之典，受不御之權，則小人不安其分，謂爵賞可以苟求，一不如意，便生怏望。是時蜀士至於醵金募人詣闕訟之，以無為有，何以自明？故有志之士欲為國立事者，每以濬為戒。今臣無濬之功，當此重責，去朝廷遠，恐好惡是非，行復紛紛於聰明之下矣。伏望閔臣孤忠，使得展布四體，少寬陛下西顧之憂。」疏上，高宗詔下允其舉措事宜得專行之。
　　話分兩頭。卻說金國遣李永壽、王翊朝見高宗，備奏：「大金皇帝遣臣來與陛下議和。」帝曰：「講和欲要何議？」永壽曰：「大金謂中原士民有在江南者以還劉豫，黃河西北士民在於江南者還我大金。只以長江為界，江之南則為宋地，大江迤北則為齊地。」高宗曰：「待朕與臣議之，使命且回驛舍停止。」使者既退，帝召廷臣議和戰二策，或曰：「眾寡不敵，強弱已分，與之和漸可舒生靈之困，軍士亦得以解息也。」帝善其言。呂頤浩奏曰：「昔太祖取天下，兵不過十萬人。今有兵士六七萬矣，比年韓世忠、張濬、陳思恭、張崇屢奏人有戰心，願決策北向。今之精銳皆中原人，恐久而消磨，他日難以舉事。」帝意方主和議，不從。呂頤浩因辭免，帝允其請。
　　是時，虔、吉二州盜賊蠭起。吉州賊首彭友手下有李動天等十人，號為「十大王」。虔州賊首陳顒手下有羅閒十等，連眾數萬，循梅嶺分路剽掠廣、惠、英、韶四州，南雄、南安、建昌、邵武四府，聲息甚緊，報到臨安行在所，高宗乃頒詔專委岳飛征討。詔下江州，紹興三年夏四月也。岳飛奉詔，不辭炎暑，引張憲、徐慶、王貴等共一萬人馬前到吉州。卻說吉州賊彭友聽知岳飛部兵欲來征他，悉眾飛奔來迎，列成陣勢待之。
　　遙望見大隊人馬，岳飛身披鎧甲，手執利槍，立於門旗下，謂彭友曰：「觀君一表，非賊類耶，何不返邪歸正，以圖善計？」彭友更不打話，躍馬舞刀直殺過來。飛曰：「誰先擒此賊？」張憲應聲而出，策馬舉刀抵住彭友。二人戰了數合，未分勝敗。
　　岳飛見張憲勝不得彭友，一騎馳出，只兩合，將彭友捉於馬上。
　　張憲揮兵掩殺，賊眾大敗，退保固石洞。岳飛將彭友囚之，下令軍中曰：「賊勢已離，不可緩攻，當乘勝剿除之。」遣敢死士疾馳登山。陳顒、李天王等佔據不定，驍將楊再興騰湧上來，一刀砍死陳顒。李天王驚慌不迭，被眾軍士並前殺之，賊黨大潰皆降。二州賊盜悉平，獲其降卒有老弱者二萬餘人，放歸田裡，選其精壯者盡編入伍從軍，檢其金帛盡行給賞戰士。
　　班師回江州，差人報捷於朝。高宗大悅，仍下詔命岳飛赴行在。岳飛得詔，令張憲、王貴等總戎事，自與子岳雲赴闕。

