
　　卻說撒離喝大眾遂入興元，駐兵金牛鎮。聲勢甚盛，四川大震。撒離喝遣劉夔攻打三泉急切，子羽從兵不滿三百，竭力拒戰，糧食已盡，與士卒取草芽木甲充饑，遣人遺書與吳玠訣別曰：「君不來，吾當以死報國。」玠得書，未有行意。統制張彥曰：「敵人圈子羽已危矣。三泉若破，必席捲而至，西縣其能保乎？節使不往救之，欲何主意？」旁有楊政大呼曰：「節使不可負劉待制！不然，政輩亦舍節使去矣！」玠見眾志奮銳，乃從間道會子羽。子羽曰：「三泉，川之要道。吾與共守此地，遣人取張宣司救兵，可退虜寇。」玠曰：「關外蜀之門戶，不可輕棄。復往守仙人關，足能待敵。」子羽從之，與吳玠殺出三泉。虜寇重疊圍定，玠首先衝擊，楊政、子羽奮呼力戰，殺透重圍。已到仙人關，子羽審視山勢，以覃毒山形如斗拔，其上略平有水，可容眾汲。子羽乃與吳玠分二壁屯紮。
　　吳玠屯仙人關，自與部下屯覃毒山。子羽命將士築壁壘，以為必盈之計。築方成，金兵四下掩至，喊殺連天。距營十數里，子羽據胡牀坐於壘口下瞰敵兵，諸將泣告曰：「矢鏃如蝟，此非待制坐處。」子羽曰：「子羽今日死於此耳！」撒離喝駐兵久困不能下，與部下商議進攻之策。遼將武從龍曰：「吾眾人深入其地，道路險阻，甚不便於進退。梁津積聚，宋人俱預先徙移，今野無所掠，進而莫得，軍中饋餉不繼，近日已殺馬及兩河所僉軍士以食。而子羽、吳玠屯兵於腹背之間，吾眾料不能保全，不如退去，休養甲士，預備糧草，為後圖之機。」撒離喝亦因北人不服水土，疫癘且作，遂聽從龍之言，引眾自斜谷北去。張濬聞知金兵深入，已將出斜谷，欲移軍守潼川。遣人報知子羽，子羽著人回書，言：「吾已在此，金人必不敢南，宣司慎勿動軍。」張濬得子羽回書乃止。
　　卻說子羽探知金人退去，約吳玠分道迫之。吳玠即引部下繞出褒谷，阻截其歸路，子羽引兵隨後追襲。撒離喝與眾將正出了斜谷，忽山峽邊金鼓齊鳴，一彪軍馬攔住，為首一員大將乃吳玠也，大叫：「虜寇下馬受戮！」金兵大驚，武從龍持刀拍馬直取吳玠，二騎相交，戰上十餘合。後面喊聲大舉，劉子羽追兵襲到。虜寇首尾受敵，曲部大亂，墮落谿澗死者不可勝計。武從龍不敢戀戰，殺出重圍，保定撒離喝，盡棄輜重而走，餘兵不能自拔者悉降。子羽與吳玠收兵，復還興元，裒集諸將，分作二處戍守。吳璘守和尚原，自退保興元府。三泉、西縣俱著人把截，以防金人再來。是役也，金人始謀本謂吳玠在西邊。
　　胡涉險東來，不意玠馳至，雖入三州，而失不償得。
　　卻說金撒離喝走出斜谷，既回鳳翔府，聚集眾人，折去三分之一。與武從龍、劉夔等議曰：「宋將守川、陝，可慮者惟吳玠、劉子羽二人而已。若能除之，蜀地竟可圖也。」劉夔曰：「吳玠善撫其眾，部下皆為之死戰，我軍如何能夠取勝？劉子羽忠毅過人，實勁敵也，此一路決不可入。」撒離喝曰：「吾修書一封，遣人持與子羽，誘之以重爵，招彼來降，爾眾人以為如何？」武從龍曰：「只恐其人難以屈致。元帥姑試之。」撒離喝即修書封定，遣十人善能專對者逕詣興元府，持見子羽。
　　子羽拆開視之。書曰：
　　金國大元帥撒離喝書奉劉待制閣下：近者吾軍深入，破三泉，掠西縣，攻饒風關，圍覃毒山，席捲之勢，君以孤軍，退走不暇。吾以軍馬不服水土，漸且退離，休養甲士，俟秋高馬肥，必復大舉南下。第以君忠義過人，不忍亟困，奚以驅眾窘迫斜谷？除已往之愆不咎，許將來之意自新。倘以所部棄宋投金，吾當奏爾上封，食祿千邑，決無虛負。此實區之至望，未審待制志願否？咫櫝具聞，伏候裁音。
　　劉子羽看書畢，即裂於地下，叱令左右將持書人盡斬之，而留其一放之還曰：「為我語賊，欲來即來，吾有死耳，何可招也！」其人抱頭鼠竄，走回鳳翔，見撒離喝告知子羽之事。
　　撒離喝大怒曰：「不取了川、陝，誓不回軍也！」即著人會集兀朮軍馬由和尚原進攻，」我軍從鐵山策應，俱約合於仙人關。」兀朮得撒離喝指揮，即部領十萬胡兵，與大將韓常分道而進。消息傳入仙人關，吳玠聽得金兵二路入寇，兀朮進逼和尚原，即遣人謂之曰：「爾可漏夜至和尚原，報與吳璘知會：目下金人必復深入，且其地去蜀遙遠，饋餉不繼，可棄之移師殺金坪，以邀敵人來路。」小校逕至，說與吳璘。吳璘遂移軍，棄和尚原而屯殺金坪，不在話下。
　　卻說兀朮人馬大驅破了和尚原，直抵仙人關，令人會撒離喝軍馬。撒離喝以步騎十萬自鐵山而進。棧道甚險，原被宋兵燒絕去處約有二百餘里。撒離喝令眾人鑿開崖道，循嶺東而下，與兀朮合兵數十萬，進攻仙人關。吳玠於關上遙望金兵旗幟無數，胡騎重重疊疊圍繞關下，因與楊政等議退敵之計。楊政曰：「乘金人遠來疲憊，因其營壘未定，可出奇兵逼之，虜賊可破矣。」玠曰：「金人勢重，眾寡不敵，我與君等深溝高壘，坐守不戰。彼今深入，費用不貲，豈能久住？俟其因而後示兵，此萬全策也。」軍校王俊曰：「敵人已近關下，川蜀震駭，豈可久不出戰？為今之計，莫若遣人約吳璘引兵繞出敵後，以絕其饋餉，吾以精兵攻其前。彼首尾受困，人懷內懼，此必盈之策也。何用自為退守計哉？」玠從其議，即遣人會吳璘出兵。
　　卻說吳璘著人探聽兀朮虛實，忽得玠令其出兵檄書，已知金人進攻仙人關，璘著副將汪凱以重兵守殺金坪，謂之曰：「此處最當其衝，君只在堅守，離萬夫莫能過也。我當自救仙人關。」汪凱領諾之。璘引本部五千兵，自武階路入援。兀朮與撒離喝合兵，連營數十里，金鼓之聲震動山峪。吳璘冒圍殺入。早有二番將截住去路，乃撒裡乾、孛堇真白。吳璘拍馬挺槍，直取二將。撒裡乾手執利刀來迎，不二合，璘一槍刺於馬下，殺散餘眾，衝開一條路。孛堇真白隨後趕來，吳璘倚住手中槍，拈弓搭箭，指定孛堇真白矢來，孛堇真白墜馬而死。璘從騎漸漸損折，只得罄力殺進。正走之間，前面一彪金兵擺開，為首一員大將，旗號分明，乃大金副元帥兀朮也。吳璘更不打話，來戰兀朮。約鬥十餘合，吳璘料不能勝，奪路而走。胡兵漫野趕來，吳璘手揮短刀，砍死無數。已殺透重圍，離金陣十五里遠，身上血污袍鎧，只剩得二千餘騎，吳璘無半點退心，只願衝殺。正行之間，忽兩路兵截出，精騎掩至，勢不可當，乃撒裡喝人馬。當時吳璘以五千步兵，轉戰七晝夜，便是鐵人亦睏乏矣。吳璘拚死而戰，正在危急間，關前喊聲大震，一將衝殺而來，乃吳玠也。吳玠因見關下殺氣凌空，知有救援軍來，故引兵衝出接應。吳玠殺開金圍，救出吳璘，進了仙人關。
　　兀朮與撒離喝追逼關下，督令眾人以雲梯攻其壘壁。關下金鼓震天，關中築起土城，以示重壘。驍將楊政令軍士以撞竿搗碎其雲梯，更用長矛刺下。金兵傷折甚眾，各有退意。兀朮一連睏了十數日，關益不能下。兀朮與撒離喝、武從龍、劉夔、韓常、劉長吉等計議曰：「仙人關久不能下，爾等有何良策？」撒離喝曰：「須將人馬分作二陣，前後攻擊，關必破矣。兀朮依其計，以韓常人馬陣於西，自與眾將陣於東，連營征鉦之聲達旦。關中統領王喜、王武，統制張彥、王俊等將截發請戰，吳玠因眾心銳於戰鬥，即喚過王喜、王武謂之曰：「虜賊連營數十里，首尾一時不能相應，爾二人領步兵四千，從關頂半嶺抄出，多設金鼓旗幟，雜以紫、白二色，候黃昏左側，直搗金兵東陣。吾隨後遣人策應。不得有失。」二人領計去了。再令洪威、王俊：「爾二將領一支兵埋伏河池，候敵人戰敗，扼其歸路。」竣威依令去訖。又召張彥曰：「與爾精卒五千，出關前劫奪橫山砦以當敵人之衝。」張彥欣然而去。

