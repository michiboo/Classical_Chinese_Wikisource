
　　　　戰場聞說亦消魂，萬古茫茫日色曛。
　　　　殘骨未收餘士卒，高牙新拜上將軍。
　　　　河冰初合胡兵集，沙草先衰野火焚。
　　　　向晚無人山鬼哭，沙塵風起亂紛紛。
　　卻說宋朝秦檜自秉丞相重權以來，惟思撥弄高宗，專為金國之謀。不理政事，終日與妻王氏在西湖賞玩景致，極其歡樂。
　　怎見得西湖好景，前賢有詩云：
　　　　水光凝灩晴方好，山色空濛雨亦奇。
　　　　卻把西湖比西子，淡妝濃抹也相宜。
　　秦檜令歌童妓女在筵前奉觴旋舞，因制《西平樂》詞以勸。
　　詞曰：
　　　　川岸晴明，西湖歇雨。笙歌每日在，山光水色邊。筵前紅袖、輕籠織細堪誇。歎征人勤王已去，身與鼓笳共晚。
　　　　爭知向此，在途區區，佇立塵沙。追念朱顏翠髮，曾到處，故地使人嗟。
　　　　干戈滿目，蜂屯四野。帝輦依前，臨路欹斜。重憶想，中原離黍，多少英雄，惹起壯懷激烈。憤惋無依，何況風流鬢未華。
　　　　又謝故人，親馳鄭驛，時倒融樽，勸此淹留，共過芳辰，翻令倦客思家。
　　秦檜大悅，與王氏暢懷飲間，忽兀朮來人逕近席邊拜見。
　　秦檜驚問曰：「爾何人？不在府中見我而逕到此間？」差人密曰：「奉金國四太子命而來。」檜知之，復問有書否，其人即於髻中取出蠟書一丸，度與秦檜。秦檜揭開，取書看畢，命左右賞來人銀一錠，著令回覆四太子，道吾自有主意，不必掛懷。
　　差人受了賜，即拜謝回去，不在話下。秦檜復以書與王氏觀之，備具其事。檜曰：「四太子令吾殺害岳少保父子，眼前未有機會，如之奈何？」王氏笑曰：「相公位居宰輔，職掌百僚，謀此一小事有何難哉！」檜曰：「計將安出？望夫人從實教我。」王氏曰：「明日丞相在早朝可奏言，金國欲來議和，送還韋太后，近因邊庭諸將貪功，爭鬥不已，以致和議不成。宜召回岳飛，令諸將各自領兵復回本鎮。使人前去議和，迎取太上皇梓宮及聖母鑾輿。上必准奏，其事成矣。若岳飛不肯班師，他見各處軍馬抽回，只有他一枝孤軍在外，亦須領還。如彼部下待勸其鼓戰前驅，仍連用金牌去召。我知岳飛忠孝心切，不敢抗命，必定班師。待他回日，復奏進位三公，奮其兵柄。然後尋個風流罪擬之，將彼父子害了，猶如反掌易耳。」秦檜大喜曰：「此計深合我意。」遂罷筵，歸至府中。
　　次日，朝見高宗，奏請：「臣知金國意在講和，送回梓宮及國母，還河南等郡。乞陛下差人前去召回岳飛，命眾將班師，各領所部軍馬歸鎮。且從和議，候在太上皇梓宮並太后車駕回　日，再復計較。」高宗大悅，准秦檜所奏，遂差司農少卿李若虛前往朱仙鎮見岳飛，諭令班師。岳飛曰：「金人銳氣已失，我所部鼓舞用命，時不再來，機不可失。願司農回朝奏知朝廷，今日恢復中原，雪國之恥，在此一舉。若聽奸臣之言，取回本部軍馬，把我十年之功，一旦俱廢。」李若虛聽飛言激切，只得回朝去了。
　　即日岳飛戒令將士曰：「克復兩京，收復故地，只在目下。爾等各自奮勇，取功封侯，是其時也。若有怠吾軍令者，罪及妻孥。」將士聽了軍令，無不歡呼，願效死鬥。於是岳飛簽集諸將，指日渡河。
　　張憲　周真　梁興　孟邦傑　姚政
　　呂榮　黃欽　除慶　李忠　宗迪
　　王剛　董先　牛臯　土安　岳雲
　　楊宣　王清　趙秉淵　郝晟　杜彥
　　范榮　李寶　劉得　張裕　郭進
　　楊珍　薛密　李進　王進　鄭得
　　趙雲　劉遇　張彥　張立　張用
　　張應
　　岳飛所部三十六員統制官，共計前領並新集人馬三十萬，軍聲大震。磁、相、澤、潞等州諸郡豪傑守臣，皆使人來，約在何日與官軍會合。岳飛遣人與之旗號。是時，各處父老百姓引著子姪，拽車牽牛，送運糧草，皆頭頂香盤迎接，塞滿道路。
　　自燕京迤南，金家號令不行。岳飛分騎前後擊之。兀朮輒敗，人馬損折將盡，欲復簽點民兵以抗岳飛，河北一路並無一騎應者。兀朮乃歎曰：「我自北方以來，未有如今日之挫衄。」密囑部下，各準備走路。有金副將韓常，因與兀朮女婿夏金吾領兵南下，在郾城遇宋軍，被岳侯斬於陣中，怕兀朮見罪，不敢回營，乃駐兵於長葛，見金人勢促，密遣小騎求見岳飛，願將所部之兵五萬來降而為內應。兵飛許之。金將馬陵思謀，最驍勇者。夜來巡視，聞得軍中號叫之聲，馬陵思謀潛聽之，皆曰：「我等皆是宋朝士民，被兀朮拘迫為軍。今岳少保大兵來到，兀朮出戰即敗，虜賊早晚休矣。所怕金將馬陵思謀素強悍，我們何不暗用計策，殺此賊去見岳侯，功勞不校」數內一個道：「不要走透，我們看個空便下手。」馬陵思謀聞之大驚，自思曰：「軍心已變，莫如做個人情，同去歸降岳家，又且自保其患，豈不美哉。」次日至其軍中，但渝之曰：「爾眾人毋自輕動，待岳家軍來到即降。」眾人大喜，各備候迎接官軍。金將王鎮、崔慶、李凱、崔虎、華旺等，皆率所部降飛。金龍虎大王部將忄乞查等亦密受岳飛旗榜，自本國來降。岳飛大喜，語其下曰：「須待大軍直至黃龍府，與諸君痛飲耳！」是夕，岳侯歡悅不自勝，出帳外仰觀星象，見紫微垣奸星近逼，知朝廷有人蔽惑聖聰矣。因作《滿江紅》詞一闋以見志雲。詞云：
　　怒髮衝冠，凴欄處，瀟瀟雨歇。
　　抬望眼，仰天長嘯，壯懷激烈。
　　三十功名塵與土，八千里路雲和月。
　　莫等閒，白了少年頭，空悲切。

　　靖康恥，猶未雪，臣子恨，何時滅！
　　駕長車，踏破賀蘭山缺。
　　壯志饑餐胡虜肉，笑談渴飲匈奴血。
　　待從頭，收拾舊山河，朝天闕。

　　次日，岳飛復遣統制官李興，領著五百精兵，同陵臺令朱正甫前去修理永安、永昌、永熙三陵，令之芟除荊棘，栽植松柏，遣官致祭而還。一面犒賞軍士，約在剋日起營，欲先復汴京，乘勝以復中原，不在話下。
　　且說司農李若虛回見高宗，具岳飛進兵以奏。高宗聞奏，欲從其議。秦檜出班立諫曰：「陛下欲使韋太后早還，正須在講結盟好，豈可與邊將邀功而失大謀乎。乞再遣使命，齎金字牌遞到札子，催促張竣楊沂中、韓世忠、劉錡、郭浩各領人馬還本鎮。」高宗允奏，即遣使召回諸路官軍。只有岳飛人馬不回，復具表奏曰：「金將家小盡聚在東京，即目兀朮累戰累敗，銳氣已喪。探事人報，兀朮老小盡夜渡河北去，輜重皆棄。況今豪傑向風，士卒用命。天時人事，強弱已見。時不再來，機會難得。臣實謂恢復中原，在此一舉。今若召臣回還，挫了十年之功，一旦而廢。若不乘時，必留後患。願陛下圖之。」高宗得奏，因與秦檜專主和議，遂不允。秦檜恐岳飛成功，則背金人之約，禍及己身，乃暗使臺臣王次翁等力請於朝曰：「即今諸帥皆將領回鎮，只有岳飛孤軍在外，不可久留，誠恐有失，乞促班師。」高宗准其議，連發金牌，前去召還岳飛。
　　是時，岳飛在朱仙鎮，盡力謀劃克復兩京之計。只一日之間，金字牌遞到札子一十二道。岳飛不勝憤激，東向再拜曰：「臣十年之力，廢於一旦。非臣子不能稱職，實在廷奸佞之誤陛下矣。」拜訖，嗚咽流涕。軍中將士無不切齒。後人有降箕仙者，得鍾、呂聯句題《吟宋鄂王墓》云：
　　　　金牌十二促還軍，黃霧遮天白日昏。
　　　　大廈可人支一木，腥風從此汗中原。
　　　　青泥尚染萇弘血，東市猶銜蘊古冤。
　　　　欲斲當年奸檜首，南枝樹下祭忠魂。
　　岳飛與眾將憤惋未已，又見丞相府差田思中齎金字牌，遞到尚書省札子，到於軍前，催促岳飛即速領兵回還鄂州，聽候加官受賞，其邊庭軍務朝廷自有處置。若有稽遲，即是抗違宣命。岳飛見札子，默然莫對。帳前轉過岳雲、張憲告曰：「今日兀朮計窮，取東京只在眼下。豈不聞將在軍令，君命有所不受。伏望大人暫停數日，待擒了兀朮，修理宮闕，迎取聖駕回　京，那時以功贖罪，未為晚矣。」田思中見岳飛部下不肯回，因謂飛曰：「招討父子忠孝人矣，豈不知君臣禮哉。今朝廷連召招討回軍，欲擬封爵，實報功臣之盛典也。今若弗隨詔而回，久後朝廷見罪，功過自不相掩耳。招討其熟思之。岳飛沉吟半晌，謂岳雲等曰：「我父子與部下盡忠報國，今如抗違君命，反為逆臣矣。況朝廷十二次金牌來到，如何到得不回兵。爾等勿再猶豫。」下令各營準備起行。先令使臣田思中回奏，臨歧飛謂之曰：「切不可漏泄我回軍機事。」思中曰：「謹當受教。」即辭了岳飛，馳驛回還臨安。

