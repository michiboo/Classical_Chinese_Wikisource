
　　卻說四太子兀朮聽知岳飛大隊人馬將抵汴京，大驚。會集龍虎大王、蓋天大王三路番漢人馬，欲並力一戰。飛聞之，聚諸將謂之曰：「金人計窮矣，將會兵齊來與我決一死戰耳。汝等皆當用命，恢復中原，迎回二帝，取富貴在此一舉。若有遇敵退怯者，全隊皆斬。」眾軍齊聲曰：「將軍所令，誰敢有違。」飛喚過岳雲曰：「爾與張憲、孟邦傑領背嵬騎兵五千，直衝其陣。若戰不勝，則先斬汝首。」岳雲得令，即與張憲、孟邦傑領兵去了。又遣善罵軍士出與兀朮挑戰，數其過以激其怒。 
　　飛自以精騎後應。
　　卻說岳雲與張憲、孟邦傑率背嵬騎兵，分為左右翼，至平川，正遇兀朮人馬搖旗吶喊來到。岳雲排下陣勢，跨著紫驊騮，手執兩柄銅錘，立於門旗下，上首張憲，下首孟邦傑。隔陣蓋天大王挺槍躍馬而出，上首韓常，下首孔彥舟。蓋天大王遙見岳雲端的才貌出眾，威風凜凜。軍中認得者曰：「此岳侯長子岳雲，日前殺敗我兵，正是此郎君。」蓋天大王看了半晌，謂部下曰：「莫要與他廝殺，就使立於陣前，亦不敢近之也。」岳雲馬上指罵曰：「殺不盡的死羯奴，何不下馬受擒。」蓋天大王曰：「我等來梟汝首級矣！」岳雲大怒，勒馬舉兵器直取蓋天大王，蓋天大王舉槍來迎。兩下金鼓齊鳴，二騎戰上十餘合，岳雲精神越倍，蓋天大王槍法已亂。金陣中韓常一匹馬驟出助戰，宋軍張憲一騎搶出抵住韓常交戰。孔彥舟、孟邦傑二騎齊出，吶聲大震，兩下混戰一處。蓋天大王氣力不加，勒馬跑回本陣。岳雲綽起銅錘後追，馬尾相接，只聞一聲霹靂，岳雲望蓋天大王腦後打落馬下。孟邦傑、張憲以背嵬兵乘勢衝入。
　　孔彥舟、韓常大敗，殲死胡兵不計其數。後陣兀朮見宋兵追擊，遣婿夏金吾驅出拐子馬，奔衝南陣，宋兵不能抵擋。岳飛於後隊看見兀朮馬勢甚銳，即令徐慶、楊欽、趙雲分領三千步兵，各執麻紮刀迎敵拐子馬，教其勿仰視，惟望腳底斲進。徐慶等得令近前，見拐子馬三馬相聯，猶如山壓之勢，將宋軍衝得四分五落。徐慶引步兵望馬腳砍去，一馬倒墜，二馬俱不能行。
　　岳飛以精騎橫衝其陣首，殺金將夏金吾，遂大破之。兀朮見勢不利，從陣中潰圍而走。殺死金兵僵屍數十里，槍刀盔甲塞滿道衢。兀朮奔回舊營，計點人馬折了一半，殺卻蓋天大王及女婿統兵大將軍夏金吾等六員，失去帥兵金印七顆，副將黏汗傷重送至汴京而死。兀朮因大失利，慟謂龍虎大王曰：「我自海上起兵，皆用此拐子馬取勝。今被岳家所破，吾誓與君等再決一戰，以雪其憤。」因手書令撒離喝領兵來應。復召集李成、趙榮等，合眾數十萬，屯於臨潁。
　　哨馬報知岳飛。岳飛曰：「兀朮復來，志在死鬥，須用伏兵擒之。」因問軍中：「誰敢引兵前往小商橋拒敵。」言未畢，一將應聲而出。眾視之，乃岳侯幕健騎楊再興也。近前日：「小將願往。」飛曰：「小商橋路逕險阻，必須知地理者敢當此任。爾不可去。」再興曰：「往常小將出征，君侯無有不許。今日遇立功處，弗允再興去何也？」飛曰：「爾堅要去，當依吾戒。若戰敵人小卻，不宜深襲，我自有兵來援。」遂以三百騎付再興。再興即辭岳飛，逕往小商橋拒敵去了。岳飛放心不下，又令岳雲領人馬五千，埋伏臨潁北岸，候有動靜，急出救護，岳雲亦領計去訖。岳飛分調已定，自與張憲、徐慶、楊欽等整陣待敵。
　　卻說兀朮人馬鼓勇而來，先遣萬戶撒八、千戶張朵領二千人為前哨，又著番漢渤兒蓋五十引鐵騎，抄從小商橋合擊宋軍。
　　蓋五十領兵自去不提。萬戶撒八與千戶張朵部胡兵哨進小商橋，正遇宋將楊再興騎軍擺列橋頭，大叫：「虜賊休走！」撒八、張朵大怒，勒馬雙出。楊再興手揮雙刀，驟馬乘勢與戰。方數合，金將力怯，兩騎馬望後退走。楊再興不捨，砍陣而入，金人大敗。忽橋後喊聲大起，一彪人馬殺來，乃番將蓋五十也。
　　宋兵恰慌。金將撒八、張朵見番人旗號，復勒騎殺回，將宋軍圍在中間。原來其地止有一條路，中間是小商橋隔斷。楊再興雖勇，前後皆是金人，進退不得。部眾各望橋上跳下。再興大叫曰：「今日當以死報岳將軍也！」從騎衝突。金人兩下弓弩亂放將來，再興身披數十矢，忍痛不住，墜死馬下。忽北岸鼓聲雷動，一彪軍馬截出，乃岳雲也。金兵望見岳家旗號，大驚曰：「岳爺爺兵到也。」各四散奔走。岳雲駿騎已到，迎頭遇著萬戶撒八，岳雲手起錘落，打死馬下。從騎一擁殺入，蓋五十與千戶張朵棄馬涉水而走。岳雲與眾騎始得楊再興屍首，身無完膚。因令軍士焚之，得其箭鏃二升。岳雲歎息不已，回見以再興被金人射死事告知。岳飛問走回騎兵的實，騎兵皆曰：「楊統制初殺敗金兵，將軍令其勿入深敵，彼貪戰追襲，不持防後面已有金人抄出，兩下夾攻，當下統制猶自奮鬥，誓以必死。及因兩下放箭如雨，進退莫得，身被亂矢而死焉。」兵飛聞之深慟，哭曰：「再興健勇克敵，隨吾屢立奇功，部下無有出其右者。未度遭死鋒鏑之下，惜哉！」忽報兀朮人馬大至，飛因遣張憲、楊欽出敵，復令徐慶曰：「爾將一軍伏於橋側，候敵人過，放火燒絕之。」徐慶引軍去訖。兀朮前鋒李成、趙榮將次偃城，刺斜裡一彪軍殺到，為首宋將乃是張憲也。李成不能擋抵，折其兵大半。兀朮見前陣殺敗，自領大隊衝過小商橋來迎。岳飛部軍從城北殺來，與兀朮兩騎相交，戰上二十餘合，張憲、楊欽復又殺回。兀朮遮攔不住，勒馬衝出。岳飛驅部下掩殺，兀朮走至小商橋，已被宋人燒絕，與敗騎涉水而走。徐慶引兵從半渡擊之，金兵大敗，死於水中者無數。兀朮連夜遁奔，宋軍追五十里方回。飛至軍中，謂岳雲曰：「虜賊屢敗，必還攻潁昌。汝宜引步騎一萬，速援王貴。」岳雲得令去了。且說兀朮果引兵往襲潁昌，王貴率游奕軍與戰於城南。兀朮分龍虎大王兩翼而出，王貴孤軍難敵，被圍在垓心。兀朮復遣韓常攻城東門，王貴前後莫救。正在危急間，忽中路旌旗亂滾，一彪軍馬殺來，乃岳雲也。雲以背嵬騎兵與兀朮戰於城西。金兵見岳家軍又到，各自驚亂。王貴乘勢攻擊。兀朮見部下先遁，無心戀戰，帥眾將奪路走保汴京。
　　岳雲與王貴合兵一處，全城回見岳飛。岳飛曰：「兀朮勢已促，若復逐之，彼再不敢正視偃城矣。」使人告知梁興，會太行忠義，斷截金人山東、河北之路。遂進軍屯朱仙鎮，距汴京只曾四十五里，與兀朮對壘而陣。
　　兀朮聽知岳飛駐兵朱仙鎮，大恐。與龍虎大王、馬陵思謀、忄乞查、崔慶、李覬、崔虎、華旺等議曰：「岳少保勢銳，吾軍屢挫其鋒。今又駐兵在邇，部下皆膽落矣。誰肯復戰哉。爾眾人有何計策可退？」龍虎大王曰：「不如撤兵，棄汴去之，少避其鋒，伺後觀釁而動，亦權宜一策也。」眾皆請兀朮退去。
　　兀朮將從眾議，下令各營人馬準備渡河而去。有書生入見兀朮曰：「太子不須走矣，岳少保且將退去。」兀朮曰：「岳少保以五百騎破吾十萬之眾，今汴城士民日夜望其來，何如可守？」書生曰：「自古未有權臣在內，而大將能立功於外者。岳少保自身且不能免，況欲成功乎。太子且暫駐兵，以審岳家動靜，那時退去未遲。」兀朮以手加額曰：「此天使執事來導開吾機也。」遂拱手稱謝，復下令留兵不去矣。因修書納於蠟丸中，遣著帳前一機密者，謂之曰：「爾將此書帶往南宋臨安府見秦丞相，問他為何背負前盟，全不依我言語。著他用意謀了岳飛父子，方是報我國之恩。」差人領諾，兀朮即將蠟書藏於其人頭髻中。臨行，再囑勿致露泄事情，回來當重賞爾。差人即辭兀朮，逕往南來。

