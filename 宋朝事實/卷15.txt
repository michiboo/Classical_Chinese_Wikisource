明道元年十二月，上謂宰臣曰：「朕觀古之興王，皆重農桑以為厚生之本。朕欲躬耕耤田，庶驅天下遊食之民盡歸南畝。」宰臣賀曰：「陛下親發德音，躬耕以勸天下之民，皆致治之大本。臣等備位宰輔，不勝慶幸。」乃下詔曰：「庶政之本，蓋先於農；五禮之經，莫重於祭。所以敦化阜俗，昭孝息民，致理之源，率由茲道。朕祗若靈命，臨拊萬方。守積累之洪基，荷清寧之大德。然賴母儀訓助，衡宰輔成，暨中外之庶官皆夙夜而勤職。是致九圍靜謐，百姓康熙。內惟涼薄之姿，敢怠寅威之戒。圜丘告類，雖屢展於國容；千畝躬耕，尚缺修於古制。念太宗在御之日，行東郊執耒之儀，憲度具存，典章咸備。今欲述先烈，循祖考前規，申命攸司，因時蕆事。恭惟皇太后恢宣聖範，保佑沖人，於茲十年，克成丕業，亦未嘗親詣太室，祗薦嘉羞，伸昭事之誠，答眷懷之祉。復以歲時大順，宮寢肇新，元歷載更，休祥沓應，顧茲縟禮可舉而行。朕則躬稼穡之艱難，勤身而率下。皇太后則謝祖宗之貺祐，精意以告虔。信有合於經彜，庶永光於簡冊，爰伸誕告，用示先期。朕以來年二月內，擇日行耤田之禮。兼皇太后自垂簾聽政以來未曾恭謝宗廟，朕已稟奉慈旨，於耤田前請皇太后恭謝宗廟。其來年冬至，更不行南郊之禮。所有合行諸般恩賞，並特就耤田、恭謝宗廟禮畢，一依南郊例施行。」
二年，二月乙巳，皇太后赴太廟，親享七室，禮成，還宮。上御天安殿，發冊，上太后尊號曰『應天齊聖顯功崇德仁慈保壽皇太后』。禮畢，是日上宿天安殿，百官宿齋於朝堂。丙午，宿齋於東郊。日旁有黃雲如龍鳳。丁未，祀神農氏於壇，乃就耕位，執耜行耤田之禮。禮儀使張士遜奏三推而止，上曰：「朕將耕終千畝，以勸天下之力農。」士遜固請，乃耕十二步而止，御觀耕壇，公卿以下執耒耤田，令奉穜稑之種，司農卿受而灑之，率屬以終其事。還御正陽門，下制曰：「朕欽承皇統，遵奉母儀，底定萬邦，勤勞一紀。陽郊嚴配，既屢展於孝思；儲駕躬耕，尚未遵於祖則。是用秩開元之遺事，述端拱之舊章，毖祀農壇，親臨帝耤。復慈闈之憲古，款清廟以謝成，圭瓚告虔，翬珩從獻，樂崇九奏，禮備三犧，嘉夷夏之駿奔，感神靈之降格。威儀卒獲，福祿來同。可大赦天下。云云。」宣制畢，百官稱賀，上御天安殿，攝太尉呂夷簡等上尊號曰『睿聖文武體天法道仁明孝德皇帝』。
仁宗寶元二年，陜西用兵，輔臣議節浮費，有議減百官及軍班等俸賜者。上曰：「朕所欲去者，乘輿服御至於宮掖奢侈奇巧無名之費、不急之用爾。國家當擇人以任職，至於俸賜自有定製，何用紛紛裁減，以駭中外乎？可下詔申諭之。」六月壬戌，詔曰：「朕猥奉鴻業，深惟永圖，恭己愛人，勵精求治。欲素樸形於天下，風化始於朝廷，專命近臣議去浮費。爰自乘輿之所御以至宮掖之所須，盡屏紛華，一敦簡儉。若夫設官置吏，分總事聯，經武制軍，參處營衛。惟其廩稍之給，具載等差之常，務從定規，無或過議。其文武百官及軍班等俸賜，宜令詳定所不得輒行裁減。故茲詔示，想宜知悉。」

嘉祐四年，正月丁亥，詔三司以天下廣惠倉隸司農，逐州選幕職曹官各一人專監，每歲十月，別差官檢視。老弱病疾不能自給之人，籍定姓名，自次月一日給米一升，幼者半升，每三日一給，至明年二月止。有餘積，量諸縣大小而均給之。六月，詔諸路轉運司，鄰路鄰州災傷而輒閉糴者，以違制坐之。初，諫官吳及言：「春秋之時，諸侯相傾，竊地專封，固不以天下生靈為憂，然猶同盟之國，有救患分災之義也。凡外災則不書，莊公十一年書宋大水，昭公十八年書宋、衛、陳、鄭災，然則皆外災也。所以書者，是亦承告之辭，而患難相恤之謂也。又莊公二十八年，臧孫辰告糴於齊，魯記之。又以鬯圭玉磬如齊告糴，曰：『不腆先君之敝器，敢告滯積，以舒職事。』齊人歸其玉，而與之糴。僖公十五年，晉侯及秦伯戰於韓，獲晉侯。《傳》云：『晉饑，秦輸之粟；秦饑，晉閉之糴，故秦伯伐晉。』諸侯無書獲之例，而經書曰獲晉侯，貶絕之也。戰國之世，王道不絕如線，一有閉糴，而《春秋》誅之。陛下恩施動植，視人如傷。然州郡之間，官司各專其民，擅造閉糴之令。一路饑則鄰路為之閉糴，一郡饑則鄰郡為之閉糴矣。二千石以上，所宜同國休戚而班布主恩。坐視流離，又甚於春秋之時，豈聖朝所以子育兆民之意哉」故下是詔。

英宗嘉祐八年，十二月庚寅，詔京師老疾孤窮丐者，雖有東西福田院，給錢米者才二十四人。可即寶勝、壽聖禪院置南北福田院，並東西各蓋屋五十間，所養各以三百人為額，歲出內藏錢五千貫給之。

始，益州豪民十餘萬戶連保作交子，每年與官中出夏秋倉盤量人夫及出修糜棗堰、丁夫物料。諸豪以時聚首，同用一色紙印造。印文用屋木人物，鋪戶押字，各自隱密題號，朱墨間錯，以為私記。書填貫，不限多少。收入人戶見錢，便給交子，無遠近行用，動及萬百貫。街市交易，如將交子要取見錢，每貫割落三十文為利。每歲絲蠶米麥將熟，又印交子一兩番，捷如鑄錢。收買蓄積，廣置邸店屋宇園田寶貨；亦有詐偽者，興行詞訟不少。或人戶眾來要錢，聚頭取索印，關閉門戶不出，以至聚眾爭鬧，官為差官攔約，每一貫多隻得七八百，侵欺貧民。知府事諫議大夫寇瑊奏：「臣到任，誘勸交子戶王昌懿等，令收閉交子鋪，封印卓，更不書放。直至今年春，方始支還人上錢了當。其餘外縣有交子戶，並皆訴納，將印卓毀棄訖。乞下益州今後民間更不得似日前置交子鋪。」奉聖旨，令轉運使張若谷、知益州薛田同共定奪。奏稱「川界用鐵錢，小錢每十貫，重六十五斤，折大錢一貫，重十二斤。街市買賣至三五貫文，即難以攜持。自來交子之法久為民便，今街市並無交子行用，合是交子之法歸於官中。臣等相度，欲於益州就係官廨宇，保差京朝官別置一務，選差專副曹司，揀搯子逐日侵早入務，委本州同判專一提轄。其交子一依自來百姓出給者闊狹大小，仍使本州銅印印記。若民間偽造，許人陳告，支小錢五百貫，犯人決訖，配銅錢界。」奉敕令梓路提刑王繼明與薛田、張若谷同定奪聞。奏稱：「自住交子後，來市肆經營買賣寥索。今若廢私交子，官中置造，甚為穩便。仍乞鑄益州交子務銅印一面，降下益州，付本務行使，仍使益州觀察使印記，仍起置簿歷。逐道交子，上書出錢數，自一貫至十貫文。合用印過上簿，封押，逐旋納監官處收掌。候有人戶將到見錢，不拘大小鐵錢，依例準折，交納置庫收鎖，據合同字號給付人戶，取便行使。每小鐵錢一貫文，依例克下三十文入官。其回納交子，逐旋毀抹合同簿歷。天聖元年十一月二十八日到本府，至二年二月二十日起首書旋，一周年共書放第二界三百八十八萬四千六百貫。」景祐三年，置監官二員輪宿。皇祐三年二月三日，三司使田況奏：「自天聖元年薛田擘劃，興置益州交子，至今累有臣僚講求利害，乞行廢罷。然以行用既久，卒難改更。兼自秦州兩次借卻交子六十萬貫，並無見錢樁管，只是虛行刷印，發往秦州入中糧草。今來散在民間，轉用艱阻，已是壞卻元法，為弊至深。轉運司雖收積餘錢撥還，更五七年未得了當，卻勒第十三界書造交子兌換行用，憑虛無信，一至於此。乞今後更不許秦州借支。」奉聖旨依奏。熙寧元年，轉運司奏逐界交子十分內，紐定六分書造一貫文，四分書造五百文，重輕相權，易為流轉。奉聖旨依行。

蘇轍《元祐會計錄》序曰：「臣聞漢祖入關，蕭何收秦圖籍，周知四方盈虛強弱之實，漢祖賴之以並天下。丙吉為相，匈奴嘗入雲中代郡，吉使東曹考按邊瑣，條其兵食之有無，與將吏之才否，逡巡進對，指揮遂定。由此觀之，古之人所以運籌帷幄之中、制勝千里之外者，圖籍之功也。蓋事之在官，必見於收，其始無不具者，獨患多而易忘，久而易滅，數十歲之後，人亡而書散，其不可考者多矣。唐李吉甫始簿錄元和國計，並包巨細，無所不具。國朝三司使丁謂等因之，為景德、皇祐、治平、熙寧四書，網羅一時出納之計，首尾八十餘年，本末相授，有司得以居今而知昔。參酌同異，因時施宜，此前人作書之本意也。臣以不佞待罪地官，上承元豐之餘業，親睹二聖之新政，時事之變易，財賦之登耗，可得而言也。謹按藝祖皇帝創業之始，海內分裂，租賦之入不能半今世，然而宗室尚鮮，諸王不過數人；仕者寡少，自朝廷郡縣皆不能備官；士卒精練，常以少克眾。用此三者，故能奮於不足之中而綽然常若有餘。及其列國款附，琛貢相屬於道，府庫充塞，創景福內庫以蓄金幣，為殄虜之策。太宗因之，克平太原，真宗繼之，懷服契丹。二患既弭，天下安樂，日登富庶，故咸平、景德之間，號稱太平。群臣稱頌功德不知所以裁之者，於是請封泰山，祀汾陰，禮毫社，屬車所至，費以巨萬。而上清昭應、崇禧景靈之宮相繼而起，累世之積，糜耗多矣。其後昭應之災，臣下復以營繕為言。大臣力爭，章獻感悟，沛然遂與天下休息。仁宗仁聖，清心省事以幸天下，然而民物蕃庶未復其舊。而夏賊竊發，邊久無備，遂命益兵以應敵，急征以養兵。雖間出內藏之積，以求紓民，而四方騷然，民不安其居矣。其後西戎既平，而已益之兵遂不復汰，加以宗子蕃衍，充牣宮邸，官吏冗積，員溢於位，財之不贍為日久矣。英宗嗣位，慨然有救弊之意，群臣竦觀，幾見日新之政。而大業未遂。神考嗣世，忿流弊之委積，閔財力之傷耗，覽政之初，為強兵富國之計。有司奉承，違失本旨，始為青苗、助役，以病農民，繼為市易、鹽鐵，以困商賈。利孔百出，不專於三司，於是經入竭於上，民力屈於下。繼以南征交趾，西討拓跋，用兵之費一日千金，雖內帑別藏時有以助之，而國亦憊矣。今二聖臨御，方恭默無為，求民之疾苦而療之，令之不便無不釋去，民亦少休矣。而西夏不賓，水旱繼作，凡國之用度，大率多於前世。當此之時而不思所以濟之，豈不殆哉！臣歷觀前世，持盈守成，艱於創業之君。蓋盈之必溢而成之必毀，物理之至，有不可逃者。盈、成之間，非有德者不安，非有法者不久。昔秦、隋之盛，非無法也，內建百官，外列郡縣，至於漢、唐因而行之，卒不能改。然皆二世而亡，何者？無德以為安也。漢文帝恭儉寡慾，專務以德化民，民富而國治，後世莫及。然身沒之後，七國作難，幾於亂亡。晉武帝削平吳、蜀，任賢使能，容受直言，有明主之風。然而亡不旋踵，子弟內叛，羌胡外亂，遂以失國。此二帝者皆無法以為久也。今二聖之治，安而靜，仁而恕，德積於世。秦、隋之憂，臣無所措心矣。然而空匱之極，法度不立，雖無漢、晉強臣敵國之患，而數年之後，國用曠竭，臣恐未可安枕而臥也。故臣願得終言之，凡會計之實，取元豐之八年，而其為別有五，一曰收支，二曰民賦，三曰課入，四曰饋運，五曰經費。五者既具，然後著之以見在，列之以通表，而天下之大計可以畫地而談也。若夫內藏右曹之積，與天下封樁之實，非昔三司所領，則不入會計，將著之他書，以備覽觀焉。」

蘇轍《民賦》序曰：「古之民政，有不可復者三焉。自祖宗以來，論事者嘗以為言，而為政者嘗試其事矣。然為之愈詳而民愈擾，事之愈力而功愈難，其故何哉？古者隱兵於農，無事則耕，有事則戰。安平之世，無廩給之費，征伐之際，得勤力之士，此儒者之所嘆息而言也。然而熙寧之初，為保甲之令，民始嫁母贅子，斷壞支體，以求免丁。及其既成，子弟挾縣官之勢以邀其父兄，擅弓矢之技以暴其鄉鄰，至今河朔、京東之盜，皆保甲之餘也。其後元豐之中，為保馬之法，使民計產養馬。畜馬者眾，馬不可得，民至持金帛買馬於江淮，小不中度，輒斥不用？縣歲時閱視。可否權在醫駔，民不堪命。民兵之害乃至於此，此所謂不可復者一也。《周官》泉府之制，凡民之貸者，以國服為之息。貸而求息，三代之政有不然者矣。《詩》曰：『倬彼甫田，歲取十千。我取其陳，食我農人。』自古有年。而《孟子》亦云：『春省耕而補不足，秋省斂而助不給。』蓋有是道矣，而未必有常數，亦未必有常息也。至於熙寧青苗之法，凡主客戶得相保任，而貸其息，歲取十二。出入之際，吏緣為奸，請納之勞，民費自倍。凡自官而及私者，率取二而得一，自私而入公者，率輸十而得五。錢積於上，布帛米粟賤不可售。歲暮寒苦，吏卒在門，民號無告。二十年之間，民無貧富，家產盡耗，此所謂不可復者二也。古者治民，必周知其夫家田畝六畜器械之數，未有不知其數而能制其貧富者也，未有不能制其貧富而能得其心者也。故三代之君開井田，畫溝洫，謹步畝，嚴版圖，因口之眾寡以授田，因田之厚薄以制賦，經界既定，仁政自成。下及隋、唐，風流已遠，然其授民田有口分、永業，皆取之於官，其斂民財有租庸調，皆計之於口。其後世亂法壞，變為兩稅，戶無主客，以見居為簿，人無丁中，以貧富為差。田之在民，其漸由此，貿易之際，不可復知。貧者急於售田，則田少而稅多，富者利於避役，則田多而稅少。僥倖一興，稅役皆弊。故丁謂之記景德、田況之記皇祐，皆以均稅為言矣。然嘉祐中，薛向、孫琳始議方田，量步畝，審肥瘠，以定賦稅之入。熙寧中，呂惠卿復建手實，抉私隱，崇告訐，以實貧富之等。元豐中，李琮追究逃絕，均虛數，虐編戶，以補失陷之稅。此三者皆為國斂怨，所得不補所失，事不旋踵而罷，此所謂不可復者三也。故臣愚以謂為國者當務實而已，不求其名。誠使民盡力耕田，賦輸以養兵，終身無復征戍之勞，而朝廷招募勇力強狡之民，教之戰陣以衛良民，二者各得其利，亦何所不可哉？富民之家取有餘以貸不足，雖有倍稱之息，而子本之債，官不為理。償進之日，布縷菽粟雞豚狗彘百物皆售，州縣晏然。處曲直之斷，而民自相養，蓋亦足矣。至於田賦厚薄多寡之異，雖小有不齊，而安靜不擾，民樂其業，賦以時入，所失無幾。因其交易而質其欺隱，繩之以法，亦足以禁其太甚。昔宇文融括諸道客戶，州縣觀望，虛張其數，以實戶為客。雖得戶八十萬餘，歲得錢數百萬緡，而百姓困弊，實召天寶之亂。均稅之害，何以異此！凡此三者，皆儒者平昔之所稱頌，以為先王遺法，用之足以致太平者也。然數十年以來，屢試而屢敗，足以為後世好名者之戒矣。惟嘉祐以前百役在民，衙前大者主倉庫、躬饋運，小者治燕饗、職迎送，破家之禍，易於反掌。至於州縣役人，皆貪官暴吏之所誅求、仰以為生者。先帝深究其病，鬻坊場以募衙前，均役錢以雇諸役，使民得闔門治生而吏不敢苛問。有司奉行不得其當，坊場求數倍之價，役錢取寬剩之積，而民始困躓不堪其生矣。今二聖鑒觀前事，知其得失之實，既盡去保甲、青苗、均稅至於役法，舉差雇之中惟便民者取之，郡縣奉承雖未即能盡，而天下之民知天子之愛我矣。故臣於《民賦》之篇，備論其得失，俾後有考焉。」
