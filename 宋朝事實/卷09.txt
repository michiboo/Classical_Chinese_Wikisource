乾德四年，詔御史臺、吏部流內銓、南曹、刑部、大理寺，自少卿、郎中、員外郎、知雜侍御史以下及丞簿司直、評事等，並以三周年為滿，須常在本司蒞事者，至日限滿，即與轉官。
詔京朝官將命出入及受代歸闕者，宜令中書舍人郭贄、膳部知雜事滕中正、戶部郎中雷德驤同考校勞績及銓量材器，候有闕，中書類能以授之。先是，常參官自一品以下皆謂之京官，未常參官謂之未常參官。近代以常參官為朝官，未常參官為京官，故有朝官之目。
淳化五年十一月，詔吏部選人赴調，並須於京朝官內求一人為職目，用府縣諸司監印。
太平興國之初，朝臣班簿才二百人。至咸平初，四百人。天聖元年，乃逾千人。
真宗初即位，以工侍郎郭贄知天雄軍，贄自陳戀闕下不肯去，真宗曰：「全魏重地委任於卿，亦非輕也，宜去。」贄退，召輔臣問之，輔臣對以近例亦有已受命而復留者，曰：「朕初嗣位，命贄知大藩而不行，則何以使人」卒遣之。群臣皆畏服。
諫官陳升之言：「比來館閣選任益輕，非所以聚天下賢才、張弛成就之意，請約今在職者之數，著為定員。有論薦者，中書籍其名，若有缺，即取其文學行義傑然為眾所推者，取旨召試。」詔從之。
景祐四年三月，詔：「自今尚書省議事，應帶職官三司副使以上並不赴。如集議大事，詔特赴者，即別設坐。」初，明道中，殿中侍御史段少連言：「國家每有大事，必集議於尚書省，而本省官自三司副使已帶職者多移牒不赴。請凡託故不集者，以違制論。」既而太常博士、集賢校理兼宗正丞趙良規言：「都省集官議謚，用段少連請，應本省官帶學士、知制誥、待制。臣謹按國朝故事及令敕儀制，別有學士、知制誥、待制、三司副使，著位視品，即與前朝制度不同，固無在朝敘職、入省敘官之理。今若全不論職，假有中後行郎中兼學士在朝立丞郎以上，入省綴駕庫之次，知制誥、待制入朝與六行侍郎同行，入省即位郎官之下。又如員外郎任三司副使、郎中為判官者，在三司為參佐，入省卻位其上。所以舊來議事，陳別詔三省悉集，則中書舍人、知制誥與常侍給諫至左右正言皆赴；若內朝官悉集，則學士、待制、三司副使皆赴；若更集他官，則諸司三品、武臣三品各在本司長官之次；若止是集尚書省官，其帶職者並合不赴。按閤門儀制：大宴，學士坐殿上，與僕射同行，知制誥與尚書丞郎同行；若曲宴，則三司副使在知制誥之後，重行異位，豈有親奉至尊於殿上其禮如此，暫入都省而卻降損著位。又按故事，尚書省官帶知制誥者，並中書奏班簿，即是於尚書省、御史臺並不著籍，故有絕曹之語。又國朝以來，凡定學士、舍人兩省以上著位，陳先後入外，若有升降，皆是特奉朝旨，豈有在朝入省，疊為高下，又郎中、員外兼侍御史及任裏行者，皆稱臺官，不赴都省集議。臣以謂本省官兼佐臺職，即是與帶知制誥、待制等事體無異。又按唐翰林學士有不知制誥者，只是與今直館事體相類。若國朝學士知制誥、待制，則顯有著位，與唐不同。其侍讀、侍講、龍圖閣、樞密等學士及三司副使，即是國朝新制。唐朝三司自是尚書之職，自後別置使額，而與今不同。請自今除集三省官議事即如舊外，若是本省議事，其學士、知制誥、待制、三司副使更不赴議。」詔御史臺與太常禮院詳定以聞。禮院言：「按唐李肇《翰林志》，凡學士無定員，皆兼它官，下自校書郎至諸曹尚書，皆得為之，既入院，與班行絕跡，亦不繫常參類。守官三歲，則遷知制誥。五代《職官志》，翰林學士入院，並先後為定，惟承旨一員出自上意，不計官資先後，在學士之上。國朝儀制令敕，翰林學士、侍讀、侍講學士、龍圖閣學士、樞密直學士、龍圖閣直學士，並在丞郎之上，龍圖閣待制及知制誥、三司副使在少卿監之上。自唐至國朝，翰林學士、知制誥、待制、三司副使與本官絕曹，不屬南省官之例。載詳會議之文，由來非一，或出朝廷別旨，或循官司舊規。故言集本省，即南省官也；集學士、兩省、臺官者，容有內制、給舍、中丞之屬；集學士、臺省及諸司四品以上者，容有卿監之屬；集文武百官者，容有諸衛之屬。故謀事有大小，集官有等降，率繫詔文。昨因段少連以覆謚小事，謂群牧普會議，列為具奏，嬰以嚴科，遂使絕曹清列，還入本行。而良規援求故實，理當難奪。請自今有臣僚擬謚者，止令集南省官屬，或緣事體大，臨事敕判，兼召三省、臺、寺，即並依國朝舊例施行。」御史臺別奏云：「良規稱尚書省官任外製者，不著臺省之籍，故有絕曹之語。而以為重。則今尚書省官任內制者，並係臺省之籍，寧有坐曹之實，而可輕乎然？則論職官之言，正為絕曹者設，豈有受祿則繫官，定俸議事則絕曹為辭。況王旦、王化基、趙安仁、晁迥、杜鎬、楊億皆時之重望，嘗集議於尚書省，而無變古之論；故相李昉為主客郎中、知制誥日，屢經都省議事；與散騎常侍徐鉉言見江南舊儒所說議事次第，與此略同。又議大事，僕射、御史大夫入省，惟僕射至廳下馬，於今行之，蓋所以重本省也。故都堂會議，列狀以品，就坐以官。忽此更張，恐非通理。請自今但係本省官帶職令赴議而輒不集者，如議國家典禮，即從違制論施行；若議常事，止依律文處分。」又秘書省著作郎、直集賢院同知太常禮院吳育言：「若從本省敘官之議，有不可者二。且自朝廷至臺省以及郡縣，上下有次，輕重有倫。至上莫若君父之前，至重莫若朝廷之內，上可以統下，重可以臨輕，舉重則不可以輕者干，舉上則不可以下者撓。夫尚書省雖制度尊大，亦天子之有司。官繫其中，謂之本省，本省相會，須有朝廷，豈有君父之前、朝廷之內列班殊隔，一入有司，輒易尊卑，而雲在朝敘職，入省敘官，以一體為二家，以朝、省為彼我，上下異貫，輕重不倫，此其不可一也。官職之名，本非二體，官主其號，職供其職。名實相繫，豈有殊途只如庖人是官，供庖是職；祝人是官，致祝是職。以何隔絕，分官職為兩事。蓋自唐室以來，臨事雜置，遂有別帶職事之名，厥後因循，未歸本務。即今而言，須以隸名為輕，供職為重，倘雲入朝敘職，入省敘官，則是官職相離，遂為限絕。推之於古，蓋紊源流。此其不可二也；若從絕班不赴之議，有不可者三。古者尚書為天下綱轄喉舌之地，故其官皆材識之士。凡國有謀議，取決其中。今則不然，惟以敘遷，而其間拔擢英異，又多歸侍從之中。若絕班不赴，則朝事諮決未盡其人，此不可一也。知制誥稱中書省奏班簿，是謂絕班，可以不赴。本省如翰林學士亦知制誥，而不絕班簿，此皆因循之制，參差不倫，未可取為確據。縱絕班有例，而絕曹無聞。謹按《唐六典》：中書舍人以他官兼者，謂之兼制誥。故白居易草《楊嗣復授庫部郎中知制誥》辭云：『前代制誥，中書令、侍郎、舍人通掌之。國朝以來，或以它官兼領。』又《授元稹中書省舍人》辭云：『元稹自祠曹員外試知制誥』。謂之兼則豈絕本官，謂之試則明未正職，斯皆章灼不疑之事也。今縱有明文絕其官，若遇定事，猶當以事體追而正之。況無明文，但引因循參差之事為據。此不可二也。今兩制遷改，其告身命辭必舉本曹之務為之訓諭，凡受一敕牒，則下至府、寺冗局，猶供其職。豈有一人命書、三省運判而都無所繫，若止為俸錢，徒加官號，命官之理豈若是乎？惟兩府大臣不可更親有司之事，況其俸祿亦不繫其官。自餘縉紳遷次，所主者官名，俸給盡從本省，居常既不復至，會議又不一來，則是自絕其官矣。仲尼不去餼羊，粗存告朔之禮，若並羊亦去，寄禮無地，則一省之制，自此盡隳。縱以班絕，皆可不赴。若有詔兩制、臺省百官諸司畢會，則坐次又如何為定？此其不可三也。臣伏謂是非之議，至當歸一，若又廣為採摭，適足為煩。今於國朝典故中取一最明之事，足以質定。大中祥符五年，敕新授僕射於都省上事日，僕射、尚書、丞、郎、郎中、員外、三司使、副學士、兩省、御史臺、文武諸司、常參官並集省內幕次，以俟僕射自正衙退，將至都省堂門外下馬，朝廷差人前導。諸行尚書丞郎、郎中、員外郎並於都堂門內，分左右列班迎候，俟僕射判案訖，知班引贊官，報班次，定禮生贊三司使，次學士，次兩省待制，次三司副使賀。此則雖赴本省，自有次序之別。臣切詳禮院、御史臺兩奏各有未安，請自今凡尚書省會議，如止集本省官，則帶職者皆赴，依在朝兩制班列，別作一行而坐。《春秋》之義，王人雖賤，必敘乎諸侯之上，所以尊王命而廣臣恭也。今兩制、侍從之職，皆朝廷拔擢殊才，王命所旌，禮當表異。況又自分行列，非以相壓，亦如僕射上事之儀。凡帶絕班之官並赴，而別班贊引，不與本省官同在迎班，顯合本朝之典章，亦非今日之臆斷。若詔兩制、臺省諸司諸衛官畢集，則各從其類，自作一行，其書議亦如其坐次。」上以群議所執不同，故參用所宜而降是詔。
治平三年，翰林學士承旨張方平奏：「切見嘉祐五年諫院陳升之言三班供奉官以下八千八百人，乞裁冗濫，立條制，於時定議事頗酌中。升之始言八千八百餘員，及此又已五年，數當增倍。其濫如此而不雲救，何以立憲度、建治功？乞下兩府檢討前所奏議，早為裁定頒行，亦振舉頹弊之一端。」詔以付樞密院，而計三班使臣六千五百三十四人而已，遂無所更議。
元祐三年，詔文臣繫銜分左右，自朝議以上，進士為左，餘人為右。明年，詔朝議以下並分左右。紹聖罷之，惟朝議以上如故。崇寧又詔朝議、中散、正議、光祿分左右兩資，應轉者先右而後左。蓋元祐之分左右，所以別流品；崇寧之分左右，特以序官爵耳。
龍圖閣　學士一員，龍圖閣直學士七員，龍圖閣待制三員，直龍圖閣五員。
天章閣　學士，侍講，直天章閣。
大觀二年二月十三日，詔曰：「朕惟哲宗皇帝英文睿武，神機獨運。道與時俱，沈潛無方。然事天治人，彰善癉惡，訓迪有位，攘卻四夷，則號令指揮若揭日月。蓋自親攬庶政，始大有為，一話一言，罔不儀式刑於神考之典。故緝熙紹復，著在簡編，與熙寧、元豐之所行，相為始終。比命有司廣加裒輯，成書來上，本末粲然，誠可傳無窮、施罔極矣。若昔祖宗述作，皆有寶藏之所，參列廣內，揭為嘉名，擇儒臣以資訪納。今將祗率成憲，匹休前烈，則夫名出於信，不可無所考也。在《詩》有之『君子有徽猷』，是為論德之美，而觀道之成，於是乎在。其哲宗皇帝御集建閣，以『徽猷』為名，仍置學士、直學士、待制。」政和六年增置直閣。
紹興十年五月七日，詔：「門下：恭惟徽宗皇帝躬天縱之睿資，輔以日就之聖學，因時制治，修禮樂，恢學校，發揮典墳，緝熙治具。宸章奎翰，發為號令，著在簡編者，煥乎若三辰之文，麗天垂光，賁飾群物，所以貽謀立教、作則萬世者，殆與詩書相表裏。特加裒輯，崇建層閣，以嚴寶藏，用傳示於永久。其閣恭以『敷文』為名，祗遹舊章。宜置學士、直學士、待制、直閣，以次列職，備西清之咨訪，為儒學之畢寵。其著於令。」
直秘閣校理　自建隆初，三館有書萬二千餘卷。乾德元年後，平諸國，盡收其圖書以實三館。先是，朱梁都汴。正明中，始以右長慶門東北廬舍十數間列為三館，湫隘卑濕，才蔽風雨，周廬僥道出於其側，衛士騶卒朝夕喧雜。歷代以來，未遑改作。每諸儒受詔有所論撰，即移於他所，始能成之。太平興國初，太宗因幸三館，顧左右曰：「若此之陋，豈可以蓄天下圖籍，延四方之士耶？」詔經度左升龍門東北舊車輅院，別建三館，命中使督其役，制度皆上所規畫。二年三月，書院成，盡徙舊館之書以實之，凡八萬餘卷。端拱元年，詔分三館之書萬餘卷，別為書庫，目曰「秘閣」，以吏部侍郎李至兼秘書監，右司諫、直史館宋泌兼直秘閣，右贊善大夫、史館檢討杜鎬為校理，而直秘閣、秘閣校理之官始於此。
秘書省　監、少監、丞各一人，監掌古今經籍圖書、國史實錄、天文歷數之事。少監為之貳，而丞參領之。其屬有五：著作郎一人，著作佐郎二人，掌修纂日歷；秘書郎二人，掌集賢院、史館、昭文館、秘閣圖籍，以甲、乙、丙、丁為部，各分其類；校書郎四人，正字二人，掌校讎典籍，刊正訛謬，各以其職隸於長貳。惟日歷非編修官不預。歲於仲夏曝書，則給酒食費，尚書、學士、侍郎、待制、兩省諫官、御史並赴。遇庚伏，則前期遣中使諭旨，聽以早歸。大典禮，則長貳預集議。所以待遇儒臣，非他司比。宴設錫予，率循故事。宋初，置三館長慶門北，謂之「西館」。太平興國初，於升龍門東北，創立三館書院。三年，賜名「崇文院」，遷西館書貯焉。東廊為集賢書庫，西廊分四部，為史館書庫。大中祥符八年，創外院於右掖門外。天禧初，令以三館為額，置檢討、校勘等員。檢討以京朝官充，校勘自京朝、幕職至選人皆得備選。以內侍二人為勾當官，通掌三館圖籍事，孔目官、表奏官、掌舍各一人。又有監書庫，內侍一人，兼監秘閣圖籍，孔目官一人。秘閣係端拱二年就崇文院中堂建閣，以三館書籍真本，並內出古畫墨跡等藏之。淳化元年，詔次三館置直閣、校理，以諸司三品、兩省五品以上官一人判閣事。直閣、校理通掌閣事，掌繕寫秘閣所藏。供御人、裝裁匠十二人。元豐五年，職事官貼職悉罷，以崇文院為秘書省官屬，始立為定員，分案四，置吏八。元祐初，復置直集賢院、校理。自校理而上，職有六等，內外官並許帶，恩數仍舊。又立試中人館職法，選人除正字，京官除校書郎。三年二月，詔御試唱名日，秘書丞至正字升殿侍立。九月，復試賢良於閣下。五年，置集賢院學士並校對黃本書籍官員。十二月，詔禮部，本省長貳定校讎之課，月終具奏。又罷本省官任滿除館職法。元符二年，詔職事官罷帶館職，悉復元豐官制。崇寧五年，詔館閣並除進士出身人。政和五年四月，詔秘書省殿以「右文」為名，改集賢殿修撰為右文殿修撰。是月，駕詣景靈宮朝獻，還幸秘書省，詔曰：「延見多士，歷覽藏書之府，祖宗遺文在焉，屋室淺狹，甚非稱太平右文之盛，宜重行修展。」八月，詔秘書省移於新左藏庫，以其地為堂。七年，詔類集所訪遺書，名曰《秘書總目》。宣和二年，立定秘書省員額：監、少監、丞依元豐舊制，著作郎以四員為額，校書郎二員，正字四員。渡江後，製作未遑。紹興元年，始詔置秘書省，權以秘監或少監一員，丞、著作郎佐各一員，校書、正字各二員為額。續又參酌舊制，校書郎、正字召試學士院而後命之。自是采求缺文，補綴漏逸，四庫書略備。即秘書省復建史館，以修《神宗？哲宗實錄》，選本省官兼檢討、斜，以侍從官充修撰。五年，效唐人十八學士之制，少、監、丞外，置著作郎佐、秘書郎各二人，校書郎、正字通十二人。又移史館於省之側，別為一所，以增重其事。九年，詔著作局惟修日歷，遇修國史[此處文字有脫漏]修實錄則開實錄院，以正名實。十三年，詔復每歲曝書會。是冬，新省成，少監遊操援政和故事，乞置提舉官，遂以授禮部侍郎秦熺，令掌求遺書，仍鑄印以賜。置編定書籍官二人，以校書郎、正字充。孝宗即位，詔館職儲養人才，不可定員。乾道九年，正字至六員。淳熙二年，少、監並置，皆前所未有。除少、監、丞外，以七員為額。尋復詔不立額。紹熙二年，館職缺人，上令召試二員，謹加審擇，取學問議論平正之人。自是少、監、丞外，多止除二員。是時，陳傅良上言：「請以右文、秘閣修撰並舊館閣斜三等為史官。自斜供職，稍遷秘閣修撰，又遷右文，在院三五年，如有勞績，就遷次對，庶幾有專官之效，無冷局之嫌。」時論韙之，然不果行。中興分案四：曰經籍，曰祝版，曰知雜，曰太史。吏額：都、副孔目官二人，四庫收官二人，表奏官、收庫官各一人，守當官二人，正名楷書五人，守闕一人，正貼司及守闕各六人，監門官一人以武臣充，專知官一人。
日歷所　隸秘書省，以著作郎、著作佐郎掌之。以宰執時政記、左右史起居注所書會集修撰，為一代之典。舊於門下省置編修院，專掌國史實錄，修纂日歷。元豐三年詔：「宣徽院等供報修註事，自今更不供起居院，直供編修院日歷所。」四年十一月，廢編修院歸史館。官制行，屬秘書省國史案。六年，詔秘書省長貳毋得預著作修纂日歷事，進書即繫銜，以防漏泄，如舊編修院法焉。八年，詔吏部郎中曾鞏、禮部郎中林希兼著作。職事官兼職自此始。元祐五年，移國史案置局，專掌國史、實錄，編修日歷，以國史院為名，隸門下省，更不隸秘書省。紹聖二年，詔日歷還秘書省。宣和二年，詔罷在京修書諸局，惟秘書省日歷所系元豐國史案，除著作官專管修纂日歷之事無定員外，其餘案編修日歷書庫官吏，並依元豐法。紹興元年，初修皇帝日歷，詔依修日歷所為名，本省長貳通行修纂。三年，詔宰臣提舉，侍從官修撰。十一月，詔以修國史日歷所為名。四年，詔以史館為名。十年，詔依舊制並歸秘書省國史案，以著作佐郎修纂，舊史館官罷歸元官。尋復詔以國史日歷所為名，續並修《神宗？哲宗寶訓》。隆興元年，詔編類聖政所並歸日歷所，依舊宰臣提領，仍令日歷所吏充行遣。
會要所　以省官通任其事。紹興元年，詔秘書省官讎校《國朝會要》，逐官添給茶湯錢。乾道四年，詔尚書右僕射陳俊卿兼提舉編修《國朝會要》，每遇提舉官開院過局，就本省道山堂聚呈文字，提舉諸司官、承受官、主管諸司官，並令國史日歷所官兼。五年，令本省再加刪定，以續修《國朝會要》為名。九年，秘書少監陳騤言：「編類建炎以後會要成書，以《中興會要》為名。」並從之。其後接續修纂，並隸秘書省。
初，紹興三年，詔置國史院，重修神宗、哲宗《實錄》，以從官充修撰，續以左僕射呂頤浩提舉國史，右僕射朱勝非監修國史。四年，置直史館及檢討、校勘各一員。五年，置修撰官二員，校勘無定員。是時，國史、實錄皆寓史館，未有置此廢彼之分。九年，修《徽宗實錄》，詔以實錄院為名，仍以宰臣提舉，以從官充修撰、同修撰，餘官充檢討，無定員。明年，以未修正史，詔罷史館，官吏並歸實錄院。二十八年，實錄書成，詔修《三朝正史》，復置國史院，以宰臣兼修，侍從官兼同修，餘官充編修。明年，詔國史院以宰臣提舉，置修國史、同修國史共二員，編修官二員，又置都大提舉諸司官、承受官、諸司官各一員，以內侍省官充。隆興元年，以編類聖政所並歸國史院，命起居郎胡銓同修國史。二年，參政錢端禮權監修國史，乾道元年，參政虞允文權提舉國史，皆前所未有。二年，詔置實錄院，修《欽宗實錄》，其修撰、檢討官以史院官兼領。四年，實錄告成，詔修《欽宗正史》。以右僕射蔣芾提舉《四朝國史》，詔增置編修官二員，續又增置三員。淳熙三年，特命李燾以秘書監權同修國史、權實錄院同修撰。四年，罷實錄院，專置史院。十五年，《四朝國史》成書，詔置史院，復開實錄院修《高宗實錄》。慶元元年，開實錄院修纂《孝宗實錄》。六年，詔實錄院同修撰以四員、檢討官以六員為額。嘉泰元年，開實錄院修纂《光宗實錄》。二年，復開國史院，自是國史與實錄院並置矣。實錄院吏兼行國史院事，點檢文字一人，書庫官八人，楷書四人。
太史局　掌測驗天文，考定歷法之事。日具所占以聞。歲頒歷於天下，則豫造進呈。祭祀、冠昏及大典禮，則選所用日。其官有令，有正，有春官、夏官、中官、秋官。秋官正有丞，有直長，有靈臺郎。郎有保章正。其判局及同判，則選五官正以上業優考深者充。保章正五年、直長至令十年一遷，惟靈臺郎試中乃遷，而挈壺正無遷法。其別局有天文院、測驗渾儀刻漏所，掌渾儀臺晝夜刻驗辰象。鐘鼓院，掌文德殿鐘鼓樓刻漏進牌之事。
印歷所　掌雕印歷書。南渡後，並同隸秘書省，長、貳、丞、郎輪季點檢。
算學　元豐七年，詔四選命官通算學者，許以吏部就試，其合格者，上等除博士，中次為學諭。元祐元年初，議者謂：「本監雖準朝旨造算學，元未興工，其試選學官亦未有應格。竊慮徒有煩費，乞罷修建。」崇寧三年，遂將元豐算學條制修成敕令。五年，罷算學，令附國子監。十一月，從薛昂請，復置算學。大觀三年，太常寺考究，以黃帝為先師，自常先、力牧至周王樸以上從祀，凡七十人。四年，以算學生並入太史局。後入秘書省。宣和二年，並罷官吏。
雍熙元年，改匭院為登聞檢院，東延恩匭為崇仁檢，南招諫匭為思諫檢，西申冤匭為申明檢，北通玄匭為招賢檢。
太宗時，始置磨勘差遣院，後改為審官院。真宗時，京朝官四年乃得遷。天聖中，方有三年之制，而在外任者不得遷，須至京引對，乃得改秩。明道中，始許外任滿歲亦遷。時恭謝天地覃恩，不隔磨勘，有並遷者，於是朝士始多。皇祐明堂覃恩，隔磨勘，人情苦其不均。英宗、神宗即位，因有恭謝之例。
景祐二年十月辛亥，詔曰：「國家分命群官，外厘庶務，每代還於京輦，或寓止於客坊，雜處囂卑，頗罹瀆嫚。稽信書於往載，有朝邸之舊規，爰飭攸居，用昭予眷，宜於京師置朝集院。」
神宗置大理寺。以上府、左右院暨司錄獄無以離合訊辯，三司混金穀，視獄不專，詔曰：「稽參故事，宜屬理官。」初置大理寺，命李清臣為記，清臣以謂王者立政以詔天下，必辭尚體要，則書為近，乃仿古立言所以導事者，詞灝噩奇甚。其載上訓之略曰：「五教未訓，五法亟下，是曰暴民，治用弗格。以成上德。」意先教後刑之敘。上曰：「卿言逼近經誥。」
內侍省　大中祥符二年，內臣冠以省號，初補曰小黃門，遷內侍黃門，遷內侍高班，遷內侍高品，遷內侍殿頭，其極為都都知。國朝諸司使止於宣政，真宗以內侍李神福有功，特置宣慶使以寵之。又以劉承圭，特置景福殿使名以寵之，班在各省使之上。又以秦翰久在邊隅，宣力勤藎，特置入內都都知以寵異之。
唐自開元、天寶以後，藩鎮屯重兵，皆自贍租賦所入，名曰送使留州，其上供者鮮矣。五代疆境偪蹙，藩鎮益強，率令部曲主場院厚斂。其屬三司者，補大吏以臨之，輸額之外，頗以入己。太祖歷試艱難，周知其弊，及受命，務恢遠略，革弊以漸。國初猶循前制，牧守來朝皆有貢奉，以助軍實。乾德三年，詔諸州度支經費外，凡金帛悉送闕下，無得占留。時藩鎮有缺，稍命文臣權知所在場務，或以京朝官廷臣監臨。凡一路之財，置轉運使掌之；一州之財，置通判掌之。為節度、防禦、團練留後觀察、刺史者，皆不預簽書金谷之事。於是外權削而利歸公上矣。其轉運使職位，國初但曰勾當某路水陸計度轉運事官，高者則曰某路計度轉運使。太平興國初，皆曰使，兩省五品以上則為都轉運使，又置副使判官，又置同勾當轉運事。俄罷諸副使，止置使二員。明年復置副使。真宗每用兵，或令都部署兼都轉運使，或提點轉運事。及車駕巡狩，置隨軍轉運使，事畢即停。真宗嘗曰：「天下物宜，民間利病，惟轉運使得以周知，當召見訪問外事。」上又嘗戒諸路轉運使曰：「汝等所至，點檢公事固是常職。若州郡相承弊事，但且改正，切勿亟行刑罰，致其滋蔓，害及無辜也。」
景德元年，詔權三司使丁謂等，取戶稅條敕及臣民所陳農田利害，刪定成農田敕五卷上之。二年，謂等又取唐開元中宇文融請置勸農判官，檢校戶口田土偽濫等事，且言別置官，慮益繁擾，而諸州長吏職當勸農，乃請少卿、監、刺史、閤門使以上知州者，並兼管內勸農使；餘及同判，並兼勸農事；諸路轉運使副，並兼本路勸農使。詔可。勸農事入銜自此始。景德四年正月，詔諸路提點刑獄官為勸農使，使臣為副使，凡農田事悉領焉，置局案鑄印以給之。
先是，軍巡及馬步院判官皆用郡府吏。建隆元年，始詔兩京軍巡、諸州馬步院判官合吏部流內銓擇選人，無遺省聽減兩選補之，始用文吏也。
乾德三年，詔諸州長吏或有煩藉人代判者，即於賓佐中擇公幹者充，不得更任親從人。先是，承五代以來，領節旄為郡守者多武人，皆不知書，所至必自置吏，謂之代判，正事一以委之，用權不法。太祖知其弊，罷之。
五代任官，凡曹掾、簿、尉有齷齪無能以至昏老不任驅策者，始注為縣令，故天下之邑率皆不治。甚者誅求刻剝，穢跡萬狀，故天下優諢之言，多以長官為笑。而祖宗深嫉貪吏，太祖嘗謂左右曰：「晉漢之世，侯、伯恣橫，非法掊斂，百姓田蠶所獲，未輸公稅，已入權豪之手，以至縣令將至有年，誅求百端，下無所訴。國朝以來，未革其弊。朕每念耕稼之勤，茍非兵食所資，固當盡復其租稅爾。」建隆初，始以朝官為知縣，其後參用京官，或試銜幕職、三班為之。自是懲五代弊政，尤重親民之官，民政稍稍修舉。凡縣事，主簿為之佐，尉掌盜賊殺傷之事。而自五代以來，藩侯補署親隨為諸藩鎮副鎮都虞候，同掌驚邏盜竊之事，與縣令抗禮。凡公事專達於州縣，多缺簿、尉。建隆三年，復置縣尉主簿，掌鄉村盜賊，其鎮將所主，郭內而已。自是稍統於縣。太平興國二年，始禁藩侯不得差親隨，其鎮將皆以本州將校為之，縣尉專治賊盜，而民始無擾矣-寶五年，縣令猶兼嶽廟令，尉兼廟丞。太平興國中，以令錄州官老耄不治者為廟令，判司簿尉老耄者為廟主簿。
文武換官格　中大夫，防禦使。中大夫，團練使。中散大夫，刺史。朝議大夫，刺史。奉直大夫，武功大夫、遙郡刺史。朝請大夫，武德大夫、遙郡刺史。朝散大夫，武德大夫、遙郡刺史。朝奉大夫，武節大夫、遙郡刺史。朝請郎，武略大夫。朝散郎，武義大夫。朝奉郎，武義大夫。承議郎，武翼大夫。奉議郎，武節郎。通直郎，武義郎。宣教郎，敦武郎。宣義郎，從義郎。承事郎，秉義郎。承奉郎，忠訓郎。承務郎，忠翊郎。載文臣換右職之制，秘書監換防禦使，太卿監換團練使，秘書少監、太常光祿少卿換刺史，少卿監換皇城使、窯刺史，自帶職郎中至員外郎換諸司正使並帶窯刺史，自帶職博士、左右正言、監察禦史至太子左右贊善大夫、中舍、洗馬換諸司副使，自秘書郎、著作佐郎至判司簿尉換內殿承旨至三班奉職。以所載與《通考》互證，文武之階悉合。此書於文階不載中奉大夫，武階不載武顯大夫、武經大夫、武功郎、武德郎、武顯郎、武略郎、武經郎、武翼郎、修武郎，又武略大夫、武義大夫、武翼大夫不著帶窯刺史，當並由傳寫遺缺。
勛臣
太祖義社兄弟：保靜軍節度使楊光義，天平軍節度使、同平章事兼侍中石守信，昭義軍節度使兼侍中李繼勛，忠武軍節度使、同平章事、中書令、秦王王審琦，忠遠軍節度使、觀察留後劉慶義，左驍衛上將軍劉守忠，右驍衛上將軍劉廷讓，彰德軍節度使韓重斌，解州刺史王政忠。
配享
太祖室：趙普、曹彬
太宗室：薛居正、石熙載、潘美
真宗室：李沆、王旦、李繼隆
仁宗室：王曾、呂夷簡、曹瑋
