僖祖諱朓[1]、窱、䠷、眺、趒、窕[2]。仕後唐，歷永清、文安、幽都三縣令。十二月七日崩，葬欽陵[3]。建隆元年，追尊「文獻皇帝[4]」。大中祥符五年，加上「文獻睿和皇帝」。大觀元年，再加上「立道肇基積德起功懿文憲武睿和至孝皇帝」。樂舞大善之舞。冬至祀昊天上帝，夏至祀皇地祇，升侑。後崔氏，建隆元年追謚「文懿」。翰林學士禮部侍郎竇儼議：行見於外曰「懿」。子順祖。

順祖諱珽[5]、玎、脡、侹、頲、町、𦉬、艼、裎、侱、珵、頊、䵺、𪊶、𤱹、蜓、葶、閅、濎、𥫙、鋌、䱓。仕歷藩鎮從事、御史中丞。正月二十五日崩，葬康陵[6]。建隆元年，追尊「惠元皇帝」。大中祥符五年，加上「惠元睿明皇帝」。樂舞大寧之舞。上辛祈穀，孟冬祭神州地祇，升侑。後桑氏，建隆元年，追謚「惠明」。翰林學士禮部侍郎竇儼議：容儀恭美曰「明」。子翼祖。

翼祖諱敬[7]、竟、鏡、獍、璥、曔。仕歷營、薊、涿三州刺史。周顯德中，贈左驍衛上將軍。四月十二日崩，葬靖陵[8]。建隆元年，追尊「簡恭皇帝」。大中祥符五年，加上「簡恭睿德皇帝」。樂舞大順之舞。大雩祀，升侑。後劉氏，父正，平州刺史。初追封京兆郡太夫人。建隆元年，追謚「簡穆」。翰林學士禮部侍郎竇儼議：布德執義曰「穆」。子宣祖。

宣祖諱弘殷、慇、㶏、溵、蒑、磤、濦、㥯。
仕晉為龍捷左廂都指揮使、岳州防禦使。顯德三年，贈武清軍節度使。七月二十六日崩，葬安陵。建隆元年，追尊「昭武皇帝」。大中祥符五年，加上「昭武睿聖皇帝」。樂舞大慶之舞。大饗明堂感生赤帝，升侑。景靈宮天元殿奉安御容。後杜氏，父爽，贈中書令。周顯德中，封南陽郡太夫人。建隆元年，有司請上尊號曰皇太后。二年六月二日崩，謚「明憲」。太常少卿馮吉議：照臨四方曰「明」，聖善同達曰「憲」。乾德二年，改謚「昭憲」。子太祖、太宗。

太祖諱匡胤、筐、邼、眶、恇、劻、洭、、𨀕、䖱、䒰、軭、𩒑、、框、𨴑、𦚞、迋、軖、、靷、、引、䏖、鈏、𨋙、𨟴、㪦、洕、濥、、戭、廴、枃、螾、椼。
後唐天成二年丁亥歲二月十六日，生於西京大內甲馬營。以其日為長春節。仕周為歸德軍節度使、殿前都點檢。顯德七年正月四日，受周禪。乾德元年十一月，上尊號曰「應天廣運仁聖文武至德皇帝」。開寶元年十一月，加上尊號曰「應天廣運聖文神武明道至德仁孝皇帝」。開寶九年十月二十日崩。太平興國二年四月十五日，葬河南府鞏縣永昌陵。大中祥符元年，歲次戊申，十一月戊午朔。二十七日甲申，孝子嗣皇帝臣某謹再拜稽首上言：「臣聞長發其祥，流芳於商頌；克昌厥後，播美於周詩。慶以積善而綿長，祖以有功而丕顯。純熙之祉，舄奕無疆。由資始於景靈，爰錫羨於來裔。是以允升岱社，祗薦牲瑄。式照嚴配之儀，恭率追崇之典。聿隆皇運，仰屬玄猷。伏惟太祖英武聖文神德皇帝奮武開階，膺圖構象。神機天縱，睿斷飆馳。當建極以居尊，乃卜年而垂裕。靈旗直指，革輅親征，多壘削平，中區大定。烝黎以之富壽，寰海於是混同。禮樂交修，梯航畢至。倒干戈而弗用，肅刑政以惟清。推恩雨施於萬方，發號風行於四表。成功不宰，至德無踰。時格太平，民用丕變。盡垂鴻之經制，資奕世之宏規。遺烈具存，信書攸紀。臣猥以沖眇，逮茲纂承。履大寶之尊，奉神器之重。寤寐思治，旰昃忘勞。動循燕翼之謀，克致治平之化。屬兵鋒載戢，年穀順成，琛賮來庭，邊防罷警。仰昊穹之敷佑，繄宗社之儲休。景貺薦臻，寶符載錫。將伸昭報，祗事禋燔。而民庶相趨，表章狎至。願遵時邁，固請升中。勉徇輿情，用成先志，靈辰協吉，毖祀允修。罄誠明之心，禱蒼黔之福。上封喬嶽，既畢於增高；歸格太宮，敢忘於尊祖，粵若應期之康濟，創業之艱難，底績之基扃，歸厚之風化，垂於不朽，可得而言。欽奉威靈，重揚徽懿。謹遣攝太尉、推忠協謀同德佐理功臣、金紫光祿大夫、工部尚書、同中書門下平章事、集賢殿大學士、監修國史、上柱國、太原郡開國公、食邑三千七百戶、食實封一千八百戶、臣王旦奉寶冊，謹加上尊謚太祖啟運立極英武睿文神德聖功至明大孝皇帝。恭惟本仁觀德，宗廟載嚴；致孝因心，簡冊增耀。在天降鑒，錫祚有孚，眷祐後昆，永永無極。謹言。」參知政事馮拯撰。樂舞大定之舞。冬至祀昊天上帝，升侑。景靈宮、皇武殿、揚州建隆寺、西京會聖宮、應天院、滁州天慶觀、南京鴻慶宮奉安御容。後賀氏，父景思，右千牛衛率府率。晉開運初來歸。周顯德中，封會稽郡夫人。生燕王德昭、魏國、魯國二大長公主。顯得五年正月三日崩。建隆三年，追冊為皇后。乾德二年，謚「孝惠」，陪葬安陵。祔祭後廟。王氏，父饒，彰德軍節度使。周顯德五年來歸。六年賜冠帔，封瑯邪郡夫人。建隆元年八月，冊為皇后。生皇子、皇女二人，皆早世。乾德元年十二月七日崩。謚「孝明」，陪葬安陵，祔祭後廟。太平興國二年，升祔太祖室。宋氏，父偓，左衛上將軍、邢國公。乾德六年，入宮為皇后。太宗即位，號「開寶皇后」。太平興國二年，居西宮。雍熙四年，移東宮。至道元年四月二十八日崩。翰林學士宋白議：慈愛忘勞曰「孝」，溫克令儀曰「章」。升祔太祖廟。

太宗諱炅、熲、炯、、煛、泂、穎、耿、、、𧍮、𩓺、昋、鎣、扃、憬、皛，舊諱光義、匡義。
晉天福四年己亥十月七日，生於開封府浚儀縣崇德坊護聖營之官舍。以其日為乾明節，淳化三年改為壽寧節。建隆元年，為殿前都虞候、睦州防禦使。八月，領泰寧軍節度使。二月七日，加同中書門下平章事、開封尹。乾德二年六月，加中書令。開寶六年九月，封晉王。九年十月二十一日，遂即尊位。太平興國三年，群臣上尊號「應運統天睿文英武大聖至明廣孝皇帝」。端拱二年，詔曰：「朕嘗覽群書，備觀前古，居尊之號，近代方行，固非軒昊之令猷，且異唐虞之舊典。載惟涼德，尤愧前王，浮實之名，非所宜稱。向者群後同詞，封章見請，虔懇斯至，避讓無由，勉從將順之心，遂極尊崇之號。每一念此，深用憮然，豈敢以謙德自私，必將以古道為法。其自前所加尊號，並宜省去。今後四方上表只稱皇帝，庶葉至公。」翌日，宰相呂蒙正等奏事長春殿，進曰：「陛下神功聖德，輝映古今。在於尊稱，止可增益。忽奉詔旨省去，中外無不驚駭。」帝曰：「至如皇帝二字，亦不可兼稱。此起自秦始皇，後代因之不改。朕比欲復止稱王，又以諸子封王，有所妨礙。朕志先定，勿煩確奏。」其後群臣累上尊號曰「法天崇道文武皇帝」，詔除「文武」二字外，宜依。至道三年三月二十九日崩。葬河南府永安縣永熙陵。大中祥符元年，歲次戊申，十一月戊午朔，二十七日甲申，孝子嗣皇帝臣某謹再拜稽首上言：「臣聞應期受命，聖人所以致太平；卜世其昌，上帝所以祚明德。然則升中昭事，既報本於圜方；順美歸尊，當增華於簡冊。伏惟太宗神功聖德文武皇帝元功不宰，妙用無方。若唐堯之聖神，有周公之材藝。在朱邸也，懸象集連珠之慶；紹寶歷也，長江出瑞石之文。閩、越於是來同，並、汾以之蕩定。若乃揚庭以選士，辟館以育材，得人而致治也。集河、洛之圖書，闡周、孔之經籍，用文以立教也。授律以貞師，取威而禁暴，經武以定功也。審官以考績，議獄以緩刑，信賞而慎罰也。既而講三王之禮，備六代之樂，躬肆類以享帝，尊二祖以配天。人神感通，上下交泰。和氣充塞，德澤涵濡。百靈效祥，溢圖牒之所記；九譯來貢，超載籍之所聞。然猶旰食勵精，實行慈儉。除宮室之藻飾，絕弋獵之嬉遊，省去名稱，抑罷封禪。積德深厚，垂慶綿長。俾臣薄祜，嗣膺丕錫，守位一紀，率工咸懷，疊委禎符，屢惟稔歲。徇黎庶之確請，循虞夏之舊章，告成介丘，昭紀大號，奉揚前烈，傳之無窮。而陟配方嚴，鴻名未稱，敢不周爰古道，侔揣大猷上以協神祇之心，下以伸臣子之志，再章節惠，永播英聲。謹遣攝太尉、推忠協謀同德佐理功臣、金紫光祿大夫、工部尚書、同中書門下平章事、集賢殿大學士、監修國史、上柱國、太原郡開國公、食邑三千七百戶、食實封一千八百戶、臣王旦奉寶冊，加上尊謚太宗至仁應道神功聖德文武大明廣孝皇帝。恭惟至神，俯歆令典。延休萬葉，介福兆人。謹言。」樂舞大盛之舞。祈谷雩，祀神州地祇，升侑。景靈宮、大定殿、西京應天院、崇福宮、會聖宮奉安御容。後尹氏，父廷勛，滁州刺史。太平興國元年，追尊為皇后，謚「淑德」。太常少卿馮永錫議：言行不回曰「淑」，富貴好禮曰「德」。符氏，父彥卿，魏王。周顯德中來歸。國初封汝南郡夫人，進楚國、越國。開寶八年十二月十九日薨。太平興國元年，追冊為皇后，謚「懿德」。太常卿張永錫議：溫柔聖善曰「懿」，富貴好禮曰「德」。陪葬安陵。升祔太廟太宗室。李氏，父處耘，淄州刺史。開寶末，納幣。太平興國二年七月，入宮。雍熙元年十二月十七日，立為皇后。至道三年四月八日，尊為皇太后。景德元年三月十五日崩。謚「明德」。吏部侍郎郭贄議：無幽不察曰「明」，中和純備曰「德」。升祔太宗廟庭。李氏，父英，乾州防禦使，贈安國軍節度使、常山郡王。開寶初，來歸，封隴西縣君。太平興國初，封隴西郡夫人。二年三月十二日崩。至道三年，追封賢妃。十二月，追尊為皇太后。咸平元年，謚「元德」。都官員外郎秘閣校理舒雅議：茂德丕績曰「元」，中和淳淑曰「德」。大中祥符六年，去太字。子真宗。

章獻明肅劉後，益州華陽縣人。父通。後為蜀人龔美攜入京，為開封府人。美以鍛銀為業。真宗尹開封，美因鍛銀得見真宗，語之曰：「蜀婦人多才惠，汝為我求一蜀姬。」美因納後，年十五，寵幸專房。太宗一日問乳母曰：「太子近來容貌清瘦，左右有何人？」乳母以後對。上命去之。太子不得已，置於殿侍張耆家。未幾，太宗晏駕，太子即位。祥符五年，立為皇后。

仁宗諱禎、楨、貞、偵、𨜓、媜、徵、𣃘、癥、湞、貞、寊、揁、𨟃。
大中祥符三年庚戌歲四月十四日，生於開封府。以其日為乾元節。七年三月，授左衛上將軍，封慶國公。八年十二月，授中正軍節度使、檢校太尉、兼侍中、封壽春郡王。天禧元年二月，加中書令。二年二月，改建康軍節度使、太保，進封升王。八月，立為皇太子。乾興元年二月十九日，遂即尊位。天聖二年十一月，上尊號曰「聖文睿武仁明孝德皇帝」。明年二月，加號「睿聖文武體天法道仁明孝德皇帝」。七月，詔去「睿聖文武」之號。十一月，加「景祐體天法道欽文英武聖神孝德皇帝」。寶元元年十一月，以「寶元」易「景祐」，冠於舊號。康定元年，詔省去「睿聖文武」四字。在位四十二年。嘉祐八年三月二十九日崩。十月二十九日葬永昭陵。翰林學士王珪等議謚曰：「臣聞元精磅礴，濟萬物而不昭其跡者，薦名曰天；至德汪洋，澤萬世而不有其功者，建謚於帝。伏思在昔帝王生膺大名，終紀大德，使金聲而玉振之，以詒乎無窮之間者，帝莫盛於堯、舜，王莫隆於禹、湯也。蓋易名之典，下不得誄上。古者將為至尊之謚，必質於郊，然後定之。茲所以推天下之至美，明天下之至公，雖天子不得以自專也。洪惟先皇帝躬下主之資，承累聖之序。流大漢之豈弟，履放勛之欽明。包富有之業，而能守以約；攬泰定之勢，而弗恃以安。固嘗邈然究視所未形，勉焉積思所不及。謂天命之匪易，乃嚴恭戒懼，庶以答靈心之顧；謂民懷之靡常，乃涵容煦沫，庶以陶善類之歸。智括萬慮而不可測，恩滲四垠而不可形。如兩儀之無不幬載，如三辰之無不臨燭。於時修廢官，繼絕世，禮高年，勸力穡，減常賦，抑末遊。虛己以遇豪俊之材，降誌以從忠直之諫。振立賞罰而權衡之，章昭典禮而黼黻之，宥恕刑獄而蕩滌之，惠哀困窮而衣食之。人情莫不欲逸，愛其力而不勞；人情莫不欲壽，輔其生而不傷。群公庶尹，罔弗夷正相與謀王之朝；殊鄰絕區，罔弗億寧相與慕王之境。父父子子，兄兄弟弟，罔弗順祗相與立於王之途。蓋仁政之施，沛然其若是莫之能禦也。矧夫耕耤於千畝之田，袷祭於先王之廟。報天之誠篤，則八奠於圜丘；嚴父之誌盡，則再侑於明堂。宗室既蕃，則廣諸分玉之愛；邦統未昭，則豫有主器之屬。下議樂之詔，以考鐘石之和；置寫書之官，以緝經墳之學。邇英敷席，圖講藝也。凝幾校字，資味道也；藻思粹發，窮聖作也；飛毫酒落，肆天縱也。知聲色之靡，伐於德義，於是乎屏燕飲之娛；知雉兔之獲，殫於精神，於是乎絕盤遊之欲。念組織之勤，則卻服禦之華；念土木之費，則損宮室之麗。西羌阻命，不欲久戍勞師，而遂納玉關之誓；南蜑肆奸，不欲深入討除，而自致槁街之戮。時則有逾沙絕漠，卓犖之貢委；應圖合牒，沕潏之瑞叢。四十二年於茲，可謂海內大治矣。竊跡羲黃之前，敻乎莫索其詳。自《詩》、《書》之載，未有如茲之盛者也。方將勒鴻休受，永祐豈圖。神機欻厭，邦釁上延。仙鼎已成，不返荊山之禦；玉衣雖在，空陳渭水之遊。嘉原既新，同軌畢至，下華蓋於北極，引龍輴之西巡。此萬國所以摧心，三靈為之變色。有司繇是傷舊典，冊丕備，皇哉鑠乎！幾有以綏王靈而炳帝烈也。謹按謚法，治民無為曰神，經緯天地曰文，通達先知曰聖，保大定功曰武，照臨四方曰明，慈惠愛親曰孝。若乃群生啿々，鼓之舞之，不知至化之所自然，非至神乎製作禮樂，際天接地，煥然而大備，非至文乎永惟宗廟之奉，實發先識，以建大本，非至聖乎戴白之老，不識兵革之警，非至武乎？遐末荒昧之情，格於聰明，而無所遺，非至明乎？惇敘九族，以述夫祖先之志，非至孝乎？粵廟號之建尚矣。維其歷古聖賢之君，莫不極所以尊明令顯之稱，又或至於代相襲之。夫仁者聖人之盛德，豈獨未有以當之耶！抑當時鴻儒巨學，反略於稽求，抑又天之所啟、期以克配先帝之廟乎？《詩》云：『維天之命，於穆不已』，此之謂歟。惟功以創業為祖，德以守成為宗，皆尊尊之大義也。先帝尊謚，宜天錫之曰神文聖武明孝皇帝，廟曰仁宗。」元豐八年，加謚「體天法道極功全德神文聖武睿哲明孝皇帝」。樂舞大仁之舞。祭皇地祇，升侑。景靈宮、美成殿奉安御容。後郭氏，故中書令郭崇孫女。天聖二年九月十五日，太后手書：「已於此月特展嘉禮，納為皇后，俟南郊畢，備禮冊命。」十一月二十一日，降制，太后稱制。恃勢頗驕橫。太后崩，美人向氏、楊氏尤得幸。向氏恩寵傾京師，後妒，屢與忿爭。向氏嘗於上前有侵後不遜語，後怒，起批其頰，上自起救之，後誤抓上頸，上大怒。閻文應白上，以抓痕示執政大臣而謀廢之。上以示呂夷簡，且告之故。夷簡曰：「光武，漢之明主，郭后止以怨懟廢，況傷乘輿乎！」上於是有廢后意。右司諫范仲淹諫諍，不納。後乃請入道，賜號「金庭教主沖凈元師」，居於安和院，改院曰瑤華宮。景祐二年薨。詔追復皇后。曹氏，父玘，尚書虞部員外郎，贈太傅兼侍中、東海郡王。祖彬，樞密副使、檢校太師兼侍中，贈魯王。景祐元年九月，內降制，立為皇后，所司擇日備禮冊命。十一月冬至，行冊禮。嘉祐八年三月，尊為皇太后。四月，權同聽政。治平元年五月，降手詔，還政英宗。尊皇太后所居宮曰慈壽。熙寧元年，曾公亮表請名太皇太后宮殿，並以慶壽為名。二年正月，尊為太皇太后。五年十一月二十一日崩。謚「慈聖光獻」。張氏，父堯封。祖潁，進士及第，終於縣令。堯封，景祐元年釋褐，授石州軍事推官，未赴，卒於京師。堯封母，錢氏女也。後與其姊妹三人，幼無依，由錢氏納於章惠太后宮。時後八歲。寖長，得幸。慶歷元年，封清河郡君，歲中為才人，遷修媛。三年，被疾，願下遷為美人，上許之。八年十月，進貴妃。十二月三日，發冊。至和元年薨。冊贈為皇后，謚「溫成」。子英宗。


英宗，天聖十年生於宣平坊，赤光滿室，咸見黃龍往來室中。濮王夢兩龍，與日並墮，以衣承之，復戲於空中。其一龍視王曰：「吾非王所能有也。」後仁宗立為皇子。