唐貞觀初，始置松漠府，以靡會為都督，賜姓李氏。開元中，降以公主。會昌中，始賜契丹之印。於是統有八部，雄據北漠，懿、僖之亂，中國不靖。後有安巴堅遂僭帝號，抗衡中國，南侵鎮、定、邢、洺、冀、貝之郡。朱全忠時，劉仁恭與其子守光盜據幽、薊，政令苛虐，燕人苦之，逃入契丹。安巴堅撫存慰納，不取租稅，以致檀、順、平、營之人亦多歸之。會後唐莊宗領兵入洛，誅滅梁氏，尋亦翦除劉守光父子，於是幽、薊不復有抗捍焉。安巴堅攻雲、朔諸州，安次、潞縣、三河、漁陽、懷柔、密雲等縣，俘掠赤子萬數入蕃。至明宗，約為兄弟，且以解邊人之倒縶，紓國家之外憂。安巴堅改元稱制，分建京闕，宮室、官號盡依中國。安巴堅死，子德光立。會石敬瑭叛於河東，遣趙瑩、桑維翰等奉使求援，許以得志後割地為獻，德光乃率兵十萬，送敬瑭入洛，冊為晉主，名之為子。遂割代北應、朔、寰、雲、蔚及范陽山前幽、薊、瀛、莫、涿、易、檀、順及山後儒、媯、新、武十六州以與之，仍歲與帛三十萬匹。供給稍稽，則詬辱陵責。及少主嗣立，恥稱臣而稱孫，自是有隙而兵始交矣。詔天下點抽鄉兵，七戶出一卒，而四方於是騷然。及景延廣矜橫磨之刃，趙延壽希統天之業，杜重威領兵而降於中渡，張彥澤斬關而為彼鄉道，邊馬嘶於宮闕，戰塵坌於河洛。天地失常，少主乃遷於黃龍府。鬼神含怒，德光尋斃於欒城。大順之時，荒淫失政。周世宗乘其衰削，遂奪其關南之地，以瓦橋關為雄州，以益津關為霸州，淤口關置寨，復破楊顯仁於高平。至顯德二年，又遣劉崇襲府州，為折德扆所敗。觀其累世恃強負勢，侵削中土，亦已甚矣。
契丹有五京，上鎮十二，中鎮六，下鎮七，觀察州十三，刺史上州九，中州十一，下州三十四。自京、鎮等處土田豐好，兵馬強盛，地利物產頗有厚利，其他自中下州，固已寂寥荒漠，然折長補短，地利綿亙，周圍不過五千里，計其所出所產，未必敵河東、河北州郡也。其他方兵旅大約計之，未必滿三十萬，且自諸京統軍司及寨幕契丹兵不過十五萬，奚家渤海兵不過六萬，漢兒諸指揮不過一萬五千，刺字父子軍五指揮不過數千，鄉兵、義軍不過三萬，刺手背、揀不中老弱兵不過七千，然而分守諸州及河東、河北接界州縣，又東屯女羅、女真、新羅、百濟、野人國、狗國、灰國、黑水國，西屯珠爾布固番、遊獵國、沃濟國、室韋國、托歡番、舒嚕國、党項部族番、達靼國、川瓜、沙州土番、遇野國土番、夾山土番。西番諸處寨戍縱少，亦須十萬方可分守。外餘二十萬為戰鬥之兵，若傾國而來，亦須留三萬人防守外，餘一十七萬人，其間亦有負糧持器護從等，不過止有十萬人。其來不過一出梁門、遂城，一出雄、霸，一出雁門、句注，一出幷、代。然而雄、滄、霸州以來頗多溏水，決河東注，於我為便，則雄、霸以來不足為慮矣。又緣邊要害之處多張旗幟，增加兵守，晝飛沙塵，夜多烽火，有二十萬人精兵足以禦之。其次清野而待之，多方而誘之，又選良將十餘人領兵十萬，四出密襲其巢穴。自易州以東至於欒州以來，一自紫荊嶺口路，一自白羊口、連大安山路，一自南口以北居庸關、八答嶺，一自得勝口、湯山口、古北口，一自遺安口、燕市口，一自松亭關口、白澱口，一自首符家口、大林土山口。所至攻其城邑，盡受大將軍節，會於幽州，取山前郡，則山後州縣自下矣。又命兵自梁門至虎北口、石門或雁門、句注以來，設伏用奇，要敵之兵，斷其往來之路，如此敵騎進退失措，滅之必矣。凡此者，廟堂之所宜知者也。
國初，天贊賢遣兵攻鎮、定，聞藝祖登極，乃驚曰：「中國今有英武聖主，吾豈敢以螳螂而禦轍耶！」於是遁去。先是，五代時，募民盜戎人馬，官給其直，籍數以補戰騎之缺。太祖受命，務保境息民，不欲生事邊境，盡令還前所盜馬，仍申明條禁，無得出塞為盜。未幾，契丹入邊，為棣州刺史何繼筠擊敗。
乾德二年，昭義軍節度使李繼勳攻遼州，州將杜延韜以城來降，幷人引眾步騎六萬復來援，繼勳與彰德軍節度使羅彥環、洺州防禦使郭進、內客省使武懷節率馬步軍六萬人，擊其眾於遼州城下，敗之，又攻平晉軍，上遣郭進、內客省使曹彬等領步騎萬餘赴之，未至而遁。三年冬，來攻易州，略居民。上令監軍李謙昇率兵入其境，俘生口如所略之數，俟契丹放還易州之民，然後縱之。四年正月，又攻易州，監軍任德義擊走之。上令關南監軍及雄、霸、瀛、莫等四州刺史勒所部兵，校獵於幽州之境，以耀威武。四年，天德軍節度使於延超與其子來降，上以延超為左千牛衛大將軍。六月，偽橫海軍節度桑興來降。
開寶二年，太祖親征河東，契丹兩道率眾來援，一道攻石嶺關，為何繼筠所破，一道攻定州，為韓重斌擊敗之。是秋，涿州刺史許周瓊來降，上以為涿州刺史。契丹錫裏伊裏等凡一十六族歸款，上以其大首領四人為懷化將軍，八人為懷化郎將，餘八十五人為歸德司戈。是歲，契丹主為其下所殺，國人立明記為帝。三年十月，契丹以六萬騎攻定州，上遣判四方館事田欽祚領兵三千人赴之。上戒欽祚曰：「彼眾我寡，但背城列陣以待之，敵至即戰，勿與追逐。」欽祚於是與敵眾戰於滿城，敵騎少卻，乘勝逐北，至遂城，殺獲甚眾。值夜，入保遂城。敵圍欽祚數日，欽祚度城中糧少，是夜整眾突圍而出，至保寨軍中，不亡一矢，北邊傳言「三千折六萬」。太祖自是益修邊備，嘗謂左右曰：「若契丹敢復犯邊，我每以三十匹絹購一敵之之首，其精兵不過萬人，止費我三百萬匹絹，此寇盡矣。」
太祖一日內出取幽州圖，以示宰相趙普，謂曰：「卿意此圖，孰能為者？」普詳觀，歎曰：「他人不能為，惟曹翰能為之。」帝問何以知之，對曰：「方今將帥材謀無出於翰者，陛下若使翰往，必得幽州，既得之後，但不知陛下遣何人代翰？」帝默然。先是，開寶九年正月，群臣上尊號曰「應天廣運一統太平聖文神武明道至德仁孝皇帝」，帝曰：「今汾、晉未平，燕、薊未復，謂之一統可乎？」卻而不受。帝痛恨開運之禍，華人百萬皆沒於契丹，自即位，專務節儉，乘輿服用一皆簡素，別作私藏以貯供御羨餘之物，謂左右曰：「俟及三百萬貫，我當移書契丹，用贖晉朝陷沒百姓。」然則帝欲大一統而復幽燕者，其意在此不在彼也。
七年十一月，其涿州刺史耶律琮以書遺知雄州孫全興曰：「琮受君恩，猥當邊任，臣無交於境外，言則非宜，事有利於國家，專之亦可。竊思南北兩地，古今所同，曷嘗不世載歡盟，時通贄幣。往者晉氏後主，政出多門，惑彼強臣，忘我大義，干戈以之日用，生靈於是罹災。今茲兩朝本無纖隙，若或交馳一介之使，顯布二君之心，用息疲民，重修舊好，長為與國，不亦休哉！琮以甚微，敢幹斯義，遠希能悟，洞垂鑒詳。」太祖命全興以書答焉。八年三月，遣款附使格什古星什奉書來聘，稱契丹國，上命閤門副使郝崇信至境上迓之。及至，館於都亭驛。太祖召見，賜以襲衣、金帶、銷金皂羅帽、烏皮靴、器幣二百、銀鞍勒馬具，其傔從衣物器幣有差。宴於內殿，仍召至便坐，觀諸班騎射，令其一使者與衛士馳射毛球、截柳枝。及辭歸國，召見，賜器幣衣服。帝因謂宰相曰：「自五代以來，北敵強盛，蓋由中原衰弱，以至晉帝蒙塵，亦否之極也。今慕化而至，乃期運使然，非涼德能致。」左右皆稱萬歲。自是契丹始與中國交聘。八月，遣使獻御衣、玉帶、名馬，太祖皆厚賜之。因令其使人從獵近郊，太祖親射走獸，矢無虛發，使者俯伏呼萬歲，私謂譯者曰：「皇帝神武無敵，射必命中，所未嘗見也。」及平江南，獻弓矢名馬。九年，長春節，遣使貢御衣、玉帶、銀鞍勒馬。太祖升遐，遣使修賻禮。太宗即位，遣使獻御衣、金玉鞍勒馬等賀。太祖山陵，獻馬、金銀。乾明節，遣使來賀，詔遺監察御史李瀆、借太府卿閤門祗候鄭偉、借右千牛衛將軍報聘。
開寶四年，遣使問起居。尋入寇石嶺關以援晉陽，為郭進所敗。及王師既平河東，詔發兗、鄆、齊、魏、貝、博、滄、鎮、冀、邢、磁、洺、德、易、定、祁、瀛、莫、雄、霸、深、趙等州及乾寧、保塞等軍芻粟赴北面行營，分遣使督之，將有事於幽、薊。六月十九日，車駕次金臺。二十日，帝躬擐甲冑，率兵次東易州，偽刺史劉宇率官吏開門迎王師乞降。二十三日未明，次幽州城南。契丹眾萬餘屯於城北，帝親率兵乘之，斬首千餘級，餘黨遁去。二十五日，命諸將分兵攻城。帝乘步輦至城下，督諸將進攻。七月三日，契丹偽武雄軍節度使知順州劉廷素率官屬十四人來降。五日，偽節度使知薊州劉守恩與官屬十七人來降。六日，幸城西北隅，督攻城。七日，詔班師。二十八日，車駕至自范陽。五年十一月十日，詔曰：「邊境多虞，兵戎猶梗。介冑之士，息肩未遑。樽俎之籌，折沖之暇。兩河之際，列陣相望，烽火時至於近郊，羽檄尚馳於絕塞。是用大興戈甲，遂殄氛霾。昔者師人多寒，楚子所以躬撫；匈奴未滅，漢武於是親巡。蓋以慰虎旅之心，破犬戎之膽。雖在窮冬之候，敢辭夙駕之勞。朕取此月，暫幸邊陲，親撫士卒。應經過頓舍，凡百費用悉以官物充，所在不得輒有裒斂。」又詔幽州：「朕祗膺景命，光宅中區。右蜀全吳，盡在提封之內，東漸西被，咸歸覆育之中。常令萬物以由庚，每慮一夫之不獲。眷此北燕之地，本為中國之民。晉漢以來，契丹竊據，迨今不復，垂五十年。國家化被華夷，恩覃動植，豈可使幽燕奧壤，猶違禮義之鄉，冠帶遺民，尚限邊荒之俗！爰興師律，以正封疆。拯溺救焚，聿從於民望；執信獲醜，即震於皇威。凡爾眾多，宜體茲意。今遣行營前軍都部署曹彬等振旅長驅，朕當續御戎軍，親臨寇境，徑指西樓之地，盡焚沙漠之庭。灌爝火之微，寧勞巨浸；折蠢螽之股，豈待隆車！應大軍入界，百姓倍加安撫，不得誤有傷殺及發掘墳墓、焚燒廬舍、斬伐桑棗、擄掠人畜，犯者並當處斬。」十三日，車駕發京師。十四日，關南言破契丹萬餘眾，斬首三千餘級。翌日，從官詣行宮稱賀。十九日，駐蹕於大名府。雄州言契丹皆遁，邊候徹警。從臣稱賀。上乘勝欲進討幽州，以問李昉、扈蒙等事之可否，昉等上奏曰：「北方自古為寇，乘秋犯塞往往有之，一昨輒率甲兵來擾疆境。陛下櫛沐風雨，衝冒嚴凝，親御戎衣，以攘民害，乘茲北兵畏威而逃，因而翦之，易於拉朽。況幽、薊之壤，久陷殊方，慕化之心，倒懸斯切。今若擁百萬橫行之眾，吊一方徯後之民，合勢而攻，指期可定。其如大兵所聚，糧餉是資，況河朔之區，連歲飛輓，近經蹂躪，尤極蕭然，雖薦遇於豐穰，恐不堪其調發。屬茲寒冽，益復罷勞。況今敵兵宵奔，邊陲寧肅，若親巡塞下，振耀戎容，固足懼彼殘魂，亦恐勞於大舉。伏望申戒羽衛，善養驍雄，講習武經，繕修攻具。俟府藏之充溢，閭里之富盛，朞歲之間，用師未晚。」上深納其言，即日下詔南歸。
七年，明記卒，有子三人：隆緒，隆慶，隆裕。至是隆緒立，年十二歲，母葉葉專國政。五月，以三萬騎入邊，潘美等分兵擊敗之。十月，下詔北邊州軍，曰：「朕受天景命，奄宅中區。以四海為家，兆民如子，冀咸登於富壽，豈務勝於甲兵，況與契丹本通鄰好。昨以河東劉繼元不尊朝化，盜據一方，念彼遺民，行茲薄伐。素非瀆武，惟切弔民。而契丹轉舉干戈，輒來救援。一鼓既平於晉壘，六師遂指於燕郊。靡辭六月之徵，聊報東門之役。雖彼曲可見，而罪己良多。今聞邊境謐寧，田秋豐稔，軍民所宜安堵，無或相侵。如今後輒入北界擄掠及盜竊，亦仰所屬州軍收捉重斷，所盜物並送還之。」未幾，錫裏伊裏等十一族七萬餘帳內，降者又三千帳，羊馬萬計。十二月，高陽關捕得敵中首領，言契丹種族攜貳，慮王師致討，頗於近塞築城為備。太宗謂宰相曰：「北人以剽略為務，乃修城壘為自全之計耳。曩者劉繼元盜據汾、晉，周世宗及太祖皆親征不利。朕決取之，為世宗、太祖刷恥，遂擒繼元至闕下。今日視之，猶几上肉耳。當其保堅城、結契丹為援，豈易制乎？」宋琪對曰：「臣少陷北庭，備知戎馬之數。自晉末始強盛，然種類蕃多，其心不一。自石嶺關之敗及平繼元，緣邊諸郡頻有克捷，以臣度之，其部下攜貳必矣。國家不須致討，可坐待其滅亡。」後上謂宰相曰：「數有人自北邊來，偵知敵中事。自朝廷增修邊備，北人甚懼。昔晉、漢衰弱，邊陲無盡節之臣，大率張皇事勢以要恩寵，為自利之計。今之邊將皆朕所推擇，咸能盡心，無復襲舊態也。幽州四面平川，無險阻可恃，難於控扼。異時收復幽州，當於古北口以來據其要害不過三五處屯兵，設堡寨，自絕南牧矣。」琪對曰：「范陽是前代屯兵建節之地，古北口及松亭關、野狐關三路並設堡障，至今石壘基堞尚存。將來定幽、朔，止於此數處置戍可也。」
雍熙初，知雄州賀令圖與其父岳州刺史懷浦等上言：「契丹主幼，國事皆決於母葉葉，大將韓德讓寵倖用事。請乘其釁，以取幽州。」太宗以為然。雍熙三年，大發師，以天平軍節度曹彬為幽州行營前軍都總管，出涿州，河陽節度崔彥副之；馬軍都指揮使米信為幽州西北道行營都總管，出雲中，代州觀察杜彥圭副之；步軍都指揮使田重進為定州路行營都統，出飛狐口，蘄州刺史譚延美副之；忠武軍節度使潘美為靈應州行營都總管，出雁門，靈州觀察使楊業副之。是時，權知高麗國王治遣使修貢京師，帝以王師北征，其國與契丹接境，常為其所侵，乃命監察御史韓國華假太常少卿往使其國，降詔諭之曰：「朕誕膺丕構，奄宅萬方。草木蟲魚，罔不蒙澤；華夏蠻貊，罔不率俾。蠢茲北方，敢拒皇威，倔強沙漠之中，遷延歲月之命。幽、薊之地本被皇風，曩以晉、漢多虞，契丹因而盜據。《詩》云：『我疆我理，南東其畝。』今國家照臨所及，書軌大同，豈使齊民陷茲朔漠！今已董齊師旅，殄滅塵氛，元戎啟行，分道間出，即期誅翦，以慶混同。惟王久慕華風，素懷明略，輸此忠勤之節，撫茲禮義之邦。而接彼境壤，困於蠆毒。舒泄積憤，其在茲乎？便可申戒師徒，疊相掎角，葉此鄰國，同力蕩平，奮其一鼓之雄，戡此垂亡之敵。良時不再，王其圖之。應擄獲生口、牛羊、財物、器械並給本國將士，用申賞勸。」於是彬下固安城，又下新城。重進戰飛狐南，斬首五百級。美攻寰州，刺史趙彥辛來降，又克涿州。美進圍朔州，其節度副使趙希贊以城降。契丹以萬騎來援飛狐口，重進大破之，擒其將大鵬翼、康州刺史馬頵。彬又戰涿州南，斬首千餘級，殺奚宰相賀斯美，遂圍應州，其節度副使艾正以城降。重進攻飛狐，又下靈丘。四月，美克靈州、蔚州，押衙李存璋等以城來降。初，太宗謂彬曰：「朕令潘美出雁門，先取靈、應，卿以大軍聲言取幽州，而持重緩行。敵聞之，必聚勁兵於彼，不復出援山後矣。」既美果下寰、朔、靈、應，重進得山後要害地，太宗疑彬進兵速而餉道不繼，彬乃留涿州。旬日，食果盡，還軍以援供饋，上聞之，曰：「安有大敵在前，而退軍就食者！」即遣使止之，令引軍沿白溝河與米信合，待潘美盡得山後之地，然後東取幽州。彬之諸將至是聞美等屢戰勝，自以持重兵而功少，遂欲儌功。彬不得已，於是裹五十日糧，再趨涿州，且行且戰，歷二十日始至城中。屬盛暑，士卒疲乏不能進，還至岐溝。契丹躡戰，王師遂敗。彬宵涉拒馬河，營於易水之南。彥進亦為契丹所敗。奏至，詔諸將分屯沿邊諸郡，召彬、彥進等還闕，留田重進守中山，令潘美還代州。遣使部徙靈、應、寰、朔四州民五萬戶及其吐渾、突厥三部落安慶等族八百餘帳，分置於河南孟、曹、汝、洛等四處。是年冬，復攻易州。自曹彬失律，諸將多坐黜免，至是上復思宿將劉廷讓、宋偓、張永德，時皆罷節制在環衛，上欲令進擊自效，遂遣廷讓屯雄州，偓屯霸州，永德屯定州。廷讓與敵戰君子館，軍敗，僅以身免，先鋒賀令圖、高陽關部署楊重進沒焉。敵復入深、析，陷易州，殺略甚眾。上為下哀痛之詔，大發兵戍鎮、定、高陽關。
四年正月，詔問文武群臣，詢平寇之策。又議作方田，為戰守之備。上乃以手詔諭緣邊將帥，曰：「夫料敵之強弱，古人以為難。前歲之舉，蓋救民之塗炭。蠢茲北寇，敢肆憑陵，蹂踐我士民，攻掠我城寨。朕定必勝之策，畫必當之計，將以保民安邊，略舉大意。且戎人勝則深入而不相讓，敗則逃竄而不相救，固不可力戰也。又皆騎兵，利於平陸，馳逐來往，難於羈制，固不可追奔也。若棄小城就大鎮，但屯兵於鎮、定、瀛、莫之間，其緣邊城寨必苦於寇掠，固不可分兵也。悠久之謀在於設險，若乃決大河、築長城，又徒自示弱，為後代笑。朕今立法，令緣邊作方田。已頒條制，量地里之遠近，列置寨柵，此可以限其戎馬而大利我之步兵，雖使彼眾百萬，亦無所施其勇。自春至秋，其功告成，持重養銳，挫彼強敵。如此，則復幽薊、滅林胡有日矣。」
淳化元年，上遣使至定州，密諭旨於都部署李繼隆曰：「若將來復入邊，朕當自行。」繼隆上奏以謂：「扞城禦侮，臣等之責，況蕞爾殘眾，豈煩戎輅親舉。」言甚懇切。
至道元年正月，其將韓德威率眾萬騎，誘党項十六大首領，自振武入攻府州，折彥卿大敗其眾。四月，復攻雄州，知州何承矩敗之，梟鐵林大將一人。
