建隆初，太祖遣使詣真源祠老子，於京城修建隆觀。觀在閶闔門外，周世宗建曰太清觀，帝命重修，賜今名，自是齋修率就是觀。自五代以來，道流庸雜。乾德五年，右街道錄何自守坐事流配，乃詔萊州道士劉若拙為左街道錄，俾之肅正道流。開寶五年閏二月，詔曰：「沖妙之門，清凈為本。逮於末俗，頗玷真風，或竊服冠裳，寓家宮觀，所宜懲革以副欽崇。兩京諸州士庶稱奇詭者，一切禁斷；其道流先有家屬同止者，速遣出外。自今如願入道者，須本師與本觀知事同詣長吏陳牒，請給公驗，方許披度。」十月，又令若拙與功德使集京師道士試驗，其學業至而不修飭者皆斥之。若拙蜀人，自號華蓋先生，善服氣養生，九十餘歲不衰，步履輕捷。每水旱，必召於禁中致禱。其法精至，上甚重之。
大中祥符元年，增宮名曰玉清昭應。凡役工日三四萬，發京東西、河北、淮南州軍禁軍，調諸州工匠，每季代之，兵卒歲一代，並優其口糧資值，選四廂都指揮使忠佐二員董役，立賞格以勸。其所用木石，則有秦、隴、岐、同之松，嵐州、汾陰之柏，潭、衡、道、永、鼎、吉之杉松、桐、楮，溫、臺、衢、婺之豫章，明、越之松杉。其石則淄、鄭之青石，衛州之碧石，萊州之白石，絳州之斑石，吳、越之奇石，洛水之玉石。其采色則宜聖庫之銀朱，桂州之丹砂，河南之赭土，衢州之朱土，梓州之石青、石綠，磁相之黛，秦、階之雌黃，廣州之藤黃，孟、澤之槐花，虢州之鉛丹，信州之黃土，河南之胡粉，衛州之白堊，鄆州之螺粉，兗、澤之墨，宣、歙之漆，賈谷之望石，萊、蕪、興之鐵。其木石皆遣所在官部押兵民入山谷伐取，挽輜車、泛舟航以至，餘皆分佈部綱輸送。又於京師置務，化銅為鍮，冶金箔、鍛鐵以給用。凡宮之東西三百一十步，南北四百三十步，地多黑土疏惡，於京東取良土易之，自三尺至一丈有六等。上以負擔之勞，令自新城濠由廣濟濠入舊城濠，抵宮門。兵匠供茶、酒、飲食，綱卒皆給鞋錢、衣屨、口糧。民以材木鬻於官者，蠲其算。或有獻良木者，優賜其值。車駕時來省視，必有賜賚；遇節序日，別賜燕會。及宮成，令長吏於采木石處建道場以謝。
五年，聖祖司命天尊隆臨，改奉尊像於玉皇後殿東，建司命殿，為治事之所。十一月，詔名玉皇殿曰太初，聖祖殿曰明慶，天書閣曰寶符。凡宮殿門名無慮五十餘所，皆御製賜名，親書填金，有司具黃麾仗、道門威儀，奉迎至宮奉安。東、西山院在集靈、凝命之旁，皆累石為山，引流水為池，東有昆玉亭、澄虛閣、昭德殿，西有瑤峰亭、涵暉閣、昭信殿。北門內二宴殿曰迎禧、迎祥，後二殿曰崇慶、崇福。太初殿楚石為丹墀，龍墀前置日月樓，畫太陽、太陰像及環殿圖八十一，太一東西廊圖五百靈官，前置石壇、鐘樓、經樓，四隅置樓闕，其外累甓為墻，引金水為甓渠，環宮垣，又分為二石渠貫宮中。
六年四月，上望拜奉迎。丙午，奉安。肆赦。「門下：國家重熙鼎盛，席慶善之鴻基；百祿惟新，承昊穹之蕃錫。爰自綿區底定，寶籙薦臻。葉千歲之昌辰，舉一王之茂典。肇營恭館，式耀丕圖，偉嘉會以元亨，荷太靈之昭格。昔者九龍垂馭，啟道德之仙源；五老告期，顯唐、虞之瑞命。天人交應，古今同符。昨以煉楚、越之良金，法紫清之妙像，肅陳仗衛，迎至國都，榮觀焜耀，歡聲沸嘒。上真高聖，凝三氣之殊姿；英祖神宗，儼重瞳之粹質。屬朝修之禮畢，罄恪謹之誠深。動色相趨，降祥允集。宅靈秘宇，永申崇奉之宜；賜福群倫，宜霈覃延之澤。可大赦天下。云云。於戲！昭事上帝，惟懷永圖。克己彌恭，務守盈成之業；保民在念，庶躋仁壽之鄉。更資同德之臣，葉贊承平之治。」建安軍升為真州，熔笵之地建為儀真觀。玉清昭應宮作於大中祥符元年，至七年十一月宮成。
大中祥符元年，建玉清昭應宮。太初紫微殿、寶符閣上樑日，上皆親臨護。其日大合樂，工人以文繒裹梁，金飾木，寓龍負之輅以升。伶官讀文。其上設機木，散擲金錢餅果。修宮使以下及營繕掌事者，賜以衣帶、金帛有差；從官咸賜衣服、金犀帶。
大中祥符元年，真宗建玉清昭應宮。又奉四像，御大舟，上設幄殿，皆內侍主供具。夾岸設黃麾仗三千人，騎吹四百。別列舟十艘，載門旗弓矢、青衣弓矢殳叉、道眾幢節。經過州縣，道門聲贊，鼓吹振作，官吏出城十里，具道釋威儀、音樂迎拜。所過禁屠宰，止刑。京師禁屠宰七日，止行刑二日。甲辰，聖像至，上齋於長春殿，百官齋宿朝堂。乙巳，上袞服朝拜，群臣朝服，陳玉幣、冊文、酌獻，具大駕鹵簿，自宮城東出景龍門，五使前導，上望拜奉迎。丙午，奉安，肆赦。
真宗建天慶觀。大中祥符二年十月，詔曰：「朕欽崇至道，誕受元符，庶敦清凈之風，永洽淳熙之化，式營仙館，以介民禧。宜令諸路州府軍縣開擇官地建道觀，或改舊宮觀名題而崇葺之，以奉三清玉皇，並以天慶為額。」五年閏十月，詔增設聖祖殿，惟西京謂之天慶宮。天禧中，各賜金寶牌。
王捷者，汀州人。咸平初，賈販至南康軍，於逆旅遇道人，自言姓趙氏。是冬，再見於茅山，命捷市鉛汞煉之，少頃，皆成金。捷即隨至和州諸山，得其術。又授以小鐶神劍，密緘之，戒曰：「非遇人主，慎勿輕言。」捷詣闕求見，不得，乃謀以罪名自達。至信州，陽狂大呼，遂坐配隸嶺南。未久，逃至京師，官司捕繫。閤門祗候謝德權知其有術，即為奏請。得釋，乃解軍籍。劉承珪聞其異，為改名中正，得對龍圖閣，具陳靈應，特授許州參軍，留止皇城廨舍。時出遊廛市，常有道人與之偶語，雲即向來授法司命真君也，其語秘不傳。承珪為創新堂駐之，乃以景德四年五月十三日降於堂之紗幬中，戴冠佩劍，服皆青色。自是屢降，中正傳達其言，凡有端異，必先告之。東封畢，加號司命天尊。及司命降臨延恩殿，乃上聖祖之號。每舉大禮及有營繕。中正必達靈命，以藥、金、銀來獻。後改皇城新堂為元符觀。中正累官至左神武軍大將軍、康州團練使，後贈鎮南軍節度使，塑其像於景靈宮。上為製《靈遇贊》，紀其始終。九年十月，內出所進金，命鑄為寶牌，分給在京宮觀及外路名山聖跡並天慶觀。其後著令：凡官吏之官、罷任，並詣觀朝拜聖祖，禁乘馬轎入門及不得食葷茹厭；遇天慶節，許士庶焚香庭中。八年四月，上命禮儀院備錄聖祖降臨、置節建觀事狀，咸命刻石觀中。
聖祖以大中祥符五年十月戊午降於禁中延恩殿。前八日辛亥，上夢景德中所睹神人傳玉皇之命，即命內侍於延恩殿大設道場。是夕，五鼓一籌，殿庭先聞異香，少頃，黃光自東南至，燈燭失光。俄見靈仙儀仗，執香爐、扇拂、華奩之類皆有光明。天尊至，冠服一如元始天尊之像。旁有六人，四人秉圭，仙衣；二人通天冠、絳紗袍。上再拜於階下。俄有黃霧起，須臾霧散，天尊與六人皆就坐，侍從在東階。上升西階，再拜。又欲拜六人，天尊令揖不拜。命設榻，召上坐。仙童奉湯飲一器，器類碧玉，湯甘白如乳。天尊曰：「吾人皇中九人之一也，是汝趙之始祖，再降，乃軒轅黃帝，凡世所知少典之子，非也。母感赤電，夢天人，生於壽丘。後唐時，七月一日下降，總治下方，主趙氏之族，今已百年。皇帝善撫育蒼生，無怠前志。」即離坐，乘雲而去。及曉，以語宰相等，仍召至殿上，觀降臨之所。十月二十五日，大赦天下。「門下：眾妙之宗，蘊道樞而斯秘；非常之應，稽天眷以有孚。事敻絕於前聞，理克彰於合契。洪惟偉兆，實煥祥經。朕猥以眇沖，嗣承基業，荷九清之眷命，遵二聖之詒謀，不敢怠遑，粗臻嘉靖。頃以上真告貺，秘檢垂文。祗膺元命之符，申錫無疆之祚。間歲之內，盛典交修，秩眾祀以咸禋，感靈心之允答，彌懷惕厲，愈務欽崇。而穹昊顧懷，不忘於涼德；神祗鑒燭，薦發於休祥。粵以冬初，警於宵寐，戒先期而誕告，約真馭以下臨。宿設靈壇，仰祈鴻應。果於穀旦，肅奉睟儀，僊霧鬱蔥，異香芬郁，眾真列侍，寶訓躬聞，示基緒長發之祥，見希夷交感之盛，久留扃禁，倏返虛無。惟瑞異之親逢，曠古今而罕記，載循寡昧，奚以奉承。蓋祖宗在天，永錫爾類；而雷雨作解，恩及於民。用均純嘏之休，普浹龐鴻之慶。可大赦天下。於戲！至神善應，既本於無方；王澤誕敷，俾周於有截。匪獨在予之慶，式均與物之春，內省匪躬，荷茲殊貺。彌增抑畏，罔敢遑寧。更賴文武藎臣，中外列辟，共欽元誥，各勵乃誠，葉宣永圖，同底於道。」
閏十月癸巳，恭上九天司命保生天尊號曰「聖祖上靈高道九天司命保生天尊大帝」，又上聖祖母號曰「元天大聖后」。車駕詣宮，酌獻聖祖母玉冊文：「維天禧元年，歲次丁巳，三月庚子朔，六日乙巳，嗣皇帝臣德昌再拜稽首上言曰：「恭以大道無形，為一氣之祖；至神毓粹，居二儀之先。洪惟靈懿無方，柔明有赫，總妙本而貴始，啟真緒以肇基。顧以沖人，嗣守鴻業，夙持勵翼，思致治平。乃者穹昊監觀，秘符申錫，祐綿長之祚，勗清凈之風。瑞命殊尤，景貺紛屬。繇是勒封嶽岱，展事汾脽。既明察以交修，復祺祥而薦至。僊馭告期於中禁，睟儀來自於太霄，法從儼其音容，諄誨受於清密。諭感祥於大電，聆毓聖於高丘。厚德孚先，浚源長發。猥紹貽謀之慶，敢忘克荷之艱，享是休嘉，永懷欽奉。仰惟祖德之盛，爰上丕稱；而母儀之尊，未崇顯號。斯所以順稽巨禮，式耀徽章。允罄精衷，肅伸昭報。謹奉玉冊、玉寶，恭上徽號曰『聖祖母元天大聖后』。恭惟誕膺茂典，丕赫殊征。垂祐後昆，永錫繁祉。謹言。」聖祖名，詔中外不得斥犯，遂改玄武、玄冥、玄枵之類並為真字，玄聖文宣王為至聖。
七年，詔曰：「恭以感電發祥，合符御極，鴻靈累洽，盛德無疆。猥以眇姿，獲承大統，躬聞寶訓，逖示遐源。間覽庶僚，每形奏牘，或傍稽於文史，必上詣於名稱。雖歸美之可嘉，誠瀆尊之是懼。自今內外文字並不得指斥黃帝名字。」祥符五年十二月，遂以聖祖降臨之地建宮崇奉，命修玉清昭應宮使丁謂擇地，及令禮官考制度以聞。司天少監王希元上言：「謹按《天文志》，太微宮南有天廟星，乃帝王祖廟也，宜就大內之丙地營建。」於是得錫慶院吉壤，即命丁謂與內侍鄧守恩等修建。初，八年正月丁酉，聖祖述感電降生之地，即以其年閏十月，改兗州曲阜縣為仙源縣，壽丘建道觀奉聖祖，以景靈為名；建道觀奉聖祖母，以太極為名。九年四月，宮成，凡一千三百二十二區。觀北即壽丘。東南有小丘，改名慶丘。以石增累壽丘，設天尊像，慶丘設壽星像。上命宰相王曾紀述其事，為書二十卷，賜名曰《聖祖皇帝天源錄》，藏於天下名山福地。
大中祥符八年正月丁酉，始興太極觀工作。七月丙辰，詔曰：「朕恭延飆馭，逖悟璇源。載懷尊祖之心，用建列真之宇。顧惟宗姓，實兆靈仙。遂命樞密使王欽若討閱道藏，得趙氏神仙事跡四十八件。宜令修宮使分畫廊廡，庶昭懿範，永耀遐宗。」五月宮成，凡七百二十六區，正殿曰天興，琢玉石為聖像，仍刻真宗聖容立侍。
國初，有神降於盩厔縣民張守真家，自言天之尊神，號黑殺大將軍，玉帝之輔。帝命乘龍降世，衛護宋朝。但非棲真之士，無以奉吾教，守真有異骨，吾故降之。每守真齋戒祈請，神必降之，則室中冷風肅然，聲如嬰兒，獨守真能曉之，具道其意。所言禍福，皆驗。守真遂度為道士，即所居創北帝宮。
神為守真傳結壇之法，曰：「結壇有九。上三壇則為國家設之：其上曰順天興國壇，凡星位三千六百，為普天大醮，旌旗、鑒劍、弓矢、法物羅列次序，開建門戶，具有儀範；其中曰延祚保生壇，凡星位二千四百，為周天大醮，法物儀範，降上壇一等。倘非禱祀，不及備此三壇，亦當精潔辭意，鮮異花果，扣鼓集神，懇禱而告，去地九尺，焚香以奏，亦可感應也。中三壇則為臣僚設之：其上曰黃籙延壽壇，凡星位六百四十；其中曰黃籙臻慶壇，凡星位四百九十；其下曰黃籙去邪壇，凡星位三百六十。此三壇所用法物儀範，各有差降。下三壇則為士庶設之：其上曰續命壇，凡星位二百四十；其中曰集福壇，凡星位一百二十；其下曰卻災壇，凡星位八十一。所用儀範量有等差。此九壇之外，別有應物壇，或六十四位，或四十九位，或二十四位。法物所須，各以差降，士民之類，可量力而為之。如臣庶上為帝王祈祐，當作祈穀福時壇，凡一千二百位。或為父母師尊禳災祈福，當為醮設壇，隨宜增益也。」守真拜而受之。自爾多有徵驗，不能備記。乾德中，太宗皇帝方在晉邸，頗聞靈應，乃遣近侍賫信幣、香燭就宮致醮。使者齋戒，焚香告曰：「晉王久欽靈異，敬備俸緡，增修殿宇，仍表乞敕賜宮名。」真君曰：「吾將來運值太平君，宋朝第二主修上清太平宮，建千二百座堂殿，儼三界中星辰，自有時日，不可容易而言。但為吾啟大王，言此宮觀上天已定增建年月也，今猶未可。」使者歸以聞，太宗驚異而止。太祖皇帝素聞之，未甚信異，召小黃門長嘯於側，謂守真曰：「神人之言，若此乎？」守真曰：「陛下倘謂臣妖言，乞賜案驗，戮臣於市，勿以斯言褻瀆上聖。」須臾，真君降言曰：「安得使小兒呼嘯，以鄙吾言，斯為不可。汝但說與官家，言天上宮闕已成，玉鏁開，晉王有仁心。」翌日，太祖升遐，太宗嗣位。尋召守真作延祚保生壇，醮罷，真君降言於內臣王繼恩曰：「吾有言，汝當為吾奏之。曰：『建隆元年奉帝言，乘龍下降衛人君。掃除妖孽猶閑事，縱橫整頓立乾坤。國祚已興長安泰，兆民樂業保天真。八方效貢來稽首，萬靈震伏自稱臣。親王祝壽焚香禱，遞相虔潔向君親。吾有捷疾一百萬，諸位靈官萬垓人。若行忠孝吾加福，若行悖逆必誅身。賞罰行之既平等，天無紛穢地無塵。愛民治國勝前代，萬年基業永長新。』」繼恩錄之以聞，太宗覽之，驚異，稽首謝曰：「家國之幸，宗廟之慶，虔荷上聖，賜此格言。」尋遣內供奉官王守節、起居舍人王龜從就終南山下築宮。方卜地於終南鎮，真君忽降言於龜從曰：「此地乃修建上帝宮闕之地，不可易也。」於是乃定。凡二年，宮成。宮中有通明殿，玉皇三十二天帝、大遊、小遊、五福、四太乙、紫微帝君並二十八宿。七元殿、黑殺殿，並靈官童子、六丁神、歲星辰星，又有天蓬、九曜、東鬥、三官、玄武、十二元辰、西鬥天曹殿、南斗閣、靈官堂、龍堂。命常參官一人主宮事，選道士焚修，軍士百人守衛。題曰上清太平宮，一如真君豫言之制。命常參官一人監宮，擇道士焚修，每歲三元及誕節、皇帝本命日，並遣中使致醮。祀神之夕，上望拜焉。歲或水旱，或國家將舉事，率致禱焉。初宮成，真君忽降言謂王龜從等曰：「汝奉詔修宮，勤則至矣。然何為不開日月華門，不畫八小殿壁階墀甓甃亦未嚴備，惟求速成，以冀恩寵。然上天亦不掩爾功，亦不赦汝罪。」守節、龜從頗切驚懼，然已奏訖役，不及增，惟稽首祈謝而去。至闕，皆獲增秩，賜白金千兩。既而守節染疾而亡，龜從歿於兵刃。太平興國初，太宗皇帝親征太原，真君忽降言於守真曰：「官家已臨汾、晉，非久克復城池，汝當令監宮內臣等設醮，以謝勝捷於上帝。」守真等曰：「國家大事，乞俟捷音。」真君曰：「上天已定勝負也。」逾旬而王師告捷，監宮等以聞，帝遣內臣盧文壽賫內庫香藥、御書詞章詣宮陳醮以謝。是夕，真君降言曰：「官家設此大醮，上帝與諸天皆喜。國祚延遠，過於有唐。」六年，守真以乾明節詣闕朝賀，召見，因面奏曰：「聖真下降，俯為昌朝，乞降詔加號，以答靈貺。」上允其奏，尋下詔曰：「太平宮神受命上穹，降靈下土，苾芬致薦，肸蠁有徵，大庇斯民，屢垂丕貺。宜加美號，以答神休。其封神為翊聖將軍。」詔至宮，守真焚香以告，真君忽降言曰：「汝當上問官家，所言翊聖者，翊何聖？」守真數日疑懼不敢答。復降言曰：「汝但馳奏，官家不罪汝。」守真遂具章以聞。太宗覽之，召近臣謂之曰：「玉帝輔臣，所翊者上帝也。當以此意報守真，令啟白也。」既而內臣傳命到宮，守真詣殿焚香以告，真君曰：「此意是也。」七年，守真復詣闕朝賀，真君忽降言曰：「吾有言，汝當聞於官家。曰：『「大道興，陰謀滅，諸天聖眾皆欣悅。宋朝社稷甚延長，太平景運初興發。君上端心顯明哲，愛民治國常須切。萬年基業永長新，金枝玉葉無休歇。』」守真得之以聞，詔賜紫衣，號崇元大師。至道初，忽降言謂守真曰：「吾建隆之初，奉上帝命，下降衛護宋朝社稷。今基業已成，社稷方永，承平之世，將繼有明君。吾已有期，卻歸上天，汝等不復聞吾言矣。倘國家祈禱，但嚴潔焚香，北面告吾，雖不降言，當授福衛護宗社。」大中祥符七年，詔曰：「誕敷寶命，仰荷於至神；昭報殊征，虔增於懿號。蓋為邦之大典、庇民之深旨也。而況翊宣元化，表式眾靈，司陰騭於含生，播明威於福地。當王基肇啟，固降治而已彰；洎文考纘承，復先期而斯應。由是亟營珍館，備薦徽章。蒙介福於無垠，佐鴻圖於累盛。顧惟眇質，紹撫綿區，屬典禮之交修，實祺祥之沓委。緬懷幽贊，敢怠欽崇是用益以丕稱，奉之茂則。式達至精之懇，庶申祗答之文。期克萃於寅巷，永保寧於品匯。爰頒成命，俯告宰司，深體予懷，共宣其事。翊聖將軍宜加聖號曰『翊聖保德真君』。」
守真又嘗啟真君曰：「道釋儒典，並垂於世，未審崇奉何者，即得獲其福。」真君曰：「太上《道德經》，大無不包，小無不納，修身煉行，治家治國。世人若悟其旨歸，達其妙用，造次於是，信奉而行，豈惟增福，諒無所不至矣。釋氏之四十二章經，制心治性，去貪遠禍，垂慈訓戒，證以善惡，亦一貫於道矣。奉之求福，固亦無涯。至於周公、孔子，皆列仙品，而五經、六籍，治世之法，治民之術，盡在此矣。世雖諷讀，多不依從。若口誦而心隨，心隨而事應，仁義信行禮智之道常存於懷，豈惟正其人事，長生久視之道亦何遠矣。」
守真又嘗啟告曰：「華山陳摶近卒，時人謂之屍解。未審其人修何功行？證仙階乎？」真君曰：「摶之煉氣養神頗得其要，然及物之功未至，但有所主掌耳！」端拱中，知鳳翔府高凝祐嘗詣宮致禮即去，真君忽降言於監宮李鑄曰：「高凝祐行虧忠信，死非久矣。」秩滿還京，為三司判官，數月而卒。自真君臨降，官吏民庶不遠千里祈禱，乞聞誨言。大抵多隨其性習加以訓勖，人臣依於忠，人子依於孝，清淳者示之格言，貪酷者警以要道，詞甚平易，頗葉音韻。開寶中，侍御史路沖乞賜真語，真君曰：「盡力事君，以為忠臣。濁財勿顧，邪事莫聞。整雪刑獄，救療人民。動合王道，終為吉人。積愆為咎，必有沈淪。眾生本無形之性，配有形之軀，曠劫以來不能自悟。自有無極世界，不夜之鄉，混合太虛，杳冥同理。」又曰：「六合乾坤內，眾生多不會。造孽向前行，如盲驀江海。如將智慧觀，自越千里海。」沖再拜錄而誦之。左補闕王龜從焚香懇禱曰：「如何修身，得獲遐壽？」真君曰：「勸汝修煉，莫如精勤，精勤不怠，上聖皆聞。太平降世，用武興文。無文則不正，用文則益君。食祿則不違王命，行吉善但守清貧。清貧者響合天地，濁富者像火投冰。投冰者火緣漸滅，積惡者自貫其身。自貫者殃及七祖，地府下痛害及親。吾懸千尺之索，提釣有緣之人。道之尊，德之貴，大道能生一切物眾生。頭像天，足像地，中心空然合真理。鑿戶牖以為室，房室之中有一物，亦無影，亦無形，杳杳冥冥人不識，若能識者得長生。陽在天，陰在地，二氣同和誠有謂中造化乃自然，自然之中生萬類。天不高，地不卑，大道混合虛無理。學道眾生審欲聞，此是修行崇妙門。」丞相沈倫嘗連綿臥疾，遣使致告曰：「如何修行，得免茲患？」真君曰：「靈物不病，形軀自安，形軀有病，返照而看。」倫驚喜曰：「吾得之矣。」後數日，疾遂愈。王德淵因遊終南山，寓止其宮中，勤奉香火，好養生而性褊，多所恚怒。忽一日，真君降言謂之曰：「汝學道修真，先當調習其性，以順天和。忘諸有為，勿耗心識。融怡凝湛，道乃可見。復見之日，莫管內，莫管外，來往真靈無掛礙。所居安樂是汝家，各自勤行莫相待。[此處疑有脫漏]先達之人難滯礙，真空妙藥有天堂，與聖相同滅諸罪。」德淵曰：「上感真君降言教示，不曉前篇內『與聖相同滅諸罪』，願垂誨諭。」真君曰：「汝若除煩入靜，煉心修真，積累其功，數盈之後，泥丸百節之神靈通，而自同於聖。天堂妙藥無所不至，豈更有諸罪也故言『與聖相同滅諸罪』。」
太平興國中，駕部員外郎李鑄嘗知鳳翔府，備觀靈應。俄復奉詔監宮，凡十餘年，志頗嚴潔，真君前後降語僅十餘篇。其有錄者數首。一曰：「建隆之初，方稟希夷，上帝命吾，眾聖皆知，乘龍下降，列宿相隨。五嶽受命，主張地祇，潛扶社稷，密佐明時。吾要李鑄，知吾降期，不得輕泄，免漏天機。」又曰：「與吾盡忠理國，與吾以道理民，與吾慈善理家，與吾不飲自醉。醒時理民，醉時理神。此語是延年益壽之法，吾勸府主記取。」又曰：「為官求理在貞明，智慧俱通臨事清。觀天行道合陰德，食君爵祿常若驚。為吾洗心復換骨，背凡入聖奔長生。天宮快樂勝凡世，不夜之鄉掛一名。」又曰：「府主累世為人，降生中國。與吾清直，莫行邪曲，與吾積善累功，與吾佐輔明主，與吾洗雪黎民，與吾掛心刑獄。上帝若知名，天官也克取。舍住世輸流之財，但修取有形之像，獲隨身之功，得無量之福。與吾不得因循，不奈時光迅速。靈官賞汝功勛，天曹與汝添福。若一一依吾聖言，必得延年益壽。」又曰：「年登七十餘，住世不久居。饒君壽百歲，問汝得幾秋？地府直須怕，冥司難請求。有功無驚懼，積罪必遭誅。子孫難替代，早覺莫癡愚。」
淳化中，西京留守中書令趙普嘗遣使備禮致醮虔祈，願聞休咎。真君降言曰：「趙普扶持社稷，甚有功勛。上天所知，賜汝福壽。以大妨小，幽府亦有冤對。當啟誦真經，告祈天地，首懺前非。吾亦與汝達於上帝，庶解茲咎。汝官職壽數已有限矣。」其使錄之而去，普跪讀感涕，因焚詞謝過，遣人詣宮設醮。殿中丞張卓嘗乞聖言，真君曰：「大道養汝性，陰陽生汝身。為吾勤行道，為吾勤修真。公廉當用意，憂恤在乎民。遇時佐明主，清濁上帝聞。濁富終不久，清貧為天人。莫教人道富，從他人笑貧。自有真家福，清高不愧貧。」又曰：「形凡性不凡，為國顯清廉。家積千餘口，有罪自家擔。」
真君又嘗戒宮吏等曰：「每存忠信齊其天，文武班行自有賢。為主萬年安基業，常憂黎庶恐饑寒。長行德行合其道，燒香虔祝告虛玄。但願國安君長久，齊心輔佐太平年。」凡真君所降語，帝命宰相王欽若編次之，為三卷，藏於秘閣，仍賜本宮。
真宗咸平間，知揚州魏羽上雩祀五龍祈雨法，詔頒諸路。其法：以甲乙日擇東地作壇，取土造青龍，土器之大小、龍之修短，余方皆如之。凡旱，建壇取五行生成之數焉，長吏齋三日，詣龍所汲流水，設香茗果，率官屬日再至祝酹，不用樂巫覡。雨足，送龍水中。擇潭洞或湫濼林木深邃之所，以庚辛壬癸日，先齋戒，以酒脯告社令，築方壇三級，高一尺，闊一丈三尺。壇外二十步，界以白繩。壇上植竹杖，張畫龍，其圖以縑素。畫黑魚左顧，環以天黿十星。中為白雲。龍黑色。其下畫水波，有龜亦左顧，吐黑氣如線。和金、銀、朱丹，飾龍形。又設皂幡。刎鵝頸，取血，致盤中，楊枝灑水龍上。群官再至，祝酹，雨足，取龍投水中。
神宗建中太一宮衣冠之制　熙寧五年，建中太一宮。內侍主塑像，乃請下禮院議中太一衣冠。禮院乃具狀，請如東西二宮之制，太一盡服通天絳紗。有言亳州大清宮有太一塑像，上遣中使視之，乃盡服王者衣冠，遂詔如亳州之制。
延祥觀，紹興十四年建，以奉四聖真君。初，靖康末，上自康邸北使，將就馬，小婢招兒見四金甲人，各執弓劍以衛上，指示眾，皆雲不見。憲仁後聞之，曰：「我事四聖香火甚謹，必其陰助。」乃陷北庭，每夕夜深必四十拜。及曹勛南歸，後令奏上，宜加崇奉，以答景貺雲。觀今在西湖上，極壯麗。其像以沈香斫之，修繕之費皆出慈寧宮，有司不預。
太宗曰：「古者一夫耕，三人食，尚有受其餒者。今殆二十人矣。東南之俗，連村跨邑去為僧者，蓋慵稼穡而避徭役耳。泉州奏未剃僧尼繫籍者四千餘人，其已剃者數萬人，尤可驚駭。」
太平興國中，始置譯經院於太平興國寺，延梵僧翻譯新經。始以光祿卿湯公悅，兵部員外郎張公洎潤色之。後趙文定、楊文公、晁文元、李尚書維皆為譯經潤文官。天禧中，宰相丁晉公始為使。天聖三年，又以宰相王冀公為使。自後元宰繼領之，然降麻不入銜。又以參政、樞密為潤文，其事浸重。每歲誕節必進新經。前兩月，二府皆集，以觀翻譯，謂之開堂。前一月，譯經使、潤文官又集，以進新經，謂之閉堂。慶歷三年，呂許公罷相，以司徒為譯經潤文使，明年致仕，章郇公代之。自後乃降麻入銜。
國家兩京諸州僧尼共六萬七千四百三人，歲度千人。自後削平諸國，其籍彌廣。
祖宗憫五代之亂，民墜塗炭，常布恩旨，錫福天下。太平興國七年九月，詔曰：「朕方隆教法，用福邦家。念天下之度人，拘有司之制度，俾申素願，式表殊恩。應內外系籍童行長發，並特與剃度。」
景德三年詔曰：「老氏立言，實宗於眾妙；能仁垂教，蓋誘夫群迷。用廣化樞，式資善利。兩京諸州道釋歲度十人者，特放一人不取經業。」祥符二年正月，以封禪行慶，詔天下宮觀寺院內十人度一人，不滿十人者亦度一人。三年，天慶節，兩京諸路宮觀每十人度一人，不及十人者亦如之。天禧三年八月，詔普度天下道士女冠僧尼，凡度二十六萬二千九百四十八人。天禧末，天下僧三十九萬七千六百一十五人，尼六萬一千二百三十九人。天聖三年，判都省馬亮上言：「天下僧以數十萬計，間或為盜，而民頗患之。請除每歲合度人外，非時更不度人，仍自今無得收曾犯刑及文身者。」詔並從之。
禮部勘當：今欲將本部例冊內僧尼等師號，頒降諸路州軍等處，照會委所屬官司，許於數內選擇書填者。奉聖旨依下項：
〇僧師號
法乘、法真、法照、慧滿、慧空、慧海、真悟、真懿、真戒、妙空、文慧、普明、慈懿、慈濟、真教、明普、宣秘、慧照、禪鑒、凈因、凈慧、凈嚴、凈悟、普證、圓證、證悟、慈覺、慧覺、密印、崇辨、通照。
〇尼師號
妙清、妙明、妙滿、妙果、了慧、了因、了行、了緣、了真、真懿、真行、真凈、真戒、真範、慈懿、慈娪、慈悟、慈願、慈滿、慈範、慈因、慧秀、凈信、圓照、妙因、崇智、真寂、勝因、靖智、登寂、妙智、真果、寶勝。
〇道士師號
真觀、沖真、沖清、沖隱、道清、道空、道安、道成、虛希、虛安、虛遠、虛妙、虛辨、虛一、虛濟、虛應、沖寂、元觀、元正、明一、明素、靈一、明微、洞元、淵宗、沖素、沖寂、崇道、演道、明素、靈寶、虛寂、保寧、洞淵。
〇女冠師號
真寂、真靜、真懿、真妙、守一、守白、守真、安素、安教、安常、希妙、希密、希真、虛範、凝範、棲雲、棲月、靈素、靈懿、沖秀、沖和、通妙、澄妙、淵智、淵妙、通微、希無、真凈、宣凈、宗微、澄秀、宣真、沖懿、凝真、元素、沖真、靈寂。
