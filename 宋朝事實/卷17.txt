孟昶，初名仁贊，及僭位，改焉。是時，契丹破晉，漢祖起幷門，中原旱蝗連歲，昶益自大，君臣奢僭。及太祖下荊、楚，昶欲遣使朝貢，王昭遠方總內外軍柄，固止之。太祖詔蜀之邸吏將卒先在江陵者，並放還，乃給錢帛以遣。
乾德二年，昶懼王師討伐，潛遣謀者孫遇等間道賫蠟丸帛書，結太原劉鈞，為朝廷所獲。其書云：「蚤歲曾奉尺書，遠達睿聽。丹素備陳於翰墨，歡盟已保於金蘭。洎傳吊伐之嘉音，實動輔車之喜色。尋於褒漢，添駐師徒，只待靈旗之濟河，便遺前鋒而出境」云云。先是，太祖已有西伐之意而未發，及得書，笑曰：「吾出師有名矣。」十一月，詔曰：「朕奄宅萬邦，於茲五稔。陳師鞠旅，出必有名；伐罪弔民，動非獲已。眷惟庸蜀，久限化風，舞階詎識於懷柔，干紀自貽於禍釁。近擒獲四川偽樞密大程官孫遇二人，搜得孟昶與河東劉鈞蠟書，潛相表裏，欲起寇戎，致姦謀之自彰，蓋天道之助順。將定一方之亂，難稽六月之師。爰命將臣，俾正戎律，建靈旗而西指，授成算以徂征。言念坤維，久沈汙俗。既為民而除害，必徯後以來蘇，式清全蜀之封，止正渠魁之罪。況西川將校多是北人，所宜翻然改圖，轉禍為福。茍執迷而不復，雖後悔以何追。如能引導王師，供饋軍食，率眾歸順，舉城來降，咸推不次之恩，用啟自新之路。重念征行之際，宜申約束之文，已戒師徒，務遵法令，不得燔蕩廬舍、毆掠吏民、開發丘墳、剪伐桑柘，共體救焚之意，以成不陣之功。凡彼烝黎，勿懷憂慮。故茲詔示，知朕意焉。」於是命忠武軍節度使王全斌充西川路行營前軍兵馬都部署，武信軍節度使、侍衛步軍都指揮使崔彥進副之，樞密副使王仁贍充都監，龍捷右廂都指揮使史延德充馬軍都指揮使，隴州防禦使張凝充先鋒都指揮使，左神武大將軍王繼儔充壕寨使，內染院使康延澤充馬軍都監，翰林副使張煦充步軍都監，供奉官田仁明充壕寨都監，殿直鄭璨充先鋒都監，步軍頭目向韜充先鋒都軍頭目。全斌而下，率禁軍步騎二萬、諸道兵一萬，由鳳州路進討。以給事中沈義倫為隨軍水陸轉運使，又以寧江軍節度使、侍衛馬軍都指揮使劉光義充歸州路行營前軍兵馬副都部署，內客省使、樞密承旨曹彬充都監，客省使武懷節充戰棹部署，龍捷左廂都指揮使張廷翰充馬軍都指揮使，虎捷左廂都指揮使李進卿充步軍指揮使，前階州刺史高彥暉充先鋒都指揮使，右衛將軍白廷誨充壕寨使，御廚副使朱先緒充馬軍都監，儀鸞副使折彥贇充步軍都監，八作副使王令喦充先鋒都監，供奉官郝守濬充壕寨都監，馬步軍都軍頭楊光美充戰棹左右廂都指揮使，供奉官藥守正充戰棹左廂都監，殿直劉漢卿充戰棹右廂都監。自光義而下，率禁軍步騎一萬、諸道兵一萬，由歸州路進討。以均州刺史曹翰為西南面水陸轉運使。詔令孫遇等指畫江山曲折之狀及兵寨城守之處道里遠近，俾畫工圖其險要，上以授全斌等。仍令所至之處，以前詔告喻偽將吏軍民等。上問全斌曰：「西川可取否？」全斌等對曰：「臣等仗天威，遵廟算，刻日可定。」龍捷右廂都校史延德奏曰：「西蜀一方，儻在天上，人不能到，固無可奈何。若在地上，以今日之兵力，到即平矣。」上壯其言，喜曰：「汝等果能如此，我何憂哉！」帝又謂全斌等曰：「凡克城寨，止籍其器甲芻糗，悉以錢帛分給戰士，勿害良民。」十二月，全斌等收復乾渠渡、萬仞、燕子二寨，下興州，偽刺史藍思綰退保西縣，官軍敗蜀軍七千人，獲軍糧四十餘萬石，乘勝連拔石圌、魚關、白水閣二十餘寨。二十八日，詔曰：「命將出師，指期殄寇，今所向皆下，捷音繼來，方乘破竹之功，更示戰兵之令。如聞收復州縣，其偽署軍員兵士或投竄山林，或散匿民舍，俾安疑懼，特用招懷。詔到限一月，許於逐處首身，更不問罪。」是月，史延德等進軍至三泉寨，敗蜀軍數萬人，生獲偽招討使山南節度使韓保正、副使洋州節度李進等，又獲軍糧三千餘萬石。三年正月，劉光義等收復三會、巫山等寨，殺偽將南光海等三千餘人，生擒戰棹都指揮使、渝州刺史袁德宏等千二百人，奪戰艦二百餘艘，又殺水軍三千人，拔夔州，偽節度高彥儔縱火自焚。詔蜀中偽將士死於兵刃、暴露原野者，所在郡縣速收瘞之。又詔行營兵戰陣被傷者，等第給賜繒帛。八日，詔行營馬步兵士及諸道義軍所經之處，長吏以牛酒犒之。王全斌進拔利州，得軍糧八十萬石。崔彥進、康延澤等逐蜀兵過三泉，殺戮虜獲甚眾，遂至嘉州，進擊金山寨，不破。蜀人依小漫天寨，至深渡，旁江列陣以待我師。彥進遣張萬友等擊之，奪其橋。會天暮，蜀人退保大漫天寨。詰朝，彥進、萬友與康延澤分兵三道擊之，蜀人悉以精銳來拒，又大破其眾，乘勝奪其寨，擒寨主王審超、監軍趙崇渥，又獲三泉監軍劉延祚。蜀將王昭遠引兵來救，遇我師，三戰三敗，追至利州北，昭遠遁去，渡桔柏江，焚浮橋，退守劍門。王師遂入利州。全斌等既收復劍州，殺蜀兵萬餘人，生擒偽都監、通奏使、知樞密院事、山南節度使王昭遠，馬步軍都指揮使、前洋州節度使趙崇韜，劉光義等收復萬、施、開、忠四郡，至遂州，偽知州、少府少監陳愈率其將吏出降。光義即日入城安撫，盡出府庫錢帛以給軍士。王師由劍門而入，昶益惶懼，問計於左右。有老將石斌對以王師遠來，勢不能久，請聚兵固守以老之。昶嘆曰：「吾父子以豐衣美食養士四十年，及遇敵，不能與我東嚮發一箭。今若閉壘，何人與我效命？」乃遣偽通奏使伊審證賫表詣全斌請降，其表曰：「三皇御宇，萬邦歸有道之君；五帝垂衣，六合順無為之化。其或未知歷數，猶昧死亡。致興貔虎之師，實懼雷霆之怒。敢祈英睿，俯聽哀鳴。伏念臣生自幷門，長於蜀士，幸以先臣之基業，獲從幼歲以纂承，只知四序之推遷，不覺三靈之改卜。爰自大明出震，盛德居尊，聲教被於遐荒，慶澤流於中夏。當凝旒正殿，虧以小事大之儀；及告類圜丘，曠執贄奉琛之義。素居遐僻，久阻聲明，曾無先覺之心，固有後時之責。今則皇威電赫，聖略風馳，干戈所指而無前，鼙鼓才臨而自潰，山河郡縣半入於提封，將卒倉儲盡歸於圖籍。且念臣中外骨肉二百餘人，高堂有親，七十非遠，弱齡侍奉，只在庭闈，日承訓撫之恩，粗勤孝養之道。實願克修甘旨，保此衰年，次望免子孫之睽離，守血食之祭祀，敢冀容之如地、蓋之如天，特軫仁慈，以寬厄辱，臣輒援故事，上瀆嚴聰。竊念劉禪有安樂之封，叔寶有長城之號，皆自歸款，盡獲生全。願眇昧之餘魂，得保家而為幸，使先臣寢廟不為樵採之場，老母庭闈尚有問安之所。已令緘封府庫，肅靖軍資，用付典司，將期臨照。今則車書混其文範，正朔奉以靈臺，敢布腹心恭聽赦宥。臣昶謹率文武見任官望闕再拜，上表歸命，披瀝肝膽以聞。」全斌等既受其降，遣馬軍都監康延澤先以百騎入城，見昶諭以恩信。留三日，盡封府庫而還。昶又遣其弟仁贄詣闕上表曰：「臣歷觀先覺，克奉忠區，竇融受累世之封，吳芮襲傳家之慶。愚者暗於成事，智者見於未萌。則臣在執迷以何多，致顛沛之如是。罪豈容於擢髮，形可置於磔屍。既無遠慮之明，甘受後期之責。伏念先臣受命唐室，建牙蜀川，因時事之變更，為人心之擁迫。先臣即世，臣方丱年，猥以童蒙，謬承餘緒。乖以小事大之禮，缺稱藩奉國之誠，染習偷安，因循積歲。所以上煩神算，遠發王師，勢甚疾雷，敏如破竹。顧惟懦卒，焉敢當鋒，尋束手以雲歸正，傾心而俟命。今月七日，已令私署通奏使、宣徽南院使伊審證奉表歸降，以前路寇攘，前進不得。臣尋更令兵士援送，至十一日，尚恐前表未達，續遣供奉官王茂隆再賫前表。至十二日以後，相次方到軍前，料惟血誠，上達睿聽。臣今月十九日，已領親男諸弟，納降禮於軍門，至於老母諸孫，延餘息於私第。陛下至仁廣覆，大德好生，顧臣假息於數年，所望全軀於今日。今蒙元戎慰恤，監護撫安，若非天地之垂慈，豈見軍民之受賜！臣自量過咎，尚切憂疑，謹遣親弟詣闕奉表，待罪以聞。」太祖賜詔曰：「朕以受命上蒼，臨制中土，姑務保民而崇德，豈思右武而佳兵，至於興戎，蓋非獲已。矧惟蜀郡，僻處一隅，靡思僭竊之愆，輒肆窺覦之志，潛結幷寇，自起釁端。爰命偏師，往申吊伐，靈旗所指，逆壘自平。朕常中夜憮然，念兆民何罪！屢馳驛騎，嚴戒兵鋒，務宣拯溺之懷，以盡招攜之禮。而卿果能率官屬而請命，拜表疏以祈恩，托以慈親，保其宗祀，悉封府庫，以待王師。追咎改圖，將自求於多福；匿瑕含垢，當盡滌於前非。朕不食言，爾其無慮。」昶乃舉族與官屬由峽而下，至江陵，上遣皇城使竇儼迎勞之。昶與母至襄陽，復遣使賫詔賜茶藥。所賜詔不名，仍呼昶母為國母。昶將至，命太宗勞於近郊。昶率子弟素服待罪闕下。時乾德三年也。
帝以昶來降，意嘉之，詔翰林學士承旨陶穀等約前代儀制，草定受降之禮。正月十六日，昶至前一日，有司設御座於崇元殿，陳仗衛於庭，如元會之儀。又為昶及偽官屬設次於明德門外，設表案於門，橫街之北。是日，大陳馬步諸軍於天街左右。昶及弟偽官李昊等三十二人至闕下，皆素服紗帽。通事舍人引昶於表案南序立，北向，偽官屬皆班於昶後，置待罪表於案。昶跪授閤門使，持表入。昶等還位，序立以俟命。表至帝前，侍臣讀訖，閤門使承旨出宣。昶等悉俯伏於地，通事舍人二員掖昶起，偽官屬皆起，並鞠躬聽命。閤門使宣制釋罪，昶等再拜三呼萬歲。閤門使又承旨賜昶等襲衣冠帶，衣庫使導所賜陳於前，昶再拜跪受，各就次，易服乘馬。昶至升龍門下馬，官屬至啟運門下馬，就次入見於崇元殿。帝袞服升座，軸簾卻扇。文武百官先入，起居訖，分班東西相向。閤門使引昶等入，起居舞蹈，稱謝。宣徽使承旨喚昶升殿，昶等皆再拜，偽官屬依位序立。通事舍人引昶升自東階，宣徽使承旨安撫至御座前鞠躬，帝親撫問之。昶還位，與官屬皆舞蹈再拜，三呼萬歲。昶出，中書門下率百僚稱賀。禮畢，禦明德門，宣赦：「門下：伐罪弔民，所以昭宣王略；眚災肆赦，所以蕩滌群非。稽有國之舊章，蓋哲王之能事。朕飛龍撫運，躍馬興邦。雖禹別九州，盡為王土；而蜀川一境，猶隔華風。天兵飛渡於劍門，蜀主哀號而納款。念其生聚，曲為保全。宜推曠蕩之恩，用慰傷殘之俗，易苛政以平恕，革重斂為輕徭。用舉宏綱，正我王度。自乾德三年正月二十四日昧爽以前，應偽蜀管內罪無輕重、常赦所不原者咸赦除之。自乾德二年終，所有殘欠租稅，並與除放。仍特放今年夏稅及沿納諸雜物色等一半，兼令逐州子細分析目前諸色稅賦及科配煩重名目，聞奏，當與等第，永遠減放。應敗缺場務，仍各具事申奏。當議指揮西川城內人戶食鹽，偽蜀估定每斤一百六十文足陌，令每斤特減六十文足陌，今後只定一百文足陌。所有諸州鹽，各取逐處價例，三分中與減一分。應鄉村不濟人戶缺少糧食者，委逐處官吏開倉賑貸，候豐熟日，令人戶一斗只納一斗。昨者收復之際，亦已嚴切指揮。或慮諸軍虜得丁口，便仰各放還本主，不得更有隱藏，如敢固違，當行嚴斷。其偽蜀內外文武臣僚及將校職員等能奉其主，歸我大朝，念茲通變之方，宜預旌酬之寵，各令分析名銜申奏，當與加恩。管內應有負罪逃竄之人、亡命山林之輩，限赦到一月內，許自陳首，並仰放罪。仍令逐處長吏倍加安撫，如限滿不自陳首，復罪如初。乃眷劍南，比為內地，自累朝之艱否，據千里之江山，豈無沈滯之人，宜下旁求之詔，所在州郡及山林有懷才負藝、未霑寸祿者，委長吏聞奏。先賢丘壟，不得樵採。古來廟宇，咸與修崇。其餘節婦義夫、順孫孝子，有堪旌賞，當議舉明。官吏軍民各勤職業。樂予景運，當慶新恩。告示一方，咸知朕意。」是日，宴近臣及昶等於大明殿，昶奉觴上壽。是日，又賜昶玉帶、金鞍勒馬、金器千兩、銀器萬兩、錦綺千段、衣著萬匹；賜昶母李氏金器三百兩、銀器二千兩、錦綺千段、絹千匹；自仁贄、玄喆、李昊等恩賜各有差。先是，帝詔有司於右掖門街，臨汴水起大第五百間以待昶，供帳悉備，至是賜之。又為其偽官屬各營居第。翼日，詔曰：「伯禹導川，黑水本梁州之域；河圖括象，岷山直井絡之墟。是曰坤維，素為王土。屬中原多故，四海群飛，遂割裂於山河，競僭竊於位號。朕削平宇縣，載整皇綱，復周、漢之舊疆，寵綏群後；采唐、虞之大訓，協和萬邦。六年於茲，百揆時敘。禮樂征伐之柄，盡出朝廷；蠻夷山海之君，咸修職貢。一昨順長庚而授律，法時雨以興師，先申誕告之文，以慰徯來之眾。咨爾偽蜀主孟昶，克承餘緒，保據一隅，擅正朔以自專，歷歲年以滋久。而能屬王師之致討，察天道之惡盈，體此綏懷，思於效順，盡率官吏，來降軍門，手疏以陳誠，伏天閽而請命。是用昭示大信，盡滌汝瑕，度越彜章，升於崇秩。冠紫微之近署，以奉內朝；翦鶉首之奧區，為之封邑。率從異數，式洽殊私。爾宜欽承，往踐厥位。可開府儀同三司、檢校太師兼中書令、秦國公，給上鎮節度使俸祿。」餘偽官除拜有差。
昶數日卒，年四十七。太祖廢朝五日，素服發哀於大明殿。贈中書令，追封楚王，謚恭孝，賻布帛千匹，葬事官給。後數日，其母李氏亦卒。初，李氏隨昶至京師，太祖數命肩輿入宮，勞之曰：「母善自愛，無戚戚懷鄉土，異日當送母歸。」李氏曰：「使妾安往？」太祖曰：「歸蜀爾。」李氏曰：「妾家本太原，儻得歸老幷土，妾之願也。」時晉陽未平，太祖聞其言，大喜曰：「俟平劉鈞，即如母所願。」因厚加賜賚。及昶卒，不哭，以酒酹地曰：「汝不能死社稷，貪生以至此。吾所以忍死者，以汝在爾，今汝既死，吾何生焉！」因不食，數日卒。太祖聞而傷之，賻贈加等，與昶俱葬洛陽，詔發奉義甲士七千人護送。七月，正衙備禮冊命昶，其文曰：「維乾德三年，歲次乙丑，七月己未朔，二十四日戊子，皇帝若曰：咨爾故檢校太師兼中書令、秦國公孟昶，夫冊贈之典，所以彰世祚而紀勳伐；繼絕之義，所以旌異域而表來庭。茍匪全功，寧兼二者。國家承乾撫運，括地開圖。稽至德於勳、華，體深仁於湯、禹。既定壺關之亂，復翦淮夷之兇，暨荊及衡，洗蕩逋穢。以為人君之道，先德而後刑；王者之師，有徵而無戰。兵威震疊，寰宇來同。以致薄伐西川，徂征三峽。惟爾昶襲乃堂構，據有巴庸，而能祗畏皇靈，保全宗緒，知機識變，委順圖全。馳子牟魏闕之心，奉伯禹塗山之會。朕自聞獻款，良切虛懷。舟車欣至止之初，邸第錫非常之制。封崇異數，期保永年。景命不融，奄然殂謝。嗚呼！爾有及親之孝，特異常倫；爾有奉上之情，所期終養。何高穹之不祐，與幽壤以同歸！斯朕所以當寧興悲，徹縣永嘆。詢於史氏，申命禮官，今遣使起復雲飛將軍、檢校太傅、右神武統軍、兼御史大夫、上柱國、平昌縣開國伯、食邑七百戶孟仁贄持節，冊贈爾為尚書令，仍追封楚王。嗚呼！式備哀榮，載光簡牒。南宮峻秩，全楚大邦，並示追崇，敻超彜制。始終之分，朕無愧焉。尚冀英魂，歆茲盛禮。嗚呼哀哉！」禮畢，其冊載以犢車。設鹵簿、鼓吹，導至其第。冊及門，主人迎冊使入。是日，仍賜昶墳莊一區，給守墳人米千石、錢五十萬。
初，昶在蜀專務奢靡，為七寶溺器，他物稱是。每歲除，命學士為詞，題桃符，置寢門左右。末年，學士韋寅遜撰詞，以其非工，昶自命筆題雲：「新年納餘慶，嘉節號長春。」昶以其年正月十一日降，太祖命呂餘慶知成都，而「長春」乃太祖誕聖節名也。又昶襲位後，民質錢取息者，將徒居，必書其門曰：「召主取贖。」其末年，西川婦女競理髮為高髻，號朝天髻。始周世宗平淮甸，克關南，議討而未果，至太祖乃平之。自始伐至降，凡六十六日。昶父子據有二蜀三十一年，至是國除。
王全斌既平蜀，部下多漁奪民財。及凱旋，太祖盡得其狀，召行營都監王仁贍面詰之。仁贍歷詆諸將所為，奢縱不法，冀以自解，且曰：「清廉畏慎，不辜陛下任使者，惟有曹彬一人耳。」即日授彬宣徽南院使，彬入奏曰：「征西諸將皆獲罪，臣獨受賞，何以寧處？」上曰：「卿有功無過，又不自矜。茍若有纖芥之累，王仁贍豈有為卿隱耶？勸懲，國之常典，可無讓也。」
蜀平，得州府四十六，益、彭、眉、嘉、綿、漢、資、簡、梓、遂、黎、雅、陵、戎、瀘、維、茂、昌、榮、閬、渠、合、龍、普、利、渝、涪、黔、施、達、洋（原註：缺文）百四十，戶五十三萬四。

李筠在鎮，擅其征賦，頗招集亡命。嘗以私忿囚監軍使，世宗不能堪，但下詔責讓而已。至是，遂以建隆元年四月十四日叛，太祖遣侍衛親軍副都指揮使歸德軍節度使石守信、殿前副都指揮點檢義成軍節度使高懷德率諸軍進討。五月二日，又命宣徽南院使咎居潤赴澶州巡警，詔殿前都點檢昭化軍節度使慕容延釗、彰德軍節度觀察留後王全斌由東路會兵進討。前德州刺史曹翰、前耀州刺史張暉並充行營壕寨使，由東路與守信等合。敕守信等曰：「勿縱筠下太行，急進師扼其隘，破之必矣。」帝乃下詔曰：「違天逆命，不可以逋誅；伐罪弔民，式慰其徯望。昭義軍節度、檢校太師兼中書令李筠出於賤隸，驟列通侯，詭譎多端，包藏有素。朕以皇天眷命，歷數在躬。念同事於前朝，每曲形於厚禮，推赤心而示信，指天日以申盟。而不體予懷，自隳爾節。窺覦神器，俶擾天常，囚辱使臣，虔劉民吏，結劉鈞於幷壘，害張福於高平。肆其兇謀，干我大戮。國有常憲，人其舍諸。將申齊斧之刑，用致靈旗之討。李筠宜削奪在身官爵，令諸道會兵進擊。宥其驅脅，實前王之令猷；示以招懷，亦吾民之何罪！黎城舊壤，上黨名區，俗本貞純，人知節義。豈私從亂，必自改圖。茍去危以就安，可轉禍而為福；立功名於當世，保富貴以終身。勿成染汙之風，自取覆亡之咎。凡爾士庶，當體朕懷。」五月十九日，內降手詔親征：「朕仰膺天眷，肇啟皇圖，念可畏之非民，敢無名而動眾。李筠不知天命，犯我王誅，棄帶河礪嶽之恩，為干紀亂常之事。已行攻討，即俟蕩平。當九夏之炎蒸，念六師之勞苦。深居宮闕，情所難安。當議省巡，用伸慰撫。朕取此月內暫幸軍前，所司供頓務從儉約，郡國長吏不得擅赴行在。兩京留司官起居表章，傳置以聞。勿令勞擾，以稱朕意。」以二十四日次滎陽，西京留守向拱、河陽節度使趙晁來朝。太祖召拱與語，拱曰：「李筠逆節久露，兵勢漸盛。陛下宜速濟大河，歷太行，乘其未集而擊之，平賊必矣。若稽留浹旬，臣恐賊鋒益熾，攻之難力矣。」帝深然之。其月，石守信敗筠軍於長平，斬首三千餘級，拔大會寨。十九日，命侍衛親軍都指揮使、天平軍節度使韓令坤率兵屯河陽。石守信、高懷德又破筠眾三萬於澤州，獲偽河東節度使范守圖，降河東援軍數千，皆殺之。帝以親駕，大赦天下：「門下：天生五材，武可以底寧禍亂；君有一德，恩所以輯睦兆民。爰自眷命自天，膺圖開國。繄朕寡昧，勉徇樂推。式造新邦，務求治道。郡縣小大之政，必切躬親；蕃宣勳舊之臣，敢忘禮遇。以四海樂康為念，以一物失所為憂，勿敢怠荒，庶期開泰。不謂壺關之地，分野纏災，守臣無事以生疑，同惡望風而相濟。朕推心勉諭，屈己俯從。和氣不能易豺狼之心，平地於是作荊榛之路。昨者長驅禁旅，直上太行。始戮賊軍，尋平澤、潞。鋒交矢接，瓦解冰消。潞州既逼危亡，尋輸降款。契我好生之意，各覃加等之恩。一境熙春，萬家安堵。既豁黔黎之望，實憑宗社之靈。重念將士同心，服干戈而展效；官吏奉職，部力役以有勞。將同慶於域中，宜大賚於天下。應天下見禁罪人，自六月二十三日昧爽以前。云云」。

李重進九月反狀聞，太祖遣石守信、王審琦、李處耘、宋偓等四將率禁兵討之，仍令友規護前軍，乃下詔曰：「黃軒御極，嘗行中冀之誅；虞舜登庸，先正四兇之罪。芘民靖亂，何莫由斯。朕以歷試艱難，肇膺眷命，務輯寧於華夏，思康濟於黎元。爰整銳師，濯征多壘，慰其徯後，匪曰佳兵。新授平盧軍節度、淄青等州觀察使、檢校太師兼中書令李重進，位列公侯，任隆藩翰，自皇家之起運，包異志以無君。朕法天無私，與物更始，特含垢以宥罪，聽改行而自新，申撫諭於璽書，形誓言於金券，特遷大鎮，用保永圖。而敢固守孤城，拒違王命。此而無忍，孰不可忍，宜正彜章，用懲大憝。其李重進在身官爵並宜削奪。」上謂左右曰：「朕於周室近臣無所圖間，重進不體朕心，自懷反側。今六師在野，朕當自慰撫之。」十月二十一日，內降手詔曰：「朕以反臣負國，兇黨嬰城，勞將帥以征行，救生靈之塗炭。重念蒙犯霜露，跋涉山川。將親示於撫循，須暫離於京闕。朕取今月內幸揚州，凡所供須務令省約。方期靖亂，無至勞人。餘依征澤潞詔書從事。」

陳洪進入朝，以其地來歸，太宗優詔嘉納之。以洪進為武寧軍節度、同平章事，留京師奉朝請。諸子皆授以近郡。五月一日，降德音：「門下：朕纂紹基圖，臨御區宇，慶五兵之銷偃，致四海之混同。顧惟動植之間，悉被生成之澤。念清源之一境，隔朝化以多年，江山雖在於照臨，黎庶未霑於恩惠。節度使陳洪進素懷明略，喜遇昌期，偃戎節以來朝，錄地圖而上進。今者川途無壅，聲教大同，宜覃寬宥之恩，俾洽維新之化。應泉、漳等州管內州縣諸色罪人，限德音到日，並從釋放。云云。於戲！同文共軌，荷宗社之殊休；恤物愛民，乃帝王之常道。矧惟遠俗，初被皇風，用安歸向之心，倍註撫柔之意，降九天之雨露，蘇比屋之生靈，必令其萬戶千門，永樂於輕徭薄賦。凡爾眾庶，當體朕懷。主者施行。」

太宗征太原，次澶淵，太僕寺丞宋捷者，掌出納行在軍儲，迎謁道左。太宗見姓名喜，以為我師有必捷之兆。車駕將至，令語攻城諸將曰：「我端午日置酒，宴會於太原城中。」至癸未，繼元降，乃五月五日也。

太宗朝平蜀賊李順　淳化四年，青城縣民王小波聚徒起而為亂，謂其眾曰：「吾疾貧富不均，今為汝均之。」貧民附者益眾。先是，國家平孟氏之亂，成都府庫之物悉載歸於內府。後來任事者競功利，於常賦外更置博買務，禁商旅不得私市布帛。蜀地土狹民稠，耕稼不足以給，由是群眾起而為亂。二月，殺彭山縣令齊元振。十二月，與巡檢張玘鬥於江原縣，玘死之，小波亦病創卒。眾推小波妻弟李順以淳化五年正月叛，攻邛、蜀二郡，官吏多被其害。又敗都巡檢郭允能於新津，賊勢益盛，眾附者數萬。永康軍、雙流、新津、溫江、郫縣皆為順所陷，縱火大掠，遂進攻成都。既陷成都，知府事郭載率官吏奔東川，賊遂據成都。上命昭宣使、河州團練使王繼恩為劍南兩川招安使，率兵討之，以便宜決遣。又命樞密直學士張詠知成都府，雷有終、裴莊、劉錫、周渭等掌川峽隨軍漕運，馬步軍都軍頭王杲率兵趨劍門，崇儀使尹元率兵由峽路而進，並受繼恩節制。又命成都府監軍供奉官宿翰為崇儀使。先是，群盜自成都分攻劍門，翰先自成都領兵投劍門，適與正兵合。因迎擊，大破賊眾數千人，餘三百人奔歸成都。順怒其驚眾，盡殺之。奏至，上嘉翰功，故有是命。三月，詔繼恩：「朕以兇民嘯聚，蜀郡驚騷，俾聊舉於軍師，務速令於平蕩。已聞虎旅，將覆梟巢。既顯戮於鯨鯢，慮俱焚於玉石。頃令分別，用振恩威。宜令王繼恩候前軍所到處，其賊黨等或敢恣兇頑，或輒行拒抗，即盡加殺戮，不得存留。其有或先被脅從，或自能歸順，更不問罪，並與安存。不惟推好生惡殺之心，亦用舉懲惡勸善之典。諒爾將兵之意，知予及物之恩。」四月，繼恩由小劍門路入研石寨，破賊斬首五百級。遂北過青強嶺，平劍州，進破賊五千眾於柳池驛，斬首六百級。賊眾望風奔走，殺戮溺死者不可勝計。又克閬、綿二州。五月，至成都，破賊十餘萬，斬首三萬級，獲順及偽官甚眾。及議賞功，中書欲除宣徽使。太宗曰：「朕讀前代書史，不欲令宦官預政事。宣徽使，執政之漸也。止可授以他官。」宰相懇言繼恩有大功，非此任無足以議賞典。上深怒，責丞相等，命學士張洎、錢若水議別立宣政使，序位於昭宣使之上，以授之。繼恩握重兵，久留成都，轉餉不給，專以飲宴為務，每出入，前後奏音樂，又令騎兵執博局、橫枰自隨，威振郡縣，僕使輩用事恣橫，縱所部剽掠子女金帛，坐而玩寇，軍士亦無鬥志。餘賊竄伏山谷間，州縣有復陷者。太宗知之，乃命入內押班衛紹欽同領其事，命給事中、參知政事趙昌言充川、峽路兵馬都部署，自宣政使王繼恩以下皆聽其節度。御劄數幅，丁寧授以方略。奸黨悉平。至道二年春，布衣韓拱辰詣闕上言，繼恩有平賊大功，當秉機務，今薄賞無以慰中外之望。上大怒，以拱辰妖言惑眾，杖脊黥面，配崖州。俄召繼恩還。
又有劉旴者，廣武指揮軍卒也。至道三年八月，都巡檢使韓景祐至懷安軍，旴謀殺景祐而叛。是夜三鼓，嘯聚軍士，逐景祐，景祐逾垣遁逸。遂掠懷安及漢、蜀、邛州。永康軍招安使上官正即與鈐轄馬知節領兵趨新津，賊出邛州方井，擊敗之，斬旴，盡平其黨。九月，太宗因言西川叛卒事，輔臣或曰：「蓋地無城池，所以失其制禦。」上曰：「儻官吏得人，善於綏撫，使其樂業，雖無城可也。」昌言為人辯智，於上前指畫破賊之策，上悅之，恩遇甚厚。既行，時有峨眉山僧茂真以術得幸，謂上曰：「昌言額紋有反相，不宜委以蜀事。」上方悔之。會昌言至鳳翔，是時寇準知州，密上言：「趙昌言素有重名，又無子息，不可征蜀，授以兵柄。」太宗得疏，大驚曰：「朝廷皆無忠臣，言莫及此，賴有寇準憂國家爾。」乃詔昌言以軍事付王繼恩，罷知政事，以戶部侍郎知鳳翔，召寇準參知政事。西川招安使王繼恩部送賊酉句重榮等五輩詣闕，上曰：「汝曹本非為惡，但官吏失於撫御，致爾為盜。及兵興，武人務在立功，肆行殺戮，爾輩懼死亡命耳。朕今諭以恩信，不忍誅也。」皆釋甲，放之。太宗聞蜀賊起，顧侍臣曰：「蜀土之民近歲日益繁盛，但習俗囂浮，多事遨賞。物極必反，今小寇驚動，豈天意抑其浮華耶？」呂蒙正曰：「昔楚莊小國之君，常懼無災。今昇平之代，遠方忽有狂寇，亦恐天垂警戒。」呂端曰：「蒙正之言，望陛下留意。」上深納之。
