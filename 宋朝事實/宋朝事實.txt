宋李攸撰，《文獻通考》作李伋。按：攸字好德，義從《洪範》。若作伋字，與好德之意不符。《宋史·藝文志》亦作李攸，《通考》蓋傳寫誤也。陳振孫《書錄解題》稱其官為承議郎，而不詳其里貫。《江陽譜》稱，政和初編輯《西山圖經》、《九域志》等書，瀘帥孫義叟招（原註：「下有闕文。」）書上，轉一官，張浚入朝，約與俱，以家事辭。考西山屬成都府，瀘州屬潼川路，則攸當為蜀人。其曰張浚入朝，蓋紹興四年浚自川陜宣撫使召還時也。其書據《江陽譜》蓋上起建隆，下迄宣和，凡六十卷。其三十卷先聞於時，後以餘三十卷上之，因語觸秦檜，寢其書不報。故晁、陳二家書目俱作三十卷，與《譜》相合。而趙希弁《讀書附志》、《宋史·藝文志》乃俱作三十五卷。今書中有高、孝兩朝登極赦詔，及紹興間南郊赦詔，而紀元亦迄於紹興。殆又有所附益，兼及南宋之初歟？攸熟於掌故，經靖康兵燹之後，圖籍散佚，獨汲汲搜輯舊聞，使一代典章，粲然具備，其用力頗為勤摯。所載歷朝登極、南郊、大赦詔令，太宗親制《趙普碑銘》，《西京崇福宮記》，《景靈西宮記》，《大晟樂記》，往往為《宋文鑒》，《名臣碑傳琬琰集》、《播芳大全》諸書所闕漏。他如宗室換官之制，不見於《宋史·職官志》。郊祀勘箭之儀，不詳於《禮志》。太廟、崇寧廟圖，紫宸殿、集英殿上壽，賜宴再坐、立班、起居諸圖，宮架鼓吹十二按圖，尤為記宋代掌故者所未備。至其事跡之異同，年月之先後，紀載之詳略，尤多可與《東都事略》、《續通鑒長編》及《宋史》互相參訂。又如石晉賂契丹十六州，分代北、山前、山後，足訂薛、歐《五代史》稱山後十六州之誤。周世宗兵下三關，並載淤口關，亦足補薛、歐二史祗載瓦橋、益津二關之闕。當時如江少虞《事實類苑》、《錦繡萬花谷》，多引用之。《宋史》亦多采用其文。第原本久佚，惟散見於《永樂大典》各韻下者，尚存梗概。而割裂瑣碎，莫由考見其體例。惟趙希弁《讀書附志》稱：「祖宗世次、登極紀元詔書、聖學、御製、郊廟、道釋、玉牒、公主、官職、爵邑、勛臣配享、宰執拜罷、科目儀注、兵刑律歷、籍田財用、削平僣偽、升降州縣、經略幽燕之類，具載本末」云云，蓋即當日之門目。今據以分類編次，厘為二十卷。雖未悉復原書之舊，而綱舉目從，咸歸條貫，亦得其十之七八矣。攸別有《通今集》二十卷，《宋史·藝文志》入故事類，今佚不傳。又嘗上書秦檜，戒以居寵思危，尤為侃侃不阿。則其人亦足重，不獨以博洽見長雲。
