太宗嘗為手詔，戒陳王元僖等，曰：「朕周顯德中，年十六時，江淮未賓，從昭武皇帝南征戰，軍屯揚、泰等州，數與交戰。朕雖年少，擐甲冑，習弓馬，屢與賊軍交鋒，應弦而踣者甚眾，行伍皆見。太祖駐兵六合，得知其事，拊髀大喜。十八，從周世宗及太祖下瓦橋關、瀛、莫等州，亦在行陣。洎太祖即位，親討李筠、李重進，朕留守帝京，鎮撫都城，上下如一。其年蒙委兵權，歲餘，授開封尹，歷十六七年，民間稼穡、君子小人，真偽無不更諳。即位以來十三年矣，朕持儉素，外絕遊田之樂，內鄙聲色之娛，真實之言，固無虛飾。汝等生於富貴，長自深宮，民庶艱難、人之善惡，必是未曉。略說其本，豈盡予懷！夫帝子親王先須克己勵精，聽卑納誨。每著一衣，則憫蠶婦；每餐一食，則念耕夫。至於聽斷之間，勿先恣其喜怒。朕每親臨庶政，豈敢憚於焦勞禮接群臣，無非求於啟沃。汝等勿鄙人短，勿恃己長，乃可永守富貴，以保終吉。先賢有言曰：『逆吾者是吾師，順吾者是吾賊。』不可不察也。」
真宗初為開封尹，既入對，上諭以理民之道，曰：「夫政教之設，在乎得人心而不擾。欲得人心，莫若示之以誠信；欲不擾，莫若鎮之以清凈。先聖有言曰：『撫我則後，虐我則仇。』無越於此。茍撫養得宜，雖虎狼亦當馴擾，況於民乎！文王語太子發曰：『吾所以得民心者，蓋童羊不殺，童牛不使。』以是仁愛，四海歸心，祚延八百。」他日，復對宰相語其事。呂蒙正曰：「晉、漢之世，君臣疑間，封疆狹隘，民苦殘暴。史弘肇輩非理殺戮，都市之內橫屍流血。當時議者曰：『如是為國，其能久乎！』果運祚短促，奸臣窺伺。清凈為理，誠如聖旨。」
仁宗景祐元年四月，詔曰：「織文之奢，不鬻於國市；纂組之作，實害於女工。朕稽若令猷，務先儉化。深維抑末，緬冀還淳。然猶杼軸之家，相矜於靡麗；衣服之制，弗戒於紛華。浮費居多，逾侈斯甚。宜懲俗尚，用謹邦彜。內自掖庭，外及宗戚，當奉循於明令，無因習於媮風。其錦背、繡背及遍地密花、透背段子，並宜禁斷。西川歲織上供者亦罷之。」
上嘗謂近臣曰：「聖人治世，有一物不得其所，若己推而置諸死地。羽蟲不傷，則鳳凰來；毛獸不傷，則麒麟出。比聞臣僚士庶人家多以鹿胎製造冠子，及有命婦亦戴鹿胎冠子入內者，以致諸處采捕，殺害生牲。宜嚴行禁絕。」乃下詔曰：「冠冕有制，蓋戒於侈心；麛卵無傷，用蕃於庶類。惟茲麀鹿，伏在中林，宜安濯濯之遊，勿失呦呦之樂。而習俗所貴，獵捕居多，既澆民風，且暴天物。特申明詔，仍立嚴科，絕其尚異之求，一此好生之德。宜令刑部遍牒施行，應臣僚士庶之家不得戴鹿胎冠子，今後諸色人不得采殺鹿胎並制鹿胎冠子。如有違犯，許人陳告，犯人嚴行斷遣，告事人如告獲捕鹿胎人，賞錢二十貫；告戴鹿胎冠子並製造人，賞錢五十貫，以犯人家財充。」自是鹿胎無用，而采捕者亦絕。
政和三年七月二十一日，奉御筆：「禮以辨上下，定民志。自秦漢以來，禮壞不制，富人墻壁被文繡，倡優僭後飾。當時士之賢者至於太息，時君世主亦莫能興。卑得以逾尊，賤得以淩貴，欲安上治民，難矣！比裒集三代鼎彜簠簋盤匜爵豆之類，凡五百餘，載之於圖〖其製作而所尚之象，與今薦天地饗宗廟之器無一有合。去古既遠，禮失其傳。夫祭以類而求之，其失若此，則豈能有格乎已詔有司悉從改造。若宮室車服冠冕之度、昏冠喪葬之節、多寡之數、等殺之別，雖嘗考定，未能如古，秦、漢之弊未革也。夫道之以德，齊之以禮，有恥且格。今無禮以齊之而刑施焉，朕甚憫之。可於編類禦筆所置禮制局，討論古今沿革，具畫來上，朕將親覽，參酌其宜。蔽自朕誌，期在必行，革千古之陋，以成一代之典，庶幾先王，垂法後世。」
宣和二年六月十七日，奉御筆手詔：「國家承祖宗積累之休，民物阜安之久，禮樂明備，法具令完，是宜嘉與四海之人，同臻逸樂。而邇歲僥幸浮偽者眾，爵祿冗濫，政令猥並，竭天下賦入之常，殆不能給。當寧慨念，宵旰不忘。屬考先王立政立事之經，紹元豐詒謀之重。至於逾其名分、冒濫過甚者，稍加裁定。所以抑僥幸，澄浮偽，垂裕無窮，蓋非五季鐫削之計。而懷奸之士尚敢造言惑眾，唱為裁損之說，規欲動搖。夫以三省、樞密院之近，綱紀所自出，而額外吏職逾先帝官制者幾四百員，冒帶階官自朝奉大夫至中奉大夫者五十人，保引入省院者至千有餘員。神霄一司，無所責任，而置吏逾四百五十人。國用之匱，顧有自矣，雖欲不汰可乎咨爾臣子，其體茲意。自今有敢妄議朝政，鼓惑眾聽，意在朋比為奸，及奉承詔令觀望稽滯違戾者，有官職人並以編置，餘杖脊流配。仰御史臺彈奏，開封府察治，仍出榜朝堂。故茲親加詔諭，師聽無渝。」詔三省依元豐成憲。
宣和七年四月二十七日，御筆手詔：「神考若稽古制，正名百官，以貽休於萬世。眷言三省，稽決政事，維持紀綱之地。凡命令之出，所以審議行者，必由此焉。」是以有詔曰：「中書揆而議之，門下審而覆之，尚書承而行之。有不當者，自可論奏。事無巨細，遍經三省，無出一己，使擅其權。屬政和而建議者，遂以尚書令仆之名易之公相，凡三省之務悉總治之。後復以公相廳為都廳而領三省，則初未之革，使神考垂裕不刊之典，奪於權臣自營之私，良用憮然。朕嗣守丕業，率循舊章，夙夜於茲，大懼弗克祗紹。常謂坐而論道於燕閑者，三公之事；作而相與推行者，宰輔丞弼之職。今居三公論道之位，而總理三省眾務，使宰輔丞弼殆成備員，殊失所以紹述憲章之意。可於尚書省復置尚書令，虛而不除，三公止系階官，更不總領三省。若曰佐王論道，經緯國事，則三公其任焉。三省並依元豐成憲，毋復侵紊。敢輒議者以大不恭論。若昔大猷，是正邦典，朕庶幾無愧於前人。播告中外，咸知朕意。」
太宗篤好儒學，嘗覽前代修文殿《御覽》、《藝文類聚》，門目繁雜，失其倫次，乃詔翰林學士李昉、扈蒙、知制誥李穆、右拾遺宋白等參詳類次，分定門目，編為《太平總類》一千卷。俄改為《太平御覽錄》。又謂稗官之說或有可采，令取野史傳記、故事小說，編為五百卷，賜名《太平廣記》。
太宗嘗謂侍臣曰：「朕萬幾之暇，不廢觀書，見前代帝王行事多矣。茍自不能有所剸裁，全倚於人，則未知措身之所。」因言宋文帝恭儉而元兇悖逆，及隋楊素邪佞、唐許敬宗諂諛之事，侍臣聳聽。蘇易簡曰：「披覽舊史，安危治亂盡在聖懷，社稷無窮之福也。」
上覽《兵法陰符經》，歎曰：「此詭詐奇巧不足以訓善，奸雄之誌也。」至論《道德經》，則曰：「朕每讀至『兵者不祥之器，聖人不得已而用之』，未嘗不三復以為規戒。王者雖以武功克敵，終須以文德政治。朕每日退朝，不廢觀書，意欲酌先王成敗而行之，以盡損益也。」
上讀《老子》，語侍臣曰：「伯陽五千言，讀之甚有益，治身治國並在其內。至雲『善者吾亦善之，不善者吾則不善之』，此言善惡無不包容。治身治國者其術如是，若每事不能容納，則何以治天下哉！」
太平興國八年，上顧宋琪、李昉等曰：「朕因思閭里間，每日焚香，祝天子萬歲，次大臣眉壽。朕與卿等焉得不日思善事，以副億兆人之禱。」宋琪曰：「臣等蒙陛下不次擢用，又承戒諭，豈敢為不善之事，以負宸恩，惟思公勤，庶補萬一。」咸再拜謝。
太平興國九年，太宗謂宰相曰：「朕每日所為自有常節，晨間視事既罷，便即觀書，深夜就寢，五鼓而起，盛暑盡日亦未嘗寢。乃至飲食，亦不過度。行之已久，甚覺得力。凡人食飽無不昏濁，儻四肢無所運用便就枕，血脈凝滯，諸病自生。欲求清爽，其可得乎？老子曰：『我命在我，不在於天。』全繫人之調適。卿等亦當留意，無自輕於攝養也。」
真宗即位，每旦御前殿，中書、樞密院、三司、開封府、審刑院及請對官以次奏事。辰後入宮尚食。少時，出坐後殿閱武事，至日中罷。夜則傳侍讀、侍講學士，詢問政事，或至夜分還宮。其後以為常。
龍圖閣直學士陳彭年因次輪對儒術汙隆、君臣難易之要，上曰：「朕每念太祖、太宗丕變衰俗，崇尚斯文，垂世教人，實有深意。朕謹遵聖訓，紹繼前烈，庶警學者。人君之所難，由乎聽受，人臣之所不易，在於忠直。其或君以寬大接下，臣以誠明奉上，君臣之心皆歸於正，上下之際，靡失厥中。直道而行，至公而遇，此天下之達理。先王之治，猶指諸掌，孰曰難哉！」因作二論示之。
上謂近臣曰：「朕聽政之外，未嘗虛度時日。探測簡編，素所耽玩。古聖賢奧旨有未曉處，不克廢忘。昨置侍讀、侍講學士，自今令秘閣官每夕具名聞奏，朕欲召見，得以訪問。」其後每當直，或召對，多至二三鼓方退。
上嘗謂王旦等曰：「經史之文，有國家之龜鑒，保邦治民之要，盡在是矣。然三代之後，典章文物、制度聲名，參古今而適時用，莫若《史》、《漢》。學者不可不盡心焉。」旦曰：「孔子於周衰，歷聘諸國，退而刪詩書，定禮樂，以五常之道，垂萬世法。後之王者，雖上聖必師範之。古人云：『生民以來，未有如夫子者。』蓋以此也。如雲志在《春秋》者，誠欲以褒貶筆削為終古誅賞之法，使亂臣賊子觀而知懼。茲立教之深旨，為國家之大要。自司馬遷為一家之書，蓋知《春秋》凡例不可繼，故曰紀、曰書、曰世家、曰列傳，懲勸之微旨在焉。班固而下不得其意，但詞采而已。」上曰：「夫子之道，不可斯須而舍。迂儒或言堯、舜之時無夫子亦治，此淺識之甚，殊不知夫子之道，堯、舜之道也。故曰：『祖述堯、舜，憲章文、武。』又曰：『惟天為大，惟堯則之。』其惟尊堯而宗舜。所謂夫子之道，與堯、舜無異也。」
上嘗謂近臣曰：「古人多言禱神可以延福，未必如此。能行好事，神必福之，如《禮記‧世子篇》注云：『文王以憂勤損壽，武王以快樂延年。』其聖經之旨必不如此，蓋註皆不思之甚也。文王焦思勞神以憂天下，豈得減壽，夏禹焦勞，有錫圭之瑞而享國永年。大約帝王能憂人之憂，不自暇逸，豈無感應，值成註此，頗不近理，安足為之鑒戒！朕嘗與邢昺論之，昺不能對。」
右正言知制誥朱巽專對言：「朝廷命令不可屢有更改，自應陳述利害。改張法制者，望先委有司詳議。其經久可行者，行之，不可行者，止之，庶幾張綱紀以絕分爭。」上顧宰臣曰：「此甚識體。且事之可否，報政之地所宜盡言無隱。惟貴君臣道合，若上下同心，何憂不治！今四方無虞，賴卿等慎守經制。若一事遽行則攀援重臣，詞說競起，處置頗難。是知今所施行，不可不慎。至若言事利病，輕為釐革，初則皆以為當，後則翻成有害，及復正其事，乃是朝令夕改，此事允當執守。《書》云：『慎乃出令，令出惟行。』此之謂也。」上又曰：「蒞官之人，不可太寬，致成弛慢，亦不可過求人之罪，務於煩擾。」王旦曰：「古人有言：『法出而弊作，令下而奸生。』寬則民慢，陷法者多，亟則民無所措手足，正為此焉。」上深然之。
治平元年，祖無擇知制誥，獻《皇極箴》。詔獎之。
治平三年二月辛丑，命龍圖閣直學士兼侍講司馬光編集歷代君臣事跡。於是光奏曰：「臣自少來略涉群史，竊見紀傳之體文字煩多，雖以衡門專學之士，往往讀之不能周浹，況於帝王日有萬幾，必欲遍知前世得失為未易。竊不自揆，常欲上自戰國下訖五代，正史之外，旁采他書。凡關國家之興衰，系生民之休戚，善可為法，惡可為戒，王者所宜知。略依《左氏春秋傳》體，為編年一書，名曰《通志》。其餘浮冗之文，悉刪去不載，庶幾聽覽不勞而聞見甚博。私家區區，力不能辦，徒有其志，久而無成。曏曾以戰國時八卷上進，幸蒙賜覽。今所奉詔旨，未審令臣續成此書或別有編集。若續此書，欲乞一以《通志》為名。其書上下貫穿千有餘載，固非愚臣所能獨修。伏見韶州翁源縣令劉恕、將作監主簿趙君錫，皆有史學，為眾所推。慾望差此二人與臣同修，庶早成書。」詔從之，而令接所進書八卷編集，俟書成取旨賜名。其後君錫父喪不赴，命太常博士、國子監直講劉攽代之。
元豐七年十二月戊辰，端明殿學士司馬光上《資治通鑒‧五代紀》三十卷。自治平三年置局，每修一代史畢，上之。至是書成，總二百九十四卷，目錄、考異各三十卷。上諭輔臣曰：「前代未嘗有此書，過荀悅《漢紀》遠矣。」輔臣請觀之，遂命付三省，仍令速進入。以光為資政殿學士，降詔獎諭。
范祖禹曰：「神宗皇帝即位之初，多與講讀之臣論政事於邇英，君臣傾盡，無有所隱。而帝天資好學，自強不息，禁中觀書或至夜分。其勵精勤政，前世帝王未有也。自熙寧至元豐之末，間日御經筵，風雨不易。蓋一遵祖宗成憲，以為後世子孫法也，可不念哉！」
唐堯在位，聖賢謂之葉符；虞舜得人，天地以之開泰。八方理定，千載會昌，必旌柱石之材，以觀其壯節；鹽梅之寄，以濟其和平。是故應運握圖，明王聖帝受天寶命；開國承家，無不用忠確間世之臣；光輔基業，股肱心膂之士共同甘辛。萬代通規，一時遭遇。保全令德、克荷洪勛者，其故真定王普之謂矣。王姓趙氏，字則平。其先顓頊之裔，佐禹平水土，是謂柏翳。帝堯賜姓曰嬴氏。造父其後也，有功於周穆王，受封於趙。周德下衰，叔帶去周、適晉，六卿取晉，遂開國焉。今為常山人也。
王蘊人倫之風概，稟山嶽之儀型。晦而不彰，寬而無撓，竭其誠志，有始有終，無善不藏，非義勿取。頃自我太祖從周世宗南平淮甸，水陸兼行，龍虎震威，號令始發，捷如影響，冥契神人。是時，擒其偽將皇甫暉於滁上。王時為郡之參佐，斷事明敏，獄無冤者。太祖聞名，召見與語，深器之。洎後太祖仗鉞左馮，因辟為同州節度推官，歷華臺、許田、濉陽三鎮從事。其在幕府也，恭敬畏慎，盡竭赤誠，夜思晝行，勿矜勿伐，可謂龍吟虎嘯，雲起風從，如懷萬頃之陂，遭遇承平之會。
太祖光宅天下，龍躍商丘，知有佐時之才，早定君臣之契，擢為諫議大夫、樞密學士，仍頒金紫以榮之。是歲，上黨帥李筠叛，太祖將議親征，委之留守，調發軍實。王以為聖上躬擐甲冑，臣子宜效驅馳，乃陳懇上言，乞扈從鑾輅。洎中途進策，曰：「陛下初登寶位，應天順人，將制驍雄，光耀神武。兵機貴速，不尚迂遲。若倍道兼行，掩其倉卒，所謂自天而下，不戰而成擒也。」太祖深納其言，舉兵速進，未詣長平，李筠果擁眾出戰。於時靈旗指寇，勇士齊心，叛帥自焚，餘黨就戮。
旋又維揚帥李重進包藏禍心，阻抗王命。太祖便殿召對，問攻取之策，王籌其繕修孤壘，倚恃長、淮，而士卒離心，資糧乏絕。以順討逆，動必成功。太祖深然之，乃親御六師，長驅淮、楚，不逾數月，果爾蕩平。駕回，酬其功賞，階授金紫、加太保，充樞密使，仍賜功臣之號。爰自累代以來，朝廷多故，諸侯專制，兵甲亂常，加以僭偽未平，師旅未備，餘風未殄，思有以革之。王以庶務草創，深惟遠圖，利害靡不言，纖微靡不達，忠盡其力，言無轉規，啟心不疑，振舉風俗。故得遐邇悅服，政令惟新，皆其功也。乾德中，拜門下侍郎、同中書門下平章事，因之大用，出於流品矣。
我太祖觀其才智，凡事責成。既升近密之權，可觀立功之效。英聲為之間出，文物為之復興。戮力同心，如石投水。固已蕭、張讓行，姚、宋推功，魚水之歡，未足為比。惟誠惟信，少是少非。敭歷艱難，上副弼諧之任；明哲兼濟，聿臻命世之才。忠順其言，純誠克著。恢張出之於人表，翊戴以助於康平。徇公滅私，不忘片善，用心合道，逆邪求知。開寶六年，太祖以王始佐創業，克志昇平，伐罪弔民，開擴疆土，下西蜀，平南越，擒吳會，來北戎。威德綏懷，無遠不至；雲龍際會，大通合符。十有餘年矣，知無不為，甚煩神用，務均勞逸，以優藎臣。尋授太傅，佩相印，持節河陽。
洎朕嗣守丕圖，勤修庶政。腹心之寄，中外攸同。特授太嶽宮，使相如故。乃眷並、汾，民墜塗炭，戎車一駕，逆壘宵降。既靜妖氛，爰覃爵賞。改太子太保，增加井賦，北連朔嶠，東盡海嵎，禹穴唐郊，盡為王土。朕嘗念往年之舊德，褒賞輔弼之殊勛。帷幄之謀，明於果斷，思置之左右前後，任以耳目股肱。粵自藩垣，入居廊廟，久竭弼諧之道，更資調燮之能，遂征授守司徒兼侍中、昭文館大學士。三階已正，百度惟貞，憂國忘家，直亮在意。常誡諸弟諸子，以為受寵逾分，富貴逼身，一領名藩，再登上相，以身許國，私家之後，吾弗預焉。嘗念頃自宥密升於宰輔，出入三十餘年，未嘗為親屬而求恩澤，爾等各宜砥礪，無尚吾過。故自始至末，親黨無居清顯者。昔《春秋》美晉大夫羊舌肸『謀而鮮過，惠訓不倦』，王復有焉。
八年，以襄、鄧之俗，獄訟攸煩，惠彼疲民，寄之元老，下車布政，鄉閭阜安。事有未便於民者削而去之，利於民者舉而行之。豪猾畏威，鰥寡懷惠。暨改轅襄、漢，民之去思，如失父母時也。得病於南陽，經年未差。就移漢水，重鎮便藩。常思報主之誠，每懷憂國之忠。乃心王室，時有箴規。上表引唐姚元崇十事，陳古今治亂之由，極人臣獻納之意。興懷慷慨，詞甚激切，揣摩時事，居安慮危，此又其忠藎也。
朕以歷代耤田，其禮久廢，勸農務本，其可忽諸乃命有司舉行舊典，改元布慶，帝載惟熙，造膝沃心，惠我耆德。而王久違宸扆，思拜闕庭，既累進於直言，宜載踐於寢廟。復授太保兼侍中、昭文館大學士。居雲霄之上位，擢列辟之崇資。燭幽明而無怠無荒，報恩榮而可大可久。刑政之務，知無不為。功績播於謀猷，群庶謂之明哲。獻替之職，理事皆通。不憚劬勞，夙夜匪解，可以傳聞清世，書於簡編。而連歲之間，風疾頻發，願避賢者之路，乞歸閑散之官。朕以勛舊之臣，方深倚註，命駕臨問，涕泣興言。齒發雖衰，痾瘵未退，荷天之寵，力所不任。特授太保兼中書令，洛陽留守。又經歲，疾勢轉深，上表堅乞退避。以禳災眚，勉強誨諭。志不可奪，乃冊拜守太師，進封魏國公，就便頤養。太醫中使，不絕於路。顒望有瘳，別加殊渥，豈期美疢，王遽彌留！以淳化三年七月十四日薨於洛陽之私第，享年七十有一。朕覽表，驚嗟悲慟累日，不待巫祝桃茢，親臨其喪，賻服舉哀，輟視朝五日。遣右諫議大夫範杲持節策贈尚書令，追封真定王，特賜謚曰「忠獻」。弔祭賵贈之數並給加等，以盡君臣之禮焉。四年二月，命有司備鹵簿，葬於洛陽北邙之原，而合祔焉。嗚呼！梁木斯壞，哲人云萎。若濟巨川，予將安寄！
王性本俊邁，幼不好學，及至晚歲，酷愛讀書，經史百家常存几案。強記默識，經目諳心，碩學老儒，宛有不及。既博達於今古，尤雅善於談諧。馬伏波詞辨分明，杜征南手不釋卷。見事而敏，抱器自然，壯志無窮，日新其德。許國常存於懷抱，令譽以至於名彰。其為子也，孝養於親，動不違禮。友愛於昆弟，嚴慈於子孫。其仕於公也，奢儉酌中，貞忠許國，名器能守，謙卑益光。茂德崇勛，輝映朝列，寵遇之盛，古今罕聞。自再入廟堂，時陳規諫，負荷重寄。常懷啟沃之心，竭輸忠忱，以待公家之事。有萬石君之周慎，孔光之謹命，管、葛之智略，房、杜之經綸。舉而兼之，斯謂全德。朕於早歲，嘗與周旋。而節操有恆，始終無玷。荷臺鉉之任，處輔弼之司，既集大勛，薦膺典冊。紀其功烈，宜在旗常。昔唐、虞之得臯、夔，夏、商之任虺、益，有周以閎、散佐佑，炎漢以蕭、曹弼諧，用能寅亮帝謨，緝熙庶績。儔庸比德，今其勝哉！天不慭遺，予何自律乃跡其景行，勒之鼎彜，昭臣範於將來，庶令名之不朽。
銘曰：應運開國，股肱任賢。委以心腹，操執彌堅。實猶令德，王猷周旋。裨贊明聖，厥位名傳。信任得人，方言柱礎。魚水同心，君臣盛美。夜寐夙興，有終有始。進思盡忠，見義從矣。退思補過，器識安閑。攀龍附鳳，備歷艱難。縱橫志大，接對溫顏。官崇薦陟，善惡之間。近密公朝，與奪非類。稟性懷柔，區別利害。踐揚貴職，綽有奇才。經綸寵異，學識通該。赫赫皇猷，恭恭近侍。任以機權，寵彰名器。啟沃王命，業茂勛嵩。南征北伐，平蕩奸雄。日侍冕旒，情偽明察。假仗天威，好生惡殺。若聞喧駭，事不忸怩，堪為國重，制斷臨時。性直如繩，酌中如砥。孝悌於家，簡編信史。惟公之德，間代英靈。非義不理，庶務乃馨。積善夤緣，敦厚必顯。文教潛敷，聲聞自遠。殊勛表信，追思念功。素推臣節，澤被無窮。奇士挺生，民安俗阜。允洽克從，禮讓規矩。悲風颯颯，夜杳冥冥。咨嗟永隔，精魄長扃。喪此貞純，曷終暮景。魂影已沈，去路斯永。廟堂師傅，丘壟幽泉。勒銘翠琰，不勝潸然。
崇高之奠洛邑，望之巍然，峻極於天，號稱中嶽。夏之興也，祝融降焉。自三代以來，罔不祀事。深林巨谷，陽舒陰慘。有木有草，食者不昧。變化不測，厥惟福壤。昔我章聖齊明寅畏，格於上下。文思武定，以底丕平。大中祥符間天下無事，祠祀天地山川，舉典則以治神人。顧山川之神足以紀綱天下者，非致隆備物以昭崇極，則不足以稱，由是冊尊嵩嶽曰中天崇聖帝。嵩旁觀曰太一，唐高宗所立，自唐迄今，歷歲數百。天禧中，章獻明肅皇后斥奩具，葺而治之，更宮名曰崇福，且置殿曰會元，以嚴後土元天大聖後之象。仁祖天聖、景祐之際，永懷章聖皇帝建寶祥之殿，以奉晬容，而塑章獻明肅皇后於殿之西閣。於是山川之嘉氣，爰聚爰宅。而王畿之西，琳宮真館，神聖所依，崇福為之冠。元豐改元，歲在戊午。欽慈皇后被遇神考，深惟繼承之重，天下之大本。夙聞嵩嶽多神異之紀，而嵩旁之宮，得太室澗之勝，有靈明肸蠁之實，獨崇福為第一。乃因阿保富氏，俾族子永和賫持香幣，有禱於會元之神。神享其請，賜以吉卜，再卜襲吉。越四年，壬戌冬十月，是生朕躬。明年三月，又遣永和自京師命羽流盛芳，薦以伸昭報。又十有七年，當元符之庚辰，朕入繼大統，獲承至尊。詢謀往昔，留戀秘宇。而增隆之典，廢缺弗講，圖像之威，黯昧就滅，榱桷之制，腐剝撓折，殆非所以振顯神之大庇。而仰當我烈考欽慈在天之靈，爰敕有司於始生之辰，增度道侶。而本始之元，四序之首，候屆炎律，歲遘履端，衍寶籙之徽言，啟仙科之靜供者閱月而後止。黃金之飾，瑰麗之器，皆尚方所作。百具用修，蓋元符庚辰之五月、崇寧癸未之九月也。大觀元年丁亥，復詔洛師侈宮楹而大之，革故取新，華潔完固。萬役不出於民，一費不取於官，庀工予財，悉自內府。
三年三月工告訖，百辟卿士咸曰休哉！必有金石刻，以紀本末而垂無窮。朕恭念欽慈皇后為天下之母，育天下之君，而不得致天下之養。茲用夙夜，震悼於心。若乃儀式刑神考之訓，繼其志，述其事，以紹先烈，庶幾乎得四海之歡。以事宗廟，於以顯親，於以揚名，孝之本也。眷求慶源，想像嗣服。昭答靈貺，肇新寶構，以示無忘。朕亦安敢忽諸初新茲宮，靈芝拱谷，產於萬歲峰下，實會元殿之背。薦生嘉卉，貫芝同秀，世莫識其名者凡三本，河南守上其事，宰臣率百官賀於閣門外，天下悉以為瑞應。賴天溥臨，於昭孝思。鋪張聲詩，傳之百世，非朕孰宜為辭，曰：「覆載定位，融結以類。維山巖巖，惟嵩中峙。爰有琳宮，在嵩之旁。佳氣萃止，福源穰穰。在昔章聖，衣冠出遊。惟時仁宗，世德作求。睟儀穆穆，寶構奕奕。以安以寧，百神受職。於皇神考，克肖天德。既受帝祉，子孫千億。欽慈方幼，長發其祥。神斯顧享，錫羨用光。念茲皇祖，厥猷翼翼。以保以承，是荷是式。緬懷欽慈，永言孝思。凡我有今，欽慈之為。作茲新宇，以報以祈。孝奉神明，天且弗違。靈芝拱谷，異名同秀。於昭瑞應，自天之祐。追惟罔極，敢怠永久。刻文茲石，以昭厥後。」
