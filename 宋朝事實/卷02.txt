門下：朕以五運推移，上帝於焉眷命；三靈改卜，王者所以膺圖。朕起自側微，備嘗艱險。當周邦草昧，從二帝以徂征；洎虞舜陟方，翊嗣君而纂位。但罄一心而事上，敢期百姓之與能屬以敵國侵疆，邊民罹苦。朕長驅禁旅，往靖邊塵。鼓旗才出於國門，將校共推於天命。迫回京闕，欣戴眇躬，幼主以歷數有歸，尋行禪讓。兆庶不可以無主，萬幾不可以曠時，勉徇群心，以登大寶。昔湯、武革命，發大號以順人；唐、漢開基，因始封而建國。宜國號大宋，改周顯德七年為建隆元年。乘時撫運，既協於歌謠；及物推恩，宜周於華夏。可大赦天下，應正月五日昧爽以前，天下罪人所犯罪已結正、未結正、已發覺、未發覺、罪無輕重常赦所不原者，咸赦除之。應貶降責授及勒停等官，並與恩澤。諸配徒役男子女人等，並放逐便。其內外馬步兵士，各與等第優給。諸軍內有請分料錢者，特與加等第添給。中外見任前任職官，並與加恩。文武升朝官、內諸司使、副使、禁軍都指揮使以上及諸道行軍司馬、節度副使、藩方馬步軍都指揮使，應父母妻未有官及未曾敘封者，並與恩澤；亡父母未曾封贈者，並與封贈。諸處逃亡軍都限赦到百日內，仰於所在陳首，並與放罪，依舊軍分收管。如出百日不來自首者，復罪如初。念彼愚民或行奸盜，屬茲解網，咸許自新。諸軍有草寇處，仰所在州府及巡檢使臣曉諭招喚，若願在軍食糧者並與衣糧，如願歸農者亦聽取便。於戲！革故鼎新，皇祚初膺於景命；變家為國，鴻恩宜被於寰區。更賴將相公王，同心協力，共裨寡昧，以致隆平。凡百軍民，深體朕意。

昭憲太后常與太祖參決大政，及疾甚，太祖侍藥餌不離左右。太后曰：「汝自知所以得天下乎？」太祖曰：「此皆祖考與太后之餘慶也。」太后笑曰：「不然，亦由柴氏使幼子主天下耳。」因戒敕太祖曰：「汝萬歲後，當以次傳之弟，則並汝之子亦獲安矣。」太祖頓首泣曰：「敢不如太后教。」其後太祖遂傳位太宗皇帝。
門下：王者繼統承祧，所以嗣神器；節哀順變，所以寧萬邦。顧歷代之通規，諒舊章而可法。先皇帝勤勞啟國，宵旰臨朝，萬幾靡倦於躬親，四海方成於開泰。念農民之疾苦，知戰士之辛勤。氛祲盡平，生靈永逸。而寒暄遘厲，寢疾彌留。方臻偃革之期，遽起遺弓之嘆。猥以大寶，付於沖人。遵理命而莫能固辭，涉大川而罔知攸濟。負荷斯重，攀號莫任。宜覃在宥之恩，俾洽維新之澤，可大赦天下。云云。恭惟先皇帝推誠損己，焦思勞神。念將士之忠勤，知戰伐之辛苦。衣糧祿賜，無非經手經心；土地官封，不惜酬勛酬效。生靈是念，稼穡為憂。罷非理之差徭，去無名之侵耗。不貪遊宴，盡去奢華，減後宮冗食之人，停諸司不急之務。方嶽止甘鮮之貢，殿庭碎珠玉之珍。獄訟無冤，刑戮不濫。凡關物務，盡立規繩。予小子纘紹丕基，恭稟遺訓，仰承法度，豈敢越違！更賴將相公卿，左右前後，共遵先志，同守成規，庶俾沖人，不墜洪業。
門下：創業垂統，於以貽後昆；嗣位承祧，於以紹前烈。為股肱之元首，俾億兆之宅心。洪惟永圖，屬在明辟。夫何涼德，享是丕休。先皇帝膺籙上玄，受遺太祖。臨禦迨逾於二紀，憂勤遂冠於百王。無一日不舉皇綱，無一事不親聖覽，宵衣旰食，焦思勞神。禹跡混同，方致太平之運；堯心未倦，俄興不豫之災。棄大寶以上仙，付沖人之神器。仰遵顧命，下迫推崇。若涉大川，罔知涯涘。黽勉負荷，兢畏交並。宜覃作解之恩，聊展奉先之意，可大赦天下。云云。恭念先朝庶政盡有成規，謹守奉行，不敢失墜。所宜開諫諍之路，拔茂異之材。鰥寡無告之民，悉令安泰；動植有生之類，冀獲昭蘇。庶幾延宗社之鴻休，召天地之和氣。更賴中外百執，左右藎臣，各盡乃職，輔茲不逮。布告遐邇，咸使聞知。
門下：天生烝民，惟君所以司牧；國有神器，有子所以傳歸。先皇帝紹累聖之丕圖，輯庶邦之大治。焦勞虔鞏，二紀於茲。忽興憑几之言，永結遺弓之慕。循顧眇質，獲嗣慶基。適屬承祧之初，宜覃在宥之澤。可大赦天下，常赦所不原者咸赦除之。恭念夙侍聖顏，備承寶訓。凡百機務，盡有成規，謹當奉行，不敢失墜。更賴宗工良佐，中外臣僚，咸竭乃誠，以輔不逮。布告遐邇，咸使聞知。
門下：烝民之生，置君為之司牧；神器之重，有子所以傳歸。先皇帝天資慈仁，聖德深厚，臨禦歲逾於三紀，憂勤日覽於萬幾，常旰昃以忘勞，因晦明而遘厲。浸違沖豫，遂至彌留。遽興憑幾之言，念及承祧之寄，猥以大業，屬於沖人。永惟負荷之艱，矧在哀迷之次，罔知攸濟，祗率舊章。宜覃在宥之恩，式表奉先之誌，可大赦天下。云云。恭念夙奉聖顏，備聞聖訓。在於庶政，悉有成規，惟謹奉行，罔敢廢失。更賴中外多士，左右忠賢，各盡乃誠，以輔臺德。布告遐邇，咸使聞知。
門下：夫民之戴君，尊如元首之奉；天之與子，傳有神器之歸。先皇帝紹履至尊，欽篤先烈，圖治百王之上，垂精五載之間。玉幾留章，每及夜分之覽；紫闈訪道，多逾日昃之咨。既寤寐之積勤，因寒暄之遘厲。神機未厭，遽至彌留之憂；邦禍何勝，已聞遺訓之託。屬哀荒之靡次，固負荷之惟艱。□然自思，浩莫能濟。宜本承祧之始，用覃澤物之私。可大赦天下。云云。於戲！奉先昭孝，實本於天經；肆眚推恩，蓋循於國典。更繄文武之助，忠賢之規，各勉交修，永輔不逮。咨爾有眾，體予至懷。
門下：生烝民而立之君，所以出四方之令；有天下而傳於子，所以維萬世之安。先皇帝道極聖神，德兼文武，圖治三王之上，儲精七閏之間。緝熙事功，董正法度，積勤勞於日昃，違沖豫於春元。植璧以歸，方致金縢之禱；綴衣遽設，忍聞玉幾之言。眷予沖人，屬以重器。永荷艱難之託，曷勝哀疚之懷。宜謹始於承祧，用渙恩而及物。可大赦天下。云云。恭念先朝之治，必循五聖之謀，思祗率於舊章，用答揚於光訓。尚賴中外列辟，左右忠賢，交修厥官，以輔予治。布告遐邇，咸使聞知。
門下：朕承先帝之末命，嗣累世之丕圖，若履淵冰，未知攸濟。先皇帝睿明聰哲，克勤於邦，遵制揚功，篤紹先烈，十有六載，海內蒙休，憂勞爽和，遂至大漸。乃以神器，屬予沖人。負荷惟艱，怵惕以懼，用謹承祧之始，肆頒在宥之恩。可大赦天下。云云。恭念元豐詒謀，紹聖遺訓，具在天下，可舉而行。惟既厥心，罔敢廢失，其率循於天下，用奉若於先王。更賴忠良盡規，文武合慮，永弼乃後，共圖康功。咨爾萬邦，體予至懷。
門下：我國家創業守成，紹二百年之祚運；宅中圖大，奠三萬里之幅員。施及眇躬，嗣膺神器。永念纘承之重，懼劇春冰；載惟臨禦之難，憂深朽索。矧今邊垂未靖，師旅方興，肆推曠蕩之恩，用慰邇遐之望。可大赦天下。云云。於戲！清蹕而朝萬宇，敢忘丕冒之仁；繼明以照四方，宜布惟新之澤。更賴忠良協贊，文武交修，永孚於休，同底於道。咨爾有眾，體予至懷。
門下：皇天祐宋，卜世過於漢、唐；藝祖承周，受禪同乎舜、禹。列聖嗣無疆之歷，保邦隆不拔之基。屬以朝奸，稔成邊釁。恃中都之安富，忘外敵之憑陵，馴致金人，來犯京邑。初登城而不下，終邀駕以偕行。痛念鑾輿，遠征沙漠，宗族從而盡徙，宮闕為之一空。仍仰臣僚，俾僭位號。朕以介弟之親而授指，開元帥之府以總師。方輸敵愾之忠，忽奉講和之詔。豈圖變改，終致阽危蓋嘗指日以誓諸軍，使前迎而後請；不憚瀝血而檄率土，冀外附而內親。而三事大夫與萬邦黎獻共致樂推之懇，靡容牢避之私。謂亹亹萬幾，難以一日而曠位；矧皇皇四海，詎可三月而無君勉徇群情，嗣登大寶。宵衣旰食，紹祖宗垂創之基；疾首痛心，懷父兄播遷之難。籲號久隔，眾罔繫心；軍旅薦興，農多失業。慰民耳目之註，敷朕心腹之言。爰布湛恩，誕敷區夏，可大赦天下。於戲！聖人何以加孝朕每懷問寢之思，天子必有所先。朕欲救在原之急，嗟我文武之列，同時忠義之家，不食而哭秦庭，士當勇於報國；左袒而為劉氏，人咸樂於愛君。其一德而一心，佇立功而立事。同徯兩宮之復，終圖萬世之安。副我憂勤，躋時康乂。
門下：《春秋》法五始之要，聿嚴受命之符。天地之大德曰生，爰下維新之令。太上皇帝慈儉為寶，遹駿有聲。垂精三紀之間，圖治百王之上。神謨獨運，總一日萬幾之繁；聖武旁昭，極四海九州之廣。未嘗暇逸，久積倦勤。黃屋非唐堯之心，居懷重負；泰元增漢武之策，欲介長年。顧睿訓之博臨，懼朕躬之弗稱。凡今者發政施仁之目，皆得之問安侍膳之餘。爰舉舊章，用覃曠澤，可大赦。云云。於戲！有天下傳歸於子，敢忘付託之難建皇極敷錫厥民，允副邇遐之望。尚賴股肱同德，中外協謀，共底績於中興，以益光於永世。咨爾有眾，宜體朕懷。
太祖朝：建隆元年、建隆二年、建隆三年、建隆四年（乾德元年）、乾德二年、乾德三年、乾德四年、乾德五年、乾德六年、開寶二年、開寶三年、開寶四年、開寶五年、開寶六年、開寶七年、開寶八年、開寶九年。
建隆四年，始議改元。太祖謂宰相曰：「勿用前代舊號。」於是改乾德。他日，帝於禁中見內人鏡背有「乾德」之號，以問翰林學士陶穀，穀對曰：「偽蜀時年號也。」宮人果故蜀王時人。帝於是益重儒者，而歎宰相寡聞也。按偽蜀王衍，以正明五年十二月改明年為乾德，盡六年。太宗朝：太平興國二年、太平興國三年、太平興國四年、太平興國五年、太平興國六年、太平興國七年、太平興國八年、太平興國九年、雍熙二年、雍熙三年、雍熙四年、雍熙五年、端拱二年、淳化元年、淳化二年、淳化三年、淳化四年、淳化五年、至道元年、至道二年、至道三年。
帝即位，改元太平興國，議者竊謂「太平」字一人六十也。至道三年，帝升遐，壽五十九歲，亦葉其數。舒州民有獻瑞石《誌公記》，其文曰：「吾觀四五朝後次丙子，趙號太平，二十一帝王。」國家啟運在五代後，太宗丙子歲即位。四五百年之前，天命在國家久矣。真宗朝：咸平元年、咸平二年、咸平三年、咸平四年、咸平五年、咸平六年、景德元年、景德二年、景德三年、景德四年、大中祥符元年、大中祥符二年、大中祥符三年、大中祥符四年、大中祥符五年、大中祥符六年、大中祥符七年、大中祥符八年、大中祥符九年、天禧元年、天禧二年、天禧三年、天禧四年、天禧五年、乾興元年。
景德五年正月三日乙丑，天書降。丙寅，上謂宰相王旦等議降德音，改年號。丁卯，王旦以德音條目上進。上曰：「朕再思之。奉承天意，當大赦天下。」馮拯進曰：「適中書、樞密院共議改元，莫若取神人所告大中祥符之言，以為年號。」上悅曰：「美名也。」先是，景德四年十一月二十七日夜將半，上方就寢，夢神人星冠絳袍，告上曰：「宜於正殿建黃籙道場，一月結壇齋戒，當降天書大中祥符三篇。」至是以紀元。大中祥符九年十一月乙卯，詔曰：「朕以獻歲肇春，元辛葉吉，請真君而致潔，奉寶冊以陳儀。將伸薦信之辭，式舉建元之典。其改來年為天禧元年。」乾興元年正月一日，御劄內外文武臣僚等：「朕祇荷慶靈，嗣守洪業。顧涉道之猶淺，念守文之惟難。曷嘗不未明求衣，既昃忘食，兢兢業業，罔敢怠荒。而天地儲休，宗社垂祐。嘉祥屢降，庶政允厘。民俗阜康，邊垂靖謐。臻於至治，益用愧懷。屬歲律之肇新，慶春祺之紛委。式改紀年之號，並伸及物之恩，宜自正月一日改天禧六年為乾興元年。重念類帝薦誠，尚賒於亞歲；先庚施令，俾告於門庭。其今年冬合行南郊，諸般恩澤並特移就正月一日。庶茲惠渥，亟洽群倫，所有覃慶及賞賚等一依自來南郊體例施行。至日，朕親御正陽門宣制，仍令有司草具儀注以聞。布告中外，咸使聞知。」仁宗朝：天聖元年、天聖二年、天聖三年、天聖四年、天聖五年、天聖六年、天聖七年、天聖八年、天聖九年、天聖十年、明道二年、景祐元年、景祐二年、景祐三年、景祐四年、景祐五年、寶元二年、寶元三年、康定二年、慶歷二年、慶歷三年、慶歷四年、慶歷五年、慶歷六年、慶歷七年、慶歷八年、皇祐元年、皇祐二年、皇祐三年、皇祐四年、皇祐五年、皇祐六年、至和二年、至和三年、嘉祐二年、嘉祐三年、嘉祐四年、嘉祐五年、嘉祐六年、嘉祐七年、嘉祐八年。
上即位，改元天聖。時章獻明肅太后臨朝，撰號者取「天」字於文為「二人」，以謂二人聖者，以尊太后也。至十年，改元明道，又以謂於文日月並也，與二人之意同。後以犯契丹主耶律明記諱，遂改曰景祐。是時，連歲大旱，改元詔意，冀以導迎和氣也。五年，因郊又改曰寶元。自景祐初慕明皇以開元加尊號，遂加景祐於尊號之上，至寶元亦然。是歲，趙元昊以河西叛，改姓元氏，朝廷惡之，遽改曰康定，而不復加於尊號。而好事者以謂康定乃謚號也，明年又改曰慶歷。至九年，大旱，河北尤甚，民死者十八九，於是又改曰皇祐，猶景祐也。六年四月朔日食，以謂正陽之月，自古所忌，又改曰至和。三年，上不豫，久之康復，又改曰嘉祐。蓋自天聖至此，凡改元者九，皆有謂也。英宗朝：治平元年、治平二年、治平三年、治平四年。
神宗朝：熙寧元年、熙寧二年、熙寧三年、熙寧四年、熙寧五年、熙寧六年、熙寧七年、熙寧八年、熙寧九年、熙寧十年、元豐元年、元豐二年、元豐三年、元豐四年、元豐五年、元豐六年、元豐七年、元豐八年。
哲宗朝：元祐元年、元祐二年、元祐三年、元祐四年、元祐五年、元祐六年、元祐七年、元祐八年、元祐九年、紹聖二年、紹聖三年、紹聖四年、紹聖五年、元符二年、元符三年。
徽宗朝：建中靖國元年、崇寧元年、崇寧二年、崇寧三年、崇寧四年、崇五元年、大觀元年、大觀二年、大觀三年、大觀四年、政和元年、政和二年、政和三年、政和四年、政和五年、政和六年、政和七年、政和八年、重和二年、宣和二年、宣和三年、宣和四年、宣和五年、宣和六年、宣和七年。
欽宗朝：靖康元年。
光堯壽聖太上皇帝朝：建炎元年、建炎二年、建炎三年、建炎四年、紹興元年、紹興二年、紹興三年、紹興四年、紹興五年、紹興六年、紹興七年、紹興八年、紹興九年、紹興十年、紹興十一年、紹興十二年、紹興十三年、紹興十四年、紹興十五年、紹興十六年、紹興十七年、紹興十八年、紹興十九年、紹興二十年、紹興二十一年、紹興二十二年、紹興二十三年、紹興二十四年、紹興二十五年、紹興二十六年、紹興二十七年、紹興二十八年、紹興二十九年、紹興三十年、紹興三十一年、紹興三十二年。
靖康二年五月一日赦：「朕惟火德中微，天命未改，攷光武紀元之制，紹建隆開國之基。用赫丕圖，益光前烈。可以靖康二年五月一日改為建炎元年。」