凡勘箭，皆左右金吾仗司主之。箭笴長二尺五寸，雕羽，金鰲筈，輸石鏃，闊二寸，方斜形如匕。二箭合鏃，有鑿枘，為雄雌體，箭藏內中。一為辟仗箭，藏本司，皆韜以絳羅銷金囊。每車駕至門，閤門使持鶻箭贊云：「勘箭官來前。」勘箭官稱喏，跪受箭，以左右箭相合，奏云：「內外箭勘同。」閤門使承制云：「準敕行勘。」勘箭官稱：「軍將門仗官前來。」軍將門仗官二十八人齊聲喏，勘箭官言：「呈箭。」又聲喏，箭官云：「某年月日，皇帝宿齋於某殿。某日，具天仗，迎鑾駕出入某門，詣某所行禮，內出雄鶻箭一，外進辟仗箭一，準敕符，左右金吾仗行勘。」箭官稱合不合，和箭門仗官皆稱合，如此再問對。又問同不同，和箭門仗皆稱同。如此再問對，勘箭官乃伏奏云：「左右金吾列駕仗，勾盡都知具官臣姓名，對御勘同。」其雄鶻箭謹奉閤門使，進入諸司。準式，勘箭官即起居，三呼萬歲，開門進輅。凡宣德門出，左仗主之；景靈宮入，右仗主之；太廟入，左仗主之；南薰門，入則勘，出則否。

許立家廟，已賜門戟者，仍給官地修建。

冊公主儀制　太常禮院上封冊兗國公主儀註：前一日，有司設冊使等幕次於內東門外，設內命婦次於公主受冊印本位門之外，又設公主受冊印本位於庭階下北向，又設冊使位於內東門、副使及內給事於其南差退並東向北上，又設冊印案於冊使之前南向，又設內給事位於冊使北南向。其日，自文德殿奉冊印將至內東門，內給事詣本位，請公主服首飾、褕翟。冊印至內東門外褥位置訖，捧冊官少退，內臣引內命婦俱入就位，禮直官引冊使、副使等俱就東向位立定，內給事進就南向位，通事舍人、博士引冊使就內給事前東向，稱「冊使某、副使某奉制授公主冊印」，退復位，內給事入詣所設受冊印本位公主前，言訖退。內給事進詣冊使前，面西，冊使前跪以冊印授，內給事亦跪以授內謁者，及主當內臣等持冊印入內東門，內給事從本位庭中，內給事贊公主降詣庭中，北向位立定，跪取冊，興，立於公主之右，少前西向。內給事立於公主之左，少前東向。又內給事稱：「有制。」內給事贊公主再拜，訖，內給事捧冊跪授公主。公主受以授內給事，內給事捧印授公主，如捧冊之儀。內給事贊公主再拜，前引公主升位。以次內臣引內命婦賀，內給事贊言：「禮畢。」內命婦退。遂引公主謝皇帝、皇后，一用內中之儀。

太常禮院言：「古者，結婚始用行人，告以夫家采擇之意，謂之納采；問女之名，歸卜夫廟，卜而獲吉，以告女家，謂之問名、納吉。今選尚一出朝廷，不待納采；又公主封爵已行誕告，不待問名而卜之。若納吉成則既有進財，請期則有司擇日。宜稍依五禮之名，存其物數，俾知古者婚姻之事至重。而夫婦之際有嚴如此，則亦不忘古禮之義也。欲自公主出降日，令李瑋家主婚之人具合用雁、帛、玉、馬等物，陳於內東門外，以授內謁者，進入內中付掌事者受之，其馬即不入。」從之。

太平興國五年，令有司詳定打毬儀。三月，會鞠於大明殿，用其儀。有司於球場東西樹雙木為毬門，高丈餘，首刻金龍，下施石蓮花座，加以綵繪。左右分朋主之，以承旨二人守門，內臣十二人持小紅旂唱籌，御龍官衣錦繡服持哥舒棒，以周衛球場。殿階下，東西設日月旂，教坊設《龜茲部》鼓樂於兩廂，鼓各以五。又於兩毬門旂下別各設五門，豫定分朋狀取裁。親王、近臣、節度、觀察、防禦、團練使、刺史、錢俶、劉繼元、駙馬都尉、諸司使副、供奉官、殿直悉預。其兩朋官，皇親及節度使以下服異色繡衣，左朋黃襴，右朋紫襴；打毬供奉官，左朋服紫繡，右朋服緋繡，烏皮鞾，冠以花插腳折上巾。天廄院擇馬之馴習者，並供鞍勒。上自禁中乘馬出，教坊大合《涼州曲》，諸司使以下前導，從臣奉迎。上降馬，御殿，群臣謝，宣召，以次上馬，馬皆結尾，分朋乘馬自兩廂入，序立於西廂。上乘馬當庭西南駐。內侍發金合，出朱漆毬，擲於御前。通事舍人奏云：「御朋打東門。」上遂擊毬，教坊作樂奏鼓。毬既度，颭旂，叩鉦止鼓。上迴馬，從臣奉觴上壽，貢物以賀。賜以酒，即列拜，飲畢上馬。上再擊毬，命諸王、大臣馳馬爭擊。旗下攂鼓。將及門，逐廂急鼓。毬度，殺鼓三通。設繡旂二十四於毬門兩旁，又設虛架於殿東西階下。每朋得籌，即取旗一立架上以記之。上得籌，樂少止，從官呼萬歲。群臣得籌即唱好，得籌者下馬稱謝。凡三籌畢，乃御殿召從臣飲。又有步擊及跨驢騾擊者，時令供奉分朋戲於御前以為樂。後以打毬驢騾務名不經，改為擊鞠院，軍中之戲也。

英宗葬永厚陵　英宗梓宮至永厚陵，館於席屋。從韓公下視，宮有正殿，置龍輴，後置御座；影殿置御容，東幄臥神帛，後置御衣數事。齋殿旁皆守陵宮人所居。其東有浣濯院，有南廚。廚南，陵使廨舍，殿西，副使廨舍。都知石全育為陵使。靈駕至，儀仗轉趣園西殿中，儀仗前導御容大升輿、御龍輴、御前殿車輅各就幕屋。方相、儀槨、漆梓宮等置於塋外，各有方位，司天監處之。兵士各執儀仗，分屯鞏縣、偃師，承安命使臣董之。陵北有枯河，河北原合抱三陵，在青龍山下。其西白虎澗。青龍山西即太室也。少室西，俗謂之冠子山。陵前闊角，謂之鵲臺門，側臺曰乳臺。陵臺三層，高五十三尺。上宮方百五十步，卷四重，共高八尺，厭木者二重，石槨高一丈。其鑿長一丈二尺，深闊七尺，蓋條石各長一丈、闊二尺，十四板。皇堂方三丈，深二丈三尺；麓巷長八十三尺，深闊一丈八尺。自平地至深六十三尺，隧道長四百七十尺，石人物六十事。韓公曰：「力士所得直及賜予，人不過七緡而已。」癸酉黎明，設遣奠於幄殿，有牲牢、祝文，餘皆如朝臨禮。昌王及五使皆吉服、金帶，導龍輴，降隧道，抵木階。梓宮升石槨西首，御夷床，下不及地尺而止。巳時一刻，乃下。置珠網花結於上，布方木及蓋條石，及設御座於蓋下，前置時果及五十味食，別置五星、十二辰及祖思、祖明尊位於四壁，又設衣冠、劍佩、筆硯、弧矢、甲冑凡平生玩好之物，又設繒帛、緡錢，然後設冊寶。乃然漆燈，閉柏門，置逍遙於麓巷，闔石門，缺其閾之中央，留人於內，搘掂畢，匍匐而出，鎖其門，投鑰於內。司徒復土九鍤，立石柱於中央，縈以鐵索。乃以都護排防，累石以塞門，實隧以土。五使乃易兇服，設掩皇堂祭於隧外，哭，又於陵哭。人易吉服、黑帶，俟浴虞主畢，奏請降輿，升輅，即下宮。又奏進發，五使前步導至下宮，奏降輅，升輿，設第一虞哭。乙酉未明，百官序立集英殿下，上自東南來，登殿，哭奠，拜，降就幄。宗正卿告遷酌，獻畢，虞主乘腰輿出，兩府前導，上步從至宣德門，乘玉輅，上北面再拜，辭。是日早，太祝浴栗主於廟門西幄，王禹玉題之，輅及廟門，百官拜迎於門外，虞主御腰輿，入就幄。辰時，百官又立於殿庭，內臣以腰輿迎栗主，置於中庭之褥子，又於褥西北面俛伏，興，稱：「英宗憲文憲武宣孝皇帝祔廟。」內臣奉主於腰輿，升自阼階，詣真宗室，祔坐於東壁下。少頃，詣本席褥位，公卿以下行禮，奏樂，如時享之儀，畢，以腰輿奉桑主，埋於席北，百官入慰。乙酉，祔英宗於太廟。

太宗詔「天下前後詔敕，並聽於敕書樓著以籍，受代日交相付，仍於印紙歷及南曹歷內批書。」

凡公家文書謂之藳，中書謂之草，樞密院謂之底，三司謂之檢。今秘府有梁朝宣底，即貞明中崇政院書也。檢即州縣通稱焉。

理宗用黃封柬板，或以牙作，號御槧。

至和元年，詔中書提點五房公事雖無出身，亦聽佩魚。舊制，自選人入為堂後，轉至五房提點，始得佩魚。提點五房呂惟和非選人，入授司天監五官正，求佩魚，特許之。

真宗、仁宗兩朝禁銷金、縷金　真宗大中祥符四年七月，後苑匠為民造銷金，開封府奏罪當笞，帝以不足懲誡，刺面配中靖。
仁宗性節儉，不喜華侈，尤惜財用。景祐二年，五月九日，謂近臣曰：「訪聞市肆以縷金為婦人首飾冠子及梳等，潛將貨賣，況先朝已有制條禁，銷金之作。今縷金之用，耗蠹奢侈，與銷金無異，須議行斷絕。」宰臣對以法嚴則令行，乃下詔曰：「幣器之興，金鎰為重，理財藝貢，邦用賴焉。洪惟先朝，深鑒治本，特嚴塗鑠之禁，以杜奢僭之萌。而宵人末工，放利矜巧，深冒舊防，糜壞至寶。崇華首服，交相貿鬻，陰長奇衺，官司因循，曾未呵謫。宜申布於前令，俾大革其非心，倘或弗悛，罔有攸赦，敦風遠罪，當稱朕懷。檢會大中祥符元年至天禧二年二月編敕，除大禮法物，上從中禁，下暨庶邦，但係衣服裝著之類、土木玩好之物，並不得以金為飾，如違，並科違制之罪。其臣僚之家，罪在家長；皇親宮宅，只坐勾當使臣並駙馬都尉。其充業匠人不得輒便造作，罪當行處斬。如官司並鄰人不覺察造作者，亦當勘罪重斷，仍許人告，得實，支賞錢一百貫文。」至慶歷二年，又以銷金等物未盡禁止，又下詔曰：「朕欽遵聖猷，精求政治，務菲躬而圖儉，庶率己以先民。眷乃良金，時為上幣。何茲流俗，未穆醇風，侈麗相夸，蠹弊滋廣，銷爇珍寶，變尚服裝，增效魚龍之文，頗奸輿輦之制。寖踰法度，遂益僭差。頃在先朝，累頒深詔，爰重禁防之格，乃開購告之塗。肆朕纂承，亦嘗申飭，如聞近歲，違冒猶多，俾條舉於舊章，冀懋成於敦化，必驅眾正。宜自近初，上從宮掖之嚴，下暨臣民之伍，均行屏絕，用一等倫。除大禮各有舊制依前行用，內庭自中宮以下，並不得銷金、貼金、縷金、間金、蹙金、解金、陷金、明金、泥金、榜金、背金、闌金、蒙金等，但係裝著衣服，並不得以金為餙。其外廷臣庶之家，不以有官無官封邑，並皆禁斷。宜令宰司申明前後條貫指揮。」皇祐三年，殿中侍御史張澤行奏曰：「臣聞真宗朝已有衣明金、銷金，一禁之後，無有犯者。其故何也？蓋聞先自宮中禁斷，然後知禁令必行，無敢犯之者。如聞京師近年頗不禁絕，此壞亂先帝舊法，又違陛下崇儉崇孝之德。夫先帝發一號，出一令，豈徒然哉？蓋欲後世師其儉也。況陛下動作皆法先訓，遂致治平，而世俗敢此冒禁者，風俗侈靡使然也。惟陛下可以裁之抑之。無知之民，從其所好。如允臣所言，亦乞先自宮中禁斷，仍檢會舊敕，如有犯者，並從違制定斷。其工匠人仍乞處斬，所貴知悉。」上語輔臣，令舉行前後詔書，嚴行禁止，自是銷金之弊遂止。

禁止奢僭制度　仁宗景祐三年，詔曰：「儉守則固，約失則鮮，典籍之格訓也。貴不逼下，賤不擬上，臣庶之定分也。如聞輦轂之間，士民之眾，罔遵矩度，爭尚僭奢。服翫纖華，務極珠金之飾；室居宏麗，交窮土木之工。倘懲誡之弗嚴，恐因循而滋甚，況歷代之制，甲令備存，宜命攸司，參為令式，庶幾成俗，靡蹈非彜。其令兩制與太常禮院同詳定製度以聞。」及群臣議上，因詔：「天下士庶之家，凡屋宇非邸店、樓閣臨街市之處，毋得為四鋪作及鬬八；非品官毋得起門屋；非宮室、寺觀毋得彩繪棟宇及間朱漆樑柱牕牖、雕鏤柱礎。凡器用毋得表裏用朱漆、金漆，下毋得襯朱。非三品以上官及宗室、戚里之家，毋得用稜器，其用銀稜者毋得鍍金。玳瑁酒食之器，非宮禁毋得用。純金之器若經賜者，聽用之。凡命婦許以金為首飾，及為小兒鈴鐲用，餘以為釵簪、釧纏、珥環者，聽之；仍毋得為牙魚、飛魚、奇巧飛動若龍形者。其用銀仍毋得鍍金。非命婦之家，毋得以真珠裝綴首飾、衣服，及項珠、纓珞、耳墜、頭𢄼、抹子之類。凡帳幔、複壁、承塵、柱衣、額道、架帕、簾、床裙，毋得用純錦遍繡。宗室戚里茶擔子並食合，毋得以緋紅蓋覆。豪貴之族所乘坐車子，毋得用朱漆及五彩裝繪，若有黑漆而間以五彩者，聽之。民間毋得乘擔子，及以銀骨𨦃、水罐子引喝隨行。其用兜子，所舁毋得過二人。非四品以上官毋得服金帶，舊經賜者，聽之。非五品以上毋得乘鬧裝銀鞍。其乘金塗銀裝條子、促結鞍轡，自文武升朝官及內職禁軍指揮使、諸班押廂軍都虞候、防團副使以上，聽之，仍無得以藍黃為絛、白皮為韉轡。民庶只許以氈皮絁紬為韉。京官為通判以上職任者，許權依升朝官例。違者，物主、工匠並以違制論，工匠仍刺配他州。有陳告者，賞錢五萬。其過百日而不變毀者，坐之。宜令宣徽院、御史臺、閤門、左右金吾衛司、開封府覺察以聞。」

禁止鋪翠銷金等服飾　太上皇帝紹興二十七年，手詔：「朕惟崇尚儉素，實帝王之先務，祖宗之盛德。比年以來，中外服飾過為侈靡，雖累行禁止，終未盡革。朕躬行敦樸，以先天下。近外國所貢翠羽六百餘隻，可令焚之通衢，以示百姓行法當自近始。自今後宮中首飾、衣服並不許鋪翠銷金，如犯此禁，重置於法。仰幹辦內東門司官常切覺察，不得有違。若失覺察，以違制論。其中外士庶，令有司嚴立禁法，貴近之家，尤宜遵守，如有違犯，必無容貸。故茲詔諭，各宜知悉。」
