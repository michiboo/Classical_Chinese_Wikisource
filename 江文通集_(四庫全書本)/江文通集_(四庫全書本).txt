　　欽定四庫全書　　　　　集部二
　　江文通集　　　　　　　別集類一〈梁〉
　　提要
　　〈臣〉等謹案江文通集四巻梁江淹撰淹字文通濟陽考城人仕齊至冠軍將軍吏部尚書入梁為金紫光祿大夫封醴陵侯謚曰獻事跡具梁書本傳淹自序傳稱自少及長未嘗著書惟集十巻考傳中所序官階止於中書侍郎核以史傳正當建元之初則永明以後所作尚不在其內今舊本散佚行於世者惟歙縣汪士賢太倉張溥二本此本乃乾隆戊寅淹鄉人梁賓以汪本張本㕘核異同又益以睢州湯斌家鈔本參互成編汪本闕知已賦一篇井賦四語銅劒讃一篇詠美人春遊一篇征怨一篇張本闕為蕭某拜太傅揚州牧表一篇此皆補完他如待罪江南思北歸賦張本無題首四字尚書符張本題下闕夾註起都官軍局符蘭臺八字為蕭某重譲揚州表中任鈞符負圖之重句張本脫符字為蕭某譲太傅相國十郡九錫表首張本無備九錫之禮五字上建平王書末汪本脫此心既照死且不朽八字亦均校正其餘字句皆備録異同若雜擬詩序中芳草寧共氣句此本訛氣為棄之類小小疎舛間或不免然終較他本為善也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




