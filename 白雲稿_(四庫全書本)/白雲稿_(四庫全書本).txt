　　欽定四庫全書　　　　集部六
　　白雲稿　　　　　　　別集類五〈明〉
　　提要
　　〈臣〉等謹案白雲稿五卷明朱右撰右字伯賢臨海人自號鄒陽子元至正二十一年嘗詣闕獻河清頌不遇而歸洪武三年召修元史六年修日厯除翰林院編修七年修洪武正韻尋遷晉府右長史卒於官明史文苑傳附載趙壎傳中所著白雲稿本十卷今世所傳僅存五巻雜文之後僅有琴操而無詩檢勘諸本並同無可校補朱彛尊靜志居詩話謂後五巻嘗得內閣本一過眼恨未鈔成足本則彛尊家所藏亦非完帙也右為文不矯語秦漢惟以唐宋為宗嘗選韓栁歐陽曾王三蘇為八先生文集八家之目實權輿於此其格律淵源悉出於是故所作類多修潔自好不為支蔓之詞亦不為艱深之語雖謹守䂓程罕䏸變化未免意言並盡而較諸野調蕪詞馳騁自喜終不知先民矩矱為何物者有上下牀之別矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　白雲稿原序
　　古之人無時而不學而猶以為不足自其覊貫之始教於校室移於鄊黨少長又去之四方博求賢人師之業成而入官又即其官以為學蓋學焉以終其身而蘄至於聖人之道今學者㡬成而棄之儢儢然自以為足惡可與言哉臨海朱伯賢好學而敏嘗從吾甥叔夏遊又從於林景和氏三年二氏之徒皆稱之今年過余錢塘出其所著白雲稿請於余余謂曰凡民之欲足而止惟學不可以足而止夫食飲以除渇饑而足衣以適體而足宮室以禦寒暑風雨而足足則止矣學問異於是足則㢮不足則進足則損不足則益是故學常不足而明生焉欲常不足而惑生焉故古之人所為無時而不學余觀伯賢生真所謂嗜學若不足者吾無以易之然猶為是瀆告焉者亦以為惟伯賢然後可與言也至元五年五月一日永嘉李孝光序
　　白雲稿者朱君伯賢之所作也伯賢天台人名右父母具在日望親舍白雲託於賦詠故因有所稱焉伯賢幸臨既坐定出一編授余余盡讀之弔賈生瓌竒類賈生利澤碑震澤賦雄徤有西漢風讀詩感興當不在魏晉下至若讀史論議雖當世宿學弗過也乃今得知君之學有所師皆合乎古之道凡古之道不得以行於今者亦足以傳於後今信然數稱譽於人曰吾欲以博學識字求若伯賢者蓋鮮況其徳操風裁又孰與伯賢齒竊為有司惜之知者謂然不知者反相謂曰方今以明經取士為儒者先字且不暇識何暇工古文辭為朱君明經士也古之道其果能之乎余曰不然是非而等所知也昔者周制教民三物三年興其賢與能者漢因之舉孝亷舉茂才至唐乃有明經進士宏詞等選選寖多而儒道寖以湮沒然而自古聖人賢士教人為為已之學何嘗教人為學以為廩祿哉吾聞道窮則變物盛則衰譬猶漢之文章晉之字唐之詩此固其時也顧亦在乎人之去處何如耳餘始居吳見伯賢鄭宗魯所宗魯善伯賢溫雅有持吾已存諸胸中矣是後伯賢復如建業從李季和游留嵗餘周覧故都名山大江之勝其所與接盡薦紳先生余益以竒之此二人者吾友也鄭君死季和歸老其家吾亦將隠矣又及與伯賢友蓋亦有所自歟尚章協洽嵗孟夏清河張天英序
　　余嘗怪為古文者多用險語以文義句讀異於時為工非有合於古道者也古之人為言辭少文致又時語不類故為訓誥等文似難為解大約使通上下之情而已非故為其辭異於時也然其宣布號令君臣之等天倫之重性情之懿義理所在炳如日星含蓄萬變無所不偹後之人雖劇於文辭欲著論其説者不爾過故其傳久不衰而人宗師之下逮漢唐以至今日文之升降率與時等即其簡䇿之存而傳者讀之豈故為其辭而為是異哉又嘗怪業進士者多自稱為時文言古文字異學不知古文又何乖於今之人也唐因隋法有明經進士自是取士者必設是科其間達人志士用以自見者亦甚衆其為經義詞賦果可盡傳於人人耶又其人間有為史官秉筆為典䇿載國家事盛衰傳後世者其敘彛典明善惡果外於天人性命仁義道徳之説耶文古今誠不同不外是理理明辭達今與古不異也予為是説甚久每欲從事二者之學離其異而大同之獨恨無才氣不克自勵今年來獲與予友朱君伯賢共言之及得其所為文若干巻讀盡數日其志傳序記等書詞義優洽敘事多理趣有兩漢風其五經義皆正大嚴宻不𠞰取前人之成説不為時俗律拘且曰吾志是久矣通於古而達於今也子知我盍書為文集序焉至正甲申夏臨川危素序
　　先輩稱文章盛衰關乎世運愚竊以為未必然也彼見歐蘇王曾諸子以文迭興而適當宋祚之隆故因得以為説至若唐貞觀開元之治豈下於慶厯元豐間哉然文習𡚁陋未聞有能掘起之者及韓桞軰出辭章始復於古而唐室之政日就衰亂何在其能關世運哉我朝政化之𢎞逺過前代延祐以降可謂極治者矣是以選舉法行得人為盛然數十年中名公鉅人往往由科目而進其能作為文章以上尊孔孟而下襲揚馬者顧多在於窮賤之士吁是又不可詰矣傳曰豪傑之民雖無文王猶興豈文章之出尤無所待於人歟天台朱君伯賢清慎好學志專而才贍當羣士進取之日獨能致力於空言之文非六經之道不傳非史漢之書不取斤斤然惟古是法其所撰著誠可謂髙潔博茂有足喜者而不知朱君之志果何所為而為之是又為可歎矣然愚聞之君子修學以立已纘言以明道己立而道明豈復有待於外哉其視舎此而就彼者得之多寡亦既較然著矣況朱君之才天之所厚其能終困之乎近讀其所謂白雲稿見數公之序論甚詳故獨推其可喜而可歎者為朱君言之庻或以慰其志雲至正十四年嵗在甲午二月既望稾城俔中序
　　昔聞諸先子曰近世淛水之東以文章顯名於時者恆欻然而起殆其山川風氣使然哉翮嘗服膺斯言頃識臨海朱君伯賢氏於武林得其所著詩文而讀之方讃其能不一二年復見其近作曰白雲稿者則楙長迅騫倐瞠乎其不可及竊以為是不獨山川風氣之使然將亦其精顓所繇致不然何其騰進之驟若此也蓋伯賢之先奕葉通貴而其祖父粹得儒先之傳伯賢自其蚤年思纘世業心沈潛於經史壯則行四方從先生長者遊既卓焉有所見聞復歸而杜門力學夙夜以古人自期未嘗暫弛伯賢從事於外日久所交友皆天下鴻碩儒士大夫而凡見之製述必與其人論長較勝直相頡頏不肯出其下繇其學務師古且嘗經承作者講畫是以詞氣光㷔流麗可觀而其奔逸跌蕩合散起伏之態象物成形有莫能名狀其妙者故人稱伯賢之文章為善於變化惟物之變化不常者莫如龍幽也而能顯小也而能大潛見飛躍也而能神至其全體妙用曾不可得而測識雲從龍者也其善變化亦然然則伯賢之所著號白雲稿不以其變化之出於自然而無待乎藻繪以為餙誠有類夫白雲之在天者乎今夫白雲之英英自然成文孰不瞻望而玩悅之以伯賢氏之文章欻然而顯名於時固宜矣而況乘山川風氣之昌秀於淛水之東耶至正庚子嵗三月既望上元楊翮序
　　鄊友朱君伯賢少頴㧞不羣尚志氣好學讀書徴師問道能自樹以承其家業居臨海金鼇山之陽山多白雲常連接海氣晨夕出沒君覧其蓬茀悠揚欎暢巻舒若竒峰流水變態萬狀端俔莫測又蜿蜒若龍蛇鸞鵠縹緲神化俛仰噓吸怡悅性情以成其文章也既而上㑹稽過金陵浮洞庭彭蠡弔古今名山大川靈文勝跡而白雲之聚散又常在目睫別余去㡬㡬十載遭時多故遂遯棲於越古姚虞之區至正十九年予以師旅事過其地訪得之既相見出示所著白雲稿累十數巻且曰吾於金鼇白雲不能一日忘也雖逺遊四方而親舎之望寧或嫌於狄公乎故當操觚命牘時白雲之幽思遐情固已勃於胷臆發於頴端矣因之以名編可與余聞其語斐然興懌然喻盡日讀之識其氣體渾厚有西京裁製而辭章嚴宻典雅不務險怪艱深以求古不為綺靡繢麗以徇時若此者宜其不利於有司而可馳騁於賈董班揚之疆場以垂美於後觀也危太史序得其㫖矣予不能釋然忘情故又為之引説焉是嵗庚子冬十有一月望日同郡劉仁本序
　　劉勰論文有雲論説辭序則易統其首詔䇿章奏則書發其源賦頌歌讚則詩立其本銘誄箴祝則禮縂其端紀傳文檄則春秋為其根嗚呼為此説者固知文本乎經而濓猶謂其有未盡焉何也易之彖象文言有韻者即詩之屬周頌敷陳而不協音者非近於書歟書之禹貢顧命即序紀之宗禮之檀弓樂記非論説之極精者歟況春秋謹嚴諸經之體又無所不兼之歟錯綜而推則五經各備文之衆法非可以一事而指名也蓋蒼然在上者天也天不能言而聖人代之經乃聖人所定實猶天然日月星辰之昭布山川草木之森列莫不繫焉覆焉皆一氣周流而融通之茍欲強索而分配非愚則惑矣夫經之所包廣大如斯世之學文者其可不遵之以為法乎吾友朱先生伯賢以純篤之資而留意於辭章先秦兩漢以至近代諸文無不周覧用功之久灼見其是非之真復取近正無疵者聚而為書蠅頭細字動至數十大冊時出而諷詠之已而嘆曰學文不本諸經其猶玩培塿之卑而忽嵩華之髙乎乃復致力於經功益倍於前時越數嵗胷中浩然若有所得操觚書之凡隂陽盈虛之運民物倫品之理萬彚屈伸之變皆隨事而著源源乎罔知其所窮且其為體多而不冗簡而有度神氣流動而精魄蒼勁誠可謂粲然藻火之章矣濓之有志為文不下於伯賢古今諸文章大家亦多究心乃游黃文獻公門公誨之曰學文以六經為根本遷固二史為波瀾二史姑遲遲盍先從事於經乎濓遂取而溫繹之不知有寒暑晝夜今已四十春秋矣用心之苦雖與伯賢同而伯賢之所造詣濓固不能窺見其髣髴也然而太上立徳其次即立言立言甚非易也自孟子以來致力於是者非不多求其可與經並傳者舂陵周元公一人而已元公之言曰文所以載道也輪轅餙而人弗庸徒餙也況虛車乎是則文者非道不立非道不充非道不行由其心與道一道與天一故出言無非經也元公豈嘗拘拘學為文哉濓與伯賢又當共朂之可也伯賢以白雲稿若干巻請予序濓故具論之使知伯賢之文蓋以經為本而蹈襲近代以為美者其尚有所發也哉伯賢名右天台人著書甚多所謂書傳發揮春秋傳類編三史鈎𤣥秦漢文衡深衣考邾子世家元史補遺皆不在集中金華宋濓序



