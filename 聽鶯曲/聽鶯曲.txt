
東方欲曙花冥冥，啼鶯相喚亦可聽。
乍去乍來時近遠，纔聞南陌又東城。
忽似上林翻下苑，綿綿蠻蠻如有情。
欲囀不囀意自嬌，羌兒弄笛曲未調。
前聲後聲不相及，秦女學箏指猶澀。
須臾風暖朝日暾，流音變作百鳥喧。
誰家懶婦驚殘夢，何處愁人憶故園？
伯勞飛過聲跼促，戴勝下時桑田綠。
不及流鶯日日啼花間，能使萬家春意閑。
有時斷續聽不了，飛去花枝猶裊裊。
還棲碧樹鎖千門，春漏方殘一聲曉。

