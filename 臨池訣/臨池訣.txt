第一用紙筆，第二用認勢，第三裹束，第四真如立行如行，第五草如走，第六上稀，第七中勻，第八下密。用筆之法，拓大指，擫中指，斂第二指，拒名指，令掌心虛如握卵，此大要也。凡用筆，以大指節外置筆，令轉動自在，勿令大緊，名指拒中指，小指拒名指，此細要也。皆不過雙苞，自然虛掌實指。永字論云：以大指拓頭指鉤中指拒。此言單苞者然，必順氣脈均勻，拳心須虛，虛則轉側圓順。腕須挺起，粘紙則輕重失準。把筆淺深，在去紙遠近，遠則浮泛虛薄，近則搵鋒體重。用水墨之法，水散而墨在，跡浮而棱斂，有若自然。紙剛則和軟筆，策掠按拂，制在一鋒；紙柔則用硬筆，袞努鉤磔，順成五指。純剛如以錐畫石，純柔如以泥洗沙。既不圓暢，神格亡矣。書石及壁，同紙剛例，蓋相得也。
