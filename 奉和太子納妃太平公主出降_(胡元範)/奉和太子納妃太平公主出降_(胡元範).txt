
帝子威儀絕，儲妃禮度優。
疊鼓陪仙觀，凝笳翼畫輈。
鬱鬱神香滿，奕奕彩雲浮。
排空列錦罽，騰歡溢皇州。
金閨未息火，玉樹鍾天愛。
月路飾還裝，星津動歸佩。
紫極流宸渥，清規佇慈誨。
恩波洽九流，光輝軼千載。
列席詔親賢，式宴坐神仙。
聖文飛聖筆，天樂奏鈞天。
曲池涵瑞景，文宇孕祥煙。
小臣同百獸，率舞悅堯年。

