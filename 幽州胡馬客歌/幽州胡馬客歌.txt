
幽州胡馬客，綠眼虎皮冠。
笑拂兩隻箭，萬人不可干。
彎弓若轉月，白雁落雲端。
雙雙掉鞭行，遊獵向樓蘭。
出門不顧後，報國死何難。
天驕五單于，狼戾好兇殘。
牛馬散北海，割鮮若虎餐。
雖居燕支山，不道朔雪寒。
婦女馬上笑，顏如赬玉盤。
飜飛射鳥獸，花月醉雕鞍。
旄頭四光芒，爭戰若蜂攢。
白刃灑赤血，流沙爲之丹。
名將古誰是，疲兵良可歎。
何時天狼滅，父子得閑安。

