
黃帝九鼎神丹經訣卷之十二
臣按：狐剛子云：夫合丹藥，以鉛為本。鉛若不真，藥無成者。故云：鉛者，陰陽之筋髓，七寶之良媒，解則萬事可成，迷則千途競塞。故曰：鉛絕河車空，所作必無功。功斷河車絕，萬計無所出。又云：莫破我車，廢我還家。莫壞我鉛，我命得全。車者即河車也。八河車法，未有不因鉛而成者。丹之覆薦之藥，即所謂河車者。故云，不得八種河車，丹無依伏是也。又按太陰者鉛，太陽者丹也。二物成藥，服之神仙。丹鉛之精，能出流珠白雪。又加二水，凡百蒸之，取以一斤，分為九分，轉變不已，即化神丹。其功既探，其力亦大。九上九下，覆薦水銀，化汞為丹，三作九轉。故聖人秘之，非凡俗道士所知見也。所以鉛精一名鉛，一名太陰，一名金公，一名河車，一名河上姥女，一名立制石。下愚之人合藥，乃用山中立制石。又真人以玄黃華，變化成立制石。膽本出鉛中，下愚調藥及用羌里石膽，非也。所以丹鉛祕目三十六名，今列如後。故方云：汞之與鉛，終不獨行，行必為偶，二物相得，成玆妙藥焉。
一名玄黃花，二名黃輕，三名龍鱗，四名伏丹，五名河車，六名丹液，七名驛丹，八名制丹，九名鍊丹，十名黃芽，十一石膽，十二陰陽父母，十三飛輕，十四黃精，十五黃龍符，十六河上妮女，十七制石，十八名汞，十九黃花，二十成已丹，二十一紫粉，一一十二紅粉，二十三流珠液，二十四紫明，二十五玄丹，二十六黃龍，二十七金火符，二十八陰陽之精髓，二十九天地母，三十液神符，三十一金花，三十二飛丹，三十三黃華，三十四太陰，三十五金公，三十六河上遊女。
臣按：成此三十六名妙藥，皆是鉛精之力。故黃帝九鼎神丹第一之法，名曰丹華。復有一名，號曰流珠九轉，即是以鉛合汞成之。凡俗不知，乃以市錫為鉛也。可謂日暮途遠，卻行求進，不亦難矣。今作之法，皆須精專，轉至九方用之也。
鉛十斤，鐵杯中銷鑠，令作青沙，鐵盆中，鐵鎚研騰，取黃汁新瓦上暴，取粉黃和玄精汁，為團如雞子，陰乾，繚鑪中銷取鉛精，鐵杯中猛火還銷鑠，一伏時即鉛丹，如此九轉為丹，名曰九轉鉛。其轉數用藥次第，在黃老九飛丹節度中。
玄珠三斤，九丹鉛精十二兩，黃白左味中煮之七日夜，凝白徹掙，然後乾，伏去毒，合諸藥，即成河車。八河之車，丹鉛從一至九，任取其用，藉覆諸丹，無有不成者。隨意入銅鐵，變化自在。七十二丹神器，皆用此作，各隨藥轉，深淺任量。此法雖於玄珠卷中已有，然用鉛之道雖重發揚，覽按玆文，即知河車所用之鉛，必須以黃白左味煮凝，乾伏並備，方可入用。
又云：丹鉛從一至九，任取。俗人不知，乃以任字作去聲讀之，當以平聲為義是也。任，堪也。其鉛非至九轉，不堪取也。故云：丹鉛從一至九，任取矣。以九轉丹鉛作河車，及用覆藉諸丹，無有不成，所云七十二丹神器，皆用此造。即是以鉛黃花，和胡粉為泥，泥六一泥上者○非九轉丹鉛，不堪作玄黃也。
又云：隨意入銅鐵，變化自在者，試藥點黃白之道，亦非此九轉丹鉛成者，皆不任用也。
臣按：丹鉛之道，雖法皆九轉。按其用處，三種不同。若欲長生久視，羽化昇天，當作雄鉛。若欲辟召鬼神，化液作水，當用雌鉛。若欲變化黃白，迴換五金，當用神飛鉛。俗人謂一乃混而無二，用之錯亂，所作不成，遂怨咎聖人方書無效。若審而用之，萬不失一。此法俗無有解者，自非見五粉圖，乃能略知少配。故真人寶秘而不傳。此之一藥，道術之本，慎勿輕傳，萬金不泄。假使黃金百石，明珠萬筐，亦不傳也。若得此法，七寶視之如土，何用百石萬筐乎。唯寶骯長生，愛慕仙道，敵血分環，重立信誓，乃可略而出之。此言並是汞方之所具載。然以三鉛三汞，一而已矣。故方云：功用別能，與汞無異。汞之與鉛，終不獨行，行必為偶，審而用之，萬不失一。俗人多以錫為鉛，去道遠矣。又雲雄雌神飛三種，各須三轉，用方有效。轉之法用，不異於前，鉛至九轉，體為神藥。用入餘藥，無不效矣。故言此法惟見粉圖者，知少意深。自餘仙聖，皆祕此方。故今所作，多敗少成矣。
取真丹百斤，青白陽起石十斤，又檮陽起石細篩之，以玄精汁搜之作團，暴之令燥。納鐵鍋中，以鑪鼓之，待為汁消盡，瀉於煖灰中，待玲打擇，取之為丹覆，最佳。言丹覆者，謂入神丹玄黃之藥也。
取真丹百斤，真粉十五斤，昊青礬一斤，石灰一斤，各別檮。其礬石細篩。四物合和，以玄精汁丸之，陰乾出之，法與前不異也。
取真丹百斤，昊黃礬五斤，赤石鹽一斤，鬱金根二斤，黃硇砂五兩。此五味異檮下篩，以酒合丹搜之。勿令相著。暴之令燥，更檮篩之。然後取玄精汁，沒之為團，陰乾之，出法一如前訣者。方雲聖無知者，赤石鹽也。方雲玄精汁者，牛糞汁也。方雲黃山脂者，昊礬也。方雲黃金賊者，石流黃也。凡以藥和丹一法，先黃礬，次赤靈，次鬱金根，次石硫黃，次黃丹。訖，方以好酒潤和之，勿使相著。率黃丹五十斤，可用清酒五大升，於高架葦箔，上鋪厚紙，糊魚鱗，相壓兩重，暴可一日許，然用牛糞汁沒之為團，於架箔上陰乾十日。
又法：先秤丹知斤兩，又別秤藥知斤兩，即以藥對丹，多少相配，以贏羅篩，布一重丹，一重藥，重重相次並盡，然後以酒搜之。
以所用味之藥，各異檮下篩，以酒如上法合沒，勿令相著，攤暴令乾，更檮下篩，以牛糞汁和搜為團。其牛糞以臘月收貯，以燸水浸獨，取之團如雞子黃，若更大者難乾。二七日陰乾之，納鐵鍋中，其鍋底厚六分半，以下五分，以上四分，長七寸，明問三寸半，排鑪出看盡消為汁，方瀉著煖灰中。其灰唯細篩白者，布於淨平上，厚三四分，四畔以乾泥捲繞灰，不使鉛汁流溢四散，以手摸鉛，待玲打擇取之，所用之酒，率百斤，可用一斗酒。若玄精汁，二斗即可，團得百斤丹。
取上件鉛，於鐵杯中炒之，其杯底長三尺，厚一寸，深一尺，兩頭得稍綽。所以上長三尺五寸，闊一尺二寸，如槽之形也。摩裹令滑極淨，勿使嘶瑩。以長鈍劍鐵篦攪之，炒令並作沙盡，從旦至午，看成細末，續續掠出，置冷器中，其器是厚鐵盆擭也。著清水，以長鐵篦攪之，使兩三人更互攪，勿令住手，使成汁也。然於鐵杯中炒鉛，亦得換人，不得住手。若有問斷，其沙（復鎔。鐵杯之下然以柴火，火玲不得沙成，大熱恐鎔不止。臨事看火，勿令緩急也。接取坩徒黃汁，置瓷子中，著水鑽腹作孔，候徒澄清，傾孔去水，以滑鐵篦勻率出澄徒，置新瓦上。預於瓦上鋪兩重紙，以瓦凡平布烈日之中，暴之一日，丹在瓦上硬裂乾定，收取檮篩，納鐵杯中。還以鐵篦攪炒令赤，三日夜，不得猛火，丹赤即成，不拘日數也。
凡以酒搜藥，及以玄精汁拌丹，皆於直口深銅盆中，盆須滑淨，不得輒用瓦器，及綽口者。恐藥飛散，消耗酒汁，致失准則，餘法如前。其用藥隨丹增損，以為多少衰降臧之也。凡絞縯牛糞取汁，必須稠如粥狀。故俗間鍊鉛令色白法，以好酒任多少，納白硇砂於酒中，緩使硇砂鎔盡，以此硇砂酒拌糞汁，如稀粥狀，以廳路重布，絞取糞汁，即此汁拌其藥丹，和令浥浥，團如雞子，不團亦得。日暴令乾，入鍋鎔之，須臾鉛出，瀉牛膽中。如是鍊之五遍，可白。若以白蜜沒丹，如強泥，准前暴之，亦得前力。若丹硬不出，當去硇砂。此雖色白，乃非正法。若九轉丹鉛之精，不悅人目，其色青黑，其質亦柔，神化之力，不知所以然而然者也。
取胡粉五百斤，以石鹽二十斤，置於一石水中，取牛糞汁一石和之，丸如雞子，陰乾。然後置鑪中，鼓之須臾，鉛出，此名粉鉛，號地之精也。取黃丹五斤，以牛糞汁和之，丸如雞子，陰乾之置鑪鍋中，鼓之須臾，鉛出，此名丹鉛，號天之精也。
取前天地之精，合炒為水色青沙。然後以石盥三十斤明諍者，和湯八斗，日鹹水。鹹水盆中，研之為土色黃沙，鑄為末，置鐺器中，燒之三日三夜，變為火色赤沙，與好丹色同，罷矣。
取前丹，以首男乳一斗。若首男乳難得，取黃牛乳亦得。取牛糞汁一石，取石鹽明諍者三十斤，為湯八斗，相和沒之，丸如雞子，陰乾，鼓之如法，餘如前為之。
取前三轉天地之精成丹者，以硃砂好色光明洞徹者二十斤，以酒煮之三七日，臼中檮之，和藥，復以地強汁即牛糞汁也和之，丸如雞子，陰乾之置鑪中，鼓之作法用，皆與九轉同法，但用藥有異。
取雄黃色如雞冠者五斤，以真牛酥煮之七日，然後暴之，與藥相和。然後以酒一石，牛糞汁一石，合丸如雞子，陰乾，鼓之法如前，餘亦如前。
取雌黃二十斤，吳黃礬石五斤，合之牛乳麻子汁，煮之三日夜，陰乾，檮篩，上和藥，以牛糞汁丸之如雞子，陰乾，鼓之如前法。
取石曾青五斤，香附、白附各百枚，新實者良，餘法同上。
取戎鹽三斤，朴硝、芒硝各三斤，檮篩同藥，以牛糞汁和之，丸如雞子，陰乾，鼓之如前也。
取前八轉丹，依法置其人生命上，及王相上，依丹經立壇醮祭，潔清齋戒，置靈寶五符於五方，十二神印符於辰上，八靈符置八方，掩天門，閉地戶，歷華蓋，入陰中，取白玉五斤為粉，金一斤為屑，藥以青羊心肝各一具，和泥泥鑪，以牛糞和之如雞子，置生命上，陰乾，取天心日天心時，置九宮合藥者，在中宮侍鑪。先問曰：奇合尋出宮為妙。三日夜，丹成，丸以白蜜，日服二丸，如黍米粒，可為真人矣。祕之勿傳。
臣按：此方用藥，雖具至於九轉，即加隱祕。鉛至九轉，體為神藥。及乃更料白玉五斤為粉，黃金一斤為屑，以二物奇寶，和而泥鑪，青羊心肝復極難得，首男乳汁動料十升，虛張色數，明不可得，令取其可得之藥，成其九轉之功，以此丹鉛，充九鼎之用，其道逾妙，其力逾大，所以具說功能，亦不須煩雜而錄之耳。
