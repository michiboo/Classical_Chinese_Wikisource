
黃帝九鼎神丹經訣卷之十九
臣按：銅鐵鍮石，皆有大毒。毒若不盡，假令丹變化成物，必不堪服食也。故上聖殺丹毒法，今列如後。
殺丹陽銅毒法
依上卷，用鹽膠百遍，炮銅令諍。訖鑪此銅精為屑，用硝石水一斗，煮令盡。又用青礬石水一斗，煮令盡。又用戎盥水一斗，煮令盡。又用真穌一斗，胡椒末，更煮之令盡。又用赤黍米一石，布裹屑，和胡椒末調均，甘蔗水汁合，蒸之三日夜出取，其毒皆盡。如此用藥，得殺十斤丹陽銅，然以銅入粉，及變化用。
殺鍮石毒法
取真波斯馬舌色上鍮，依此上卷，以鹽膠百鍊石令諍。訖鑪之為屑，其用煮蒸方法，一與丹陽銅殺法無異也。
殺鐵鏵精毒法
亦依上卷，鹽膠諍訖，必加百遍，惡氣方盡。鑪此鐵精十斤，都並為屑，用左味煮之三日夜。又用雌黃水三斗，煮之令盡。復用戎盥，必作戎盥水也，水煮之一日夜。又用磁石水，鐵鏵一斤，著淨鐺中，布令平均，上加末盥。堅抑之，鐺下猛火一日，冷卻鹽取華精。又用磁石水，煮一日夜，其毒皆盡矣。以此無毒鐵精，方可入粉，及變化等用。三十六水經中有鹽水法、戎鹽水法，故知鐵用鹽水，銅用戎鹽水也。
硝石水法
取硝石檮篩，鹽水漬之令浥浥，納竹筒中，密固口，埋地中，入土四寸，五日成水。疑是入土四尺四寸，臨事兩試之。
青礬石水法
取昊礬中擇取青色者，一斤，先以淳醉搜令浥浥，乃盛之。用硝石二兩，漆固，埋之地中三尺，十五日成水也。
石硫黃水法
取石硫黃一斤，八月桑上露一升，硝石二兩，納筒中，漆固，納華池中，三十日成水。其取露法，以清旦，令細心童子洗手，以諍綿浥紋取之。
淳鹹水法
此是鹽水也。調理好盥，下篩，以水搜之，令浥浥。薄削其表竹筒，如縑重密其口，埋地中，入土四尺四寸，以其上四日成水。
右件四水，是鍊丹陽銅及蝓用。
雌黃水法
雌黃一斤，納竹筒中，加硝石四兩，漆固口，納華池中，三十日成水。一方加礬石、硝石各二兩，以塘瓶盛，埋地中，二十日成水。其味甘，色黃。鹽水即上淳盥鹹水法是也，但異名而法同。
磁石水法
取磁石一斤，雄黃一兩，石膽一兩，合檮，納竹筒中，漆固口，納華池中，三十日取磁石水用。凡言漆固，皆加灰布陰乾。
右件三水，是鍊鐵華精，去毒法用。
凡欲以神丹變化，試作黃白者，一切水土以上，皆須精鍊，況銅鐵物乎。又作金銀，經中言須赤白銅。銅者皆消鍊以成之，非是山中自然有也。欲以神丹，變化銅鍮，為黃白者。以伏火者去毒，雄黃變銅色已，然後試丹。若以神丹變化，銅鍮為白。先以上卷無毒白蠟，食銅令白，然後試丹，事無獨成，即是神藥矣。
合和防辟法
凡欲合丹，於山中安堵訖，乃召山神，請問可否，方得安穩施行，萬無不成。其法如左。
（符文）
齋十日，丹書黃素一尺，於山草間石中嶽君主，欲作神丹，先召問其節度，以符字。
（符文）
老子合神丹之日，以朱書白素八寸，盛以絳囊，擊心前。欲服丹者，當逆七日服之，即便通靈，役使鬼神。此名太一八寸素符。
（符文）
此符合丹人服之，令心開，勿污辱之。
《太清神丹寶經》咒云：
凝鍊八石，五耀七明。玄宮寶鎮，檢御火靈。九轉成華，長昇太清。
祝畢，以青錦囊盛符，擊於頭上。此符檢制石精，令不飛亡，使煙霜滿，神華結凝。
（符文）
卻害符，以丹書白紙上，廣三寸，長四寸，以投竈中，即伏精，思常見神光加精，諸神來至，仙人玉女來見也。即神丹成，天地間鬼邪不能害也。
法曰：夫欲為神丹五石變化，出五金之法，皆當謁天上皇道君，受五神符。則五石五金隨意而化，爭出其精。
（符文）
青帝符法，甲乙日，白茅為藉，長三尺，青繒長一丈二尺，布藉上，酒二杯，脯二胸，以繒為地，墨書符，廣二寸，長七寸，置藉上。祝曰：
吉日良時，小兆臣某再拜。謹受上皇道君青帝神符。因再拜，燒符服之。此應一箇符圖，寫校參差，須審詳之。
（符文）
赤帝符法，以丙丁日，白茅為藉，長三尺，絳繒長一丈三尺，布藉上，酒二杯，脯二胊，以丹書符，廣二寸，長七寸，投符藉上。祝曰：
吉日良時，小兆臣某再拜。受上皇道君白帝神符。因再拜，燒符服之也。
（符文）
黃帝符法，以戊己日，白茅為藉，長三尺，黃繒長丈二尺，布席上，酒二杯，脯二胊，朱為地，以紫書符，廣三寸，長七寸，投席上。祝曰：
吉日良時，小兆臣某再拜。受上皇道君黃帝神符。因再拜，燒服之。右已上大寥落不相附近，計是一符，復用審之。
（符文）
白帝符法，以庚辛日一，白茅為藉，長三尺，白素長一丈三尺，布藉上，酒二杯，脯二朐，緑為地，以丹書符，廣二寸，長七寸，投藉上。祝曰：
吉日良時，小兆臣某再拜。受上皇道君白帝神符。因再拜，燒符服之也。
（符文）
黑帝符法，以壬癸日，白茅為藉長三尺，皂繒長一丈二尺，布藉上，酒二杯，脯二朐，黑為地，以丹書符，廣二寸，長七寸，投藉上。祝曰：
吉日良時，小兆臣某再拜。受上皇道君黑帝神符。因再拜，燒符服之。
右按前五帝神符，復四符，及仙公葛玄所受。併書兩通，一通燒服之，一通頭上帶之。彌為變化家用於欲合丹前，十日作之。
