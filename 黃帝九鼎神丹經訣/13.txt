
黃帝九鼎神丹經訣卷之十三
明丹砂功力能人長生之道用
臣按：草木之藥，可以攻療疾病，不可以致長生也。金石之藥，可以必獲延年，而亦兼能除百邪也。夫草藥之為物也，虛脆危軟，不堪而久，煮之即爛，埋之則腐，燒之則灰，停之則朽，
不能自堅，豈能堅人乎。不能自生，豈能生人乎。若丹砂之為物也，是稱奇石，最為上藥。細理紅潤，其質貞固堅祕，積轉逾久，變化逾妙。能飛為粉，能精為雪，能為真汞，能為還丹，能拒火，能化水，消之可以不耗，埋之可以不壞，靈異奇秘，我難以稱然，而得要則全生，失法則傷壽。人見《本草》丹砂無毒，謂不傷人。不知水銀出於丹砂，而有大毒。故《本草》云：水銀是丹砂之魂，因丹而出。末既有毒，本豈無毒。淺識狹觀，不思遠大，性命之功，蹉跌不追。所以古人深懼，除惡務本，必先煮鍊，方入大丹。殊途同歸，皆令伏火。不拘日數，莫限人功，事資於養，不宜急速。人見丹砂是石，乃言諸石燒之為灰，其丹砂何得獨爾不化。殊不知丹砂色赤，而能生水銀之白物，變化之理，頗亦為證，土得水而成。泥涎之山下有金，其上多有丹砂，變轉不已，還復成金。歸本之質，無可怪也。故昔漢朝有李少君者，乃數百歲人也。不聞有他能，唯以丹砂合諸丹藥為金，以金為器，以器盛食，以食資身，漸漬腸胃，霑洽營衛，藉其堅貞以注壽，事漢武帝盡情實。乃以祠鼇左道之事奏進，不以丹金正訣之義聞徵，卒以化去。武帝思之。故知唯有黃帝九鼎之道，太一丹金之妙，令人不老不死，可大善乎。若去毒不盡，帶毒成金，雖有所成，亦無用。壁曰以飢餐毒脯，渴飲鴆漿，為患必深，欲益反損。今再具調鍊性味等法，列之如後。
丹砂性味主療
臣按：《本草》丹砂味甘微寒，無毒，主療身體五藏百病，養精神，安魂魄，益氣明目，通血脈，止煩懣消渴，益精，悅澤人面，煞精邪惡鬼，除中惡腸痛，毒氣疥瘦諸瘡，久服通神明，不老輕身神仙。能化為汞，調作末，名真珠，光色如雲母，可拆者良。生符陵山谷，採元時。惡磁石，畏鹹水。按此化為汞，及名真珠，即是金沙也。符陵是涪陵，接巴郡南，今元復採者。
丹砂出處
臣按：《本草》云：符陵也。但以巴郡之南都，謂之巴沙。今元復採。及出武陵、西川諸蠻戎。昔通巴地，故謂之巴沙。仙經亦用越沙，即出廣州臨鄧者。此二處並好，唯須光明映徹為佳。又如雲母片者，謂雲母沙。如紫石，其大形，謂馬齒砂也。並好，俱任用入藥。然非堪鍊之上物也。如大豆及作大塊圓滑者，謂豆沙也。細末碎者，末沙也。此之二種龐，不入藥。可磨作朱也。採沙皆鑿坎入數丈許，雖同出一郡縣中，亦有好惡。揀餌之法備載，長生之寶，非《本草》之所詳究也。然丹砂雖出巴楚二地，今之有出處，最不及辰州麻陽縣者為上，打破亦明色焰焰然，有精似火星，向日看之，如動搖光明沙。若其體細，重破之白光昱昱然。又片版龐大如馬牙，或如小捲，晃晃昱昱，光明暉徹，其質堅秘，白光曜目者，號日丹砂。紅明者上，紫者次，赤濁者下。天生已伏火者，徒聞其語，不見其物，縱使得之，亦須煮伏。興州有緊實堅重，其色亦赤，狀類丹砂，破之似鐵，燒之還赤，停之有黑，火之無姻，此之丹砂之正質也。
丹砂調鍊法
取丹砂上者末之，於鐵器中，以上上醋，微火煮之，數添勿令竭，三十六日已上，燒試無姻為成也。若不伏火，即以百日為限。以好春酒一斗，納瓷缸中，以帛袋盛丹砂十兩，納酒缸中，勿令到底，十日一易，滿百日，暴乾，入長生用之。
又法：取光明好色硃砂洞徹者，以酒煮三七日已上，以火燒試之，伏火。
又法：碎丹砂如大豆，和酒納竹筒中，又納釜湯中，煮之，火試伏火欲休半日，添水煮之。
又法：取丹砂上者，於鐵器中，微火煎之其砂末，令漸漸益醋，以物耗攪，勿令著底。每朱一斤，料醋一斗，候醋消盡出朱，暴乾，納甘堝中，鑪火燒之，不飛即成。若飛，更煮三日，一試，以成為限。
又方：取丹砂上者，打破如豆，以好大醋，於銅器中，微火煎之，漸漸益醋，以物攪之，勿令著底，熬醋醋盡，日暴令乾，燒之不飛即成。
又方：取丹砂光明映徹者，細末，納新瓦瓶中，塞其口，釜湯中煮之百日，無毒。如此鍊者，入長生。瓶中著酒，亦得。以酒拌之，使潤入瓶釜中，著酒義不合水。
又法：取好明徹硃砂，細末，用好醋煮之百日，燒之不然姻，名日伏火。
此入變化用，不雲入長生。
臣訣者按：鍊丹砂雖有多方，然不出於伏火為候。古人深慮火性緩急，故以重湯煮之。又慮人心躁迫，故以百日限之。入長生藥，必須美酒煮之。若變化用，必須大醋煮之。鐵器中煮酒數攪，若納瓶中，須密塞之，熬醋用盡，出而暴之，凝之，未伏火試之。新瓶法，長生用之。銅鐵之器，變化頃之。如此消息，萬無一失。
服丹砂別法
丹砂二斤，檮為末，重絹篩之，盛著銅盆中，以淳苦酒沃之，令如泥狀。置高燥處使乾。復沃之如前法。一斤丹砂盡三斗苦酒，如此暴三十日，當如紫色，藥乃成，把之不污人手，引之如飴，乃可矣。丸如麻子，以井華水日服三丸，常以平旦吞之，服之一日，腹中三蟲下。服之六日，身中一切諸病盡皆除愈。服之六十日，則有所見，能令白髮更黑，齒落更生。凡服此藥，當先齋戒三十日，沐浴以五種香湯，乃可服之。
服丹砂法
丹砂一斤，檮為末，下篩，以淳漆二升，好苦酒三升，三物和合相得，微火上煎之，令可丸服，如麻子，日三服之。十日百病盡皆除愈，三屍下。亦云：百日服膚強，服之三年延年。
臣按：丹砂一味，單服日久，尚獲如上之利。瓦去毒伏火，以合大丹，其置福為益大矣。今按前件丹砂一味，及和漆二法，並同淳醋，不言用酒，以此驗恐或疑不用酒。又瀘於瓦瓶中，不須用醋而漬者。今據別漆丹法，以真丹一斤，清酒一斗，白蜜一斤，淳漆一升，日暴酒蜜，數淹數暴，可丸即止。又方：以清酒和丹砂，納竹筒，蒸之日數，亦如暴漬丹法，白蜜丸之。又方：以桑根汁和丹砂，納瓶中，入釜湯中，煮之二日夜，以淳酒和，復納白蜜丸之。以上和合之法，先以酒和丹砂，令至調適，然後納漆火之極微，堪丸而止。又以上服法，丸如麻子，初服二丸，日再服，四十日三屍去，久服延年神仙，日中影不見也。是知凡鍊丹砂去毒上法，莫過美酒也。或以新瓦瓶盛，或竹筒盛之。亦須先以清酒和丹也。蒸之亦得，暴之亦得。但以蒸則百日火不斷絕，竹筒恐爛。暴則百日，看手乾濕難均，豈若置之於新瓦瓶中。酒氣淹清，瓶透潤，恆自浥浥，不勞開口，一煮便成也。
臣按：諸石之中，唯有丹砂、雄黃為上。調鍊之法，兼復不難，先並營之，以護身命，此亦度世要藥之基址也。雖未及大丹，其餘服餌，皆不能出此也。又丹砂之魂名水銀，以水銀消石等分合檮，相得納銅器中，蒸之經日夜出之，加炭上為水，如是當紫赤色，蜜丸吞如豆，百日其力，亦與丹砂相似也。
