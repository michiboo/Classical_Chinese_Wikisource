　　欽定四庫全書　　　　　子部十二
　　嘉祐雜誌　　　　　　　小説家𩔖一〈雜事之屬〉提要
　　〈臣〉等謹案嘉祐雜誌一卷宋江休復撰休復字隣㡬開封陳留人舉進士充集賢校理謫監蔡州稅後復官歴刑部郎中脩起居注卒於官事蹟具宋史文苑傳休復有文集二十卷今佚不傳惟此書存文獻通考及宋史藝文志皆作三卷而稗海唐宋叢書皆不分卷明胡應麟筆叢雲江隣㡬雜志宋人極推之今不傳略見説郛然説郛所載止十頁而稗海唐宋叢書與此抄本皆三倍於説郛應麟殆偶未見也歐陽脩作休復墓誌雲休復歿於嘉祐五年而是書屢紀己亥冬秋之事即休復未歿之前一年年月亦皆相應惟書中記其奉使事宋史本傳與墓誌皆不載又刻本皆題雲臨川江休復而史與墓誌皆雲陳留人頗為舛異葢休復奉使雄州未嘗出境不過館伴之常事故墓誌本傳皆不書而刻本標題又後人所妄加爾其書皆記雜事故宋志列之小説家姚寛西溪叢語摘其象膽隨四時一條誤以酉陽雜俎為山海經朱翌猗覺寮雜記摘其壓角一條誤以丞相為直閣以坐於榻為立於褥是誠偶誤然休復所與交遊率皆勝流耳濡目染具有端緒究非委巷俗談可比也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　嘉祐雜誌
　　宋　江休復　撰
　　康定中侍禁李貴為西邊塞主妻為昊賊所擄去家中一白犬頗馴擾祝之曰我聞犬之白乃前世為人也爾能送我歸乎犬俯仰如聽命即裹糧隨之有警則引伏草間渴即濡身而返凡六七日出賊境其夫無恙朝廷封崇信縣君
　　陸叅宰邑判訟田狀雲汝不聞虞芮之事乎耆司不受再執詣縣雲不曉㑹得再判雲十室之邑必有忠信李戡宰邑問民間十否莫有疾苦否莫有孝悌否之𩔖有一患大風者藥雲吾不能療爾
　　都下弄蠍尾有五毒者三毒者雲城西剝馬務蠍食馬血尤毒己亥嵗中屢有螫死者
　　毒虺斷首猶能飛以噬人
　　御史臺閣門移文用撩頭牒章郇公判審官院張觀為中丞常用此例移審官時章為翰林學士辨之張以故事而止
　　客有投縉雲山寺中宿者僧為具饌羞鱉甚美但訝其無裙耳入後屋見黃泥數十團大如缶問行者即向所食者在其中取⻱以黃泥裹之三日⻱服氣肥息特異章仲鎮雲章伯鎮勘㑹案嵗給禁中椽燭十三萬條內酒坊祖宗朝用糯米八百石真宗三千石今八萬石王介甫雲明州有一講僧夜中為物來請講欣然從命舁行數十里寘在豬圏中比曉方悟為所侮張樞言説楊大年臨卒戒家人曰吾頂赤趺坐汝輩勿哭驚吾既而果然家人驚號則復寤而寢遂卒𥼶教頂赤生天腹赤生人足赤沉滯
　　梅聖俞雲叔父為陜西漕知客卒浴殮畢他婢欲竊其衣其屍𤍠如火驚告家人遂傳於外或雲不祥此當有重喪俄而嬸氏卒
　　持國按樂見斷結續者笙竽之𩔖吹不成聲詰之雲自有私樂器國家議𮮐尺數年乃定造樂器費以萬計乃用樂工私器以享宗廟
　　又七廟共用羊一五方帝亦然溫成廟用羊豕各二疑郊本用特後去特以一羊豕代之符後以永熈不可虛配遂得升祔明德尚在故也後廟神德賀宋二宗尹潘奉慈劉李楊李升祔今獨章惠
　　永叔書法最弱筆濃磨墨以借其力
　　范希文戍邊行水邊甚樂之從者前雲此水不好裏面有蟲〈聲如陳秦聲〉謂之蟲乃是魚也答雲不妨我亦食此蟲也
　　原父五十謚法一篇神化無方曰尼耄期稱道曰聃巵言日出曰周潔白不汚曰皓
　　橘樹直竦枝葉不相妨蜀人謂之讓木
　　胡瑗字翼之卒凶訃至京錢公輔學士與太學生徒百餘人詣興國戒壇院舉哀又自陳以師喪給假二日近時無此事
　　王景芬職方邵氏壻常州人小兒四五嵗甚俊爽病將卒忽言翁㜑留取某某長大必能塟翁㜑景芬大駭始改塟其父母邵不疑雲
　　沈文通說故三司副使陳洎卒後婢子附語亦云坐不塟父母嘗得為貴神今謫作賤足脛皆生長毛雲祖擇之押字直作一口字人問之荅雲口無擇言司馬君實充史討白執政時政起居注皆竝不載元昊叛命契丹請地事欲就樞密府檢尋事跡以備載録龐相自至史院商量孫朴兼修國史之任雲國惡不可書㑹龐去相遂寢
　　江南一節使召相者命內子立羣婢中令辨之相者雲夫人頭上自有黃氣羣婢皆竊視之然後告雲某是柁上火兒雜立使辨何者是柁人云面上有水波文是亦用前術
　　吳沖卿説其先君為江州瑞昌令一卒力㗖巴豆如松子問其由始用飯一盌巴豆兩粒研和食稍加如藥丸盡則加巴豆減飯積以嵗月至於純食巴豆此亦習噉葛之𩔖〈曹操嘗㗖葛〉
　　掌老太卿判太僕供祫享太牢只供特牛無羊豕公問直禮官如此不知羊豕牛俱為太牢
　　太學生鄭叔䧺用善醫王尚書舉正知雜吳〈闕名〉薦為祕書省校書郎起居舍人范師道論列雲山林有道之士大臣薦之不報而方投稷例輒行於是汝州孔旼除直講揚州孫侔除試校書州學教授
　　大內都知張惟吉請諡禮官以惟吉前持溫成喪不當居皇儀爭之至力時宰不知典則阿䛕順㫖惟吉頓足泣下縁此得諡忠惠
　　陳執中死禮官以前事不正諌請諡榮靈寵祿光大曰榮勤不成名曰靈
　　大名府學進士劉建侯盜官書賣之捜索既切遂焚之又與妻同殺人取其金前殺士人事明白猶且稱寃府中謂之始皇以其焚書坑儒也程琳尚書知府日殺之其容貌堂堂言詞辨博莊生大儒之盜也
　　藥方一大兩即今之一兩隋合三兩為一兩
　　宋相雲中朝書人惟郭忠恕可對二徐郭有佩觿三卷楊望之當官凡私家上厯亦自買紙為江南轉運使先移文江寜府要府官月俸米麥何人擔磨麫曽支腳錢
　　司馬君實侍先君知鳳翔府竹園中得一物如蝙蝠巨如大鴟莫有識者有自南山來者雲此鼯䑕也一名飛生飛而生子每欲飛則縁樹至顛能下不能高也判尚書禮部則尚書之職判禮部貢院則侍郎之職也其名表則員外之任也王禹玉帶館職判禮部作三字猶不解百官謝衣表御史中丞署狀而舍人作表是兼尚書員外之職也
　　陳執中在樞府建排牆殞夏儧使人上歎樞府不得人於是王鬷張觀與執中皆罷
　　孫承㫖自稱韓持國作維國齊廊大卿呼邵興宗作亢宗
　　祫享昭穆各有幄次謂之神帳雲陳彭年所建
　　禮牲體貴賤以為俎實肩臂臑膊胳觳左右前後賔主有儀今不復用司馬公説曾在并州見蕃俗頗存此禮其最尊者得羊臆骨其次項瑣骨又説婦人不服寛袴與䄡製旋裠必前後開胯以便乗驢其風始於都下妓女而士夫家反慕之曾不知恥辱如此又涼衫以紬為之以代毳韓持國雲始於內臣班行漸及士人今兩府亦然獨不肯服予讀儀禮婦人衣上之制如明衣謂之景景明也所以禦塵垢而為光明也則涼衫亦所以䕶朝服雖出近俗不可謂之無稽
　　君實又説夾拜今陜府村野婦人皆如此男子一拜婦人兩拜城外則不然
　　子容判禮院謂君實八音克諧無相奪倫今樂懸但聞金聲餘樂掩而不聞宜罷連撃次第見其聲
　　歐陽永叔修唐書求罷三班院乞一閒慢差遣俄除太常禮院因巡㕔言朝廷將太常禮院作閒慢差遣耶子容説周廟制戸在東牖在西當中之分則扆也近代宗室南向祫室猶在西壁祫享猶設昭穆位於屍外南北相對
　　武功常景主簿説慶善宮有唐碣為民蔵窖葢民恐他人見之理認逺祖土田旁有慈德寺太宗所建㑹昌廢寺猶遭毀坼武宗可謂能行令矣至大中復建碑記尚存
　　肆赦宣德門登降用樂懸又排仗盡如外朝之儀六典禮部吉儀五十有五共有二十九日祭五龍壇予奉勑於五龍廟謝晴廟廊竝頽毀寓宿殿東道士之室亦無壇也
　　儀仗內五牛旗刻畫五色木牛豎旗於背載以轝牀四人舁之按六典衛尉三十二旗十八曰五牛旗皆是繡繪旗幅若五牛以牛載則其他麟鳳之𩔖亦當如此矣祫享行禮之際雪寒特甚上秉圭露腕助祭諸臣見上恭䖍裹手執笏者惕然皆揎廟主帝用白帊後用青帊覆行禮則發之方木為趺薦以重褥置主於其上廛俗呼野人為沙塊未詳其義士大夫亦頗道之永叔戲長文賢良之選既披沙而揀金吳頗憾之𨗇怒於原父雲某沙於心不沙於面君侯沙於面而不沙於心愈怒焉
　　又嘗戲馬遵舊日沙而不哨如今哨而不沙
　　永叔雲令狐揆著書數年乃成托宋公序投獻李夷庾夷庾問何人作序訊知其人使送銀二笏
　　龐相令制後舍人自署其名永叔雲誥身後惟吏部判官誥院者當押字爾
　　林瑀王洙同作直講林謂王何相見之闊也荅雲遭此霖雨今後轉更疎闊也王曰何故荅雲值這短晷葢詆其侏儒矣
　　太祖忌宰相馬不入寺宗王計相乗馬入至佛殿東素無定製也駕往寺觀燒香中丞不從由入臺翌日幸慈孝集禧宣召乃赴
　　供奉官羅承嗣住州西鄰人每夜聞撃物聲穴隙視之乃知寒凍齒相撃再贈之氊堅不受妻母來見其女方食其枕中豆贈之米麪亦不敢納遂挈其家居州南都下俗語謂之州南聚贍窮親四十口嘗辭水路差遣雲法乗官舟載私物不得過若干斤重恐罹此罪乞換陸路差遣
　　祕書丞沈士龍者嘗建言害民事數十條漕司不行遂棄官歸闗門不放過訴雲母老病拘滯於此母必不全亦闗吏之罪也士龍竟坐擅去官守追官勒停舉主闗吏一例見劾
　　李照譏王朴編鐘不圓後得周編鐘正與朴同議者始知照之妄
　　次道見鄭毅夫除省判語詞中間具官某又云云當誥詞前具銜云云中當雲以爾云云
　　程侍郎言某為御史接伴北使中丞張觀雲待之以禮荅之以簡戡佩服其言又説高敏之奉使接伴北使走馬墜地前行不顧翌日高馬蹶墜地北使亦不下馬張唐公將奉使王景彝雲某接伴時舊例使副每日早先立驛㕔北使方出相揖某則不然先請北使立階下然後前揖登堦唐公雲我出疆彼亦如此奈何遂如舊例
　　王景彝判三班院雲某摠記上凡使臣八千五百人差殿中丞蘇衷作簿簿成只有七千六人其餘捜括並未見
　　蘇儀甫出使至北庭傳宣求紫魚荅雲雖是某鄉中物偶不賫來又雲某篋中恐有試搜之得獲乃家人納禇中忘告之也
　　韓忠憲使北朝其介劉太后之姻庸而自專私與北使雲太后言兩朝歡好傳示子孫韓了不知忽置一筵遣臣來伴因問太后有此語何故不傳忠憲荅雲皇太后每遣使使人𬖄前受此語戒使人令慎重爾於是以手頂禮雲兩朝生靈之福也
　　陳相伴北使問隨行儀鑾司縁何得此名不能對或雲隋大業中鸞集於供帳庫屋
　　文思院使不知從何得此名或雲量名待文思索或説殿名聚工巧於其側因名曰文思院
　　李昉相致仕後陪位南郊病傷寒卒子宗諤內翰為玉清昭應宮副使自齋所得疾卒宗諤子昭述右丞祫享奏告景靈得疾卒三世皆死於祠祭之所
　　裴如晦雲景德澶淵之幸軍費二十餘萬郊賚用度時一郊費六百萬今千萬餘貫矣
　　宋次道集顔魯公文十五卷詩才十八首多是湖州宴㑹聮句詩公必在其間又有大言小言樂語滑語讒語醉語又和政公主碑肅宗女代宗母妹潼闗失守輟夫栁潭乗以濟孀妹首雲平陽興娘子之軍於司竹襄城行匹庶之禮於宋公常糺匡復之師於武后皆前代所未有也
　　魯公顔元孫墓誌省試九河銘高松賦考官劉竒曰銘賦音律既麗且新時務五條辭高理贍惜其貼經通六所以屈從常第𦵏東京鷂店今作曜字
　　予奉使迓賀正使於雄州介曰唐中和自作借職割俸錢與弟請至今四十年士大夫恐罕能如此
　　文州雲羌人旄牛酥絶美又雲河朔人食油湯鱠以薦酸漿粟飯
　　兾州城南張耳墓在送客亭後北使林迓者由翰林學士問知州王仲平仲平告之不知張耳何代人也大使耶律防謝曰契丹家翰林學士名目而已
　　峨嵋雪蛆大治內𤍠
　　己亥厯日十一月大盡契丹厯此月小十二月十四日夜纔昏月蝕北使言竊謂己望時修唐書問劉希雲見用楚衍厯差一日宣明厯十一月當小盡
　　䧺霸沿邊塘泊冬月載蒲葦悉用凌牀官員亦乗之李昭遘右丞謂樞密程侍郎近日與蒲家刺權門事謂之小火下程荅不惟小火下兼有大教頭
　　謝師直説北都李昭亮相為寵嬖三夫人作水陸道塲瀛州店張三郎處主位李之祖父在賔位焚香拜跪不勝其勞
　　北邊氷實羊腸文州羌取蛇韜首繞頭上治上𤍠北使雲青貂穴死牛腹掩取之紫貂升木射取之黃色乃其老者銀貂最貴契丹主服之又雲駞鹿重三百斤效其聲致之茸如茄者切食之又雲大寒之毒如中湯火着人皮膚成紫皰又雲韃靼界上獵圍中獲一野人披鹿皮走及奔鹿又雲女真國即挹婁之地高麗新羅今是一國其主王輝用契丹正朔
　　太子中舍柴餘慶説其從叔內殿承制肅蔡州日掠房緍五千其憂愁焦煎之貌常如負人百千萬債者常在病幾死纔開目問其子曰今日費㡬錢
　　胡武平內翰丁母憂前一嵗常州宅中海棠開白花余妹夫王伯先為金壇縣令尉胡賔説
　　己亥秋穎夀民小不稔羣盜刼禾潁上令捕得囚遣之縁是益熾漕司劾令且嚴其禁
　　橄欖木並花如樗將採其實剝其皮以薑汁塗之則盡落
　　余奉勑五龍廟謝晴司天監擇日供神位板太僕供羊司農供豬粟黃白鹽饌油肫脂韮菁蔥明油大府供幣帛溫香少府供蠟燭將作供神位水火光祿供禮料蓮子雞頭胡桃乾棗饌鹽筍俎乾魚玉鮍鹿脯薑椒橘豉魚兔鹿羊醢𩛿醋酒柴炭將作所供罍瀋水香餅爾梅聖俞轉都官員外郎原甫戲之曰詩人有何水部其後有張水部鄭都官復有梅都官鄭有鷓鴣詩時呼鄭鷓鴣梅有河豚詩可呼梅河豚耶
　　張唐公瓌修起居注同知太常禮儀事再疏乞毀溫成後廟皆不降出
　　齊廊公闢大卿曾為三司檢法時李士衡充使章得象洎黃宗旦為判官公暇省中棊飲談謔每值雪天畢命僚屬酒炙相樂李諮為使置酒設藥梅而已今都無此例
　　左馮龍興寺殿隋氏所搆至和二年重建栢椽大徑尺相僧守元八十三矣雲此本出於許原許原今郡北十餘里世稱同州坊亦云許坊今為民田而無村矣洛陽北有山泉即湯所禱桑林之地有廟即天乙之祠俗號為聖王近因旱中使請禱得雨乃奏請封為清淵侯失於檢詳地誌致此謬
　　丁晉公謂曹馬為聖人夏英公嘗美李林甫之為相梁書儒林傳伏曼容聴事施髙坐有賔客輒升高坐為講說今私家無畜此者
　　李宗諤諫議松相孫其父匿於李助家免難於李愚俱趙州三房蘓為郎中逢吉相孫其父藏李沆相家免禍上坡任長安倅眷一樂籍為內所制則自求死家人懼而從之後為陜漕竟留於家潔白而陋目曰雪獸頭
　　二月三日疏決罪人開封府罪人宿車院中夜車上有人伏其中執而毆之至死有司以為大辟論上雲決臀杖二十刺配牢城宰相以為大辟當為流耳再奏雲上又雲決臀杖二十諸公下殿方悟聖斷之精審葢此為情可矜則當上請因降為流今經疏決則流下降為杖矣
　　祕書監馬懐素編次圗書乃奏用左散騎常侍元行沖等二十六人同於祕閣詳録四部
　　韋述勒成國史蕭頴士以為譙周陳夀之流
　　錢君倚雲漢書律厯志鈞著一月之象又雲輔弼執玉以翼天子科塲舉人以為賦題著疑是者玉疑是之字監本之誤也
　　楊畋待制雲經筵讀後漢書宦官亂政事多為前侍讀削去如何進傳都無誅內官事如孔融符融傳但記孔老通家之舊談辭如雲等語樂道輩將舊藁刪去之復采闗治道者以備進讀
　　王隨作相病已甚好釋氏時有獻嘲者雲誰謂調元地翻成養病坊但見僧盈室寧憂火掩房在杭州常對一聾長老誦己所作偈僧既聵離席引首幾入其懐實無所聞翻歎賞之以為知音之妙施正呂說此
　　王逵知越州修城卒暴民至發墓甎錢公輔作倅視甎文有永和年號亦有孝子姓名者先塟無主枯骨尋亦見掘矣
　　京師神巫張氏燈焰燒指針療諸疾多效於用針者范景仁説其兄忽被神祟飲水併食甆碗召巫者視之既退欲邀厚貨偃蹇不應命巫之神輒附兄之婢子云使彼救人苦卻貪財利不來索香火如巫所禁祝之遂愈婢子亦不自知也
　　王介甫知鄞縣日奉行赦書節文訪義夫節婦得三人其間一人可采姓童為人主典庫謂之判子家中養疎屬數口奉寡姊承順不違甥不事家業屢負人債輙為償之而不以告姊方欲奏上而代到不果聞以詿誤之過為後宰所笞部中有兩道者常善遇之每有堤塘橋道之役令化募閭里修築不勞而成
　　故事狀元及第到任一年即召試充館職自蔡文忠始進文字得試
　　孫奭尚書侍經筵上或左右瞻矚或足敲踏牀則拱立不講以此奭每讀書則體貌端莊
　　宋賈二相布衣時同詣宋三命雲二公俱當作相更相陶鑄宋發卻不同賈雖差遲向後宋卻相趂爾宋狀元及第知制誥賈在經筵舍人院試出身宋入叅大政賈試舍人道命隔幕聞宋語二相道及前事自後宋罷為散坡自楊徙鄆賈既入叅一旦有內降劄子啟封則宋庠吳育可叅知政事賈手寫奏狀且喜前言之驗賈今為僕射侍中宋吏部尚書樞密使同平章事韓欽聖好陰陽見二公説
　　聖節道塲建起十三日樞府學士以下皆赴十四日中書㑹獨舍人與大卿監遙上下不過七八人
　　審刑奏案貼黃上更加撮白撮白上復有貼黃
　　國朝諸祠牲牢之數不等七室共一羊豕後廟溫成亦一羊豕蠟享百神亦然然行事有滑稽者誚其分張之徵謂之迎貓也
　　張瓌為禮官議錢惟演諡文墨錢氏諸子縗絰邀執政訴其事石中立指其幼者以告同列雲此一寸金也諸錢數張有二親在堂十年入舍之語
　　介甫雲輔嗣忘象謂馬者必顯之物欽聖雲咸感之義自脢而上至心則謂正吉悔亡
　　紂作炮烙之刑陳和叔雲韓詩作烙漢書作格
　　吳沖卿雲莊子姑射今人盡讀作懌音義惟有夜射二切原甫雲南陔白華六篇有聲無詩故云笙不雲歌也有其義亡其辭非亡失之亡乃無也
　　司馬君實說據禹貢河自大伾大陸又北為九河則是河循太行北流乃東入海兗州境包今之河朔處勢髙地又堅故少水患又漢兗州界在今河陽非禹貢舊境也
　　王禹玉上言請以正月為端月正音與上名相近也馮章靖雲昏字本從民避唐文皇諱乃從氏爾孫文公雲從高低之低後見説文始知已說未博
　　宋子京判國子監進禮記石經本並請邵不疑同上殿以備顧問無何上問古文如何邵不疑對古文大篆於六體義訓不通今人之淺學遂於一字之中偏傍上下雜用古文遂致乖亂又問林氏小説對雲亦有長義然亦有好怪處上一一問之對雲許慎説文歸字從堆從止從帚從堆為聲林氏雲從追於聲為近此長於許矣許氏哭從哭從獄省文林乃雲𧰼犬嘷此怪也
　　董仲舒雲以仁治人以義治我原甫雲仁字從人義字從我豈造文之意耶
　　李白詩君不見裴尚書古墳三尺蒿棘居問修唐書官呂縉叔雲是漼又雲冕宋次道雲是檢校官與李北海作對非齪齪人也
　　敬字左紀力反右普木反避廟諱改姓者為茍且之茍文章之文誤矣今雍相是也
　　邯鄲公周陵詩纔及春羔鼎祚移王介甫雲春羔鼎祚不成詩語
　　王左丞濟州詩汶陽歸客司馬君實雲其地則唐濟鄲州今易地矣又崇梵僧詩初謂是僧名乃寺名近東阿覆釜村
　　司馬君實謂禮奏假無言為是湯孫奏假為證予以鬷假無言為是據傳晏子和與同異引此詩鬷假無言為證矣
　　齊桓公以燕公送出境乃割地予燕然專割地之罪重於出境矣欲稱桓公之善反毀之也
　　張樞言太博雲四明海物江瑤柱第一青蝦次之介甫雲瑤字當作珧柱即如蛤蜊柱即韓文公所謂馬甲柱也二物無海腥氣鰒魚今之牡礪是王莽食鰒魚當乾者爾禇彥回傳自淮屬北海江南無鰒魚有餉三十枚者一枚直千金不以頭數之又讀如鮑非亂臭者也胡公謹雲登州成山出鰒魚俗雲決明可乾食
　　司馬君實雲論語博我以文博學於文此二文謂六藝之文
　　棫樸詩云遐不作人毛遠不為人鄭初作人於義未安左氏欒武子能用善人引此詩杜預雲作用也言文王能用善人合於能官人矣
　　司馬𨗇誤以子我為宰我又以燕簡公欲盡去諸大夫而立其寵人作寵姬
　　白馬寺後有李穀蘇禹珪李沆等十宰相墓
　　退傳相公光化軍人少時薄遊武當村舍主人將殺以祀安臥室中誦六天北帝呪巫者見星宿覆其上怖而卻走退傳孫壻呂誨太博雲
　　白水縣堯山民掘得誌石是員半千墓雲十八代祖凝自梁入魏本姓劉氏彭城人以其雅正似伍員遂賜姓員
　　濰守解賓王怨登州交代胡俛訐其伐官樹法官引盜旁人得捕或以濰之於登不得為傍又條有悞傷傍人謂在旁則判審刑錢象先待制雲旁求儒雅胡竟坐自盜特勒停賓王落職知建昌軍
　　吳春卿塟新鄭掘地深二丈五尺中更掘坑子纔足容棺既下棺於坑口上布栢團以之即下土築不用甎甓吳氏塟其先亦如此
　　錢君倚學士說江南王公大人墓莫不為村人所發取其磚以賣者是磚為累也曰近江南有識之家不用磚塟唯以石灰和篩土築實其堅如石此言甚中理
　　沈文通學士與髙繼方同事賀北主正旦於幽州亦效中國排仗法服宮駕
　　史記厯書雲秭鴂先滜龎相雲見夏英公文字中用滜作陂澤之滜余見宋子京謝厯表滜作號呌之號長安有寳貨行搜奇物者畢萃焉唐諸陵經五代發掘皆空大平興國中具衣冠掩塞長老猶見之
　　蘇倅言綿州二嵗斷大辟一人鳳翔半年斷二十餘人權文公不避公諱論於臯謨事
　　劉師顔視月占旱問之雲諺有之月如懸弓少雨多風月如仰瓦不求自下
　　同州民謂雨沾足為爛雨
　　蒲城縣胡珦神道碑韓文公撰胡証書在尉廐支槽近置夫子廟訪墳不獲矣
　　趙龍圗師民自耀過同說祋祤城城有祋祤廟疑祋祤亦是一兵械其秦禱兵之所乎
　　江州琵琶亭詩板甚多李卿孫惟留一篇夏英公詩流光過眼如車轂薄宦拘人似馬銜若遇琵琶應大笑何須收淚濕青衫
　　趙師民罷華原過左馮同登排雲樓指中條山北所謂襄山揚雄賦爪華蹈衰檢余靖初校漢書監本作襄馳介問之雲據郊祀志襄字誤矣
　　薛俅比部待闕蒲中出協律郎蕭悅畫竹兩軸乃樂天作詩者薛蓄畫頗多此兩畫尤佳也
　　昭應溫泉鄭文寶詩云只見開元無事乆不知貞觀用功深
　　安道侍郎雲趙韓王客長安購唐太宗骨塟昭陵下一豪姓蓄腦骨比求得甚艱
　　吳宣徽自延州以宿疾求蒲中乞免院職改大資政尚書左丞呼大資不呼左丞府寮識體者門狀上添政字韓稚圭善飲後以疾飲量殊減吳資政雲道書雲人多困於所長有㫖哉
　　溫仲舒判開封府一進士早出探牓其妻續有人報其父母船至水門亟僦驢往省之至東門為醉人毆撃僦驢者又懼證佐留滯濳遁去府中以醉人亦有指爪痕俱杖而遣之歸家號泣夫自外歸亦落第而泣兩不相知其由徐知妻被杖詣所司訴寃不𦗟於州橋夫妻投河溺死天漢橋俗呼為州橋真宗聞之怒知府已下悉罷去吳沖卿雲小刑責亦不可不慎也
　　京師四門外赤尉專決鬭競事城裏悉府尹主之每三大節他官皆有休暇唯府事愈多節日清明尤甚鬬競日至數百件
　　長安有寶貨行有購得名玉魚者亦名玉梁似今所佩魚袋有玉者銅者文丞相五千市一瑪瑙者府中莫知何用多雲墓中得之薛俅比部慶成軍觀太寧宮醮見禮服劒室貫縚者形正相似
　　梅摯陳洎劉湜假少常使北朝後俱作省簉北使宴閣門從之簉坐朶殿梅等以假職有升無降故事副綴兩制坐殿上逡巡不赴閣門副使張得一奏嫌坐位任不赴坐遂貶蘇盧袞上前端笏移南山不誣矣
　　張得一自閣門副求正副使引曹佾李璋列王貂作樞吳龐為副以曹李中宮外舍之親張未服雲公朝豈私親耶吳雲閣副侍中子若孫恩澤差別疏親又差降豈非用親耶意小絀又引非親例王雲此邊任張雲請邊任遂正使名除潞州以潞州非人使路改貝州宣㫖𠉀代至赴清河又請不𠉀代至貝五日王則據城判張伏法京師
　　夏守恩太尉作殿帥舊例諸營馬糞錢分納諸帥夏既納一分魚軒要一分時王相德用作都虞𠉀獨不受又章獻上仙內臣請坐甲王獨以謂不當爾興國寺東火樞貂張耆相宅近須兵防衛不與以此數事擢為樞宻副使
　　呂文靖説作正字日值旬休丁晉公宅㑹客忽來招遂趨往至則懷中出詞頭𬖄外草寇萊公雷州制既畢覽之不懌曰舍人都不解作文字邪呂遜謝再三乞化筆増損遂注兩聮雲當孽豎亂常之日乃先皇違豫之初縁此震驚遂至沉極
　　曹貂利用將赴漢東入內供奉官楊懐敏盡逐其左右旦將上馬坐驛廳無人至使數輩立屏後時引首來窺則揮手令去曹夙懐憂懼覩此疑將就刑楊又徐進雲侍中且宜歇息遂閉堂自經
　　天聖中後殿中欲放榜王沂公作相端笏立時有論奏近嵗陳寵作相案前搢笏讀姓名與百執無別
　　制勝闗舊山林深饒雪霜今墾闢為稼土氣𠉀與舊不同夏英公少年作詩語意驚人野花無主傍行人
　　李程畫像在開元寺因雨摧壊吳沖卿雲寺僧不好事可惜今雲此有榻本可令重畫如此李程在裏李程子廓從父過三亭渡為小石𨼆足痛以呼父程雲太華峰頭仙人手跡黃河灘裏爭知有𨼆人腳跟
　　高敏之以鍾乳飼牛飲其乳後患血痢卒或以為冷𤍠相激所至
　　川峽呼梢工篙手為長年三老杜詩長年三老歌聲裏白畫攤錢高浪中得名舊矣
　　府史胥徒乃四名男臣女妾是兩號都下吏人連名府史婦女表狀皆稱臣妾皆非也
　　韓文公鄭儋碑文自號白雲翁令狐楚白雲表奏取使府為名耳
　　楊文公談苑說樊南集故事灰釘雲揚雄賦殊非南史徐勉傳屬纊方畢灰釘已具
　　楊文公館閣讀書占城進獅子例進詩文公雲渡海鯨波息登山豹霧消為時激賞
　　司馬法有虞城悈於中國〈唐韻飾也〉
　　司馬法夏執𤣥戈殷執白戚周左杖黃鉞
　　教坊伶人嘲釣客直樂雲釣客擊杖鼓百面如一教坊不如他齊整打一面如打百面可謂婉而絞
　　漢三輔縣谷口〈今醴泉〉重泉〈奉先〉池陽〈三原〉秦驪邑漢新豐〈武后慶山天寶改為㑹昌又昭應今臨陟〉新豐〈渭南〉平陵槐里茂陵〈興平〉頻陽美原祋祤〈華原同官〉蓮勺〈在下邽東〉
　　峽江船須土人曉水勢行之周湛郎中作䕫漕建言不得差擾俄自沈一舟衆頗怪之
　　長安王瀆任度支員外郎卒妻高氏節度使瓊第九女前妻子經不孝供養殊闕瀆卒後十餘年經二子皆成立相繼卒亦喪明始自悔前咎克己反善雲皆水丘婦並兄弟教經如此早夜䇿杖不廢定省止之不輟卒後水丘婦病癱其兄弟俱卒水丘氏遂絶〈水丘無逸作屯田員外郎〉人謂神理不可誣矣
　　解池鹽嵗課愈多而不精耆老雲每南風起鹽結須以朳翻轉令風吹則堅實今任其自熟其畦下者率虛軟吳左丞春卿雲初任臨安日捕到鹽令舖戸驗之外界官鹽則刑輕私鹽則刑重患為舖戸所欺於庭下各取數紙裹之外用帖子題記置案上分舖戸作兩畨去帖隔驗之然後絶欺弊始靳其驗法細詰之乃肯道雲煮鹽用蓮子為𠉀十蓮者官鹽也五蓮以下鹵水漓為私鹽也私鹽色紅白燒稻灰染其色以效官鹽於是嗅以辨之自是不用舖戶自能辨矣
　　曹佾太尉長秋母弟張貂耆之坦牀始成婚貲裝甚盛請衣帳者増二十縑三月後盡斂持去訊之雲本房臥製未辦此皆假借來推延五六年竟不致一物吳大資與曹宣猷同館伴話及此
　　錢明逸知開封府時都下婦人白角冠闊四尺梳一尺餘諫官上疏禁之重其罰告者有賞
　　京師風俗將為婚姻者先相婦相退者為女氏所告依條決此婦人物議云云以為太甚
　　京師上元放燈三夕錢氏納土進錢買兩夜今十七十八兩夜燈因錢氏而添
　　詩僧惠崇多剽前製緇弟作詩嘲之河分崗勢司空曙春入燒痕劉長卿不是師兄多犯古古人言語似師兄陜府昭宗御詩何處有英䧺迎歸大內中河中逍遙樓與太宗詩昔乗疋馬去今驅萬乗來氣象不侔矣王重盈陜府搆寺募巧工圗壁悉沉於河今建初院六祖等人多摸寫
　　王文穆罷相知杭州朝士送詩唯陳從易學士雲千重浪裏平安過一尺竿頭穏下來兾公稱重之楊文公在館中文穆或繼至必徑出他所亦然幾𩔖爰故事文穆去舉朝皆有詩獨文公不作文穆辭日奏真廟傳宣令作詩𨗇延不送
　　吳春卿雲往年學中置一桑螵蛸於筆格上旦撲緣者無數檢月令視之乃螳螂生月日也
　　劉子儀侍郎三入翰林意望入兩府頗不懌詩云蟠桃三竊成何味上盡鰲頭跡轉孤稱疾不出朝士問𠉀者繼至詢之雲虛𤍠上攻石八中立在坐雲只消一服清涼散意謂兩府始得用青涼傘也
　　丁崖州雖險詐然亦有長者言真宗常怒一朝士再三語之丁崖州輙稍退不荅上作色曰如此叵耐問輙不應謂進曰雷霆之下臣更加一言則虀粉矣真宗欣然嘉納
　　丁晉公在崖州方奕碁其子哭而入詢之雲適聞有中使渡海將至矣笑曰此王欽若使人來嚇我耳使至謝恩畢乃傳宣撫問也
　　開封府尹大㕔自周起侍郎奏真宗雲陛下昔日居此臣不敢坐自爾遂空不復居
　　李〈缺〉兵部作陜西轉運使嘗至一州軍伶白語但某叨居兵部謬忝前行李大怒呂文靖相判許田栁灝作漕府宴優人云爾是防城舉人有何文學栁即泣訴相坐此必官員有怨嫌者故令辱某不得己送獄鞫問遂至配
　　章相在翰林日嘗差知權開封府二十七日請僧在家設七晝夜道塲懼寃濫也
　　近嵗都下裁翠紗帽直一千至於下俚恥戴京紗帽御帽例用京紗未嘗改易也
　　宋子京説許相公序開西湖詩鑿開魚鳥忘機地展盡江湖極目天
　　長安北禪寺筍石鄭天休資政題十字春至不擇地路旁花自開刋之
　　李丕緒少卿説師頡作永興重進幕客時府前有十餘堵大墻蔽荒隙軍府蕭條寂無民事因搜訪碑碣凡打三千餘本姜遵知府日內臣曾繼華來造塔遵希明肅㫖近城碑碣盡輦充塔基繼華死於塔所人謂之誅也
　　紫閣山老僧文聰説晏相來遊山獮猴萬數徧滿山谷僧言未嘗如此多也晏詩尋添獮猿之句
　　鳳翔李茂正幽昭宗於紅泥院制度殊𥚹小自據使宅令其家供養真衫衣赭袍龍鳳扇民獻善田令簿出租以佃之稱秦王戸後子孫以劵收田有二孫府西土各百餘頃不十年蕩費盡今丐於市
　　岐府使齋前有百葉桃穀雨十日後結實大如拳猴部頭猿父也衣以俳優服常在昭宗側梁祖受禪張御筵引至坐側視梁祖忽奔走號擲禠其冠服全忠怒叱令殺之唐之舊臣無不愧怍
　　安轡初唐教坊優人事李茂正一日忤意將戮之遂逃遁經年復來茂正雲無容身處還卻來邪時茂正燔長安絶還都之望荅雲暫來看大王耳歸長安賣桴炭足過一生豈無容身地耶
　　儀州唐神策義寜軍置使統之
　　太和年姚説充使李茂正墨制義州王公寺碑魏普泰年督䕶漢熾太守王寶貴此即漢熾城矣又有白馬令其碑所在亦名白馬寺按圗經竝不載恐後湮滅聊書記之
　　吳春卿殿試聖有謨訓賦用荅揚二字自謂頗工考官張希顔不曉雲只有對揚休命豈有荅揚者耶旁一人云荅即對也乃及時文耳遂加一抺宋宣獻公綬編排卷子知其誤不敢移易也
　　向相延州詩四時常有煙棚合三月猶無菜甲生又有人嘲同州詩三春花發唯樗樹二月鶯啼是老鴉晏相言作知制誥誤宣入禁中真宗己不豫出一紙文字視之乃除拜數大臣奏臣是外製不敢越職頷之須召到學士錢惟演晏奏臣恐洩漏乞宿學士院翌日麻出皆非向所見者深駭之不敢言
　　真宗上仙明肅召兩府諭之一時號泣明肅曰有日哭在且聽處分議畢王文正曾作㕘政秉筆至淑妃為皇大妃卓筆曰適來不聞此語丁崖州曰遺詔可改耶衆亦不敢言明肅亦知之始惡謂而嘉王之直
　　宋相與髙餗同發天府解日月為常賦象字韻之押狀者以落韻先剝放近百人一人投牒雲某不落韻取卷視之狀下有可想二字然賦亦紕繆其如落韻剝放舉人不伏髙與甲〈不記姓名〉憂悶或醉或睡洎庠更㸃檢詩只五韻急呼二人起視之二君歡欣舉子慙怍而已嘉祐二年歐陽永叔主文省試豐年有髙廩詩云出大雅舉子諠譁為御史吳中復所彈各罰金四斤
　　文相作吏部員外郎四年始遷官首尾五年作本曹尚書
　　陳彭年姦諂時有九尾野狐之號晩節役用心神太過遂成健忘偶言迥忽如奏對狀雲迥獨不信天書澶淵之幸陳堯叟有西蜀之議王欽若勸金陵之行持疑未決遣訪上谷雲直有𤍠血相潑爾後浸潤者以為殊無愛君之心講和之後民安兵弭天意悅豫而妄相激以城下之盟為恥須訓兵積財以報東門既弗之許則說以神道設教填服戎心祥符中所講禮文悉起於此蒲卿雲萊公性自矜惡南人輕巧蕭貫當作狀元萊公進曰南方下國不宜冠多士遂用蔡齊出院顧同列曰又與中原奪得一狀元時為樞宻使
　　王大同太尉嗣宗知西京年踰耳順有一郎監當亦年老以吏事被責大同忘己之年遽雲年已老何不休官作甚徐悟顧洛陽知縣蕭祕丞雲我只要料錢養家上在東宮苦腮腫用赤小豆為末傅之立愈




　　嘉祐雜誌
