　　自周室建同姓，穆屬維城；炎漢以降，帝王之子，靡不錫以王爵。考帝繫者，於以見親親之誼焉。清初封爵之制，未嘗釐定，武功、慧哲、宣獻諸王，皆以功績而獲崇封。崇德元年，定九等爵。順治六年，復定為親、郡王至奉恩將軍凡十二等，有功封，有恩封，有考封。惟睿、禮、鄭、豫、肅、莊、克勤、順承八王，以佐命殊勳，世襲罔替。其他親、郡王，則世降一等，有至鎮國公、輔國公而仍延世賞者。若以旁支分封，則降至奉恩將軍，迨世次已盡，不復承襲。蓋自景祖以上子孫謂之「覺羅」，與顯祖以下子孫謂之「宗室」者，親疏攸別，爵秩亦殊，數傳而後，僅得子、男。原夫錫爵之本意，酬庸為上，展親次之，故有皇子而僅封貝勒、貝子、公者。揆諸前禩，至謹極嚴。雍正後，惟怡賢親王以公忠體國，恭忠親王以贊襄大政，醇賢親王以德宗本生考，皆世襲罔替。至末年，而慶親王奕劻乃亦膺茲懋賞矣。自餘宗潢繁衍，非國有大慶，不得恩封；非嫻習騎射，不得考封。而入關二百餘年，習尚文勝，無復開國勇健之風，每屆歲終，與於選者益 。此盛衰強弱之原歟？今自肇祖以下子孫，列為世表，本諸瑤牒，支別派分。其不列於十二等之封者，謂之「閒散宗室」，則從略焉。作皇子世表。
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。
