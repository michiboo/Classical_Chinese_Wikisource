
釋加奴子李滿住 李滿住孫完者禿　
猛哥不花子撒滿哈失裡　
猛哥帖木兒 猛哥帖木兒弟凡察 子董山 董山子脫羅 脫羅子脫原保 凡察子不花禿
阿哈出，遼東邊外女真頭人。太祖以建州起兵，建州設設衛始永樂元年十一月辛丑，初為指揮使者，阿哈出也，明賜姓名李誠善，所屬授千百戶、鎮撫，賜誥印、冠服、鈔幣有差。三年十月，阿哈出朝於明。六年三月，忽的河、法胡河、卓兒河、海剌河諸女真頭人，哈喇等授千百戶。七年七月，阿哈出朝於明。阿哈出子二：釋加奴、猛哥不花。八年，成祖親征出塞，釋加奴率所屬從戰有功。八月乙卯，以釋加奴為都指揮僉事，賜姓名李顯忠，所屬昝卜賜姓名張志義，阿剌失賜姓名李從善，可捏賜姓名郭以誠，皆為正千戶。九年九月，釋加奴舉猛哥不花為毛憐衛，以頭人巴兒遜為指揮使；至是從釋加奴請，以命其弟。十年，釋加奴等歲祲乏食，遼東都指揮巫凱以聞，成祖命發粟賑之。
猛哥帖木兒者，亦女真頭人，其弟曰凡察，與阿哈出父子並起，明析置建州左，以為指揮使。十一年十月，與釋加奴、猛哥不花同朝於明。十四年，釋加奴、猛哥不花朝於明，為所屬乞官。十五年二月，猛哥不花朝於明。十二月，釋加奴上言：『顏春頭人月兒速哥率其孥來歸，請屬於建州。』釋加奴、猛哥不花、猛哥帖木兒屢為所屬乞官。十八年閏正月，成祖命無功不得乞官，賜敕戒諭之。十九年十月，猛哥不花朝於明。二十年正月，成祖親征出塞，猛哥不花率子弟及所屬從，賜弓矢、裘、馬。二十二年三月，成祖復親征出塞，猛哥不花使所屬指揮僉事王吉從，成祖嘉賚之。七月，成祖崩。
宣德元年正月，猛哥不花、猛哥帖木兒朝於明。是月壬子，進猛哥帖木兒為都督僉事。釋加奴已前卒，三月辛丑，以其子李滿住為都督僉事。九月丁巳，進猛哥不花為中軍都督。二年二月，猛哥不花使貢馬，旋卒。四月，命餼其孥。猛哥不花子二：撒滿哈失里、官保奴。撒滿哈失里蒙其祖阿哈出賜姓為李氏，四年三月壬子，明以為都督僉事。五年三月，官保奴朝於明。四月，李滿住上言求市於朝鮮，朝鮮不納，宣宗敕諭聽於遼東境上通市。六年正月，釋加奴妻唐氏朝於明。二月，撒滿哈失裡朝於明。七年二月，猛哥帖木兒使其弟凡察朝於明；三月壬戌，明以為都指揮僉事。
八年二月庚戌，進猛哥帖木兒為右都督，凡察都指揮使。六月，撒滿哈失里朝於明。是年，七姓野人木答忽等糾阿速江等、衛頭人弗答哈等掠建州，衛殺左衛都督猛哥帖木兒及子阿古，凡察告難於明。會明使都指揮裴俊如斡木河，中途遇寇，凡察以所屬赴援，有功。九年二月癸酉，進凡察都督僉事，掌衛事，敕諭木答忽等還所掠人馬貲財，且赦其罪。是月，撒滿哈失裏母金阿納失里朝於明。
宣德十年正月，宣宗崩。是月，李滿住、撒滿哈失里上言忽剌溫境內野人那列禿等掠所屬那顏寨，敕諭那列禿等還所掠人馬貲財，並以責弗答哈等。四月，撒滿哈失里朝於明。正統元年閏六月，李滿住使其子古納哈等朝於明，還遼東逃人，明英宗嘉其效誠，賜採緞、冠服；並上章言忽剌溫野人相侵，乞徙居遼陽豬婆江，英宗命遼東總兵官巫凱計議安置，毋弛邊備，毋失夷情。二年正月，凡察使所屬指揮同知李伍哈朝於明，上章言：『居鄰朝鮮，為所困；欲還建州，又為所阻：乞朝命。』英宗賜敕撫諭。五月，撒滿哈失里朝於明，自陳原留京師自効。
前，撒滿哈失里已進都督同知，英宗命仍掌毛憐衛事，賜敕遣之。是時，李滿住掌建州衛，凡察掌建州左衛，與撒滿哈失里並舉職貢惟謹。而故建州左衛都督猛哥帖木兒死七姓野人之難，子阿古殉焉，諸子董山、綽顏依凡察以居。是年十一月，以董山為本衛指揮使。三年正月，凡察朝於明。是月壬子，英宗賜以敕曰：『往者猛哥帖木兒死七姓野人之難，失其印，宣德間，別鑄印畀。』凡察、董山上言舊印故在，而凡察復請留新印。『一衛二印無故事。敕至爾等協同署事，遣使上舊印。』凡察、董山爭衛印自此始。六月，李滿住使所屬指揮趙歹因哈上章，言：『自徙居豬婆江，屢為朝鮮侵掠。今復徙居龜突山東南渾河上，為朝廷守邊圉，罔敢或違別疏。』又言：『毛憐衛印爲指揮阿里所匿，請別鑄印畀，撒滿哈失里。』英宗不許，命撒滿哈失里奏事，附李滿住以達。
四年四月，李滿住上言：『都督凡察、指揮童倉為朝鮮所誘，叛去。』童倉即董山，譯音異也。英宗敕朝鮮國王李祹問狀，祹疏自明非誘。英宗命凡察、童倉即居鏡城，復敕祹撫諭之。五年四月，英宗以李滿住與福餘衛韃靼相侵盜，敕遼東總兵曹義備邊。九月，朝鮮國王李祹上言：『凡察、童倉復逃還建州。』總兵曹義亦疏陳：『凡察等去鏡城，率叛軍馬哈剌等四十家至蘇子河，乏食。』英宗敕義使編置三土河及豬婆江迤西冬古河兩界間，仍依李滿住以居，發粟賑之；貰逃軍馬哈剌等，命還伍。復諭祹使歸其種人留朝鮮境者。是時，凡察以都督、董山以指揮同領建州左衛，其徙居鏡城復還。
六年正月戊午，進董山爲都督僉事。二月，朝鮮國王李祹上言：『凡察舊居鏡城阿木河，其兄猛哥帖木兒，臣祖授以萬戶，創公廨，與婢僕、衣糧、鞍馬，臣父又授以上將軍。及死七姓野人之難，其子阿古殉焉，屋宇、貲產焚掠殆盡。臣撫卹凡察，如先臣撫卹其兄。近歲徙居東良，後乃潛逃，與李滿住同處。此時臣不及知，安有追殺？或有留者，非懷土不去，則同類開諭而還，非臣阻之也。李滿住昔居豬婆江，在臣國邊境。鹽米醯醬隨其所索，時時給與。後引忽剌溫劫掠臣邊不已。今凡察與同惡，謀與忽剌溫等來侵。請飭凡察等遄返舊居，庶小國邊民獲免寇盜。』英宗敕祹謹為備。會凡察上言不敢為非，敕遼東總兵曹義遣使諭之，並廉其情偽。凡察、董山爭印數年而不決。
七年二月甲辰，英宗用總兵官曹義議，析置建州右衛，敕分領所屬，守法安業，毋事爭鬭。董山、凡察及李滿住各爲所屬，乞官皆許之，自是歲有千請久，次乞秩物，故乞襲職以為常。撒滿哈失里朝於明。三月丁丑，進右都督，別鑄毛憐衛印畀之。五月，英宗以凡察等屢言朝鮮留其部衆，使錦衣衛指揮僉事吳良齊敕往勘凡察所索。童哈里等居朝鮮，久受職事，守邱墓，皆自陳不原還，而以十人還李滿住。
八年十月，李滿住使報兀良哈將入寇，英宗命僉都御史王翱勒兵為備。
九年正月，李滿住等上言指揮郎克苦等還自朝鮮，乞賑，英宗命發粟賑之。十二月，董山、凡察朝於明。
十年正月，撒滿哈失里朝於明。
十一年二月，以董山弟綽顏為副千戶。
十二年正月，進李滿住為都督同知。六月，李滿住、董山、凡察等使為備。
十三年正月，復敕戒李滿住等毋為北虜誘。十二月，董山、凡察朝於明。
十四年，凡察妻朶兒真索朝於明，進皇太后塔納珠二顆，賚以紵絲表裏。既而額森入寇建州，三衛亦屢犯邊。景泰中，王翱巡撫遠東，使招諭，復叩關。
天順二年正月，李滿住朝於明。二月，進董山右都督。時董山陰附朝鮮，朝鮮授以中樞密使。巡撫遼東都御史程信詗得其制書以聞，英宗使詰朝鮮及董山，皆慴服，貢馬謝。
五年十二月，朝鮮國王李瑈上言：『建州衆夜至義州，江殺並江禾民，掠男婦牛馬。』下兵部議，以為朝鮮嘗誘殺毛憐衛都督郎卜兒哈致寇乃自取，置勿問。
八年春正月，英宗崩。
成化元年正月，董山朝於明，自陳防邊有勞，乞進秩。憲宗不許，賜以採緞。十月，整飭邊備。左都御史李秉上言：『建州、毛憐、海西諸部落入貢，邊臣驗方物，貂必純黑，馬必肥大，否則拒不納。今諸部落結福餘三衛屢犯邊，貢使至，使者不宜過持擇，召邊釁。』憲宗命從之。
二年十一月，秉上言：『毛憐諸衛犯邊，官兵擊破之。』十二月復入犯邊，總兵武安侯鄭宏戰敗。
三年正月，秉上言：『董山歸所掠邊人，請贖俘。』憲宗敕獎董山，因戒責建州、毛憐諸衛，旋使錦衣衛署都督僉事武忠，將命撫諭。是月，海西建州諸衛復入鴉鵑關，都指揮鄧佐禦諸雙嶺，中伏死，副總兵施英不能救。三月，復入連山關，掠開原、撫順，窺鐵嶺、寧遠、廣寧。及忠至，董山等受撫。四月，偕李古納哈等朝於明，憲宗使集闕下，宣詔赦其罪，董山等頓首聽命。五月己丑，復以左都御史李秉提督軍務，武靖伯趙輔佩靖虜將軍印，充總兵官，發兵討建州，而董山等留京師，會賜宴，其從者語嫚，奪庖人銅牌，事聞，有詔切責；既而，予馬值、賚採幣如故事。董山、李古納哈乞蟒衣、玉帶、金頂帽、銀酒器，憲宗命增賜衣、帽，人一具。董山又言指揮可昆等五人有勞，乞賜，憲宗命賜衣，人一襲。董山等辭歸，鴻臚寺通事署丞王忠奏：『董山等罵坐不敬，貪求無厭，揚言歸且復叛，請遣官防送。』憲宗命禮部遣行人護行，復賜敕戒諭。董山等既行，憲宗復用禮部主事高岡議，命趙輔縶董山塞上。輔留董山等廣寧，令遣使戒所屬毋更盜邊。七月庚申，輔召董山等聽宣敕，未畢，董山等爲嫚語，袖出刃刺，譯者吏士格鬥，殺董山等二十六人。憲宗命發兵益秉、輔東征，敕安撫毛憐、海西諸衛，示專討建州。九月，分道出師：左軍渡渾河，越石門，至分水嶺；右軍度鴉鶻關，逾鳳凰城、摩天嶺，至豬婆江；中軍下撫順，經薄刀山，過五嶺，渡蘇子河，至虎城。攻破張打必納、戴咬納、朗家、嘹哈諸寨，四戰皆捷。十月，師還。秉上疏請增兵戍遼陽，於鳳凰山、鴉鶻關、撫順、奉集、通遠諸路，度地築城堡，選將吏習邊事者鎮開原，憲宗悉從之。
四年正月，朝鮮國王李瑈上言，遣中樞府知事康純等將兵徵建州，渡鴨綠、潑豬二江，破兀獮府諸寨，擒李滿住及其子古納哈等，多所俘馘​​，使獻俘。
自阿哈出始領建州衛，傳其子釋加奴及孫李滿住。析左衛猛哥貼木兒領之，死而弟凡察代。既復傳其子董山；析右衛移凡察領之，其入邊爲亂，董山爲之渠。明既殺董山，朝鮮亦破李滿住，其子古納哈同死，他子都喜亦的哈後，不著。凡察正統後不復見，當已前死。其子不花禿不與董山之亂，獨全。他子阿哈答嘗朝於明，爭賜幣不及例。
五年六月，建州左衛都指揮佟那和劄等上章，為董山子脫羅等、李古納哈子完者禿乞官。兵部請進止，宗命授脫羅都指揮同知、完者禿都指揮僉事。自是，凡從董山為亂者，其子姓降一等，仍襲職。
六年正月，建州三衛頭人沙加保等三百餘人朝於明，憲宗敕示威德，俾復奉朝貢。居數年，太監汪直擅政，欲以邊功自重，巡撫遼東右副都御史陳鉞阿直意。
十三年十二月，上章言：『建州三衛爲邊患，請聲罪致討。』
十四年六月，命兵部侍郎馬文升及鉞會議招撫。文升上言：『建州左、右二衛掌印、都指揮脫羅卜花禿等一百九十五人，建州衛掌印、都指揮完禿等二十七人，先後應命宣敕撫慰，遺還卜花禿即不花禿，凡察子也。』九年十二月、十一年正月再入朝，至是同受招撫。尋復命直詣遼東處置邊務，直至邊，鉞復請用兵。
十五年十月，命直監督軍務，撫寧侯朱永偑靖虜將印，充總兵官，鉞參贊軍務，討建州三衛並敕朝鮮國王李婺發兵夾擊。十一月永等分道出撫順關，建州人拒守，縱擊破之，有所俘馘。師還，永等受上賞。
十六年六月，建州復寇邊。巡按遼東御史強珍疏論鉞等啟釁冒功，下吏議。汪直憾珍，劾珍欺罔，逮治謫戍。鉞尋罷去。
十八年，直亦得罪，建州三衛奉進貢如故。
弘治初，脫羅、完者禿皆進都督。孝宗之世，脫羅三朝，完者禿五朝，明賜完者禿大帽、金帶。正德元年，脫羅卒，以其子脫原保襲都督僉事。
二年四月，卜花禿卒，賜祭。武宗之世，脫原保三朝。
嘉靖間，建州衛都督方巾，左衛都督章成古魯哥，右衛都督阿剌哈真哥騰力革輩，見於明實錄，皆不知其世。蓋自李滿住死，復傳其孫完者禿。阿哈出之後，可紀者四世，其別子猛哥不花領毛憐衛，傳子撒滿答失里，後不著。董山死，傳其子脫羅及孫脫原保。猛哥帖木兒之後，可紀者三世。其弟凡察傳子不花禿，後不著，迨嘉靖季年，王杲強，而阿哈出、猛哥帖木兒之族不復見。
王杲，不知其種族。生而黠慧，通番、漢語言文字，尤精日者術。嘉靖間，為建州右都指揮使，屢盜邊。三十六年十月，窺撫順，殺守備彭文洙，遂益恣掠東州、惠安、堵牆諸堡無虛歲。四十一年五月，副總兵黑春帥​​師深入，王杲誘致春，設伏媳婦山，生得春，磔之，遂犯遼陽，劫孤山，略撫順、湯站，前後殺指揮王國柱、陳其孚、戴冕、王重爵、楊五美，把總溫欒、於欒、王守廉、田耕、劉一鳴等，凡數十輩。當事議絕貢市，發兵剿，尋又請貸，杲不為悛。隆慶末，建州哈哈納等三十人款塞請降，邊吏納焉。王杲走開原索之，勿予，乃勒千餘騎犯清河。游擊將軍曹簠伏道左，突起，斬五級，王杲遁走。故事，當開市，守備坐聽事，諸部酋長以次序立堂上，奉土產，乃驗馬；馬即羸且跛，並予善值，饜其欲乃已。王杲尤桀驁，攫酒飲，至醉，使酒箕踞罵坐。六年，守備賈汝翼初上，為亢厲，抑諸酋長立階下，諸酋長爭非故事，盡階進一等。汝翼怒，抵幾叱之，視戲下箠不下者十餘人，驗馬必肥壯。王杲鞅鞅引去，椎牛約諸部，殺掠塞上。是時，哈達王台方強，諸部奉約束，邊將檄使諭王杲。王杲訟言汝翼摧抑狀，巡撫遼東都御史張學顏以聞，下兵部議，令遼東鎮撫宣諭，示以恩威。於是王台以千騎入建州寨，令王杲歸所掠人馬，盟於撫順關下而罷。學顏復以聞，賚王台銀幣。
萬曆二年七月，建州奈兒禿等四人款寨請降，來力紅追亡至塞上，守備裴承祖勿予，追者縱騎掠行夜者五人以去。承祖檄召來力紅令還所掠，亦勿予。是時王杲方入貢，馬二百匹、方物三十馱，休傳舍。承祖度王杲必不能棄輜重而修怨於我，乃率三百騎走來力紅寨圍之，未敢動。王杲聞耗驚，馳歸，與來力紅入謁承祖，而諸部圍益衆。王杲曰：『將軍幸毋畏，倉卒聞將軍至，皆匍匐原望見。』承祖知其詐，呼左右急兵之，擊殺數十人，諸部皆前，殺傷相當。來力紅執承祖及把總劉承奕、百戶劉仲文，殺之，於是學顏奏絕王杲貢市。邊將復檄王台使，捕王杲及來力紅。王台送王杲所掠塞上士卒，及其種人殺漢官者。
王杲以貢市絕，部衆坐困，遂糾土默特、泰寧諸部，圖大舉犯遼、瀋。總兵李成梁屯瀋陽分部諸將：楊騰駐鄧良屯，王維屏駐馬根單，曹簠馳大衝挑戰。王杲以諸部三千騎入五味子衝，明軍四面起，諸部兵悉走保王杲寨。王杲寨阻險，城堅塹深，謂明軍不能攻。成梁計諸部方聚處，可坐縛。十月，勒諸軍具礮石、火器疾走圍王杲寨，斧其柵數重。王杲拒守，成梁益揮諸將冒矢石陷堅先登。王杲以三百人登台射明軍，明軍縱火，屋廬、芻茭悉焚，煙蔽天，諸部大潰。明軍縱擊，得一千一百四級。往時剖承祖腹及殺承奕者皆就馘，王杲遁走。明軍車騎六萬，殺掠人畜殆盡。三年二月，王杲復出，謀集餘衆犯邊，復爲明軍所圍。王杲以蟒褂紅甲授所親阿哈納陽，爲王杲突圍走，明軍追之。王杲以故得脫，走重古路，將往依泰甯，衛速把亥。明軍購王杲，王杲急，王杲不敢北走，假道於王台。邊吏檄捕送。七月，王台率子虎兒罕赤縛王杲以獻，檻車致闕下，磔於市。王杲嘗以日者術自推出亡不即死，竟不驗。妻孥二十七人為王台所得，其子阿台脫去。阿台妻，清景祖女孫也。
王台卒，阿台思報怨，因誘葉赫楊吉砮等侵虎兒罕赤。總督吳兌遣守備霍九皋諭阿台，不聽。李成梁率師禦之曹子谷、大梨樹佃，大破之，斬一千五百六十三級。四年春正月，阿台復盜邊，自靜遠堡九臺入，既又自榆林堡入至渾河，既又自長勇堡入薄渾河東岸，又糾土蠻謀分掠廣寧、開原、遼河。阿台居古勒寨，其黨毛憐衛頭人阿海居莽子寨，相爲犄角。成梁使裨將胡鸞備河東，孫守廉備河西，親帥師自撫順王剛台出寨，攻古勒寨，寨陡峻，三面壁立，壕塹甚設。成梁麾諸軍火攻兩晝夜，射阿台，殪。別將秦得倚已先破莽子寨，殺阿海，斬二千二百二十二級。景祖、顯祖皆及於難。語詳太祖紀。
同時又有王兀堂，亦不知其種族，所居寨距靉陽二百五十里，靉陽故通市。王兀堂初起，奉約束惟謹。萬曆三年，李成梁策徙孤山、險山諸堡，拓境數百里，斷諸部窺塞道。王杲既擒，張學顏行邊，王兀堂率諸部酋環跪馬前，謂徙堡塞道，不便行獵，請得納質子，通市易鹽、布。學顏以請，神宗許之。開原、撫順、清河、靉陽、寬奠通布市自此始。
當是時，東方諸部落，自撫順、開原而北屬海西，王台制之；自清河而南抵鴨綠江屬建州，王兀堂制之：頗守法。已，漸竊掠東州、會安堡。七年七月，開市寬奠，參將徐國輔縱其弟若僕減直強鬻參，毆種人以回易至者幾斃，諸部皆忿，數掠寬奠、永奠、新奠諸堡。他酋佟馬兒等牧松子嶺，闌入林剛谷。巡撫都御史周詠等劾國輔，罷之，諭王兀堂戢諸部。八年三月，王兀堂及他酋趙​​鎖羅骨等，以六百騎犯靉陽及黃關嶺，指揮王宗義戰死。四月，又以千騎自永奠堡入，成梁帥師擊敗之，斬七百五十級，俘一百六十人。十一月，復自寬奠堡入，副總兵姚大節帥師擊敗之，斬六十七級，俘十一人。王兀堂自是遂不振，不復通於明。
當隆慶之世，下逮萬曆初，建州諸衛以都督奉進貢者，建州衛則有納答哈、納森章，左衛則有大疼克、八汗馬、哈塔台，右衛則有八當哈來留念松塔，而王杲自指揮使遷何秩，不可考見。王兀堂並不著其官，然皆強盛為大酋。自王杲就擒後五年而王兀堂敗，又後三年而阿台死，太祖兵起。
論曰：建州之為衛始，自阿哈出枝幹互生，左右析置。自永樂至嘉靖一百五十餘年，而阿哈出之世絕。王杲乘之起，父子弄兵十餘年乃滅。其在於清，猶爽鳩、季萴之於齊，所謂因國是也。或謂猛哥帖木兒名近肇祖諱，子若孫亦相同。然清先代遘亂，幼子範察得脫，數傳至肇祖，始克復仇，而猛哥帖木兒乃被戕於野人，安所謂復仇？若以範察當凡察，凡察又猛哥帖木兒親弟也，不得為數傳之祖。清自述其宗系，而明乃得之於簡書。春秋之義，名從主人，非得當時紀載如元秘史者，固未可以臆斷也。隆慶、萬曆間，建州諸部長未有名近興祖諱者。太祖兵起，明人所論述但及景、顯二祖，亦未有謂為董山裔者。信以傳信，疑以傳疑，今取太祖未起兵前建州三衛事可考見者著於篇，以阿哈出、王杲為之綱，而其子弟及同時並起者附焉。

