
顯祖宣皇后　繼妃庶妃
太祖孝慈高皇后　元妃　繼妃　大妃　壽康太妃太祖諸妃
太宗孝端文皇后　孝莊文皇后　敏惠恭和元妃
　懿貴妃　康惠淑妃太宗諸妃
世祖廢后　孝惠章皇后　孝康章皇后　孝獻皇后貞妃
　淑惠妃世祖諸妃
聖祖孝誠仁皇后　孝昭仁皇后　孝懿仁皇后　孝恭仁皇后
　敬敏皇貴妃　定妃　通嬪　惇怡皇貴妃慤惠皇貴妃　聖祖諸妃
世宗孝敬憲皇后　孝聖憲皇后　敦肅皇貴妃
　純慤皇貴妃世宗諸妃
高宗孝賢純皇后　皇后烏拉納喇氏　孝儀純皇后
　慧賢皇貴妃　純惠皇貴妃　慶恭皇貴妃　哲憫皇貴妃
　淑嘉皇貴妃　婉貴太妃高宗諸妃
仁宗孝淑睿皇后　孝和睿皇后　恭順皇貴妃
　和裕皇貴妃仁宗諸妃
宣宗孝穆成皇后　孝慎成皇后　孝全成皇后　孝靜成皇后
　莊順皇貴妃　彤貴妃宣宗諸妃
文宗孝德顯皇后　孝貞顯皇后　孝欽顯皇后
　莊靜皇貴妃玫貴妃　端恪皇貴妃文宗諸妃
穆宗孝哲毅皇后　淑慎皇貴妃
　莊和皇貴妃敬懿皇貴妃　榮惠皇貴妃
德宗孝定景皇后　端康皇貴妃　恪順皇貴妃
宣統皇后淑妃
　
太祖初起，草創闊略，宮闈未有位號，但循國俗稱「福晉」。福晉蓋「可敦」之轉音，史述后妃，後人緣飾名之，非當時本稱也。崇德改元，五宮並建，位號既明，等威漸辨。世祖定鼎，循前代舊典。順治十五年，採禮官之議：乾清宮設夫人一，淑儀一，婉侍六，柔婉、芳婉皆三十；慈寧宮設貞容一、慎容二，勤侍無定數；又置女官。循明六局一司之制，議定而未行。
康熙以後，典制大備。皇后居中宮；皇貴妃一，貴妃二，妃四，嬪六，貴人、常在、答應無定數，分居東、西十二宮。東六宮：曰景仁，曰承乾，曰鍾粹，曰延禧，曰永和，曰景陽；西六宮：曰永壽，曰翊坤，曰儲秀，曰啟祥，曰長春，曰咸福。諸宮皆有宮女子供使令。每三歲選八旗秀女，戶部主之；每歲選內務府屬旗秀女，內務府主之。秀女入宮，妃、嬪、貴人惟上命。選宮女子，貴人以上，得選世家女；貴人以下，但選拜唐阿以下女。宮女子侍上，自常在、答應漸進至妃、嬪，后妃諸姑、姊妹不赴選。帝祖母曰「太皇太后」，母曰「皇太后」，居慈寧、壽康、寧壽諸宮。先朝妃、嬪稱太妃、太嬪，隨皇太后同居，與嗣皇帝，年皆逾五十，乃始得相見。諸宮殿設太監，秩最高不逾四品，員額有定數，廩給有定量，分領執事有定程。此其大較也。
二百數十年，壺化肅雍，詖謁蓋寡，內鮮燕溺匹嫡之嫌，外絕權戚蠹國之釁，彬彬盛矣。追尊四代，惟宣皇后著氏族，且有繼室，託始於是。歷朝居正號者，謹而次之，並及妃、嬪有子若受後朝尊封者。世祖以漢女為妃，高宗以回女為妃，附書之，以其僅見也。
顯祖宣皇后，喜塔臘氏，都督阿古女。歸顯祖為嫡妃。歲己未，太祖生。歲己巳，崩。順治五年，與肇祖原皇后、興祖直皇后、景祖翼皇后同時追諡。子三：太祖、舒爾哈齊、雅爾哈齊。女一，下嫁噶哈善哈斯虎。
繼妃，納喇氏，哈達部長萬所撫族女。遇太祖寡恩，年十九，俾分居，予產獨薄。子一，巴雅喇。
庶妃，李佳氏。子一，穆爾哈齊。
太祖孝慈高皇后，納喇氏，葉赫部長楊吉砮女。太祖初起兵，如葉赫，楊吉砮以后許焉。楊吉砮為明總兵李成梁所殺，子納林布祿繼為貝勒，又為成梁擊破。歲戊子秋九月，以后來歸，上率諸貝勒、大臣迎之，大宴成禮。是歲，后年十四。歲壬辰冬十月，太宗生。歲癸卯秋，后病作，思見母，上遣使迎焉，納林布祿不許。九月庚辰，后崩，年二十九。
后莊敬聰慧，詞氣婉順，得譽不喜，聞惡言，愉悅不改其常。不好諂諛，不信讒佞，耳無妄聽，口無妄言。不預外事，殫誠畢慮以事上。及崩，上深悼之，喪斂祭享有加禮，不飲酒茹葷者逾月。越三載，葬赫圖阿拉尼雅滿山岡。天命九年，遷葬東京楊魯山。天聰三年，再遷葬瀋陽石嘴頭山，是為福陵。崇德元年，上諡孝慈昭憲純德真順承天育聖武皇后。順治元年，祔太廟。康熙元年，改諡。雍正、乾隆累加諡，曰孝慈昭憲敬順仁徽懿德慶顯承天輔聖高皇后。子一，太宗。
元妃，佟佳氏。歸太祖最早。子二：褚英、代善。女一，下嫁何和禮。
繼妃，富察氏。歸太祖亦在孝慈皇后前。歲癸巳，葉赫諸部來侵，上夜駐軍，寢甚酣，妃呼上覺曰：「爾方寸亂耶，懼耶？九國兵來攻，豈酣寢時耶？」上曰：「我果懼，安能酣寢？我聞葉赫來侵，以其無期，時以為念。既至，我心安矣。我若負葉赫，天必厭之，安得不懼？今我順天命，安疆土，彼糾九國以虐無咎之人，天不佑也！」安寢如故。及旦，遂破敵。天命五年，妃得罪，死。子二：莽古爾泰、德格類。女一，名莽古濟，下嫁鎖諾木杜稜。
大妃，納喇氏，烏喇貝勒滿泰女。歲辛丑，歸太祖，年十二。孝慈皇后崩，立為大妃。天命十一年七月，太祖有疾，浴於湯泉。八月，疾大漸，乘舟自太子河還，召大妃出迎，入渾河。庚戌，舟次靉鷄堡，上崩。辛亥，大妃殉焉，年三十七。同殉者，二庶妃。妃子三：阿濟格、多爾袞、多鐸。順治初，多爾袞攝政，七年，上諡孝烈恭敏獻哲仁和贊天儷聖武皇后，祔太廟。八年，多爾袞得罪，罷諡，出廟。
壽康太妃，博爾濟吉特氏，科爾沁郡王孔果爾女。太祖諸妃中最老壽。順治十八年，聖祖即位，尊為皇曾祖壽康太妃。康熙四年，薨。
太祖諸妃稱側妃者四：
稱庶妃者五：
太宗孝端文皇后，博爾濟吉特氏，科爾沁貝勒莽古思女。歲甲寅四月，來歸，太祖命太宗親迎，至輝發扈爾奇山城，大宴成禮。天聰間，后母科爾沁大妃屢來朝，上迎勞，錫賚有加禮。崇德元年，上建尊號，后亦正位中宮。二年，大妃復來朝，上迎宴。越二日，大妃設宴，上率後及貴妃、莊妃幸其行幄。尋命追封後父莽古思和碩福親王，立碑於墓，封大妃為和碩福妃，使大學士范文程等冊封。世祖即位，尊為皇太后。順治六年四月乙巳，崩，年五十一。七年，上諡。雍正、乾隆累加諡，曰孝端正敬仁懿哲順慈僖莊敏輔天協聖文皇后。女三，下嫁額哲、奇塔特、巴雅思祜朗。
孝莊文皇后，博爾濟吉特氏，科爾沁貝勒寨桑女，孝端皇后侄也。天命十年二月，來歸。崇德元年，封永福宮莊妃。三年正月甲午，世祖生。世祖即位，尊為皇太后。順治十一年，贈太后父寨桑和碩忠親王，母賢妃。十三年二月，太后萬壽，上制詩三十首以獻。上承太后訓，撰內則衍義，並為序以進。聖祖即位，尊為太皇太后。
康熙九年，上奉太后謁孝陵。十年，謁福陵、昭陵。十一年，幸赤城湯泉，經長安嶺，上下馬，扶輦；至坦道，始上馬以從。還，度嶺，正大雨，仍下馬，扶輦。太后命騎從，上不可，下嶺，乃乘馬傍輦行。吳三桂亂作，頻年用兵，太后念從征將士勞苦，發宮中金帛加犒。聞各省有偏災，輒發帑賑恤。布爾尼叛，師北征，太后以慈寧宮庶妃有母年九十餘，居察哈爾，告上誡師行毋擄掠。
國初故事，后妃，王、貝勒福晉，貝子、公夫人，皆令命婦更番入侍，至太后始命罷之。宮中守祖宗制，不蓄漢女。上命儒臣譯《大學衍義》進太后，太后稱善，賜賚有加。太后不預政，朝廷有黜陟，上多告而後行。嘗勉上曰：「祖宗騎射開基，武備不可弛。用人行政，務敬以承天，虛公裁決。」又作書以誡曰：「古稱為君難。蒼生至衆，天子以一身臨其上，生養撫育，莫不引領，必深思得衆得國之道，使四海咸登康阜，綿歷數於無疆，惟休。汝尚寬裕慈仁，溫良恭敬，慎乃威儀，謹爾出話，夙夜恪勤，以祗承祖考遺緒，俾予亦無疚於厥心。」十九年四月，上撰大德景福頌進太后。
二十年，上復奉太后幸湯泉。雲南平，上詣太后宮奏捷。二十一年，上詣奉天謁陵，途次屢奏書問安，使獻方物，奏曰：「臣到盛京，親網得鰱、𩺀，浸以羊脂，山中野燒，自落榛實及山核桃，朝鮮所進柿餅、松、栗、銀杏，附使進上，伏乞俯賜一笑，不勝欣幸。」二十二年夏，奉太后出古北口避暑。秋，幸五台山，至龍泉關。上以長城嶺峻絕，試輦不能陟，奏太后。次日，太后輦登嶺，路數折不可上，太后乃還龍泉關，命上代禮諸寺。二十四年夏，上出塞避暑，次博洛和屯，聞太后不豫，即馳還京師，太后疾良已。
二十六年九月，太后疾復作，上晝夜在視。十二月，步禱天壇，請減算以益太后。讀祝，上泣，陪祀諸王大臣皆泣。太后疾大漸，命上曰：「太宗奉安久，不可為我輕動。況我心戀汝父子，當於孝陵近地安厝，我心始無憾。」己巳，崩，年七十五。上哀慟，欲於宮中持服二十七月，王大臣屢疏請遵遺誥，以日易月，始從之。命撤太后所居宮移建昌瑞山孝陵近地，號「暫安奉殿」。二十七年四月，奉太后梓宮詣昌瑞山。自是，歲必詣謁。雍正三年十二月，世宗即其地起陵，曰昭西陵。
世祖親政，上太后徽號，國有慶，必加上。至聖祖以雲南平，奏捷，定徽號曰昭聖慈壽恭簡安懿章慶敦惠溫莊康和仁宣弘靖太皇太后，初奉安上諡。雍正、乾隆累加諡，曰孝莊仁宣誠憲恭懿至德純徽翊天啟聖文皇后。子一，世祖。女三，下嫁弼爾塔哈爾、色布騰、鏗吉爾格。
敏惠恭和元妃，博爾濟吉特氏，孝莊皇后姊也。天聰八年，來歸。崇德元年，封關睢宮宸妃。妃有寵於太宗，生子，為大赦，子二歲而殤，未命名。六年九月，太宗方伐明，聞妃病而還，未至，妃已薨。上慟甚，一日忽迷惘，自午至酉始瘥，乃悔曰：「天生朕為撫世安民，豈為一婦人哉？朕不能自持，天地祖宗特示譴也。」上仍悲悼不已。諸王大臣請出獵，遂獵蒲河。還過妃墓，復大慟。妃母和碩賢妃來吊，上命內大臣掖輿臨妃墓。郡王阿達禮、輔國公扎哈納當妃喪作樂，皆坐奪爵。
懿靖大貴妃，博爾濟吉特氏，阿霸垓郡王額齊格諾顏女。崇德元年，封麟趾宮貴妃。四年，額齊格諾顏及其妻福晉來朝，妃率諸王、貝勒迎宴。次日，上賜宴清寧宮，福晉入見，稱上外姑。順治九年，世祖加尊封。康熙十三年，薨，聖祖侍太后臨奠。子一，博穆博果爾。女一，下嫁噶爾瑪索諾木。又撫蒙古女，嫁噶爾瑪德參，濟旺子也。
康惠淑妃，博爾濟吉特氏，阿霸垓塔布囊博第塞楚祜爾女。崇德元年，封衍慶宮淑妃。撫蒙古女，上命睿親王多爾袞娶焉。順治九年，加尊封，前懿靖大貴妃薨。
太宗諸妃：
稱側妃者二：
稱庶妃者六：
世祖廢后，博爾濟吉特氏，科爾沁卓禮克圖親王吳克善女，孝莊文皇后姪也。后麗而慧，睿親王多爾袞攝政，為世祖聘焉。順治八年八月，冊為皇后。上好簡樸，后則嗜奢侈，又妒，積與上忤。
十年八月，上命大學士馮銓等上前代廢后故事，銓等疏諫，上嚴拒，諭以「無能，故當廢」，責諸臣沽名。即日奏皇太后，降后為靜妃，改居側宮，下禮部，禮部尚書胡世安、侍郎呂崇烈、高珩疏請慎重詳審，禮部員外郎孔允樾及御史宗敦一、潘朝選、陳棐、張璟、杜果、聶玠、張嘉、李敬、劉秉政、陳自德、祖永傑、高爾位、白尚登、祖建明各具疏力爭。允樾言尤切，略言：「皇后正位三年，未聞失德，特以『無能』二字定廢嫡之案，何以服皇后之心？何以服天下後世之心？君后猶父母，父欲出母，即心知母過，猶涕泣以諫；況不知母過何事，安忍緘口而不為母請命？」上命諸王、貝勒、大臣集議，議仍以皇后位中宮，而別立東西兩宮。上不許，令再議，並責允樾覆奏，允樾疏引罪，諸王大臣再議，請從上指，於是后竟廢。
孝惠章皇后，博爾濟吉特氏，科爾沁貝勒綽爾濟女。順治十一年五月，聘為妃，六月，冊為后。貴妃董鄂氏方幸，后又不當上恉。十五年正月，皇太后不豫，上責后禮節疏闕，命停應進中宮箋表，下諸王、貝勒、大臣議行。三月，以皇太后旨，如舊制封進。
聖祖即位，尊為皇太后，居慈仁宮。上奉太皇太后謁孝陵，幸盛京，謁福陵、昭陵，出古北口避暑，幸五臺山，皆奉太后侍行。康熙二十二年，上奉太皇太后出塞，太后未侍行，中途射得鹿，斷尾漬以鹽，並親選榛實，進太后。二十六年，太皇太后不豫，太后朝夕奉侍。及太皇太后崩，太后悲痛。諸妃主入臨，太后慟甚，幾仆地。上命諸王大臣奏請太后節哀回宮，再請乃允。歲除，諸王大臣請太后諭上回宮，上不可。二十七年正月，行虞祭，上命諸王大臣請太后勿往行禮，太后亦不可。二十八年，建寧壽新宮，奉太后居焉。
三十五年十月，上北巡，太后萬壽，上奉書稱祝。駐麗蘇，太后遣送衣裘，上奉書言：「時方燠，河未冰，帳房不須置火，俟嚴寒，即歡忭而服之。」
三十六年二月，上親征噶爾丹，駐他喇布拉克。太后以上生日，使賜金銀茶壺，上奉書拜受。噶爾丹既定，羣臣請上加太后徽號壽康顯寧，太后以上不受尊號，亦堅諭不受。
三十七年七月，奉太后幸盛京謁陵，道喀喇沁。途中以太后父母葬發庫山，距蹕路二百裡，諭內大臣索額圖擇潔地，太后遙設祭。十月，次奇爾賽畢喇，值太后萬壽，上詣行宮行禮，敕封太后所駐山曰壽山。
三十八年，上奉太后南巡。
三十九年十月，太后六十萬壽，上製《萬壽無疆賦》，並奉佛像，珊瑚，自鳴鐘，洋鏡，東珠，珊瑚、金珀、禦風石，念珠，皮裘，羽緞，哆羅呢，沈、檀、芸、降諸香，犀玉、瑪瑙、赩、漆諸器，宋、元、明名畫，金銀、幣帛；又令膳房數米萬粒，號「萬國玉粒飯」，及餚饌、果品以獻。四十九年，太后七十萬壽，亦如之。
五十六年十一月，太后不豫。是歲，上春秋六十有四，方有疾，頭眩足腫，聞太后疾，以帕纏足，乘輭輿詣視，跪床下，捧太后手曰：「母后，臣在此！」太后張目，畏明，障以手，視上，執上手，已不能語。上力疾，於蒼震門內支幄以居。丙戌，太后崩，年七十七。上號慟盡禮。
五十七年三月，葬孝陵之東，曰孝東陵。初上太后徽號，國有慶，必加上。至雲南平定，曰仁憲恪順誠惠純淑端禧皇太后。及崩，上諡，大學士等初議誤不系世祖諡，上令至太廟、奉先殿瞻禮高皇后、文皇后神位，大學士等引罪；又以所擬諡未多留徽號字，命更議。雍正、乾隆累加諡，曰孝惠仁憲端懿慈淑恭安純德順天翼聖章皇后。
孝康章皇后，佟佳氏，少保、固山額真佟圖賴女。后初入宮，為世祖妃。順治十一年春，妃詣太后宮問安，將出，衣裾有光若龍繞，太后問之，知有姙，謂近侍曰：「朕姙皇帝實有斯祥，今妃亦有是，生子必膺大福。」三月戊申，聖祖生。聖祖即位，尊為皇太后。康熙二年二月庚戌，崩，年二十四。初上徽號曰慈和皇太后。及崩，葬孝陵，上諡。雍正、乾隆累加諡，曰孝康慈和莊懿恭惠溫穆端靖崇文育聖章皇后。後家佟氏，本漢軍，上命改佟佳氏，入滿洲。後族擡旗自此始。子一，聖祖。
孝獻皇后，棟鄂氏，內大臣鄂碩女。年十八入侍，上眷之特厚，寵冠後宮。順治十三年八月，立為賢妃。十二月，進皇貴妃，行冊立禮，頒赦。上皇太后徽號，鄂碩本以軍功授一等精奇尼哈番，進三等伯。十七年八月，薨，上輟朝五日。追諡孝獻莊和至德宣仁溫惠端敬皇后。
上親製行狀，略曰：「后婗靜循禮，事皇太后，奉養甚至，左右趨走，皇太后安之。事朕，晨夕候興居，視飲食服御，曲體罔不悉。朕返蹕晏，必迎問寒暑，意少𠙏，則曰：『陛下歸晚，體得毋倦耶？』趣具餐，躬進之，命共餐，則辭。朕值慶典，舉數觴，必誡侍者，室無過燠，中夜罝罝起視。朕省封事，夜分，未嘗不侍側。諸曹循例章報，朕輒置之，后曰：『此雖奉行成法，安知無當更張，或有他故？奈何忽之！』令同閱，起謝：『不敢幹政。』覽廷讞疏，握筆未忍下，后問是疏安所云，朕諭之，則泣曰：『諸辟皆愚無知，豈盡無冤？宜求可矜宥者全活之！』大臣偶得罪，朕或不樂，后輒請霽威詳察。朕偶免朝，則諫毋倦勤。日講後，與言章句大義，輒喜。偶遺忘，則諫：『當服膺默識。』蒐狩，親騎射，則諫：『毋以萬邦仰庇之身，輕於馳驟。』偶有未稱旨，朕或加譙讓，始猶自明無過；及聞姜后脫簪事，即有宜辯者，但引咎自責而已。后至節儉，不用金玉。誦四書及易已卒業；習書，未久即精。朕喻以禪學，參究若有所省。后初病，皇太后使問安否，必對曰：『安。』疾甚，朕及今后、諸妃、嬪環視之，后曰：『吾殆將不起，此中澄定，亦無所苦，獨不及酬皇太后暨陛下恩萬一。妾歿，陛下宜自愛！惟皇太后必傷悼，奈何？』既又令以諸王賻施貧乏，復屬左右毋以珍麗物斂。歿後，皇太后哀之甚。」行狀數千言，又命大學士金之俊別作傳。是歲，命秋讞停決，從后志也。
時鄂碩已前卒，后世父羅碩，授一等阿思哈尼哈番。及上崩，遺詔以后喪祭逾禮為罪己之一。康熙二年，合葬孝陵，主不祔廟，歲時配食饗殿。子一，生三月而殤，未命名。
貞妃，棟鄂氏，一等阿達哈哈番巴度女。殉世祖。聖祖追封為皇考貞妃。
淑惠妃，博爾濟吉特氏，孝惠皇后妹也。順治十一年，冊為妃。康熙十二年，尊封皇考淑惠妃。妃最老壽，以五十二年十月薨。
同時尊封者：浩齊特博爾濟吉特氏為恭靖妃，阿霸垓博爾濟吉特氏為端順妃，皆無所出；棟鄂氏為寧慤妃，在世祖時號庶妃，子一，福全。又恪妃，石氏，灤州人，吏部侍郎申女。世祖嘗選漢官女備六宮，妃與焉。居永壽宮。康熙六年薨，聖祖追封皇考恪妃。
又在三妃前，世祖庶妃有子女者，又有八人：
孝誠仁皇后，赫舍里氏，輔政大臣、一等大臣索尼孫，領侍衛內大臣噶布喇女。康熙四年七月，冊為皇后。十三年五月丙寅，生皇二子允礽，即於是日崩，年二十二。諡曰仁孝皇后。二十年，葬孝東陵之東，即景陵也。雍正元年，改諡。乾隆、嘉慶累加諡，曰孝誠恭肅正惠安和淑懿恪敏儷天襄聖仁皇后。子二：承祐，四歲殤；允礽。
孝昭仁皇后，鈕祜祿氏，一等公遏必隆女。初為妃。康熙十六年八月，冊為皇后。十七年二月丁卯，崩。二十年，與仁孝皇后同葬。上每謁孝陵，輒臨仁孝、孝昭兩后陵奠醊。乾隆、嘉慶累加諡，曰孝昭靜淑明惠正和安裕端穆欽天順聖仁皇后。
孝懿仁皇后，佟佳氏，一等公佟國維女，孝康章皇后侄女也。康熙十六年，為貴妃。二十年，進皇貴妃。二十八年七月，病篤，冊為皇后。翌日甲辰，崩。諡曰孝懿皇后。是冬，葬仁孝、孝昭兩后之次。雍正、乾隆、嘉慶累加諡，曰孝懿溫誠端仁憲穆和恪慈惠奉天佐聖仁皇后。女一，殤。
孝恭仁皇后，烏雅氏，護軍參領威武女。後事聖祖。康熙十七年十月丁酉，世宗生。十八年，為德嬪。二十年，進德妃。世宗即位，尊為皇太后，擬上徽號曰仁壽皇太后，未上冊。雍正元年五月辛丑，崩，年六十四。葬景陵。上諡，曰孝恭宣惠溫肅定裕慈純欽穆贊天承聖仁皇后。子三：世宗，允禵，允祚。允祚六歲殤。女三：其二殤，一下嫁舜安顏。
敬敏皇貴妃，章佳氏。事聖祖為妃。康熙三十八年，薨。諡曰敏妃。雍正初，世宗以其子怡親王允祥賢，追進封。妃又生女二，下嫁倉津、多爾濟。
定妃，萬琉哈氏。事聖祖為嬪。世宗尊為皇考定妃。就養其子履親王允祹邸。高宗朝，歲時伏臘，輒迎入宮中上壽，然未進尊封。薨年九十七。
通嬪，納喇氏。事聖祖為貴人。雍正二年，世宗以其壻喀爾喀郡王策稜功，尊封。乾隆九年，薨。子二：萬黼，五歲殤；允禶，二歲殤。女一。
惇怡皇貴妃，瓜爾佳氏。事聖祖為和妃。世宗尊為皇考貴妃。高宗尊為皇祖溫惠皇貴太妃。乾隆三十三年，薨，年八十六。諡曰惇怡皇貴妃。葬景陵側皇貴妃園寢。女一，殤。聖祖諸妃，妃薨最後。
乾隆初，同時尊封者：慤惠皇貴妃，佟佳氏，孝懿皇后妹。事聖祖為貴妃。世宗尊為皇考皇貴妃。高宗尊為皇祖壽祺皇貴太妃。薨，諡曰慤惠皇貴妃。
順懿密太妃，王氏。初為密嬪，自密妃尊封。子三：允琶、允祿、允祄，允祄八歲殤。
純裕勤太妃，陳氏。初為勤嬪，自勤妃尊封。子一，允禮。襄嬪，高氏。自貴人尊封。子一，允禕。女一，殤。
謹嬪，色赫圖氏。自貴人尊封。子一，允祜。
靜嬪，石氏。自貴人尊封。子一，允祁。
熙嬪，陳氏。自貴人尊封。子一，允禧。
穆嬪，陳氏。自貴人卒後追尊封。子一，允祕。
其卒於康熙中及雖下逮雍正、乾隆而未尊封者，又有：溫僖貴妃，鈕祜祿氏，孝昭皇后妹。子一，允䄉。女一，殤。
惠妃，納喇氏。子二：承慶，殤；允禔。
宜妃，郭絡羅氏。當聖祖崩時，妃方病，以四人舁軟榻詣喪所，出太后前，世宗見之，又傲，世宗為詰責宮監。子三：允祺、允禟、允禌，允禌十二歲殤。
榮妃，馬佳氏。子五：承瑞，為聖祖長子，四歲殤；賽音察渾，長華，長生皆殤；允祉。女一，下嫁烏爾滾。
成妃，戴佳氏。子一，允祐。
良妃，衛氏。子一，允禩。
平妃，赫舍里氏，孝誠皇后妹。子一，允禨，殤。
端嬪，董氏。女一，殤。
貴人，兆佳氏。女一，下嫁噶爾臧。
郭絡羅氏，宜妃妹。子一，允䄔，殤。女一，下嫁敦多布多爾濟。
袁氏，女一，下嫁孫承運。
陳氏，子一，允禐，殤。
庶妃，鈕祜祿氏，女一；
張氏，女二；
王氏，女一；
劉氏，女一：皆殤。
世宗孝敬憲皇后，烏喇那拉氏，內大臣費揚古女。世宗為皇子，聖祖冊后為嫡福晉。雍正元年，冊為皇后。九年九月己丑，崩。時上病初癒，欲親臨含斂，諸大臣諫止。上諭曰：「皇后自垂髫之年，奉皇考命，作配朕躬。結褵以來，四十餘載，孝順恭敬，始終一致。朕調理經年，今始全愈，若親臨喪次，觸景增悲，非攝養所宜。但皇后喪事，國家典儀雖備，而朕禮數未周。權衡輕重，如何使情文兼盡，其具議以聞。」諸大臣議，以明會典皇后喪無親臨祭奠之禮，令皇子朝夕奠，遇祭，例可遣官，乞停親奠，從之。諡孝敬皇后。及世宗崩，合葬泰陵。乾隆、嘉慶累加諡，曰孝敬恭和懿順昭惠莊肅安康佐天翊聖憲皇后。
孝聖憲皇后，鈕祜祿氏，四品典儀凌柱女。后年十三，事世宗潛邸，號格格。康熙五十年八月庚午，高宗生。雍正中，封熹妃，進熹貴妃。高宗即位，以世宗遺命，尊為皇太后，居慈寧宮。高宗事太后孝，以天下養，惟亦兢兢守家法，重國體。太后偶言順天府東有廢寺當重修，上從之。即召宮監，諭：「汝等嘗侍聖祖，幾曾見昭聖太后當日令聖祖修蓋廟宇？嗣後當奏止！」宮監引悟真庵尼入內，導太后弟入蒼震門謝恩，上屢誡之。上每出巡幸，輒奉太后以行，南巡者三，東巡者三，幸五台山者三，幸中州者一。謁孝陵，獮木蘭，歲必至焉。遇萬壽，率王大臣奉觴稱慶。
乾隆十六年，六十壽；二十六年，七十壽；三十六年，八十壽：慶典以次加隆。先期，日進壽禮九九。先以上親制詩文、書畫，次則如意、佛像、冠服、簪飾、金玉、犀象、瑪瑙、水晶、玻璃、琺琅、彝鼎、赩器、書畫、綺繡、幣帛、花果，諸外國珍品，靡不具備。太后為天下母四十餘年，國家全盛，親見曾玄。
四十二年正月庚寅，崩，年八十六。葬泰陵東北，曰泰東陵。初尊太后，上徽號。國有慶，屢加上，曰崇德慈宣康惠敦和裕壽純禧恭懿安祺寧豫皇太后。既葬，上諡。嘉慶中，再加諡，曰孝聖慈宣康惠敦和誠徽仁穆敬天光聖憲皇后。子一，高宗。
敦肅皇貴妃，年氏，巡撫遐齡女。事世宗潛邸，為側福晉。雍正元年，封貴妃。三年十一月，妃病篤，進皇貴妃。並諭妃病如不起，禮儀視皇貴妃例行。妃薨逾月，妃兄羹堯得罪死。諡曰敦肅皇貴妃。乾隆初，從葬泰陵。子三：福宜、福惠、福沛，皆殤。女一，亦殤。
純慤皇貴妃，耿氏。事世宗潛邸，為格格。雍正間，封裕嬪，進裕妃。高宗時，屢加尊為裕皇貴太妃。乾隆四十九年，薨，年九十六。諡曰純慤皇貴妃。葬妃園寢，位諸妃上。子一，弘晝。
世宗諸妃，又有：
高宗孝賢純皇后，富察氏，察哈爾總管李榮保女。高宗為皇子，雍正五年，世宗冊后為嫡福晉。乾隆二年，冊為皇后。后恭儉，平居以通草絨花為飾，不御珠翠。歲時以鹿羔沴毧制為荷包進上，仿先世關外遺制，示不忘本也。上甚重之。十三年，從上東巡，還蹕，三月乙未，后崩於德州舟次，年三十七。上深慟，兼程還京師，殯於長春宮，服縞素十二日。
初，皇貴妃高佳氏薨，上諡以慧賢，后在側，曰：「吾他日期以「孝賢」，可乎？」至是，上遂用為諡。並製《述悲賦》，曰：「《易》何以首乾坤？《詩》何以首《關睢》？惟人倫之伊始，固天儷之與齊。念懿后之作配，廿二年而於斯。痛一旦之永訣，隔陰陽而莫知。昔皇考之命偶，用掄德於名門。俾逑予而屍藻，定嘉禮於渭濱。在青宮而養德，即治壺而淑身。縱糟糠之未歷，實同甘而共辛。乃其正位坤寧，克贊乾清。奉慈闈之溫凊，為九卿之儀型。克儉於家，爰始繅品而育繭；克勤於邦，亦知較雨而課晴。嗟予命之不辰兮，痛元嫡之連棄。致黯然以內傷兮，遂邈爾而長逝。撫諸子如一出兮，豈彼此之分視？值乖舛之疊遘兮，誰不增夫怨懟？況顧予之傷悼兮，更怳悢而切意。尚強歡以相慰兮，每禁情而制淚。制淚兮淚滴襟，強歡兮歡匪心。聿當春而啟轡，隨予駕以東臨。抱輕疾兮念衆勞，促歸程兮變故遭。登畫舫兮陳翟褕，由潞河兮還內朝。去內朝兮時未幾，致邂逅兮怨無已。切自尤兮不可追，論生平兮定於此。影與形兮難去一，居忽忽兮如有失。對嬪嬙兮想芳型，顧和敬兮憐弱質。望湘浦兮何先徂，求北海兮乏神術。循喪儀兮愴徒然，例展禽兮諡孝賢。思遺徽之莫盡兮，詎兩字之能宣。包四德而首出兮，謂庶幾其可傳。驚時序之代謝兮，屆十旬而迅如。覩新昌而增慟兮，陳舊物而憶初。亦有時而暫弭兮，旋觸緒而欷歔。信人生之如夢兮，了萬事之皆虛。嗚呼，悲莫悲兮生別離，失內位兮孰予隨？入淑房兮闃寂，披鳳幄兮空垂。春風秋月兮盡於此已，夏日冬夜兮知復何時？」
十七年，葬孝陵西勝水峪，後即於此起裕陵焉。嘉慶、道光累加諡，曰孝賢誠正敦穆仁惠徽恭康順輔天昌聖純皇后。子二：永璉、永琮。女二：一殤，一下嫁色布騰巴爾珠爾。
皇后，烏喇那拉氏，佐領那爾布女。后事高宗潛邸，為側室福晉。乾隆二年，封嫻妃。十年，進貴妃。孝賢皇后崩，進皇貴妃，攝六宮事。十五年，冊為皇后。三十年，從上南巡，至杭州，忤上旨，后剪髮，上益不懌，令后先還京師。三十一年七月甲午，崩。上方幸木蘭，命喪儀視皇貴妃。自是遂不復立皇后。子二，永璂、永璟。女一，殤。
四十三年，上東巡，有金從善者，上書，首及建儲，次為立后。上因諭曰：「那拉氏本朕青宮時皇考所賜側室福晉，孝賢皇后崩後，循序進皇貴妃。越三年，立為后。其後自獲過愆，朕優容如故。國俗忌剪髮，而竟悍然不顧，朕猶包含不行廢斥。后以病薨，止令減其儀文，並未削其位號。朕處此仁至義盡，況自是不復繼立皇后。從善乃欲朕下詔罪己，朕有何罪當自責乎？從善又請立后，朕春秋六十有八，豈有復冊中宮之理？」下行在王大臣議從善罪，坐斬。
孝儀純皇后，魏佳氏，內管領清泰女。事高宗為貴人。封令嬪，累進令貴妃。乾隆二十五年十月丁丑，仁宗生。三十年，進令皇貴妃。四十年正月丁丑，薨，年四十九。諡曰令懿皇貴妃，葬勝水峪。六十年，仁宗立為皇太子，命冊贈孝儀皇后。嘉慶、道光累加諡，曰孝儀恭順康裕慈仁端恪敏哲翼天毓聖純皇后。后家魏氏，本漢軍，擡入滿洲旗，改魏佳氏。子四：永璐，殤；仁宗；永璘；其一殤，未命名。女二，下嫁拉旺多爾濟、札蘭泰。
慧賢皇貴妃，高佳氏，大學士高斌女。事高宗潛邸，為側室福晉。乾隆初，封貴妃。薨，諡曰慧賢皇貴妃。葬勝水峪。
純惠皇貴妃，蘇佳氏。事高宗潛邸。即位，封純嬪。累進純皇貴妃。薨，諡曰純惠皇貴妃。葬裕陵側。子一，永瑢。女一，下嫁福隆安。
慶恭皇貴妃，陸氏。初封慶嬪。累進慶貴妃。薨。仁宗以嘗受妃撫育，追尊為慶恭皇貴妃。
哲憫皇貴妃，富察氏。事高宗潛邸。雍正十三年，薨。乾隆初，追封哲妃，進皇貴妃。諡曰哲憫皇貴妃，葬勝水峪。子一，永璜，為高宗長子。女一，殤。
淑嘉皇貴妃，金佳氏。事高宗潛邸，為貴人。乾隆初，封嘉妃，進嘉貴妃。薨，諡曰淑嘉皇貴妃，葬勝水峪。子四：永珹，永璇，永瑆；其一殤，未命名。
婉貴太妃，陳氏。事高宗潛邸。乾隆間，自貴人累進婉妃。嘉慶間，尊為婉貴太妃。壽康宮位居首。薨，年九十二。
穎貴太妃，巴林氏。亦自貴人累進穎貴妃。尊為穎貴太妃，亦居壽康宮。薨，年七十。
貴人：西林覺羅氏，柏氏，皆自常在進尊為貴人。晉太妃，富察氏。事高宗為貴人。逮道光時，猶存。宣宗尊為皇祖晉太妃。
高宗諸妃有子女者：
仁宗孝淑睿皇后，喜塔臘氏，副都統、內務府總管和爾經額女。仁宗為皇子，乾隆三十九年，高宗冊后為嫡福晉。四十七年八月甲戌，宣宗生。仁宗受禪，冊為皇后。嘉慶二年二月戊寅，崩，諡曰孝淑皇后，葬太平峪，後即於此起昌陵焉。道光、咸豐累加諡，曰孝淑端和仁莊慈懿敦裕昭肅光天祐聖睿皇后。子一，宣宗。女二：一殤，一下嫁瑪尼巴達喇。
孝和睿皇后，鈕祜祿氏，禮部尚書恭阿拉女。后事仁宗潛邸，為側室福晉。仁宗即位，封貴妃。孝淑皇后崩，高宗敕以后繼位中宮。先封皇貴妃。嘉慶六年，冊為皇后。二十五年八月，仁宗幸熱河崩，后傳旨令宣宗嗣位。宣宗尊為皇太后，居壽康宮。道光二十九年十二月甲戌，崩，年七十四。宣宗春秋已高，方有疾，居喪哀毀，三十年正月，崩於慎德堂喪次。咸豐三年，葬後昌陵之西，曰昌西陵。初尊皇太后，上徽號。國有慶，累加上，曰恭慈康豫安成莊惠壽禧崇祺皇太后。逮崩，上諡。咸豐間加諡，曰孝和恭慈康豫安成欽順仁正應天熙聖睿皇后。子二：綿愷、綿忻。女一，殤。
恭順皇貴妃，鈕祜祿氏。嘉慶初，選入宮，為如貴人。累進如妃。宣宗尊為皇考如皇妃，居壽安宮。文宗尊為皇祖如皇貴太妃。薨，年七十四，諡曰恭順皇貴妃。子一，綿愉。女二，殤。
和裕皇貴妃，劉佳氏。事仁宗潛邸。嘉慶初，封諴妃。進諴貴妃。宣宗尊為皇考諴禧皇貴妃。薨，諡曰和裕皇貴妃。子一，未命名，殤。女一，下嫁索特納木多布齋。
仁宗諸妃有子女者：
仁宗嬪御至宣宗朝尊封者，又有
宣宗孝穆成皇后，鈕祜祿氏，戶部尚書、一等子布顏達賚女。宣宗為皇子，嘉慶元年，仁宗冊后為嫡福晉。十三年正月戊午，薨。宣宗即位，追冊諡曰孝穆皇后。初葬王佐村，移寶華峪，以地宮浸水，再移龍泉峪，後即於此起慕陵焉。咸豐初，上諡。光緒間加諡，曰孝穆溫厚莊肅端誠恪惠寬欽孚天裕聖成皇后。
孝慎成皇后，佟佳氏，三等承恩公舒明阿女。宣宗為皇子，嫡福晉薨，仁宗冊后繼嫡福晉。宣宗即位，立為皇后。道光十三年四月己巳，崩，諡曰孝慎皇后，葬龍泉峪。咸豐初，上諡。光緒間加諡，曰孝慎敏肅哲順和懿誠惠敦恪熙天詒聖成皇后。女一，殤。
孝全成皇后，鈕祜祿氏，二等侍衛、一等男頤齡女。后事宣宗，冊全嬪。累進全貴妃。道光十一年六月己丑，文宗生。十三年，進皇貴妃，攝六宮事。十四年，立為皇后。二十年正月壬寅，崩，年三十三。宣宗親定諡曰孝全皇后，葬龍泉峪。咸豐初，上諡。光緒間加諡，曰孝全慈敬寬仁端慤安惠誠敏符天篤聖成皇后。子一，文宗。女二：一殤，一下嫁德穆楚克扎布。
孝靜成皇后，博爾濟吉特氏，刑部員外郎花良阿女。后事宣宗為靜貴人。累進靜皇貴妃。孝全皇后崩，文宗方十歲，妃撫育有恩。文宗即位，尊為皇考康慈皇貴太妃，居壽康宮。咸豐五年七月，太妃病篤，尊為康慈皇太后。越九日庚午，崩，年四十四。上諡，曰孝靜康慈弼天撫聖皇后，不系宣宗諡，不祔廟。葬慕陵東，曰慕東陵。穆宗即位，祔廟，加諡。光緒、宣統累加諡，曰孝靜康慈懿昭端惠莊仁和慎弼天撫聖成皇后。子三：奕綱、奕繼、奕訢。女一，下嫁景壽。
莊順皇貴妃，烏雅氏。事宣宗，為常在。進琳貴人，累進琳貴妃。文宗尊為皇考琳貴太妃。穆宗尊為皇祖琳皇貴太妃。同治五年，薨，命王公百官持服一日，諡曰莊順皇貴妃，葬慕東陵園寢。德宗朝，迭命增祭品，崇規制，上親詣行禮。封三代，皆一品。子三，奕枻、交硉、奕譓。女一，下嫁德徽。
彤貴妃，舒穆嚕氏。事宣宗，為彤貴人。累進彤貴妃。復降貴人。文宗尊為皇考彤嬪。穆宗累尊為皇祖彤貴妃。女二，一下嫁扎拉豐阿，一殤。
宣宗諸妃有子女者：
他無子女而受尊封者：
文宗孝德顯皇后，薩克達氏，太常寺少卿富泰女。文宗為皇子，道光二十七年，宣宗冊后為嫡福晉。二十九年十二月乙亥，薨。文宗即位，追冊諡曰孝德皇后。權攢田村，同治初，移靜安莊，旋葬定陵，上諡。光緒、宣統屢加諡，曰孝德溫惠誠順慈莊恪慎徽懿恭天贊聖顯皇后。
孝貞顯皇后，鈕祜祿氏，廣西右江道穆揚阿女。事文宗潛邸。咸豐二年，封貞嬪，進貞貴妃。立為皇后。十年，從幸熱河。十一年七月，文宗崩，穆宗即位，尊為皇太后。是時，孝欽、孝貞兩宮並尊，詔旨稱「母后皇太后」、「聖母皇太后」以別之。十一月乙酉朔，上奉兩太后御養心殿，垂簾聽政。同治八年，內監安得海出京，山東巡撫丁寶楨以聞，太后立命誅之。十二年，歸政於穆宗。十三年，穆宗崩，德宗即位，復聽政。光緒七年三月壬申，崩，年四十五，葬定陵東普祥峪，曰定東陵。初尊為皇太后，上徽號。國有慶，累加上，曰慈安端康裕慶昭和莊敬皇太后。及崩，上諡。宣統加諡，曰孝貞慈安裕慶和敬誠靖儀天祚聖顯皇后。
孝欽顯皇后，葉赫那拉氏，安徽徽寧池廣太道惠徵女。咸豐元年，后被選入宮，號懿貴人。四年，封懿嬪。六年三月庚辰，穆宗生，進懿妃。七年，進懿貴妃。十年，從幸熱河。十一年七月，文宗崩，穆宗即位，與孝貞皇后並尊為皇太后。
是時，怡親王載垣、鄭親王端華、協辦大學士尚書肅順等以文宗遺命，稱「贊襄政務王大臣」，擅政，兩太后患之。御史董元醇請兩太后權理朝政，兩太后召載垣等入議，載垣等以本朝未有皇太后垂簾，難之。侍郎勝保及大學士賈楨等疏繼至。恭親王奕訢留守京師，聞喪奔赴，兩太后為言載垣等擅政狀。九月，奉文宗喪還京師，即下詔罪載垣、端華、肅順，皆至死，並罷黜諸大臣預贊襄政務者。授奕訢議政王，以上旨命王大臣條上垂簾典禮。
十一月乙酉朔，上奉兩太后御養心殿，垂簾聽政。諭曰：「垂簾非所樂爲，惟以時事多艱，王大臣等不能無所稟承，是以姑允所請。俟皇帝典學有成，即行歸政。」自是，日召議政王、軍機大臣同入對。內外章奏，兩太后覽訖，王大臣擬旨，翌日進呈。閱定，兩太后以文宗賜同道堂小璽鈐識，仍以上旨頒示。旋用御史徐啟文奏，令中外臣工於時事闕失，直言無隱；用御史鍾佩賢奏，諭崇節儉，重名器；用御史卞寶第奏，諭嚴賞罰，肅吏治，慎薦舉。命內直翰林輯前史帝王政治及母后垂簾事跡，可為法戒者，以進。同治初，寇亂未弭，兵連不解，兩太后同心求治，登進老成，倚任將帥，粵、捻蕩平，滇、隴漸定。十二年二月，歸政於穆宗。
十三年十二月，穆宗崩，太后定策立德宗，兩太后復垂簾聽政。諭曰：「今皇帝紹承大統，尚在沖齡，時事艱難，不得已垂簾聽政。萬幾綜理，宵旰不遑，矧當民生多蹙，各省水旱頻仍。中外臣工、九卿、科道有言事之責者，於用人行政，凡諸政事當舉，與時事有裨而又實能見施行者，詳細敷奏。至敦節儉，袪浮華，宜始自宮中，耳目玩好，浮麗紛華，一切不得上進。」「封疆大吏，當勤求閭閻疾苦，加意撫恤；清訟獄，勤緝捕。辦賑積穀，飭有司實力奉行；並當整飭營伍，修明武備，選任賢能牧令，與民休息。」用御史陳彝奏，黜南書房行走、侍講王慶祺；用御史孫鳳翔等奏，黜總管內務府大臣貴寶、文錫；又罪宮監之不法者，戍三人，杖四人。一時宮府整肅。
光緒五年，葬穆宗惠陵。吏部主事吳可讀從上陵，自殺，留疏乞降明旨，以將來大統歸穆宗嗣子。下大臣王議奏，王大臣等請毋庸議，尚書徐桐等，侍讀學士寶廷、黃體芳，司業張之洞，御史李端棻，皆別疏陳所見。諭曰：「我朝未明定儲位，可讀所請，與家法不合。皇帝受穆宗付託，將來慎選元良，纘承統緒，其繼大統者為穆宗嗣子，守祖宗之成憲，示天下以無私，皇帝必能善體此意也。」
六年，太后不豫，上命諸督撫薦醫治疾。八年，疾愈。孝貞皇后既崩，太后獨當國。十年，法蘭西侵越南。太后責恭親王奕訢等因循貽誤，罷之，更用禮親王世鐸等；並諭軍機處，遇緊要事件，與醇親王奕枻商辦。庶子盛昱、錫珍，御史趙爾巽各疏言醇親王不宜參豫機務，諭曰：「自垂簾以來，揆度時勢，不能不用親籓進參機務。諭令奕枻與軍機大臣會商事件，本專指軍國重事，非概令與聞。奕枻再四懇辭，諭以俟皇帝親政，再降諭旨，始暫時奉命。此中委曲，諸臣不能盡知也。」是年，太后五十萬壽。
十一年，法蘭西約定。醇親王奕枻建議設海軍。十三年夏，命會同大學士、直隸總督李鴻章巡閱海口，遣太監李蓮英從。蓮英侍太后，頗用事。御史硃一新以各直省水災，奏請修省，辭及蓮英。太后不懌，責一新覆奏。一新覆奏，言鴻章具舟迎王，王辭之，蓮英乘以行，遂使將吏迎者誤為王舟。太后詰王，王遂對曰：「無之。」遂黜一新。
太后命以次年正月歸政，醇親王奕枻及王大臣等奏請太后訓政數年，德宗亦力懇再三，太后乃許之。王大臣等條上訓政典禮，命如議行。請上徽號，堅不許。十五年，德宗行婚禮。二月己卯，太后歸政。御史屠仁守疏請太后歸政後，仍披覽章奏，裁決施行。太后不可，諭曰：「垂簾聽政，本萬不得已之舉。深宮遠鑒前代流弊，特飭及時歸政。歸政後，惟醇親王單銜具奏，暫須徑達。醇親王密陳：『初裁大政，軍國重事，定省可以稟承。』並非著為典常，使訓政永無底止。」因斥仁守乖謬，奪官。
同治間，穆宗議修圓明園，奉兩太后居之，事未行。德宗以萬壽山大報恩延壽寺，高宗奉孝聖憲皇后三次祝釐於此，命葺治，備太后臨幸，並更清漪園為頤和園，太后許之。既歸政，奉太后駐焉。歲十月十日，太后萬壽節，上率王大臣祝嘏，以為常。十六年，醇親王奕枻薨。二十年，日本侵朝鮮，以太后命，起恭親王奕訢。是年，太后六十萬壽，上請在頤和園受賀，仿康熙、乾隆間成例，自大內至園，蹕路所經，設彩棚經壇，舉行慶典。朝鮮軍事急，以太后命罷之。二十四年，恭親王奕訢薨。
上事太后謹，朝廷大政，必請命乃行。顧以國事日非，思變法救亡，太后意不謂然，積相左。上期以九月奉太后幸天津閱兵，訛言謂太后將勒兵廢上；又謂有謀圍頤和園劫太后者。八月丁亥，太后遽自頤和園還宮，復訓政。以上有疾，命居瀛臺養疴。二十五年十二月，立端郡王載漪子溥儁繼穆宗為皇子。
二十六年，義和拳事起，載漪等信其術，言於太后，謂為義民，縱令入京師，擊殺德意志使者克林德及日本使館書記，圍使館。德意志、奧大利亞、比利時、日斯巴尼亞、美利堅、法蘭西、英吉利、義大利、日本、和蘭、俄羅斯十國之師來侵。七月，逼京師。太后率上出自德勝門，道宣化、大同。八月，駐太原。九月，至西安。命慶親王奕劻、大學士總督李鴻章與各國議和。二十七年，各國約成。八月，上奉太后發西安。十月，駐開封。時端郡王載漪以庇義和拳得罪廢，溥儁以公銜出宮。十一月，還京師。上仍居瀛臺養疴。太后屢下詔：「母子一心，勵行新政。」三十二年七月，下詔預備立憲。
三十四年十月，太后有疾。上疾益增劇。壬申，太后命授醇親王載灃攝政王。癸酉，上崩於瀛台。太后定策立宣統皇帝，即日尊為太皇太后。甲戌，太后崩，年七十四，葬定陵東普陀峪，曰定東陵。初尊爲皇太后，上徽號國有慶，累加上曰慈禧端佑康頤昭豫莊誠壽恭欽獻崇熙皇太后。及崩，即以徽號爲諡。子一，穆宗。
莊靜皇貴妃，他他拉氏。事文宗，爲貴人，累進麗妃。穆宗尊封爲皇考麗皇貴太妃。薨，諡曰莊靜皇貴妃。女一，下嫁符珍。
玫貴妃，徐佳氏。事文宗，爲貴人，進玫嬪。穆宗尊爲皇考玫貴妃。子一，未命名，殤。
端恪皇貴妃，佟佳氏。事文宗，爲祺嬪。同治間尊爲皇考祺貴妃。宣統初，尊爲皇祖祺貴太妃。薨，諡曰端恪皇貴妃。
文宗諸妃，未有子女而同治、光緒兩朝尊封者，婉貴妃、璷妃、吉妃、禧妃、慶妃、雲嬪、英嬪、容嬪、璹嬪、玉嬪，皆自貴人進封。婉貴妃，索綽絡氏。雲嬪，武佳氏。英嬪，伊爾根覺羅氏。餘不知氏族。
孝哲毅皇后，阿魯特氏。戶部尚書崇綺女。同治十一年九月立爲皇后。十三年十二月，穆宗崩，德宗即位。以兩太后命封爲嘉順皇后。光緒元年二月戊子崩，梓宮暫安隆福寺。二年五月，御史潘敦儼因歲旱上言，請更定諡號，謂：「後崩在穆宗升遐百日內，道路傳聞，或稱傷悲致疾，或雲絕粒霣生，奇節不彰，何以慰在天之靈？何以副兆民之望？」太后以其言無據，斥為謬妄，奪官。五年三月，合葬惠陵，上諡。宣統加諡，曰孝哲嘉順淑慎賢明恭端憲天彰聖毅皇后。
淑慎皇貴妃，富察氏。穆宗立后，同日封慧妃。進皇貴妃。德宗即位，以兩太后命，封為敦宜皇貴妃。進敦宜榮慶皇貴妃。光緒三十年，薨。諡曰淑慎皇貴妃。
莊和皇貴妃，阿魯特氏，大學士賽尚阿女，孝哲毅皇后姑也。事穆宗，為珣嬪，進妃。光緒間，進貴妃。宣統皇帝尊為皇考珣皇貴妃。孝定景皇后崩未逾月，妃薨。諡曰莊和皇貴妃。
敬懿皇貴妃，赫捨裡氏。事穆宗，自嬪進妃。光緒間，進貴妃。宣統間，累進尊封。
榮惠皇貴妃，西林覺羅氏。事穆宗，自貴人進嬪。光緒間，進妃。宣統間，累進尊封。
德宗孝定景皇后，葉赫那拉氏，都統桂祥女，孝欽顯皇后侄女也。光緒十四年十月，孝欽顯皇后為德宗聘焉。十五年正月，立為皇后。二十七年，從幸西安。二十八年，還京師。三十四年，宣統皇帝即位。稱「兼祧母后」，尊為皇太后。上徽號曰隆裕。宣統三年十二月戊午，以太后命遜位。越二年正月甲戌，崩，年四十六。上諡，曰孝定隆裕寬惠慎哲協天保聖景皇后，合葬崇陵。
端康皇貴妃，他他拉氏。光緒十四年，選為瑾嬪。二十年，進瑾妃。以女弟珍妃忤太后，同降貴人。二十一年，仍封瑾妃。宣統初，尊為兼祧皇考瑾貴妃。遜位後，進尊封。歲甲子，薨。
恪順皇貴妃，他他拉氏，端康皇貴妃女弟。同選，為珍嬪。進珍妃。以忤太后，諭責其習尚奢華，屢有乞請，降貴人。逾年，仍封珍妃。二十六年，太后出巡，沈於井。二十七年，上還京師。追進皇貴妃。葬西直門外，移祔崇陵。追進尊封。
宣統皇后，郭博勒氏，總管內務府大臣榮源女。遜位後，歲壬戌，冊立為皇后。淑妃，額爾德特氏。同日冊封。

