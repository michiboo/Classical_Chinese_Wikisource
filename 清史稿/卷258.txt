
列傳四十五
希福珠滿瑪奇額赫訥洪世祿彰庫鄂克遜莽奕祿沙納哈偏圖瑚里布達理善額楚穆成額額斯泰布舒庫塔勒岱瓦岱桑格伊巴罕沃申武穆篤瑚圖瑪哈達傑殷弟傑都瓦爾喀
希福，他塔喇氏，滿洲正紅旗人，世居安褚拉庫路。祖羅屯，國初以八百戶來歸，編牛錄。父哈寧阿，官巴牙喇甲喇章京。從征錦州、松山。入山海關，逐李自成至慶都。授牛錄章京世職。希福初任二等侍衛，襲世職。遇恩詔，進一等阿達哈哈番兼拖沙喇哈番。累遷正黃旗蒙古副都統。康熙十三年，吳三桂反，從大將軍順承郡王勒爾錦赴湖廣。陝西提督王輔臣以寧羌叛，分據平涼、秦州，命希福移師守興安、漢中。十四年，大將軍貝勒洞鄂進攻秦州，希福攻克東、西二關。十五年，調守隴州。十六年，遷前鋒統領。十七年，命赴湖南，駐茶陵。十八年，攻衡州，夜半薄城下，奪門入，賊燒營遁，城復。擢正紅旗滿洲都統。
時耿精忠將馬承廕以南寧降，詔希福率所部赴廣西，佐鎮南將軍莽依圖規雲南。十九年，承廕復叛，戰陶登，大敗之。莽依圖卒於軍，朝命賚塔為征南大將軍，希福將莽依圖所部以從。至西隆，破石門坎，復安籠所，攻黃草壩，希福屢力戰。既至曲靖，復馬龍諸城。遣碩塔等下嵩明州，遂會大軍圍省城。希福率前鋒衝擊，賊大潰。其黨馬寶、胡國柱自蜀還救，希福與珠滿、桑額迎戰烏木山，大破之。寶奔姚安，部卒潰，尋降。國柱奔雲龍州，希福追至永昌，截守潞江諸要隘。國柱自度不能脫，縊死。其別將王緒、李匡自焚死。二十一年，擢西安將軍。部議追論希福從征長沙戰失利，當奪官、削世職。上念希福戰功多，命輕之。二十七年，調正紅旗蒙古都統。
二十九年，噶爾丹寇邊，上命裕親王福全出師討之，以希福參贊軍務，破賊烏闌布通。三十一年，授建威將軍，統師駐右衛。三十三年，噶爾丹內犯，將侵根敦戴青，詔希福亟赴圖拉備守禦。希福疏調大同總兵康調元率三千人偕往，並請發察哈爾兵，上責其疑阻，敕還駐右衛。部劾希福不收八旗送馬糜餉，免官。三十八年，卒。珠滿，瓜爾佳氏，隸滿洲正白旗，先世居烏拉。祖多和倫來歸，次子額赫瑪瑚任侍衛，攻鄭成功廈門，陣沒，贈拖沙喇哈番，無子。珠滿其兄子也，襲世職，署參領。耿精忠叛，使其黨犯南康，珠滿從將軍尼雅翰擊敗之。吉安既平，又從莽依圖軍徵廣東，入韶州。馬寶等來犯，珠滿居右翼，奮戰，大破賊，寶潰圍出。進取廣西，破吳世琮，解南寧圍。陶登之捷，並敗世璠將範齊韓、詹仰等援兵。從希福徵雲南，石門坎、黃草壩諸役，戰常陷堅。圍省城，斬世璠將胡國柄於烏木山。師還，晉拜他喇布勒哈番兼拖沙喇哈番。累遷護軍參領。三十六年，出為荊州副都統。三十九年，被命討川蠻，駐守雅隴江。四十一年，還本官。會鎮筸苗亂，命尚書錫勒達等統師撫剿，以珠滿諳兵事，敕共籌戰守。撫降三百一寨，唯天星寨猶負嵎，師分四路入，珠滿為策應，攻克葫蘆寨，餘悉平。擢江寧將軍。四十六年，卒，進世職三等阿達哈哈番。
瑪奇，納喇氏，滿洲鑲白旗人，其先哈達萬汗之族。初授顯親王護衛。累遷鑲白旗滿洲都統，列議政大臣。上念廣西將士勞苦日久，宜番休，命與都統趙璉，副都統洪世祿、祖植椿率師往，並命參贊軍務。次柳州，降偽將三十餘人。賚塔取雲、貴，上趣瑪奇進兵，安籠所、黃草壩諸役，並有功。進軍曲靖，迭克馬龍州、易龍所、楊林城。世璠軍壁渾水塘，與嵩明遙應。瑪奇分遣兵趨嵩明，乘不備，克其東門，賊啟西門遁。乃會貝子彰泰軍入省城，屯歸化寺。世璠使其將胡國柄等出戰，陣斬之，遂合圍，與勒貝等奪城西北銀錠山。賊砲彈雨下，瑪奇挺立當其衝，督兵掘壕築壘。壘成，俯瞰城內，縱砲，賊不支，內亂，世璠死。與穆佔入城撫民，授鎮安將軍，駐防雲南。二十三年，坐才力不及，當免；上命撤雲南駐防兵，瑪奇率以還京。三十五年，卒。子常賚，自有傳。額赫訥，納喇氏，滿洲鑲藍旗人。初任王府護衛，遷巴牙喇甲喇章京。從征雲南及平棲霞土寇，有功，擢鑲藍旗蒙古副都統，駐防兗州。耿精忠叛，分兵犯江西，詔參贊簡親王喇布軍務。馬雄擾廣東，命倍道往援。未至，而尚之信謀亂，將犯贛州。額赫訥退守南贛，連破寇寨二十餘。會叛將嚴自明犯南康，圍信豐，又擊之固鎮鋪，圍解。命參贊莽依圖軍務，赴韶州。馬寶等壁城東山，與額楚擊敗之。旋奉莽依圖檄赴梧州佐傅弘烈，聞祖澤清叛據高州，亟還師次電白。賊殊死守，額赫訥破之，高州平。授護軍統領。從莽依圖進剿柳州，與勒貝、希福分路擊敵，敗之。二十年，克安籠所，略定曲靖、羅平。師既克雲南，凱旋，調前鋒統領，擢鑲藍旗滿洲都統，列議政大臣。噶爾丹犯邊，命屯歸化城。尋召還，以老乞休。卒。
洪世祿，瓜爾佳氏，滿洲鑲紅旗人，世居瓦爾喀。祖噶錫屯，歸太祖，援世管牛錄額真。順治間，洪世祿嗣職，遷巴牙喇甲喇章京。從征雲南，入緬甸。敘功，予世職拖沙喇哈番。康熙十二年，擢鑲紅旗蒙古副都統。十四年，大將軍信郡王鄂扎討察哈爾布爾尼，洪世祿參贊軍務。師至達祿，薄敵壘，布爾尼設伏山谷間，以三千餘人出拒。洪世祿將右翼進戰，伏起，師有備，盡殲之。布爾尼悉眾發火器力戰，洪世祿等縱兵分擊，大破之。布爾尼收餘眾屯山岡，洪世祿督兵環射，分道掩殺，布爾尼乃遁走。進世職三等阿達哈哈番。十九年，命與瑪奇等益賚塔兵，攻石門坎，賚塔令勒貝等為前鋒，洪世祿等繼進，破賊奪隘入；攻黃草壩，洪世祿當頭隊，復力戰破隘。師還。二十三年，以老乞休。二十七年，卒。彰庫，亦瓜爾佳氏，滿洲鑲白旗人。父多克索哩，事太宗，從伐明，攻南皮，先登，賜號「巴圖魯」，授世職牛錄章京。順治間，累進二等甲喇章京，卒，彰庫襲，自驍騎校署參領。從將軍希爾根討耿精忠，徇撫州，破精忠將易明；戰建昌，陣斬楊益茂等。又擊破邵連登長興山、李茂珠等建昌鎮鼓山。從勒貝攻柳州，破世璠將範齊韓、詹仰等。從賚塔下雲南，克石門坎、黃草壩，皆在行。又從希福逐世璠將馬寶、巴養元，戰於烏木山，大破之，寶等降。師還，進世職一等阿達哈哈番兼拖沙喇哈番，授護軍參領。累遷至鑲黃旗滿洲副都統。致仕，卒。子海寶，康熙三十三年進士，官翰林院檢討，襲職。鄂克遜，富察氏，滿洲鑲黃旗人。父鄂通武，事世祖，有戰功，授拜他喇布勒哈番。鄂克遜襲職。
康熙十二年，吳三桂反，京師聞變，有楊起隆者，詐稱硃三太子，私改元廣德，號其徒為「中興官兵」，裂布裹首以白，披身以赤，謀作亂。其徒黃吉、陳益等三十餘人，聚正黃旗周公直家，公直，承恩伯全斌子也，家鼓樓西街。公直出詣都統祖永烈告變，起隆等遽舉火。鄂克遜行過鼓樓，見火，升屋望之，賊皆披甲露刃，遂奔告兵部尚書明珠、都統圖海，永烈與副都統覺羅吉哈禮率兵圍公直家。賊益縱火，流矢如雨，鄂克遜先入，斬十餘人，擒益、吉，悉誅之，獨起隆遁去。後七年，圖海駐軍鳳翔，捕得起隆，檻送京師，誅之。
十三年春，以參領銜從定南將軍希爾根赴江西，至南昌，寇陷龍泉。石灰澳者，縣要隘也，南曰山都澳，北曰河塘澳，寇阻險築壘相犄角。鄂克遜奪其隘口，破南北諸壘，寇遁，躡擊至曹林，拔十餘寨，遂復龍泉。敵來犯，復擊破之。十五年，從簡親王喇布及希爾根攻吉安，敵陣於城北，以火器戰，鄂克遜劘賊壘逐賊，賊墮壕死者甚眾。三桂將馬寶與韓大任以數萬人來援，戰於螺子山，我師敗績。鄂克遜被數創，猶力戰，馬踣，鄂克遜墮，躍而起，手刃數人，復奪馬入陣，收戰士屍，奔而殿。十七年，大任自萬安走福建，鄂克遜與額楚分道逐賊，敗賊汀州老虎洞，焚其壘，殺賊六千餘。復從穆佔徇湖南。時拉寨、薩克察自安仁赴永興，被困。穆佔令鄂克遜送米及火藥濟之，賊拒阻，擊卻之，乃得達。十八年，與三桂將郭應輔、吳國貴戰於永州，多所俘馘。十九年，師下貴州，戰於新田衛；復進，逐賊鎮遠，克偏橋、興隆二衛。穆佔令鄂克遜襲取重安浮橋，師得濟。二十年，師下雲南，圍省城，破象陣，鄂克遜奪歸化寺東西二壘。師還，授江寧駐防佐領，再遷江寧副都統。四十六年，上南巡，鄂克遜迎謁，陳戰績，擢江寧將軍，進三等阿達哈哈番。五十七年，以老乞休。雍正七年，卒，年八十八，諡武襄。
莽奕祿，富察氏，滿洲正白旗人。曾祖阿布岱，自葉赫歸太宗，授牛錄章京世職。莽奕祿襲，累晉二等阿達哈哈番。從師徵廣東，敗李定國於新會，進一等。康熙初元，授護軍參領。三桂反，詔署統領，從征湖廣。以功擢鑲白旗蒙古副都統。十九年，從穆佔徵貴州。時世璠據貴陽，其將韓天福據新添衛，莽奕祿與諸軍擊卻之，復龍里。薄貴陽城，世璠遁，遂克之。二十年，進軍平遠，賊據西南山拒戰，又與副都統花色等擊敗其眾，城復。旋下黔西、大定諸城，遂入雲南，會賚塔軍於曲靖，進圍省城。調滿洲副都統，參贊賚塔軍務。雲南平，還，授護軍統領，管佐領，擢都統。三十年，出為荊州將軍。四十二年，謝病歸。尋卒，諡敏肅。雍正時，命改入正白旗。
沙納哈，伊爾根覺羅氏，滿洲正黃旗人。順治六年，從征大同，克左衛，先登，賜號「巴圖魯」，授拜他喇布勒哈番兼拖沙喇哈番。旋署甲喇額真。從將軍伊爾德下浙江，克舟山，進三等阿達哈哈番。移師福建討鄭成功，率師為前鋒，以舟進。俄，舍舟登陸，戰失利，面及項中三矢，師退。吏議奪賜號、世職，以受創重，免籍沒、鞭責。頃之，還拜他喇布勒哈番，授西安駐防佐領。已，命還京，授參領。康熙十三年，精忠叛，出師江西，敗易明於撫州。賊自建昌入，奉希爾根檄率前鋒兵百，會兩藍旗兵擊卻之。叛將楊富弟楊三與李茂著以萬餘人掠撫州，與護軍統領瓦岱進攻，大捷。三、茂著中箭墮水死。從岳樂進兵瑞州，寇萬五千人自上高扼會浦。與桑額疾擊之，克上高。阮國棟據新昌北山，復與諸將會擊，斬四千餘級，新昌亦復。進規萍鄉。
三桂將夏國相等以一萬三千人據來龍山，結寨十二，師環攻之，賊敗潰；沙納哈截殺之，脫者僅四百。十八年，兵進次湘潭，賊遁走。遷正黃旗蒙古副都統、前鋒統領。其秋，國相屯武岡雙井寨，使馬寶等以二萬四千人拒戰。沙納哈將三百人進擊，賊披靡，逐北至楓木嶺。二十年，師至盤江西坡，擊敗世璠將線緎，遂入雲南。世璠以像陣拒師，沙納哈大敗其眾，追迫城下，斬其將胡國柄等九人。雲南平。擢正黃旗蒙古都統，列議政大臣。二十六年，謝病歸。尋卒，卹如製。
偏圖，李氏，漢軍正白旗人，隸內務府。康熙十三年，以奉宸院催長從軍陝西，授都司銜，旋授督標游擊。十四年，土寇李長腿以千餘人攻淳化、三水，掠三原，偏圖與游擊繳應善將六百人自涇陽逐賊至紅水溝，俘四十餘，獲旗械、騾馬以歸。又率綠旗兵從將軍阿密達出瓦雲驛，與副都統鄂克濟哈率滿洲兵共趨涇州，賊據隘，數戰破之。進薄城，賊出拒，擊斬三百餘級，遂克之，斬王輔臣將衛民譽。又從護軍統領舒淑攻靈臺，破輔臣將馬瑞軒，拔陶家堡，斬百餘級。又與鄂克濟哈略慶陽，招降二十餘寨。入寧州，破輔臣將魏虎山、馮嘉德等。還軍涇州，又破賊鎮原。
從大將軍貝勒洞鄂攻輔臣平涼，賊築壘高阜；將二百五十人，與護軍統領阿哈多等仰攻，破之。十五年，援商州，克山陽，破輔臣將李茂榮於寬平里，斬百餘級。復援三原，戰西陽鎮，逐賊至鳳凰山，出陷賊難民百餘。尋從大將軍圖海攻平涼，屯虎山墩，斷糧道，輔臣降。十六年，授督標副將。十七年，從征興安，賊據嶺掘壕樹柵，偏圖自窯兒溝出嶺後毀壘，逐賊至香泉。十八年，攻破梁河關，克興安及漢陰、石泉諸縣。
十九年，命從將軍趙良棟南征。二十年，命增置雲南隨徵總兵，以授偏圖。吳世璠將胡國柱以二萬餘人屯馬湖拒守，良棟檄偏圖堅守雅州，徇榮經，斬百二十餘級。從良棟軍克關山關，下黎州，奪大渡河隘口。逐賊火場壩，深入山谷中，降世璠將蔡國明、戴聖明、於登明、楊泗等，復越巂、建昌。渡金沙江，破石虎關。遂攻會城，奪玉皇閣及土橋、東寺、西市三市街，城旋下。二十一年，授永順總兵。敘功，加左都督。三十年，朝京師，擢雲南提督。四十五年，復朝京師，賜孔雀翎。五十年，遷鑲白旗漢軍都統。五十五年，卒。賜祭葬，諡襄敏，予世職拖沙喇哈番。
瑚里布，赫舍里氏，滿洲正紅旗人，世居和穆多哈連。父吳巴海，歸太祖，授牛錄額真。瑚里布襲。天聰間，擢一等侍衛、噶布什賢章京。事太宗，屢從征伐。順治元年，英親王阿濟格討李自成，瑚里布率正紅旗前鋒兵從。二年，師次綏德，賊乘我未列陣，掠我馬數十。瑚里布追及之山巔，擊賊潰，以所掠馬歸。自成走湖廣，師從之，克安陸。瑚里布破賊，得其戰艦。逐自成至九宮山，五戰皆勝。以功授世職拖沙喇哈番。三年，肅親王豪格討張獻忠，師將至西充，令瑚里布與參領席卜臣率前鋒四十人，持檄先驅。遇賊騎，突前衝擊，斬三十餘級，俘二人。薄獻忠壘，斬其執纛者，師繼進，與戰，遂殪獻忠。瑚里布復與都統準塔下遵義，戰璧山，破賊。六年，從征湖廣，攻湘潭，徇衡州，皆有俘馘。以功進世職三等阿思哈哈番。累擢正紅旗滿洲副都統、右翼前鋒統領。十五年，從信郡王多尼南征。十六年，師克雲南，明桂王走緬甸，與左翼前鋒統領白爾赫圖率兵趨永昌，渡潞江，戰磨盤山，克騰越，窮追至南甸。師還，追論磨盤山戰時都統沙裡布戰死，瑚里布弗及援，功不敘。康熙十二年，聖祖加恩諸舊將，瑚里布加太子少師。
吳三桂反，授都統赫葉安西將軍，改瑚里布護軍統領為之副，率禁旅自西安進。十三年，趣瑚里布與前鋒統領穆佔馳援四川。師次漢中，寇屯陽平關，攻克之。迭破七盤、朝天二關，進攻保寧，三桂將吳之茂拒守，與相持。上命大將軍貝勒洞鄂西征，瑚里布參贊軍務。王輔臣叛應三桂，命瑚里布引兵自漢中還駐西安。尋又命瑚里布從洞鄂攻輔臣，克秦州。進圍平涼，久不下。十五年，以大學士圖海代洞鄂為大將軍，瑚里布罷參贊，留軍聽調遣。十六年，卒於軍。
達理善，那木都魯氏，滿洲正黃旗人。其先世岳蘇納，與綏芬路長明安圖巴顏同族，歸太祖。達理善其四世孫也。崇德間，以閒散隸驍騎營。從征明，攻濟南，樹雲梯以登，達理善為第三人，克其城，賜號「巴圖魯」，予世職三等甲喇章京。復從徵明，圍錦州，戰松山、杏山間，屢破敵。
順治三年，從梅勒額真珠瑪喇、和託等駐防杭州，擊敗明將方國安，屢戰皆捷。五年，從討叛將金聲桓，復南昌。累進世職一等阿達哈哈番兼拖沙喇哈番，授甲喇額真。十五年，從征雲南，攻元江，克之，得明桂王將高應鳳，進世職三等阿思哈尼哈番。
康熙二年，以老乞休。十三年，王輔臣叛，請自效，命署本旗副都統，率師赴西安。十四年，次隴州仙逸關，輔臣屯平涼，遣其將高鼎、蔡元以四千人迎戰。達理善與前鋒統領穆占等共擊之，鼎、元敗走，克關山關。師自清水進，奪渭河橋，次秦州。城寇出戰，達理善縱兵夾擊，寇敗入城，分兵克東關。叛將吳之茂以萬人援平涼，逼秦州立寨，城寇八千餘出應，犯我師。達理善已病，猶督兵力戰，大破賊。尋卒，賜祭葬，諡武毅。事定，兵部敘功，上諭曰：「達理善巴圖魯以老乞休，復請從軍，盡心效力，卒於行間。」復加拖沙喇哈番，合為二等阿思哈尼哈番。額楚，烏扎拉氏，滿洲鑲黃旗人，先世居薩哈勒察。順治初，從內大臣和洛輝出師，駐防西安。降將劉洪起以西平叛，樹雲梯攻城，護軍昂海先登，額楚繼之，遂克其城，授牛錄額真。迭進三等阿達哈哈番。從軍貴州還，適鄭成功犯江寧，遂自荊州馳救，大破成功，進二等。再遷江寧副都統。康熙七年，遷將軍。
耿精忠之叛也，徽州所屬多附賊，移師規績溪，破之，克徽州。賊據休寧新嶺，分兵夾擊，長驅復婺源。詔進徵饒州，攻樂平，薄東門，賊出竄，追襲之，俘斬過半。進攻鄱陽，遂定饒州。叛將陳九傑遁入鄱陽湖，毀其舟十餘。次萬年，至石頭街渡口，與賊夾水而軍。額楚自出挑戰，而潛使騎兵濟上游，繞賊後衷擊，俘九傑，誅之。萬年復，並克安仁、弋陽。
上復命贊簡親王喇布軍，軍南昌。會吳三桂遣高天傑陷吉安，與將軍哈勒哈齊攻之，克外郛；馬寶、韓大任等來援，額楚迎戰於螺子山，我師敗績。寶聞長沙被圍，乃引去。坐失機，罷官，留世職，仍領江寧兵赴廣東。寶等復犯韶州。師次蓮花山，賊逼營，城兵出應，戰，破賊，遂與勒貝守韶州。尋命與莽依圖合軍進。叛將祖澤清復以高州應賊，詔趣額楚自肇慶兼程進，至藤縣，遇大疫，士馬多死。疏請增遣備禦，未至而寇集，城陷。與勒貝進解南寧圍，還江寧。十九年，卒。
穆成額，那木都魯氏，滿洲鑲紅旗人。父富喀禪，西安將軍，有勳勞語在康古里傳，授三等精奇尼哈番。穆成額襲職。精忠叛，命署副都統，從征南將軍希爾根下江西，分守南昌。三桂自長沙遣將犯袁州，與總兵趙應奎赴援，敗賊西村，規萬載，斬其渠邱以祥，城復，遂克安福。精忠將劉進忠構鄭錦擾瀕海郡邑，上先後命尼雅翰、舒恕率兵赴廣東，以穆成額參贊軍務，克始興，梟通賊守備李光明。尚之信以韶州、南雄叛，退保南安、贛州，克萬安、南康，頻有功。上命舒恕守贛州，而以莽依圖代其任，穆成額參贊如故。廣東定，從莽依圖下粵西。三桂遣將分犯潯州、梧州、桂林、平樂，與額楚、勒貝、傅弘烈並力討之。次鬱林，戰失利；還守藤縣，尋復陷。坐免官，籍沒。未幾，卒。
額斯泰，富察氏，滿洲鑲白旗人，大學士額色赫弟也。初任一等侍衛。康熙三年，擢副都統。九年，授護軍統領。
吳三桂反，命順承郡王勒爾錦帥師討之，以額斯泰參贊軍務。三桂兵自貴州出，湖南南境皆陷。詔與護軍統領伊爾都齊簡銳先發。十三年二月，師次荊州，常德、長沙皆陷。三桂將劉之復、陶繼智率萬餘人犯宜昌，夾江而壘。額斯泰自荊州赴援，與總兵徐治都率舟師橫江截擊。戰甫接，賊潛以三百人擾我師後，我師分擊敗之，得賊舟三，賊敗走。師進次岳州，三桂時屯澧州，其將吳應麒、廖進忠、柯鐸、高起隆據岳州。馬寶、胡國柱率二萬人會於澧州，水陸岔集，設鹿角阻我騎兵。額斯泰與貝勒察尼等議，令前鋒先奪山岡扼賊吭，繼乃分路截擊，奪據城陵磯及七里橋，俾首尾不相顧。至期，聞貝勒營吹角，額斯泰率戰艦進，眾乘之，賊大潰。
是歲冬，命參贊貝勒尚善軍務，規岳州，與賊相持久。十五年二月，詔趣尚善進兵。尚善乃令額斯泰督所部水陸諸軍以進。賊舟列陣洞庭，貫以鐵鎖，額斯泰率銳卒衝其北，使副都統路什擊其南。戰甫交，額斯泰麾纛進，砲矢雨岔，衛卒死者五人，額斯泰不為動，進如前，手刃數十人，遂克君山，獲賊舟五十餘，詔嘉之。十六年，卒於軍。師旋，追論徵岳州遲留不進，坐籍家產，上宥之。
額斯泰偉幹有雅量，卹軍愛民，諳韜略。嘗圖滇、楚戹諞塞，懸壁諦視。既寢疾，猶強起視事。卒日，軍民為位哭，哀動郊野。孫傅鼐，自有傳。
布舒庫，吳魯氏，滿洲正黃旗人。父納爾泰，官牛錄額真。從征大同叛將薑瓖，率子噶爾琿、納什庫力戰，陣亡。布舒庫其長子也。以巴牙喇壯達從征江西、雲南，戰常陷堅，授拜他喇布勒哈番。康熙初，授參領，擢正黃旗蒙古副都統，列議政大臣。韓大任據吉安，上命參贊簡親王喇布軍務。次永豐，大任兵至，與提督趙賴同擊之。賊退守山寨，布舒庫緩師誘之，弗應。相持月餘，大任引去，追斬千餘級。大任走福建，又與哈克三追剿，連破之老虎洞、鞍子嶺，賊勢以蹙，大任降。還徵湖南。互詳哈克三傳。賊犯永興，穆佔令守河岸，賊不能進。遂從穆佔取耒陽，進規常寧。與塔勒岱數敗賊，逐北翟里橋，去永州四十里。又從穆佔攻城，賊大潰。與簡親王喇布會師武岡。十九年，授正黃旗滿洲副都統。擊敗馬承廕，克雒容，承廕復降。旋卒，諡剛壯。
塔勒岱，博和里氏，滿洲鑲白旗人。初授噶布什賢壯達。康熙初，從征緬甸，授前鋒侍衛。三桂叛，從軍，從穆佔逐賊野狐嶺。賊隱深林中，出步騎誘戰，發其伏，殲之。克陽平關，進次保寧蟠龍山。師敗引還，兩遇賊，擊之敗去，予拖沙喇哈番。從討王輔臣，戰隴州，進圍秦州，克之。遂趨平涼，屢捷。十五年，命從穆佔移師湖南，駐攸縣，擊敗三桂將王國佐。又敗黃士彪、裘萬寶於酃縣、桂陽州；敗吳國貴、吳應麒於永州、沅州。凱旋，授護軍參領。擢鑲白旗蒙古都統，進拜他喇布勒哈番兼拖沙喇哈番。二十五年，卒，諡勇壯。
瓦岱，鈕祜祿氏，滿洲鑲黃旗人，額亦都孫也。父敖德，事太宗，分額亦都舊轄人戶，益以新附瑚爾哈部眾，授敖德世管牛錄事。屢從征有功，授二等阿達哈哈番。瓦岱其第三子也。初任侍衛，署巴牙喇甲喇章京，從征雲南、湖廣有功，即真。
康熙十三年，耿精忠叛，命署護軍統領，從安親王岳樂援江西，所至為軍鋒。次撫州，戰鍾家嶺，被巨創。寇夜襲營，仍力戰卻之，並擊敗精忠將易明等。又戰瑞州北山，撫定東鄉。移師徇建昌，精忠將邵連登擁眾可八萬，因山為壘，負險抗拒。瓦岱與將軍希爾根分陣山下，鳴角仰攻，多所斬獲。連登中矢，餘潰，復絕其歸路，得賊舟六十餘。遂下建昌，乘勝克新城。十五年，復萍鄉，進規長沙，仍為軍鋒。戰南橋、齊家峒，皆捷。十八年，克長沙，以次下衡州、寶慶，並殲賊於武岡，克其城。渡紫陽河，賊分據渡口，瓦岱俟諸軍進戰，引兵襲其後，夾擊之，賊大敗。湖南平。授護軍統領，予世職拖沙喇哈番。
二十一年，授江寧將軍。二十三年，車駕南巡，嘉其居官廉，賚御用袍，並白金千。二十四年，召授鑲黃旗滿洲都統，以博濟代之。諭曰：「將軍、副都統與地方官多不相能，唯瓦岱克諧眾志，爾當效之。」既至京，任議政大臣。二十七年，湖廣裁兵，夏逢龍倡亂，命為振武將軍往討之。師至黃州，逢龍所署置總兵趙得等迎降，胡約謙等復獻武昌、漢陽二城，諸生宜畏生執逢龍以獻，磔之，並誅其黨與，班師。
三十年，詔授定北將軍，率師赴圖拉，追擊噶爾丹至克魯倫河。三十一年，命偕都統班達爾沙督理達勒鄂莫、瑚爾鄂莫屯田。坐督耕不勤，免官，削雲騎尉。尋卒。
桑格，喜塔臘氏，滿洲正白旗人，庫禮子。桑格以三等侍衛襲世職一等阿達哈哈番兼拖沙喇哈番。善射，擢一等侍衛。康熙十五年，授護軍統領，從希爾根赴江西。上諭以江西為粵東咽喉，江、浙脣齒；兵民持兩端，當協同將軍領重兵進剿。至則攻易明於撫州，援賊自建昌至，倚城結壘，合城寇拒戰。桑格夷其壘，明遁，州復。明復來犯，再敗之。希爾根移師入城，桑格出至碣石，遇賊，戰大捷。連克上高、新昌、東鄉諸縣，擊斬連登，明遁，遂下建昌。
吳三桂將夏國相據萍鄉，桑格會諸軍並進，戰來龍山，連破十二寨，國相奔長沙。十八年，克長沙。御製詩寵異之，有「百戰威名早已揚」句。湖南上游，惟武岡楓木嶺與辰州辰龍關皆天險，為入貴州要道。三桂將吳國貴、馬寶據武岡，桑格與伊巴罕督兵攻之，鏖戰三晝夜，國貴中砲死，餘潰走，遂克楓木嶺。二十年，以怠職罷官。
三十五年，上親征噶爾丹，詔署護軍統領。師至克魯倫河，請追擊逸寇，與平北將軍馬思喀進次烏蘭西路。噶爾丹已敗，收集降眾，護送至張家口。還京，復護軍統領原品。三十八年，卒。伊巴罕，格濟勒氏，滿洲正白旗人，世居雅蘭。其世父舒珠，從征黑龍江有功，授拜他喇布勒哈番。無子。伊巴罕襲。初任三等侍衛，改刑部郎中兼佐領。累進二等阿達哈哈番。嗣以護軍參領援江西，擊走建昌賊及撫州援寇，復新昌、萍鄉。楓木嶺之捷，功最，擢前鋒統領。出為盛京將軍。康熙二十四年，徵還，復授前鋒統領。二十五年，追錄前功，進世職一等兼拖沙喇哈番。尋卒。
沃申，鈕祜祿氏，滿洲正紅旗人。崇德時，以噶布什賢兵從伐明錦州，克松山。順治元年，從入關，平保定，進徵山、陝，授拜他喇布勒哈番，賜號「巴圖魯」。平舟山有功，加拖沙喇哈番。累遷杭州副都統。
康熙十三年，耿精忠叛，浙東告警，與總督李之芳赴衢州御之。尋徙守金華，精忠將閻標自溫州來犯，輒敗走。又遣將焚浦江寇壘，遂會貝子傅喇塔取台州，道義烏，遇精忠將趙明卿，擊敗之。十四年，精忠將林沖等據仙居，師三路入，戰白水洋。沃申縱兵張兩翼，令營總薩木哈將左，侍衛卦塔將右。戰移時，賊堅持不退，沃申直前擊之，連破二壘。太平賊聞我師至，就叛將曾養性乞兵以守。時夜將半，沃申三面梯攻，缺其西而隱卒城外以待其逸。黎明，賊果啟西門遁，伏起，大潰。
師入仙居，寇水陸扼險守，沃申詗知有路通黃岩，可襲其後，伐木鑿石，開道以濟師。夜達黃岩，賊大驚，遣其黨吳長春扼半山嶺，沃申身先士卒，大破之。進梁蓬隘口，又大敗其眾。養性奔福建，十五年，構瑞安石塘賊分路入寇，與副都統吉勒塔布先後擊退之。其夏，傅喇塔被命徵福建，沃申從。浦城為四達要衢，入福建捷徑也。精忠將連登雲以二萬餘眾守隘，沃申攻奪山寨，武穆篤等乘霧直搗其巢，復雲和。精忠降，沃申守延平。亡何，鄭錦勢益熾，使其將吳淑取邵武，薄延平，頓木城、新屯渡口，別遣將潛擾浦塘隘口。沃申率師破之，乘勢渡河攻木城，賊潰走，遇其將楊德來援，又敗之小河岸，斬萬餘人。邵武、汀州相繼復。泰寧、建寧、寧化、長汀、清流、歸化、連城諸縣以次皆降。其將硃寧遁入海，據石井寨。
十六年，師分三路入，沃申進自東路，克清寺。十七年，寇萬餘人逼漳州，其將劉國軒壁對河為犄角。城兵寡，沃申以千餘人赴援，瑚圖分道亦至，大破之。賊退據長泰，謀犯南靖，頓蜈蚣山。沃申與瑚圖並力迎擊，自辰至未，賊大潰，棄寨走，克長泰。賊退據江東橋，截漳、泉路。沃申與浙江提督石調聲力戰，攻橋東岸，自長泰深入奮擊之，賊遁走，江道乃通。十八年，錦將林盛據東石，其地近泉州，為金門、廈門屏蔽，三面皆海，寇嬰城固守。沃申精選前鋒，架雲梯，乘潮落亟進，親薄壕指麾，遂拔東石。十九年，錦將林深與我水師相拒，別遣將扼大定、小定，梗我舟行道。會泉州無舟，沃申自陸路取大定，奪其中寨；追至小定，賊遁，燔其巢。適海澄已下，乘勝渡海取尾高溪，與漳州兵夾攻，寇屯金、廈者皆竄出大洋。師還，沃申留守泉州。初江山之陷也，積骸盈野，議者頗咎之。守金華，奉檄取溫州，赴事又緩；守台州時，小梁山寇勢盛，未能擊。廷臣追論其罪，坐免。沃申在行間久，大小凡九十餘戰，身被創二十餘處，一時稱驍將。三十年，卒。
武穆篤，富察氏，滿洲鑲黃旗人。初任巴牙喇甲喇章京。從伐明桂王，自貴州入雲南，擊敗其將李成蛟於涼水井、李定國於雙河口；進至盧噶，定國列象陣拒戰，大敗之，追至磨盤山，又大捷：授拖沙喇哈番。又剿山東土寇於七，有功，授前鋒參領。精忠叛，從將軍傅拉塔率師自浙江下福建，次台州。賊壁黃瑞山，謀犯天台，其地當江北，為水陸咽喉。武穆篤與吉爾塔布、塞白理悉力攻克之。師至涼蓬隘口，殺伏賊幾半，賊夜遁。武穆篤追擊於黃土嶺，賊潰退黃岩，師圍城，曾養性遁走，城復。師至上塘嶺，養性擁眾三萬拒戰，武穆篤統前鋒衝擊，大敗之，身被數創，獲甲械無算。太平、樂清、青田三縣，大荊、磐石二衛相繼收復。石塘嶺之役，功最。康熙十七年，創發，卒於軍。喪還，遣侍衛內大臣奠茶酒，命賜卹視前鋒統領，進拜他喇布勒哈番，諡襄壯。瑚圖，洪鄂氏，滿洲鑲白旗人。以巴牙喇壯達從征湖廣、福建，屢有功。康熙二年，授江寧協領。八年，擢副都統。
十三年，耿精忠叛，命與副都統瑪哈達率所部赴杭州，參贊平南將軍賚塔軍務。精忠將馬九玉遣別將胡錦等犯衢州，與副將王廷梅等擊敗之，復破賊大溝源、焦園、紅橋諸處。十四年，九玉屯衢州西南，夜渡水襲我軍；與廷梅往擊之，敗之杭埠。九玉復遣別將李廷桂軍元口村，設木城，絕我糧運，並據東西山為犄角，瑚圖分兵擊之，燔其木城，賊敗走。十五年，覆其兵大溪灘，江山復。九玉奔常山，瑚圖進圍之，遁去。逐至江西玉山界，克常山，進拔浦城。及精忠降，隨軍駐福州。
鄭錦將徐耀以三萬人至烏龍江南，軍小門、直鳳諸山，又與總兵董大來夾擊之，破其壘十四，賊大潰，進駐泉州。土寇數謀亂，輒敗去，徙守漳州。十七年二月，寇陷石瑪，逼海澄。從黃芳世赴援，敗寇彎腰樹、觀音山，寇收餘眾壘石瑪拒師。踰月，寇舟二百乘潮至，與石瑪寇相表裡，將夾擊我軍。瑚圖從芳世堅守，潛令總兵黃藍襲其後，擊之，毀其舟九，寇保壘。海澄圍解。時漳州兵少，瑚圖晝夜循徼不少休。錦兵連宗數百，蹈瑕入東關，砲擊之退。已，復至，構山寇蔡寅扼天寶山，截我餉道。瑚圖督戰，焚其船，寇殊死戰，不少卻。會芳世援師至，乃遁去。
未幾，劉國軒、吳淑復破海澄，陷長泰，餉道又阻。瑚圖以八百人扼要路，淑率萬餘眾逼漳州，國軒夾水而軍為聲援。值副都統沃申率師至，瑚圖從賚塔分路進擊，至蔗林，遇伏，師少卻。瑚圖斬卻退者三人，眾乃奮進，連破十六營。寇退據長泰，謀犯南靖。瑚圖引兵進，寇以兵五萬分軍龍虎、蜈蚣二山，復與沃申麾眾力戰，寇乃敗，棄營走，遂克之。然寇猶據江東橋不退，賚塔軍其西，而令瑚圖、沃申與提督石調聲取橋東岸，乃間道逾朝天嶺，過龍江口，深入寇軍奮擊。寇棄寨，走入舟，據橋口，急擊之，寇出江遁。漳、泉路始通。國軒還海澄。
十八年，寇頓鼇頭山，復數窺江東橋，謀斷我後路。師分四路入，瑚圖與副都統瑪思文為一路，擊敗之。十九年，攻克玉洲各寨。寇敗竄廈門。海澄再復。隨賚塔赴潮州，再戰破賊。閩、粵平，還江寧。二十三年，擢杭州將軍。二十六年，卒，詔獎其清慎，予卹，諡敏恪。
瑪哈達，佟佳氏，滿洲正白旗人，禮部承政巴都裡孫。康熙七年，自參領擢正白旗滿洲副都統。吳三桂反，詔守兗州，徙安慶。精忠叛，赴浙參贊賚塔軍務。時大將軍傑書至金華，精忠將陳重自東陽來犯，瑪哈達與都統石調聲等敗之山口村小河岸，追擊至鄭家店。俄，精忠將徐尚朝擁眾五萬人犯金華，距城十二里結寨，瑪哈達與台吉察渾、都統巴雅爾、總兵李榮等分兵擊敗之。精忠將張元兆以二萬人屯壽溪，又與巴雅爾、榮移兵擊之，破壘十八，斬兆元及其眾二千餘。尚朝復據積道山，與總兵陳世凱等乘霧進兵，破其木城。十四年，擊精忠將沙有祥等於桃花嶺，復處州。尚朝、有祥等又來攻，復與察渾、榮、世凱分兵擊敗之。十五年，擢杭州將軍。傑書下福建，瑪哈達從賚塔自衢州率兵先驅。大溪灘、仙霞嶺諸役，戰常陷堅。進復建寧、延平，還杭州。論功，予三等阿達哈哈番。二十三年，召授正白旗滿洲都統。坐補官徇情，罷，遣戍黑龍江。二十八年，卒。
傑殷，韓氏，滿洲正紅旗人，其先為朝鮮人。父義，歸太祖，授世職一等參將。傑殷初授一等侍衛，累遷正紅旗滿洲副都統。康熙十一年，遷護軍統領。十四年，察哈爾布爾尼叛，從內大臣佟國綱率師駐宣府。王輔臣叛，上命將軍畢力克圖率師駐大同，以傑殷參贊軍事。土寇硃龍據榆林，畢力克圖移師討之，次謝村，分兵為三隊，傑殷乘夜先發，黎明次河岸。賊三千餘據楊家店渡口，傑殷督兵渡河擊賊，賊潰，克吳堡，遂趨綏德。賊屯虎爾崖山口，傑殷督兵仰攻，殪其裨將，俘七十餘人，進破臥牛城，復米脂、延川諸縣，復進收延安及諸屬縣，並定宜川縣境二十六寨。再進攻平涼，大將軍貝勒洞鄂令傑殷領左翼兵為前鋒，輔臣以萬餘人列陣迎戰。傑殷督兵搗其中堅，戰自巳至未，凡三勝，復分兵環擊，殲馘甚眾。自是屢擊卻輔臣兵。
十五年，吳三桂將吳之茂以萬餘人屯秦州，為輔臣聲援。洞鄂令傑殷移師御之，戰谷口山崖，斬五十餘級。與將軍佛尼埒、提督王進寶會師。議出賊後斷糧道，傑殷督兵先行，戰羅家堡、戰鹽關、戰三十里鋪，屢擊敗之茂護糧兵。之茂揚言將斷臨洮、鞏昌道，傑殷移師伏羌，戰平頭山、戰馬塢，又屢擊敗之茂護糧兵，破其壘，克通渭，還駐秦州。大將軍圖海下平涼，之茂引兵走。傑殷與佛尼埒率師夜追之，及於牡丹園，力戰破陣，克祁山堡。之茂別部兵自西和至，敗之祁山嘴，又敗之清陽峽。選輕騎逐之茂，及於石牙兒關，之茂以二十人越山遁，斬五千餘級，俘五百餘人，克禮、西和二縣。
三桂將王屏籓走階州，督兵追之，降其兵三百餘，復還駐秦州。十九年，攻保寧，克順慶，並復所屬州縣，進駐成都。尋卒，賜祭葬，予世職拜他喇布勒哈番。
弟傑都，順治十六年，以巴牙喇甲喇章京從將軍達素徇廈門，破鄭成功舟師。康熙十三年，從前鋒統領穆佔自陝西入四川，破之茂裨將石存禮於朝天關；趨保寧屯蟠龍山，屏籓引眾劫營，絕我師餉道。師引退，傑都殿，力戰，死之，予世職拜他喇布勒哈番兼拖沙喇哈番。
瓦爾喀，完顏氏，滿洲鑲紅旗人。初任噶布什賢壯達，稱驍勇，中創不少卻，數被優賚。崇德時，從貝勒岳託伐明，攻懷來、寶坻，略山東，攻克海豐，並先登。又從貝勒阿巴泰攻範縣，薄城，以矛鑿垣為磴，緣而上，克之。順治初，從肅親王豪格徇四川，數擊敗張獻忠兵。有護軍阿納海者為敵困，瓦爾喀策馬突前，格殺二人，翼之出。與梅勒額真烏拉禪駐防大名，擊土寇。累進三等阿達哈哈番，授工部理事官，董修宮殿，進一等。十六年，署噶布什賢章京。從固山額真卓洛駐防雲南，討平元江土司。康熙元年，還京，授參領，兼督捕理事官。遷西安副都統。七年，擢將軍。十二年，吳三桂反，湖南、廣西皆應。命瓦爾喀偕佛尼埒赴四川備守禦，許便宜行事。師次漢中，分三道入，擊叛將譚弘野狐嶺，發其伏，殲之。乘勝復陽平、七盤、朝天諸關，先後斬萬餘級，獲旗幟、器械稱是。時賊據保寧，師進偪，鑿壕塹與相持，久弗下。瓦爾喀遘疾，卒於軍，諡襄敏。尋追論保寧不疾進兵，又守隘弗嚴，損將士，部議追奪官階、世職，並削諡。
論曰：希福將莽依圖所部，轉戰下雲南，功最多。鄂克遜、偏圖等皆與攻雲南，而偏圖留鎮三十年，撫定創夷。瑚里布、達理善以夙將從軍，額楚戰廣西，額斯泰戰湖南，瓦岱戰江西，沃申戰閩、浙，傑殷、瓦爾喀戰川、陝，皆有功績。是時傾禁旅以出，八旗將士敵愾策勳，斯其尤炳著者也。

