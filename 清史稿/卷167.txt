
班書始立外戚恩澤侯表，《遼》、《明》二史因之。
遼外戚不皆有封爵，然世選北府宰相預政事，明則揚、徐二王僅假虛號，自後皆封侯、伯。
嘉靖間，詔不得與汗馬餘勳並列，惟分封大邑，帶礪相承，未嘗區以別也。
清初，太祖娶於葉赫，草昧干戈，制度未備。太宗、世祖娶於蒙古，追進崇封，外戚恩澤自此始。
雍正八年，世宗詔定外戚爲承恩公。
乾隆四十三年，高宗又詔後族承恩與佐命功臣櫛風沐雨、拓土開疆者，實難並論，俱改爲三等公。名既專屬，等復殊裁，抑制防視，明尤肅用，是終清世外家皆謹守法度，無預政事者，不可謂非詒謀之善也。
《明史》用班氏例，兼及宦官恩倖之得封者，尤清所未有，茲次第諸後族，爲外戚表，凡以外戚封及其家初有爵，以外戚進者，皆入焉。後族別以功封，仍列功臣世爵表。
https://ctext.org/library.pl?if=gb&file=16056&by_title=%E6%B8%85%E5%8F%B2%E7%A8%BF&page=10


