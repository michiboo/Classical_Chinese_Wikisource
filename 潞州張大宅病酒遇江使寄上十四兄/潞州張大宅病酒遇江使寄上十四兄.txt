秋至昭關後，當知趙國寒。
繫書隨短羽，寫恨破長箋。
病客眠清曉，疎桐墜綠鮮。
城鴉啼粉堞，軍吹壓蘆煙。
岸幘褰沙幌，枯塘臥折蓮。
木窗銀跡畫，石磴水痕錢。
旅酒侵愁肺，離歌繞懦弦。
詩封兩條淚，露折一枝蘭。
莎老沙雞泣，松乾瓦獸殘。
覺騎燕地馬，夢載楚溪船。
椒桂傾長席，鱸魴斫玳筵。
豈能忘舊路，江島滯佳年。

