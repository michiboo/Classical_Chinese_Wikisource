
乞假依山宅，蹉跎屬歲周。 
弱荑輕採拾，鈍質稱歸休。 
潘岳衰將至，劉楨病未瘳。 
步遲乘羽客，起晏滯書郵。 
幸以編方驗，終貽骨肉憂。 
灼龜爐氣冷，曝藥樹陰稠。 
語命心堪醉，傷離夢亦愁。 
葷羶居已絕，鸞鶴見無由。 
世累如塵積，年光劇水流。 
躡雲知有路，濟海豈無舟。 
倚玉翻成難，投磚敢望酬。 
卑棲君就祿，羸憊我逢秋。 
腐葉填荒轍，陰螢出古溝。 
依然在遐想，願子勵風猷。

