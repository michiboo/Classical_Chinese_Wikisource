　　欽定四庫全書　　　　集部六
　　方齋存稿　　　　　　　別集類五〈明〉
　　提要
　　〈臣〉等謹案方齋存稿十巻明林文俊撰文俊字汝英號方齋莆田人正徳辛未進士官至南京吏部右侍郎諡文修事蹟具明史本傳湛若水所撰神道碑載所著有方齋存稿世無刋本此本乃其家藏舊抄疏表序文襍著九巻詩一巻史稱其文章醇雅雋永今觀其詩亦舂容恬適不事雕琢
　　國朝朱彝尊輯明詩綜乃獨不載之當由未見此本非置之不録也又近人鄭王臣輯莆風清籟集所選文俊詩尚有彭城夜泊七律一首送黃主簿赴蘄水七絶二首為是集所未收未知王臣何自得之王臣即莆田人於文俊為鄉里或墨跡流傳據以載入歟今世傳明南監板二十一史即文俊所校刋竄改舛訛頗為後人訾議然文俊為祭酒已在雕板將竣之日陳騤館閣續録所謂經進不經修者未可以是並訾其詩文也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








