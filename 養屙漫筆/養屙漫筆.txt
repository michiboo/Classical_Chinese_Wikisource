靖康之變，中原為虜地，當時高人勝士陷沒者不少。紹興庚申、辛酉，河南、關陝暫複。有自關中驛舍壁間得詩二絕雲：「鼙鼓轟轟聲徹天，中原廬井半蕭然。鶯花不管興亡事，妝點春光似去年。」又雲：「渭平沙淺雁來棲，渭漲沙移雁不歸。江海一身多少事，清風明月淚沾衣。」
張南軒晚得奇疾，虛陽不秘，每歎曰：「養心莫善於寡慾，吾嚴生理會何事，而心失所養乎？」竟莫能治，逾年而卒。就斂，通身透明，腑髒、筋骨曆曆可數，瑩徹如水晶。自昔醫書不載此疾之證。（《坦齋筆衡》）
翟欽甫者，金人也。眾飲清庵，欽甫偶至，眾不之識。俾賦清庵詩，欽甫故拙起句雲：「為問清庵何以清？」眾拍手大笑。及賦第二句「霜天明月照蓬瀛」，眾失色。連賦：「廣寒宮裏琴三弄，白玉樓頭笛一聲。金井玉壺秋水冷，石田茅屋暮雲平。夜來一枕遊仙夢，十二瑤台獨自行。」眾愧謝，延之上坐。（《瑞桂堂瑕錄》》
嘉泰間，內臣李大謙於行都九里鬆玉泉寺側建功德寺。役工數內有漆匠張某者，天台人。偶春夜出浴，回於道中，遇一老嫗，挽入小門，暗中以手捫壁，隨嫗而行，但覺是布幕。轉經數曲，至一室中，使就物坐，此嫗乃去。繼有一尼攜燈至，又見四壁皆有青赤衣帷遮護，終不知是何地。此尼又引經數曲，及至一室，燈燭、酒肴、器皿，一一畢備，俱非中下人家所有。張見之驚異，亦不敢問其所以，且疑且喜。尼往頃時，複至，後有一婦人隨來，容美非常，惟不冠飾。張殊畏懼，尼逼使坐，遂召前嫗，命酒肴數盤，此婦人更不一語。尼雲：「已晚矣。」張但懇尼雲：「匠者無錢。」尼終不顧，遂令就寢，尼執燈扃戶而去。張屢詢所來及姓名，而此婦人竟無一語，疑為喑疾。至鍾動，尼複至啟鑰，喚張起，如前令嫗引出，亦摸布壁行，覺至一門，非先來所經此，嫗令出街可至役所。張如夢寐中。行至一街，迨曉即離役所二里許。後循路歸，其董役者責之。及聞此事，使人遍訪，終不得其原所入門域。眾皆謂鬼物，而有一木匠雲：「固寵借種耳。」（《筆航紀談》）
建隆中，曹彬、潘美伐江南。城既破，李煜白衫、紗帽見二公。先見潘，設拜，潘答之。次見曹，設拜，曹使人明語之曰：「介冑在身，拜不及答。」識者善之。二公先登舟，召煜飲茶，船前獨設一木腳道，煜向之。國主儀衛甚盛，一旦獨登舟，徘徊不能進，曹命左右掖而登焉。既一啜，曹謂李歸辦裝，詰旦會於此，同赴京師。未曉，如期而赴焉。潘始甚惑之，曰：「詎可放歸？」曹曰：「適來獨木版尚不能，畏死甚也。既許其生赴中國矣，焉能取死。」眾皆服其識量。（《譚淵》）
太祖一日小宴，顧李煜曰：「聞卿能詩，可舉一首。」煜思久之，乃舉《詠扇詩》雲：「揖讓月在手，動搖風滿懷。」太祖曰：「滿懷之風，何足尚！」侍臣莫不歎服。（《譚淵》）
大原王仁裕家遠祖母約二百餘歲，形質才三四尺，兩眼白睛皆碧，飲啖甚少，夜多不睡。每月餘，忽不見。數日複至。亦不知其來往之跡。床頭有一柳箱，可尺餘，封鎖甚密，人未嚐得見其中物。常戒諸孫曰：「如我出，慎勿開此箱，開則我不回也。」諸孫中有一無賴者，一日醉酒而歸，祖母不在，徑詣床頭，取封鎖柳箱開之，其中止有一小鐵篦子，餘無他物，自此祖母竟不回矣。（《譚淵》）
竹之異品頗多，《成都古今記》雲：對青竹，黃而溝青，故每節若間出雲。此竹今浙中亦有之，惟會稽頗多，彼人呼為黃金間碧玉。辰州有一種小竹，曰 「龍絲竹」。生山穀間，高不盈尺，細僅如針。前輩詩有：小竹如針能具體，即此也。武陵桃源山有方竹，四面平整如削，堅勁可以為杖。予頃在湖湘間，見有以竹為桶者，其徑幾二尺。《羅浮山記》雲：第三峰有竹大，徑七尺圍，節長丈二，葉若芭蕉，謂之「龍公竹」。《鬆窗雜錄》有異竹，篾長二百餘尺。《玉篇》雲：籌竹，可為舟，但未親見耳，不識有否？
陳同甫，名亮，號龍川。始聞辛稼軒名，訪之。將至門，遇小橋，三躍而馬三卻。同甫怒拔劍揮馬首，推馬仆地，徒步而進。稼軒適倚樓，望見之，大驚異。遣人詢之，則已及門，遂定交。稼軒帥淮時，同甫與時落落，家甚貧。訪稼軒於治所，相與談天下事。酒酣，稼軒言南北之利害，南之可以並北者，如此。北之可以並南者，如此。且言錢塘非帝王居，斷牛頭之山，天下無援兵；決西湖之水，滿城皆魚鱉。飲罷，宿同甫於齋中。同甫夜思稼軒沈重寡言，醒必思其誤，將殺我以滅口，遂盜其駿馬而逃。月餘，同甫致書稼軒，假十萬緡以濟貧，稼軒如數與之。
孝宗幸天竺及靈隱，有輝僧相隨。見飛來峰，問輝曰：「既飛來，如何不飛去？」對曰：「一動不如一靜。」又看觀音像手持數珠，問曰：「何用？」曰：「念《觀音經》。」問：「自念則甚？」曰：「求人不如求己。」孝宗大喜。
本朝四帝，亦有吉符。真宗即來和天尊，出楊礪之《夢紀》，載諸《國史》。祥符崇尚道教，建立宮觀，專尚祥瑞。王欽若獻芝草八千一百三十九本，丁謂獻芝草三萬七千餘本，獨孫奭不然其事。真宗久無嗣，用方士拜章至上帝所，有赤腳大仙微笑，上帝即遣大仙為嗣。大仙辭之，帝曰：「當遣個好人去相輔讚。」仁宗在禁中未嚐鞋，惟坐殿方禦鞋襪，下扆即去之。徽宗即江南李主，神祖幸秘書省，閱江南李主像，見其人物儼雅，再三歎訝。而徽宗生時，夢李主來謁，所以文采風流過李主百倍。及北狩，女真用江南李主見藝祖故事。高宗，韋後生。徽宗夢錢王再三乞還兩浙，夢覺與鄭後言，言朕夜被錢王取兩浙甚急。鄭後奏雲：昨夜妾夢亦然。須臾，報韋後誕高宗。及建炎渡江，今都錢塘百有餘年，豈非應乞兩浙之夢乎？《夷門誌》載：宣和間禁中有物曰貓（音來），塊然一物，無頭眼，手足有毛如漆，中夜有聲如雷，禁中人皆雲犭雷來，諸閣皆扃戶。徽廟亦避之，甚至登亢金坐移時，或往諸嬪妃榻中睡。以手撫之，亦溫暖，曉則自榻袞下而去，罔知所在。後宮妃嬪夢中有與同寢者，即此貓也。或雲：朱溫之厲所化。《左傳》雲：豕人立而啼，未必誣也。
紹興初，楊存中在建康，有雙勝交環，謂之「二勝環」，取兩宮北還之意。因得美玉，琢成帽環進。高廟日尚禦冕，偶有一伶人者在傍。高宗指環示之：「此環楊太尉進來，名二勝環。」伶人接奏雲：「可惜二勝環，且放在腦後。」高宗亦為之改色。此所謂執藝事以諫也。
王黼宅與一寺為鄰。有一僧，每日於黼宅旁溝中，漉取流出雪色飯，洗淨曬幹，數年積成一囤。靖康城破，黼宅骨肉絕食，此僧即用所積幹飯，複用水浸蒸熟，送入黼宅，老幼賴之無餒。
真定大曆寺有藏，雖小精巧，藏經皆唐宮人所書，經尾題名氏，極可觀。佛龕上有一匣，藉匣古錦，儼然有開元賜藏經敕書，及會昌間賜免拆殿敕書。有塗金匣，藏經一卷，字體尤婉麗，其後題曰：善女人楊氏為大唐皇帝李三郎書。
士之窮通出處，蓋有命焉，非人所能為也。元祐中，東坡知貢舉，李方叔就試，將鎖院，坡緘封一簡，令叔黨持與方叔。值方叔出，其仆受簡，置幾上。有頃，章子厚二子曰持、曰援者來，取簡竊觀，乃《楊雄優於劉向論》一篇。二章驚喜，攜之以去。方叔歸，求簡不得，知為二章所竊，悵惋不敢言。已而果出此題，二章皆模仿坡作，方叔幾於閣筆。及拆號，坡意魁必方叔也，乃章援。第十名文意與魁相似，乃章持。坡失色。二十名間一卷頗奇，坡謂同列曰：「此必方叔。」視之，乃葛敏修。時山穀亦與校文，曰：「可賀內翰得人，此乃仆宰泰和時，一學子相從者也。」而方叔竟下第。坡出院，聞其故，大歎恨。作詩送其歸，所謂：平生漫說古戰場，過眼空迷目五色者是也。其母歎曰：「蘇學士知貢舉，而汝不成名，複何望哉？」抑鬱而卒。餘謂坡拳拳於方叔如此，真盛德事。然卒不能增益其命之所無，反使二章得竊之以發身，而子厚小人，將以坡為有私有黨，而無以大服其心，豈不重可惜哉！
淳熙中，王季海為相，奏起汪玉山為大宗伯，知貢舉，且以書速其來。玉山將就道，有一布衣之友，平生極相得，屢黜於祀部，心甚念之。乃以書約其胥會於富陰一蕭寺，與之對榻。夜分，密語之曰：「某此行，或者典貢舉，當特相牢籠，省試程文《易義》冒子中可用三古字以為驗。」其人感喜。玉山既知貢舉，搜《易》卷中，果有冒子用三古字者，遂徑批上置之前列。及拆號，乃非其友人也，竊怪之。數日，友人來見。玉山怒責之曰：「此必足下輕名重利，售之他人，何相負乃如此！」友人指天誓曰：「某以暴疾幾死，不能就試，何敢漏泄於他人。」玉山終不釋。未幾，以古字得者來謁玉山，因問之曰：「老兄頭場冒子中用三古字，何也？」其人泯默久之，對曰：「茲事甚怪，先生既問，不敢不以實對。某之來就試也，假宿於富陽某寺中，與寺僧閑步廡下，見室下一棺，塵埃漶漫。僧曰：此一官員女也，殯於此十年矣，杳無骨肉來問，又不敢自葬之，因相與默然。是夕，夢一女子行廡下，謂某曰：官人赴省試，妾有一語相告，此去頭場冒子中，可用三古字，必登高科，但幸勿相忘，使妾枯骨早得入土。既覺，甚怪之，遂用其言。果叨前列，近已往寺中葬其女矣。玉山驚歎。（《鶴林玉露》）
臨安中瓦在禦街上，士大夫必遊之地，天下術士皆聚焉。凡挾術者，易得厚獲。而近來數十年間，向之行術者，多不驗；惟後進者，術皆奇中。有老於談命者，下問後進：「汝今之術，即我向之術。何汝驗，我若何不驗？」後進者雲：「向年士大夫之命，占得祿貴生旺，皆是貴人。今日士大夫之命，多帶刑殺衝擊，方是貴人。汝不見今日為監司、郡守、閫帥者，日以殺人為事邪。」老師歎服。
《狒狒讚》曰：狒狒怪萌，被發操竹，獲人則笑唇掩其目，終亦號跳，反為我戮，物類相感。誌曰：狒狒出西南蠻，宋建武中，安昌縣進雌雄二頭。帝曰：吾聞狒狒能負千斤，既力若此，何能致之？對曰：狒狒見人輒笑，笑則下唇掩其額，故可以釘之。發可為朱纓，血可染衣，似獼猴，人麵而紅。作人言鳥聲，善知人生死。飲其血，使人見鬼，帝命工圖之。元稹詩：狒狒穿筒格，猩猩置屐馴。狒，房沸切。
凡人溺死者，及服金屑未死者，以鴨血灌之，可活。耳暴聾者，用全蠍去毒為末，酒調滴耳中，聞水聲即聾愈。枸杞子榨油點燈，觀書能益目力。金瘡、刀斧傷，用獨殼大栗斫為幹末，傅之立止。或倉卒，用生嚼傅，亦驗。喉痹，並乳鵝、蝦蟆衣、鳳毛草擂細，入鹽霜梅肉煮酒各少許，和再研，細布絞汁，鵝毛刷患處，隨手吐痰，即消。癰疽、惡瘡初腫起，當歸、黃櫱、羌活共為細末，生鷺鷥膝擂汁，調傅瘡之四圍，自然收毒聚作小頭，即破。切不可並瘡頭傅之，恐毒氣四攻，不可收。
新昌徐氏婦病產。有名醫陸某，在二百里外輿致之。及門，婦已死，但胸膈間猶微熱。陸入，診之良久，曰：「此血悶也，得紅花數十斤，則可活。」主人亟購如數，陸乃為大鍋煮之，候湯沸，遂以三木桶盛湯於中，取窗格藉婦人寢其上，湯氣微複進之。有頃，婦人指動。半日，遂蘇。
四明延慶寺一僧，自頂至踵，平分寒熱，醫無識者。有一道人曰：「此生偏腸毒也。」藥之，一夕而愈。骨鯁用犬涎，穀芒用鵝涎，無弗愈者，皆以意推也。
孝宗嚐患痢，眾醫不效，德壽甚憂之。過宮，偶見一小藥肆，遣中使詢之曰：「汝能治痢否？」對曰：「專科」。遂宣之，至，請問得病之由，語以食湖蟹多，故致此疾。遂令診脈，曰：「此冷痢也，其法用新采藕節細研，以熱酒調服，如其法杵細酒調數服即愈。」德壽大喜，就以杵藥金杵臼賜之，至今呼為「金杵臼嚴防禦家」。可謂不世之遇。
病眼生赤瘴者，取田螺一枚，去掩，以黃連末糝之，置於露中。嘵取則肉，化為水，以之滴目，赤瘴自消。
治嗽方甚多。餘得一方甚簡，但用香櫞去核，薄切作細片，以時酒同入砂瓶內，煮令熟爛，自昏至五更為度。同密拌勻，當睡中喚起，用匙挑服，甚效。又越州某學錄雲：少時苦嗽，百藥不療，或教用向南柔桑條一束，每條十折，內鍋中，大約用水五碗煎至一碗，於盛暑中遇渴飲之，服一月而愈。
象山縣村民有患水腫者，以為鬼禍，訊之卜者。卜者授之方，用田螺、大蒜、車前草和研為膏，作大餅，覆臍上，水從便出，數日遂愈。
