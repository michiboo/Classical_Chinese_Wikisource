　　御製王禹偁待漏院記題辭
　　待漏院記理正言明膾炙千古無可雌黃然彼在臣言臣知一而未知二故題之辭
　　記中厯箴相臣賢者一邪者一庸者一列為三等亦既彰往者規將來可以為執政者之⻱鑑矣但所謂一國之政萬人之命懸於宰相則吾不能無疑焉夫此三等之人豈能自用用之者君也若為君者不能自用其臣而或資於人焉則賢者不成其為賢邪者益肆其為邪而庸者且將自喜其為庸矣是則一國之政萬人之命不懸於宰相而懸於為君者明矣然而識此三等之人豈易易乎必存於心者克已而復禮接於物者大公而至明茍不如斯三等之人紛陳於前而無所生張去取天下之政將日壞而不可收拾非相臣之罪乃為君者之罪也禹偁所云君逸於上臣勞於下當與王褒所云為人君者勤於求賢而逸於得人之語並觀之然亦終無可逸之時則其義見於周公無逸之篇茲故申繹其義而題之辭以戒後之為君者且以自戒也















　　欽定四庫全書　　　　　集部三
　　小畜集　　　　　　　　別集類二〈宋〉
　　提要
　　〈臣〉等謹案小畜集三十巻小畜外集七巻宋王禹偁撰禹偁字元之鉅野人太平興國八年進士官至翰林學士知制誥屢以事謫守郡終於知蘄州事蹟具宋史本傳禹偁嘗自次其文以易筮之得乾之小畜因以名集晁公武讀書志陳振孫書錄解題皆作三十巻與今本同惟宋志作二十巻然宋志荒謬最甚不足據也宋承五代之後文體纎儷禹偁始為古雅簡淡之作其奏疏尤極剴切宋史採入本傳者議論皆英偉可觀在詞垣時所為應制駢偶之文亦多宏麗典贍不愧一時作手集凡賦二巻詩十一巻文十七巻紹興丁夘厯陽沈虞卿嘗刻之黃州明代未有刋本世多鈔傳其詩而全集罕覯故王士禎池北偶談稱僅見書賈以一本持售後不可復得為憾近時平陽趙氏始得宋本刋行而陳振孫書錄解題所載外集三百四十首其曽孫汾所裒輯者則久佚不傳此殘本為河間紀氏閲微草堂所藏僅存第七巻至第十三巻而又七巻前缺數頁十三巻末集賢錢侍郎知大名府序惟有篇首二行計亦當缺一兩頁原帙籖題即曰小畜外集殘本上下二冊知所傳止此矣其中次韻和朗公見贈詩及題下自註朗字皆缺筆知猶從宋本影抄也凡詩四十四篇雜文八篇論議五篇傳三篇箴贊頌九篇代擬二篇篇序十二篇共一百一篇較原帙僅三之一然北宋遺集流傳漸少我
　　皇上稽古右文凡零篇斷簡散見永樂大典中者
　　茍可編排咸
　　命儒臣輯錄成帙以示表章此集原書七巻巋然得存是亦可寳之秘笈不容以殘缺廢矣乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　小畜集原序
　　內翰王公以文章道義被遇太宗皇帝視草北門代言西掖眷優接隆聲望最重咸謂咫尺黃閣矣偶坐事左遷咸平初來於齊安在郡政化孚洽容與暇景作竹樓無慍齋睡足軒以玩意邦人沐浴恩惠為繪像立祠東坡居士嘗親拜其下歴歳滋乆經涉兵盜無一存者風範歇絶音徽眇然良可太息平生撰著極富有手編文集三十巻名曰小畜集其文簡易醇質得古作者之體往往好事得之者珍秘不傳以故人多未見虞卿假守於此追訪舊址躊躇増慨想見其人思欲以次興葺而鈍拙無能救過不贍輙且先其大者因以家笥所藏小畜集八本更加㸃勘鳩工鏤板以廣其傳庶與四方學者共之紹興丁邜皇上祀紫壇之明年六月庚申厯陽沈虞卿序
　　淳化二年歳在辛夘禹偁王〈闕〉　　　　　州團練副
　　使至道二年乙未歳〈闕〉　　　　士黜守滁上得尚書工部郎中明年十二月移知廣陵又明年三月今上嗣位復以刑部郎中入西掖咸平二年守本官知齊安郡年四十有六髪白目昬〈闕〉常多病大懼沒世而名不稱矣因閲平生所為文散失焚棄之外類而第之得三十巻將名其集以周易筮之遇乾☰☰〈乾下乾上〉之小畜☴☰〈乾下巽上〉乾之象曰君子以自強不息是禹偁修辭立誠守道行己之義也小畜之象曰風行天上小畜君子以懿文徳説者曰未能行其施故可懿文而巳是禹偁位不能行道文可以飾身也集曰小畜不其然乎咸平三年十二月晦日太原王禹偁序





　　小畜集原序
