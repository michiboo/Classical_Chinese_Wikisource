宋桂萬榮撰。明吳訥刪補。萬榮，鄞縣人。由餘干尉仕至朝散大夫，直寶章閣，知常德府。訥字敏德，號思菴，常熟人。永樂中，以知醫薦。仁宗監國，聞其名，使教功臣子弟。洪熙元年，擢監察御史，官至右都御史。謚文恪。事跡具《明史·本傳》。是集前有嘉定四年萬榮自序，稱取和魯公父子《疑獄集》，參以開封鄭公《折獄龜鑒》，比事屬詞，聯成七十二韻。又有端平甲午重刻自序，稱以尚右郎陛對，理宗諭以嘗見是書，深相褒許。因有求其本者。以鋟梓星江，遠莫之致，是用重刻流布。其書仿唐李瀚《蒙求》之體，括以四字韻語，便於記讀而自為之註。凡一百四十四條，皆古來部析疑獄之事。明景泰間，吳訥以其徒拘聲韻對偶，而敘次無義，乃刪其不足為法及相類復出者，存八十條。以事之大小為先後，不復以葉韻相從，其註亦稍為點竄。又為補遺二十三事，附錄四事，別為一卷。萬榮書中附論七條。首五條，辯析律意。末二條，則推論他事。然不應僅首尾有此五條，中間全置不議，或傳寫又有所刪佚歟。第四條下註雲，存中，宋人，不書時代，復同。不類萬榮之語，當亦訥所加也。訥所續二十七條，每條各有評語，附於題下。其書雖略於和㠓諸家，而敘述明白，較㠓等乃為簡切，亦折獄者所宜取裁也。
開禧丁卯春，僕以饒之餘干尉趨郡，書滿，糾曹孫公起予，武林人也，留欵竟日。話次因及臬事，謂凡典獄之官，實生民司命，天心向背、國祚修短系焉，比他職掌尤當謹重。近者鄱陽尉胥為人所殺，昏暝莫知主名，承捕之吏續執俞達以告，證佐皆具，亦既承伏，以且謀連二弓手結欵，無一異詞。某獨不能無疑，躬造臺府請緩其事，重立賞榜，廣布爾目，俾緝正囚。未幾，果得龔立者，以正典刑。不然，橫致四無辜於死地，銜寃千古，咎將誰執！萬榮聞之，瞿然斂衽，因嘆吾夫子三絶韋編，特著其議獄緩死之象於中孚，而古之君子亦盡心於一成不可變者，公其有焉。既而東歸，參選待次建康，犴曹屢省斯事，若有隠憂，遂於暇日，取和魯公父子疑獄集，參以開封鄭公折獄龜鑒，比事屬詞，聫成七十二韻，號日棠陰比事。凡與我同志者類，能上體厯代欽恤之意，下究諸公編劘之心，研精極慮，不謂空言，則棠陰著明教，棘林無夜哭，曷勝多禮之幸。是用弗嫌於近名，擬鋟諸木以廣其傳。

端明改元七月乙卯，萬榮以尚右郎蒙恩陞對，首奏守一心之正以謹治原，次奏懲羣吏之貪以固邦本。天威咫尺，洊賜襃嘉，既而玉音巽發，謂：朕嘗見卿所編《棠陰比事》，知卿聽訟決能審克。萬榮即恭奏：臣昨調建康司理右掾，待次日久，因編此以資見聞。豈料天侈其逢，誤闗乙覽，容臣下殿。恭謝既出，黃門便有力求此本者鋟梓星江，逺莫之致，是用重刋流布，庶可上廣聖主好生之德，下禆蒞官哀矜之志。
漢景帝時廷尉上囚防年，繼母陳殺防年父，防年因殺陳。依律以殺母大逆論。帝疑之，武帝時年十二為太子，在帝側，遂問之，對曰：夫繼母如母，明不及母。縁父之故，比之於母。今繼母無狀，手殺其父。下手之日，母恩絶矣。宜與殺人同，不宜以大逆論。
謹按《大明律》云：凡繼母殺其父，聽告，不在幹名犯義之限。今觀漢史所云，防年繼母殺父，因殺繼母，宜與殺人同，不宜以大逆論。竊詳此實倫理之變，若比殺常人，則故殺者斬。若比父母為人殺而子孫擅殺行兇人者，杖六十。其即殺死者勿論。盛世倫理修明，固無此事。萬一遇此，所司當體究的確，比擬奏請。
唐李傑為河南尹，有寡婦告子不孝，傑察其狀非不孝者，乃謂曰：汝寡居惟一子，今罪至死，得無悔乎？婦曰：不順之子，寧復惜之？傑曰：審如是，可買棺來取屍。因使人覘之，乃謂一道士曰：事了矣，俄將棺至。傑尚兾其悔，而寡婦堅執如初。時道士在門外，宻令擒之，一問承服。曰：某與寡婦有私，常為兒制，故欲除之。乃杖殺道士，以棺盛之。
謹按《大明律》云：父母誣告子孫勿論。今觀所載，母與所私道士謀，誣告其子，欲致於死。母勿論，道士難科教唆之罪。萬一遇此，當比依謀殺人巳行。未曾傷人者，杖一百徒三年，比擬奏請。
唐戴胄為大理少卿，時長孫無忌被召，不解佩刀入東上閣，右僕射封德彜論監門校尉不覺察，罪死。無忌當贖。胄曰：校尉與無忌罪均。臣子於君父，不得稱誤。禦湯藥飲食舟船誤，不如法，皆死。陛下錄無忌功，原之可也。若罰無忌，殺校尉，不可謂刑。帝曰：法為天下公，朕安得阿親戚。詔復議。德彜固執，胄駁之曰：校尉縁無忌以致罪，法當從輕。若皆過誤，不當獨死。由是無忌與校尉皆免死。
謹按《大明律》云：若罪人自首告及遇赦原免，或蒙特恩減罪收贖者亦準罪人原免減等贖罪。法註云：謂因人連累皆依罪人全免減等收贖。今觀唐戴胄所爭長孫無忌事，則我朝律文已備載之矣。嗚呼，至哉。
沉存中內翰云：壽州有人殺妻之父母兄弟數口，州司以為不道，縁坐妻子刑。曹駁曰：毆妻之父母即是義絶，況於謀殺，不當復坐其妻。〈（存中宋人，不書世代，後同）〉
謹按《大明律》云：殺一家非死罪三人者淩遲處死，妻子流二千里，入十惡不道之條。今觀所載，壽州人殺妻之父母兄弟數口，刑曹駁以義絶，不當縁坐其妻。竊詳本犯身為不道，殺妻父母兄弟，與其妻實已義絶。法難縁坐。然律無明文，所司遇此，亦當比擬奏請。
待制馬宗元少時，父麟毆人被系，守辜而傷者死，將抵法。宗元推所毆。時在限外四刻，因訴於郡，得原父死。鄭克云：按辜限計日，而日以百刻計之，死在限外，則不坐毆殺之罪，而坐毆傷之罪。雖止四刻，亦在限外。
謹按《大明律》云：凡保辜者責令犯人醫治，辜限內皆須因傷死者，以鬬毆殺人論。其在辜限外死者，各從本毆傷法，若折傷以上辜內醫治平復者，各減二等。辜限滿日不平復者，各依律全科。又依《唐律》云：保辜限內死者，依殺人論，限外死者依本毆傷法。又按元史刑法志云：保辜限內死者依殺人論，限外死者杖一百七。蓋元時未嘗定律，及聖朝未定律之先，皆以《唐律》比擬。故我朝律文多宗《唐律》，而此條亦本之也。訥曩在南京會審刑部，罪囚有毆人辜限外死者，訥曰：當依本毆傷法。或曰：律雲，辜限滿不平復者全科，此當死。訥曰：所云限滿不平復全科者，因上文折傷以上限內平復減二等立文，蓋謂辜內雖平復而成殘廢篤疾，及限滿不平復者則全科折傷之罪，若日辜限外死者全科死罪，則律又何不雲傷不平復而死者絞，乃虛立此辜限乎？後此囚會赦得免。然或人終不以愚言為然也。近讀宗元守辜事有感，因備載之。讀者詳焉。
唐杜亞鎮維揚，有富室子父亡，奉繼母不以道，因上壽母復子觴，子疑有毒，覆於地。地墳，乃謂母以酖殺人。母曰：天鑒在上，何當厚誣？訴於府。公曰：酒從何來？曰：長婦執爵而致。公曰：爾婦執爵，毒因婦起，豈可誣母？乃分開鞫之。蓋子婦同謀害母，遂皆伏法。
張丞相知潤州，有婦人夫出不歸，忽聞菜園井中有死人，即往哭曰：吾夫也。以聞於官。昇命吏集鄰里驗，是其夫否，皆言井深不可辯。昇曰：眾不可辯，而婦人獨知為夫，何耶？送獄訊問，乃姦夫殺之，婦與共謀。
都官歐陽曄知端州，有桂陽監民爭舟毆死，獄久不決。曄出囚飲食之，皆還於獄，獨留一人。留者色動。曄曰：殺人者汝也。囚不知所以然。曄曰：吾視食者皆以右手，汝獨以左。今死者傷右肋，此汝殺之明驗也。囚乃伏罪。
錢若水為同州推官，有富家女奴逃亡，父母訴於州錄事參軍。錄參嘗貸富家錢，不獲，遂劾富民父子共殺女奴，投屍於水，或為元謀，或為加功，罪皆應死。獄具，若水獨疑，留而不決。州郡上下切怪之，錄參誣若水受賂，若水但笑謝而已。旬餘，屏人語知州曰：某留獄者，所以訪求女奴，今得之矣。知州取入，從簾中推出，示其父母。父母驚曰：是已。於是富民父子得釋，知州欲奏其功，固辭不願。朝廷聞之，驟加進擢。
丞相向敏中判西京時，有僧過村舍求宿，不許，遂宿門外。夜半有人攜一婦人並物踰墻出，僧恐天明為主人所執，因走去至荒草中，誤墮枯井。前踰墻婦人已為人殺在其中。主人蹤跡捕僧送官，不勝拷掠，遂自誣服。但云贓與刀留井旁，不知何人持去。獄成，公獨以贓仗不獲疑之，詰問數四，僧云：前生負此人命，無可言者。力問之，乃以實對。於是宻遣吏訪賊。吏食於村店，有嫗聞其府中來，不知是吏，因問僧之獄如何。吏紿曰：昨日已笞死於市。嫗曰：今若獲賊如何？吏云：府已誤決，不復敢問。嫗遂曰：賊乃此村少年某也。吏詢其處，並贓捕獲。僧遂得釋。
程宣徽知開封府，時禁中失火，當即根治諸縫人。已誣服，乃送府具獄。琳辯其非是，又命工圖火所經處，且言後宮人多而居隘，其烓竈近版壁久燥而焚，此殆天災，不可罪人。上為寛其獄無死者。
強至祠部為開封府倉曹參軍，時禁中露積油幕，一夕火。主守者皆應死。至預聽讞，疑火所起，召幕工訊之。工言制幕須雜他藥，相因既久，得濕則燔。府為上聞，仁宗悟曰：頃者真宗山陵火起，油衣中其事，正爾主守者。遂比輕典。昔晉武庫火，張華以為積油所致，是也。
程戡宣徽知處州，民有積為仇者，一日諸子私謂其母曰：母今老且病，恐不得更壽，請以母死報仇。乃殺其母，置於仇人之門，而訴之。仇弗能自明，戡疑之，或謂無足疑，戡曰：殺人而自置於門，非可疑耶？乃親劾治，具見本謀。
莊遵為揚州刺史，巡行部內，聞哭聲懼而不哀，駐車問之。答曰：夫遭火燒死。遵疑焉，因令吏守之，有蠅集屍首，吏乃披髻視之，得鐡釘焉。問知此婦，與姦夫共殺其夫，按伏其罪。
範忠宣知河中府，有知錄宋儋年，會客罷，以疾告。是夜暴卒。蓋其妾與小吏為奸，公知死不可以理，遂付有司案治。驗其屍，九竅流血。囚言置毒鱉胾中。公問鱉在苐幾琖，豈有中毒而能終席，決非情實。命再劾之，乃因客散置毒酒琖中而死計耳。
唐中書舍人郭正一，有婢玉素，極姝艷。正一夜須漿水粥，玉素毒之。覓婢並金銀器不得，勅長安萬年尉石良捕之。石良主帥魏昶有策略，喚舍人少年家奴三人，布衫籠頭，及縳衛士四人，問十日內何人覓舍人家。衛士云：有投化高麗留書，付遣舍人牧馬奴，雲金城坊中有一空宅，更無他語。石良往彼處捜之，至一宅封鎻甚宻，打開，婢與化士在其中，乃是化士共牧馬奴藏之。奉勅斬於東市。
呂公綽侍讀知開封府，有營婦夫出，外盜夜入舍，斷其腕而去。都人喧駭，公謂非其夫之仇，不宜快意如此。遣騎詰其夫，果獲同營韓元者，具奸狀伏誅。
近有行商，回見其妻，為人殺而失其首。妻族執其婿殺女。吏嚴訊之，乃自誣服。案具，郡守委諸從事。從事疑之，請緩其獄，乃令封內仵作行人徧供近與人家安厝墓塜，一一詰之，有一人曰：某近於豪家，舉事言死卻奶子，五更墻頭舁過兇器，輕似無物，見葬某處。乃發之，但獲一女人首。即將對屍，令其夫認，雲非妻也。繼收豪家鞫言，乃是殺一奶子，函首葬之。以屍易此良家婦，私畜之。豪民棄市。
唐裴均鎮襄陽日，里社妻有外情，乃托骨蒸之疾，雲醫者言得犬肉食之則愈，謂其夫曰：東鄰有犬，每來盜物，君可屠之。夫依其言，獻肉於妻，妻食之，餘乃留於篋笥。夫出，命鄰告之。遂聞於公。夫因述妻之所欲，公曰：此乃妻有他奸，陷夫於禍耳。令劾之，具得其情，並以外情者付法。其夫遂釋。
晉曹攄為臨淄令日，有寡婦養姑甚謹。姑以其年少，勸令改適。婦守節不移。姑湣之，宻自殺親黨，乃誣其婦。婦不勝拷訊，即自誣服。攄初到，疑其寃，更加辯究，具得實情。時稱其明。
唐劉崇龜鎮南海，有富商子泊船江邉，有岸上高門家一妙姬，殊不避人，少年挑之，曰：昏黃當到宅。亦無難色。是夕果啟扉待之，少年未至，有盜入欲行竊，姬不知，即就之。盜謂見執，以刀刺之，遺刀而逃。少年後至，踐其血仆地，捫之見死者，急出解維而去。明日其家隨血跡至江岸，岸主人云：夜有某客船徑發去。官差人追到，拷掠備至，具實吐之，惟不招殺人。以刀視之，乃屠家物。府主下令曰：某日演武，合境庖丁集球場宰殺。既集，復曰：已晩，留刀於廚，明日再至。府主以殺人之刀換下一口。來早，各來請刀。獨一屠認後，不認其刀。因詰之，對曰：此非某刀，乃某人之刀耳。命擒之，則已竄矣。於是以合死之囚代商人之子，侵夜斃於市。竄者知囚已斃，不一二夕歸家，遂擒伏法。仍杖少年以夜入人家罪。
魏朝奉濤知沂州永縣，兩仇鬬而傷，既決遣而傷者死。濤求其故而未得，死者子訴於監司。監司怒，有惡語。濤嘆曰：官可奪，囚不可殺。後得其實，乃因其夕罷歸，騎及門而墮死。鄰證既明，其誣遂觧。
呉張舉為句章令，有妻殺夫，因放火燒舍，乃詐稱火燒夫死。夫之親疑之，詣官告妻，妻拒而不承。舉遂取豬二口，一殺一活，積薪燒之，殺者口中無灰，活者口中有灰，因驗夫口中無灰，妻果伏罪。
寺丞王璩嘗為襄州中廬令，有賊久訊不得情，偶於賊囊中得故紙，揭示之，乃房陵商人，道為賊所掠者。賊遂服。
尚書李南公知長沙縣日，有鬬者，甲強乙弱，各有青赤痕。南公以指揑之曰：乙真甲偽。訊之果然。蓋南方有櫸栁，以葉塗肌則青赤如毆傷者，剝其皮橫置膚上，以火熨之，則如棒傷，水洗不下。但毆傷者血聚則硬，偽者不硬耳。
王諫議知福州時，閩人慾報仇，或先食野葛而後鬬，即死。其家遂誣告之。臻問所傷，果致命耶。吏曰：傷不甚也。臻疑反訊告者，遂得其實。
郎中歐陽穎知歙州，富家有盜啟其藏，捕久不獲。穎曰：勿捕。獨召富家二子，械付獄劾之，即伏。吏民初疑不勝楚掠而自誣，及取出所盜物，乃信。
孫長卿知和州，民有訴弟為人所殺，察其言不情。乃問：汝戶幾等？曰：上等。汝家幾人？曰：惟一弟與妻子耳。長卿曰：殺弟者兄也，豈將並有其貲乎。訊之果服。
張尚書知江寧，有僧呈牒給憑，公據案熟視久之，判司理院勘殺人賊。郡寮不曉其故，公乃召僧問披剃幾年，對曰：七年。又曰：何故額有巾痕？即首伏。乃一民與僧同行道中殺之，以其度牒自剃為僧。
魏志：胡質為常山太守，東筦盧顯為人所殺，求賊未得。質曰：此事無仇而有少妻，所以死耳。乃集鄰居少年，有李若者，見質而色動。遂窮詰之，乃自首伏罪。
後唐孔相循權蒞夷門軍府事，長垣縣有四巨盜富有資產，及敗，則四貧民耳。時都虞候姓韓者，宻使郭崇韜之僚婿也。與椎吏獄典同鍛其欵，欵成，斷令棄市。慮之無言。就法之際，因屢回首。公疑，召問之，乃曰：實枉，且言適為獄吏，高其枷尾，遂不得言。即命移於州獄鞫之，自韓已下凡數十人，受賂約七千緡。並以伏法。
朱壽昌知閬州，有大姓雍子良殺人，乃買里民使出就吏獄具。壽昌疑訪，因得其情，引囚訊之。囚對如初。乃告之曰：吾聞子良遺汝錢十萬，納汝女為子婦，許嫁其女，汝家有之乎？因色動。又告之曰：汝且死，書偽劵，抑汝女為婢，指十萬為雇值而嫁其女他人，汝將奈何？因泣下，始以實告，收子良付法。
唐湖州左史江琛，取刺史裴光書，割取字合成文理，詐為徐敬業反書以告。及差使推之欵，雲書是光書，語非光語，前後三使並不能決。則天令差能事人張楚金劾之，仍如前欵。楚金憂懣，仰臥向窗，日影透窗，向日視之，其書乃是補葺而成。因令琛取書投水中，字字觧散。琛叩頭伏罪，奉勅斬之。
唐則天時，或告駙馬崔宣謀反，勅御史張行岌按之。告者顯籘藏宣妾，雲妾將發其謀，宣殺之。行岌按而無狀。則天曰：不獲妾，何以自雪？宣再從弟思兢多致錢帛募之宣家。每議事，則獄中告者須知。思兢疑宣家有同謀者，乃詐曰：須雇俠客殺告者。語了遂侵晨伺於臺側，有館客素為宣信任，至臺賂門吏以通告者。思兢因罵曰：若陷崔宣，必殺汝矣。乃引思兢於告者之黨，搜獲其妾，宣始得免。
陵州仁壽縣有里胥洪氏，利鄰人田，紿之曰：我為收若稅，免若役。鄰人喜剗其稅，歸之。踰二十年，且偽為劵，以茶染紙，類逺年者，訟之於縣。縣令江某郎中取紙卷展開視之，曰：若逺年紙，裏當色白。今表裏如一，偽也。訊之果服。
侍御史章頻知彭州九隴縣時，有眉州大姓孫延世為偽契奪族人田，久不能辯。運使委頻驗治，頻曰：券墨浮朱上，決先盜用印而後書之。既引伏，獄未上，而其家人復訴於轉運，更命知華陽縣黃夢松覆案，亦無所異。章用是召為御史。
尚書李南公為河北提刑時，有班行犯罪下獄，案之不服，閉口不食者百餘日。獄吏不敢拷訊，南公曰：我能立使之食。引出問曰：吾以一物塞汝鼻，汝能終不食乎？其人懼，即食。蓋彼善服氣，以物塞鼻，則氣結不通。是以自服。
包副樞拯初知揚州天長縣，有訴盜割牛舌者，拯宻令歸屠其牛而鬻之，繼有告其私殺牛者。拯詰之曰：何為割其牛舌而又告之？其人驚伏。
唐板橋店主張逖妻歸寧，有王衛楊正等投店宿，五更早發。夜有人以王衛刀殺逖，其刀仍入鞘中，正等不知覺。至明，店人執正等，援其刀，血甚狼藉，收訊之，遂自誣伏。上疑之，差蔣常覆推，到則悉追店人十五以上，既集，為人數不足，且放去，只留一嫗。日晩放去，令典獄者宻覘之。云：有人共語即記之。明日復爾。如是三日，並是此人，常乃追集男女三百餘人，就令喚出與嫗語者問之，具服。乃是與逖妻有奸而殺之。
石晉時魏州冠氏縣華村僧寺，有一鐡佛，長丈餘，中心空。一旦雲佛能言，士眾雲集，施利填委。縣申州府，時高祖鎮鄴，命牙將尚謙持香奉供，且驗其事。有三傳張輅請與偕行，乃率人圍寺，盡遣僧赴道場，輅即潛開僧房，見有穴道，及入穴行至鐡佛座下，因入空身中，厲聲歴數僧過，擒魁首數人。上聞，就彼戮之。因以輅為長河縣主簿。
樞宻薛向初為京兆戶曹，兼監商稅。有賈胡過稅務，出銀二篋，書其上曰：宻使遺涇原都監。向曰：此決偽也，安有大人餉人物，而使賈胡致之？執詣府治之，果伏其詐。
後魏李崇為揚州刺史，有定州流人觧思安背役亡歸，其兄慶賓規絶名貫，乃認城外死屍詐稱是弟，為蘓顯甫李蓋所殺。有女巫楊氏托鬼附說思安被害之苦，李蓋等不勝其楚，各自欵服。崇疑之，乃遣二人偽從外來詣慶賓，寄弟口信。慶賓悵然失色。崇乃攝而問之，即自引伏。數日間思安亦為人縛至，崇笞女巫一百，遂釋蓋等。
侍郎郎簡知竇州，有掾吏死，子幼，贅婿偽為劵取其田。後子長，屢訴不得直，因訴於朝下。簡劾治，簡以舊案示之曰：此爾婦翁書。曰：然。又取偽劵示之，甚勿類。婿乃伏罪。
唐張鷟為河陽尉，有呂元偽作倉督馮忱書，盜糶倉粟。忱不認而元執之堅，張乃取元告狀用紙，貼兩頭，唯留二字，問是汝書？曰：非。乃去貼，即是元狀。先決五十，又貼詐為馮忱書，留二字問之，乃曰：是。及去貼，乃詐書也。元於是伏罪。
唐李靖為岐州刺史，或告其謀反。高祖命御史往案之，御史知其誣，請與告事者偕行。行數驛，御史詐稱失去原狀，驚懼異常，乃祈告事者別疏一狀。比驗，乃與原狀不同，即還以聞。高祖大驚，告事者伏誅。
少師王珣知昭州日，有誣告偽為州印文書。獄久不決，吏以印文不類，珣索景德舊牘，視其印文，則無少異。誣者乃伏。蓋其文書乃景德時者。
方偕大卿為御史臺推直官日，澧州逃卒與富民有仇，誣以歲殺人十二，祭磨駝神。獄久不決，詔偕就鞫之。偕命告人疏所殺主名，尋訪考驗，尚多無恙，其事遂白。
唐李至逺典選疾，令史受賕，多所黜易。吏亦斂手。有王忠者被黜放，而吏乃謬書士姓欲擬訖增成之，至逺曰：調者三萬人，無士姓者，此決王忠也。吏伏罪。
蘓寀為大理寺詳斷官時，有父卒而母嫁，後聞母死已葬，乃盜其柩而祔於父，法當死。宷獨曰：子盜母柩納於父墓，豈可與發冢取財者比。上請，得減死。
侍讀賈黯判流內銓時，益州推官乘澤在蜀三年，不知其父死。及代還，銓吏不為入選，始去發喪。既除服，且求磨勘。黯曰：澤與父不通問者三年，借非匿喪，是豈為孝。卒使坐廢田裡。
程伯淳察院初為京兆鄠縣簿，民有借兄之宅居者，發地藏錢。兄之子訴曰：父所藏也。令言：無證佐，何以決之？伯淳曰：此易辯耳。問兄之子曰：爾父所藏錢幾年矣？曰：四十年。彼借宅居幾何時矣？曰：二十年矣。即遣吏取錢十千視之，謂借宅者曰：今觀所鑄錢不五六年間，即徧天下此錢皆爾未借居前所鑄，何也？其人遂服。
待制孫甫為華州推官日，州倉粟惡吏當追陪錢數百萬，轉運使李紘以吏屬甫，甫乃令取鬥米舂之，可棄者十纔一二。又試之，亦然。吏遂得弛系所陪錢，纔數十萬而已。紘因薦甫遷職。
呉志：孫權長子登嘗出，有彈丸飛過，令左右求之。見一人操彈佩丸，鹹以為是。詞對不伏，從者請捶之。登不聽，使求前所過彈丸比之，不類，遂釋之。
傅季珪為山陰令，有賣糖賣針者爭一絲團，訴於縣。乃令掛絲於壁，鞭之，有少鐵屑。乃罰賣糖者。
呉孫亮因食梅，使黃門索蜜。黃門素怨藏吏，乃以鼠屎投其中，啟言藏吏不謹。亮即呼吏，吏以蜜瓶入，問曰：既蓋而復油紙覆之，無縁有此。黃門必有求於爾耳。吏叩頭曰：彼嘗求貸而臣不與。亮曰：決為此也。乃令破鼠屎，亮笑曰：若鼠屎先在其中，當中外俱濕。今內燥，乃枉耳。於是黃門服罪。
漢沛郡民家貲二十餘萬，一男纔數歲失其母，有一女不賢，其父病困，呼族人為遺書，令悉以財屬女，但遺一劍，雲兒年十五以此付之。其後又不與，兒乃訟之太守。司空何武省其書，顧謂掾吏曰：女性強梁，婿復貪鄙，畏害其兒，且俾與女，實寄之耳。夫劍者，所以決斷限。年十五者，度子智力足以自居，或聞州縣，得以申理。其用慮深逺如是。乃悉奪財還子。
晉商仲堪為荊州牧，有桂陽人王欽生，二親久沒，詐服衰麻，言迎父喪。府曹擬依律棄市。商曰：原律以二親生存而橫言死沒，情事悖逆，固當棄市。今欽生父母已歿，特誕妄耳。遂免死。
唐竇參初為奉元尉，男子曹芬兄弟隸此軍，醉暴其妹。父救不止，恚赴井死。參當兄弟重辟，眾請俟免喪。參曰：父由子死，若以喪延，是殺父不坐。皆殺之。
周宇仲文字次武，為趙王屬安固。有任杜兩家各失牛，後有一牛，兩家爭之，州郡不能決。益州長史韓伯攜曰：宇次武少年聰察，可令決之。仲文乃令兩家各驅牛羣到，放所得牛，遂入任氏羣。又使人微傷之，任氏嗟惋，杜氏自若。杜即服罪。
漢時有人持縑入市，遇雨以縑披覆，後一人至，求庇蔭。因與一頭。雨霽當別，輙互爭縑。太守薛宣令斷縑，各與一半，使騎吏聽之。一雲太守之恩，一稱寃不已。追問乃伏。
傅季珪為山陰令，有爭雞者，季珪問：雞早何食？一雲豆，一雲粟。殺雞破嗉，有豆焉。遂罰言粟者。
蜀許宗裔典劍州，有於燈下識認刦賊，曉告吏捕之。所收贓惟繰絲紬卷，不禁拷掠，遂誣服，送州囚，言其物乃是家有，與失主互爭。即命取兩家繰絲車，又問紬卷各用何物為胎心，一雲杏核，一雲瓦子。即開視之，見杏核，仍以絲繩安於車，槓量其小大，亦是囚家物。被刼者受妄認之過，廵捕吏伏考，決之辜。其枉遂雪。
五代慕容彥超善捕盜，為鄆帥日，有庫在州中，或以假銀二錠質錢十萬。彥超知之，使主庫者出榜，虛稱被盜，失所質銀鋌等物，召人緝首。不日間果有人來贖銀，執之伏罪。
後魏高謙之字道讓，為河陰令，有人囊瓦石作金以詐市馬者，因而逃去。詔令捕獲。謙之乃枷一囚立於馬市，宣言詐市馬賊，欲刑之。宻遣人察市之私議者，有人欣然曰：無復憂矣。遂執訊問，悉獲其黨。
唐裴子雲為新鄉令，部民王恭戍邉，留牸牛六頭於舅李璡家。五年產犢三十頭，恭還，索牛。李雲二頭已死，只還四頭老牸。恭訴之，子雲送恭於獄，令追盜牛者李璡。璡至，子雲叱之曰：賊引汝盜牛三十頭在汝莊上。喚賊共對，乃以布衫籠恭頭立南墻下，命璡即吐欵，乃云：三十頭牛總是外甥牸牛所生，實非盜得。子雲去恭布衫，令盡還牛，卻以五頭酬璡辛苦。
周桞慶：有胡家被刼，莫知賊所，鄰人被囚者眾，慶謂可以詐求之。乃作匿名書，多貼官門，曰：吾等共刼胡家，徒侶混雜，終恐泄露。今欲首伏，恐不免誅。若聽先首免罪，便欲來告。慶乃復出免罪之榜。居二日，廣陵王欣家奴面縛自告榜下，因獲黨與甚眾。
唐張鷟為河陽縣尉，有客驢韁斷並鞍失之，捕急，盜乃夜放驢出而藏其鞍。尉遂令客勿秣驢，夜放之。驢尋向餵飼處去，乃令搜其家，於積草中得之。人服其智。
唐閻濟美鎮江南，有舟人載客貨，客宻隠銀十錠於貨中，舟人潛窺之，乃盜而沉於泊舟之所。船夜發至鎮所，點閱不得，遂執舟人而訴。公曰：載人盜物，大略皆然。乃問昨宿何所，曰：去此百里浦汊中。即令武士同往彼處江水中，鉤之果得篋銀，封署不動。舟人服罪。
唐崔黯鎮湖南，有惡少不為鄉里所容，乃自髠鉗依佛敎，假託焚修幻誘愚俗，積財萬計。公初到，懼事露，乃投牒請脫鉗歸俗。公問曰：爾教化三年，所得幾何？曰：旋得旋用。公曰：費用造設幾何？曰：三千餘貫。公曰：給者既知，納者不記，決有隠欺。乃搜其積蓄，有妻孥滿室，遂劾其矯妄之罪，以財物施之貧下。
周楊津為岐州刺史，有武功人賫絹三百匹。去城十里，為賊所刼。時有使者馳騎而至，被刼人告之。使者到州以狀白之，乃下敎曰：有人著某色衣乗某色馬，在城東十里被殺。若有家人，可速來告。有一老母行哭而至，雲是己子。於是收捕，並絹俱獲。
唐李汧公鎮鳳翔，屬邑有編氓耕田，得馬蹄金一甕，送於縣。將送於州邑，宰恐公藏失守，貯於私庫。信宿視之，乃土塊也。以狀聞於府，議者僉疑換之，遂遣掾案其事，宰莫能明，即以易金誣服。窮其所藏，或雲糞土，或雲水中。汧公甚怒，而公宴語其事時，袁相國滋在幕中，獨俯首無語。汧公詰之，滋曰：某甚疑此事有枉。汧公乃俾移其獄於郡，命袁治之。袁令閱甕間，得土二百五十餘塊，遂於列肆，索金鎔成土塊狀，始及其半，已有三百斤。詢其初，乃二農夫以巨竹舁之。計其數，非二人以竹可舁，度在路已化為土矣。羣情太豁，邑宰獲伸。
漢孫寳為京兆尹，有賣鐶饊者〈（今之鐶餅也）〉於都市，與一村民相逢，擊落皆碎。村民陪認五十枚，賣者堅稱三百枚，爭至無以證明。公命別買一枚秤之，乃都稱碎者紐折分兩，賣者乃服。
唐韋臯鎮劍南日，有逆旅停止大賈，因病而酖之，隠沒其財。公知之。又有北客蘓延得病而卒，公使驗其簿籍，已被店主易置。公乃尋究經過，宻勘於里，屬詞多不同，遂劾同店者。店主乃認隠欺數千貫，與吏二十餘人分之，悉皆得罪。由是劍南無橫死之客。
唐呂元膺鎮岳陽，因出遊，見有喪轝駐道左，男子五人衰服而隨。公曰：逺葬則侈，近葬則省。此決奸計也。因令捜索之，棺中皆兵刃。曰：欲謀過江掠貨，假喪使渡者不疑耳。公令劾之，更有同黨數十，已期集彼岸，並擒付法。
丞相劉沆知衡州日，有大姓尹氏欲買鄰人田莫能得，鄰人老而子幼，乃偽為劵。及鄰人死，即逐其子。訟二十年不得直。沆至又訴。尹氏出積歲戶鈔為證，沆曰：若田百頃，戶鈔豈特收此乎？始為劵時，嘗問鄰乎？其人多在，可取為證。尹不能對，遂伏罪。
參政韓億知揚州時，土豪李甲者，兄死迫嫁其嫂，因誣其子為異姓，以專其貲。嫂歴訴於官，甲輒賂吏使掠服之。億視舊牘未曾引乳醫為證，一日盡召其黨，以乳醫視之，眾乃無詞。其寃遂白。
唐桞渾為江西察判時，僧有夜飲火其廬者，歸罪瘖奴。軍候受財，不詰獄具。渾與其僚崔佑甫白奴寃於觀察使魏少遊，促訊其僧。僧乃首伏。
大理王罕知鄆州時，有狂嫗數邀訴事，言無倫理。從騎屏逐之，罕令引歸廳事，叩階徐問，嫗雖言語雜亂，然時有可采者，乃是人之嫡妻無子，其妾有子，夫死為妾所逐，累訴不直，因恚而狂。罕為直其事，盡以家貲與之。
沉括筆談云：江南人好訟，有一書名鄧思賢者，作偽詞狀法也，始教以侮文。侮文不可得，則欺誣以取之。欺誣不可得，則求其罪以劾之。鄧思賢，人名也，始傳此術，遂名其書。村校中往往授生徒。韓琚通判虔州，民有偽作寃狀，悲憤叫呼，似若可信。琚攝郡究其風俗，考其枉直，莫之能欺。民皆以為不寃。琚，魏公之兄，終於轉運使。
按虔州今之贑州府也，括熙寧中任知制誥，去今四百年矣。世道日漓，刁民偽為寃狀以陷人者，在在有焉。貧弱有寃無處訴告者，亦無地無焉。受人財為人揑造寃苦詞情若鄧思賢者，亦有之焉。易訟卦彖曰：利見大人。言訟者求辯曲直，利見剛明中正之大人，以決其所訟也。康誥曰：如保赤子。言赤子未能言，為父母者誠心求之，則能得其心之所欲矣。今之任民牧者，民呼為父母；居顯要者，人呼為大人。其可不思盡其心稱其名，以上無負聖天子之委任，下無負斯民之仰望乎！
包拯知開封，有犯杖脊徒罪者，吏受財與之約曰：今見尹須使我責狀，汝但號呼自辯，我當與汝分罪，各受杖決。既而引責，囚如吏言，分辯不已。吏入大聲呼之，曰：但受脊杖出去。拯謂其招權捽吏杖之，特寛囚罪，亦令從杖。公知以此折吏勢，不知乃為所賣弄也。
按元魯齋許文正公，告世祖防欺之要，備載是事。且曰：孝肅剛嚴峭直，而卒為吏所賣。蓋在上者難於知下，欲其不見欺也難矣。今考孝肅由進士除大理評事，出知建昌天長二縣，拜監察御史，歴三司判官改工部員外，直集賢院出知端瀛揚廬池五州，四為京東陜西河北轉運使，遷三司副使天章閣待制，知諫院升龍圖閣直學士知江寧府，由江寧召拜京尹，歴練不為不深，聲望不為不重，資稟不為不高，然為吏人所賣若此。況初學古入官之士乎？桂氏載於篇中，而愚特取以終編者，蓋欲讀者知所警也。噫！
袁安永平中守楚郡，時楚王英謀逆，詞連系者數千人。安到郡不入府，先案獄理，其無明驗者條上出之。府丞掾吏皆爭以為阿附反虜，法與同罪。安曰：如有不合，太守自當，不以相及也。遂分別具奏。明帝感悟，即報許得出者四百餘家。
高柔遷廷尉護軍，營士竇禮近出不還，營以為亡，表言沒其妻盈及男女為官奴婢，盈稱寃自訟，乃詣廷尉。柔問曰：汝何以知夫不亡？盈泣曰：夫少單，特養一老嫗為母，又哀兒女撫字不離，非是輕狡不顧室家者。柔重問曰：汝夫無仇乎？對曰：夫良善，與人無仇。又曰：汝夫不與人交財乎？對曰：嘗出錢與同營士焦子文，久求不得。時子文適坐事系獄，柔乃見子文問所坐言次，曰：汝曾舉人錢否？子文曰：單貧，初不敢舉人物也。柔察子文色動，遂曰：汝適舉竇禮錢，何言不舉邪！子文怪事露，應對不及，柔曰：汝已殺禮，宜早服！子文於是叩頭，具道本末。柔遣吏卒承子文詞掘得屍，詔書復盈母子為平民，抵子文罪。
唐崔仁師，貞觀初遷殿中侍御史時，青州有男子謀逆，有司捕支黨，累系填獄。詔仁師覆按。始至，悉去囚械，為具食飲，以情訊之，坐止魁惡十餘人，他悉原縱。大理少卿孫伏伽謂曰：原雪者眾，誰肯讓死，就決而事變，奈何？仁師曰：治獄主仁恕，豈有知枉不申，為身謀哉？吾以一介易十囚命，固願也。及勅使覆訊，諸囚鹹叩頭曰：崔公仁恕，無枉者。舉無異詞，由是知名。
李嶠，髙宗時為給事中，會來俊臣構狄仁傑、李嗣真、裴宣禮等獄，將抵死，勅嶠與大理少卿張德裕、侍御史劉憲覆驗，德裕等內知其寃，不敢異。嶠曰：知其枉不申，是為見義不為者。卒列其枉狀。
唐臨，高宗時按獄交州，出寃系三千人，遷大理卿。帝嘗錄囚，臨占對無不盡。帝喜曰：國之要在用法，刻則人殘，寛則失有罪。惟是折中以稱朕意。他日復訊，餘司斷者輒紛訴不服，獨臨所訊無一言。帝問故，答曰：唐卿斷囚不寃，所以絶意。帝嘆曰：為獄者固當若是。乃自述其考，曰：形如死灰，心若鐡石雲。
顏真卿，玄宗時再遷監察御史，使河隴時，五原有寃獄久不決，天且旱，真卿辯獄而雨。郡人呼御史雨。
崔碣為河南尹，邑有大賈王可久，轉貨江湖間，值龎勛亂，盡亡其貲不得歸。妻詣卜者楊幹夫咨存亡。幹夫悅其色且利其富，莢患，陽驚曰：乃夫殆不還矣。陰以百金謝媒者誘聘之，妻乃嫁幹夫，遂為富人。及徐州平，可久困甚，丐衣食歸閭里往見妻，幹夫大怒，訽逐之。妻詣吏自言，幹夫厚納賄，可久反得罪，再訴復坐誣。可久恨嘆失明。碣至，可久陳寃，碣得其情，即勅吏掩幹夫並前獄吏，悉發賕奸，殺之，以妻還可久。時淫潦，獄決而霽。
陳襄調浦城主簿，攝令事。民有失物者，賊曹捕偷兒至，襄語曰：某廟鐘能辯盜，犯者捫之，輒有聲。餘則否。乃遣吏先引以行，自率同列詣鐘〈（闕）〉，陰塗以墨而以帷蔽之，命羣盜往捫。少焉呼出，獨一人手無所汙，扣之乃為盜者。
劉敞知揚州天長縣，鞫王甲殺人，既具獄，敞見而察其寃。甲畏吏不敢自直，敞以委屍曹杜誘，誘不能平反，而傅致益牢。將論囚，敞曰：寃也。親按問之，甲知敞為己，直乃敢告。蓋殺人者富人陳氏也。相傳以為神明。
呂陶調銅梁令，民龎氏姊妹三人冒隠幼弟田。弟壯，訴官不得直，貧至傭奴於人，及是又訴。陶一問，三人服罪。弟泣拜，願以田半作佛事以報。陶曉之曰：三姊皆汝同氣，方汝幼時，適為汝主之爾。不然亦為他人所欺。與其捐半供佛，曷若遺姊，復為兄弟，顧不美乎？弟又拜而聽命。
周濓溪為分寧主簿，有獄久不決。濓溪至，一訊立辯。邑人驚曰：老吏不如也。部使者薦之，調南安軍司理參軍，有囚法不當死，轉運使王逵欲湥治之。逵酷悍吏也，眾莫與爭。濓溪獨與之辯，不聽，乃委手版歸，將棄官去。曰：如此尚可仕乎？殺人以媚人，吾不為也。逵悟，囚得免。
張洽，嘉定元年改袁州司理參軍，有大囚，訊之則服，尋復變異，且力能動搖官吏，累年不決，而逮系者甚眾。洽以白提點刑獄，殺之。有盜黠甚，詞不能折。會獄有兄弟爭財者，洽諭之曰：訟於官，祗為胥吏之地，且冐法以求勝，孰與各守分，以全手足之愛乎？詞氣懇切，訟者感悟。盜聞之自伏罪。
元布嚕哈雅，太宗時拜燕南諸路廉訪使，未幾授斷事官，使職如故。有民誤毆人死，吏論以重法。其子號泣請代死，布嚕哈雅戒吏使擒於市，懼則殺之，既而不懼，乃曰：誤毆人死，情有可宥。子而能孝義，無可誅。遂並釋之，使出銀以資葬埋，且呼死者家諭之，其人悅從。
李德輝，世祖時為右三部尚書，錄囚山西。河東懐仁民有魏氏，發得木偶，持告其妻挾左道為厭勝，謀不利於己。移數獄，詞皆具。德輝察其寃，知其有愛妾，疑妾所為，將構陷其妻也。召妾鞫之，不移時而服。遂杖其夫，而論妾以死。
田滋為浙西廉訪使，有縣尹張或者，被誣以贓。獄成，滋審之，但俯首泣而不語。滋以為疑，明日齋沐詣城隍祠，禱曰：張或坐事有寃，伏願神明其誣。守廟道士進曰：曩有王成等五人，同持誓狀到祠焚禱，火未盡而去之。燼中得其遺稿，今藏於壁間，豈其人耶？視之果然。明日詣憲司詰成等，不服，因出所得火中誓狀示之，皆驚伏罪。張或得釋。
汪澤民同知岳州事，州民李氏以貲雄，其弟死，妻誓不他適。兄利其財，嗾族人誣婦以奸事。獄成，而澤民至，察知其枉，為直之。及為平江府推官，有僧凈廣與他僧有憾，久絶往來。一日邀廣飲，廣弟子急欲得師財，且苦其捶楚，潛往他僧所殺之。明日訴官，他僧不勝拷掠，乃誣服。三經審錄，詞無異，結案待決。澤民取行兇刀視之，刀上有鐡工姓名，召工問之，乃其弟子刀也。一訊吐實。即械之而出他僧罪。
趙清獻公抃，景佑中為武安推官，有偽造印者，吏以為當死。公獨曰：造在赦前，用在赦後。赦前不用，赦後不造，法皆不死。遂以疑讞之，卒免死。
紹興間，鄭承議為蕭山丞，有朱統制在縣牧馬，侵西興鹽場草。鹽司申請於朝降榜，許人格捕其卒，打草如故。為鹽停屍殺傷四人。統制謀曰：若不得西興草，則馬不可牧矣。乃醵金，囑案吏作鬬殺停戶八人，皆抵死。案成，知縣簽訖，次及承議。曰：黃榜許人格捕，今若作鬥殺，是本縣先自拒榜狀，不得書我名。銜吏皇恐謝罪，易作拒捕。結斷，停戶八人止得杖。放歸日，拜天曰：願鄭公子孫益昌。後公二子，預薦登第雲。
宋提舉楊某為越錄事參軍，其守治盜嚴，凡保內捕賊不獲，則被盜物責保長償之。有一人家被盜，持杖追擊仆地，執送保長。保長苦之，乃即械繫觧官，間盜死，郡因治保長，制死獄具。後公閱狀，雲左肋下致命一痕，長寸二分，中有白路，必背後追擊，是其死非因保長制縛也。獄吏爭案已成，公不聽。即追詰原捕賊者，果得其情，索致杖首有裂，證益明。乃引法止坐保長杖罪，免死。
宋陳睦嘗提點兩浙刑獄，會杭民有妾沉香者，浣衣井旁，嫡子墮井死，妻訟於州，以為必沉香擠之。三易獄不合，睦怒，逐掾殺沉香。東坡詩：殺人無驗終不快，此恨終身恐難了。蓋有激雲。睦還京久之，無所授，禱於廟無應，後恍聞人云：如沉香何！睦震汗廢食，累日而卒。
王安禮知開封，邏者得匿告人不軌書，上命治之。驗所指略問，後加二人有薛姓者，安禮曰：得之矣。召薛曰：若仇乎？曰：有售筆者，固拒之，怏怏而去。乃即命捕訊，果得所為。梟其首。人稱為神。
鄧文原僉浙西廉訪司事，呉興民夜歸，巡邏者執之，系亭下。其人遁去，有追及之者，刺其脅仆地。明旦家人得之以歸，比死，其兄問：殺汝者何人？曰：白袍青衣長身者也。其兄訴於官，有司問直初更者，曰：張福兒執之。使服焉，械繫三年。文原錄之，曰：福兒身不滿六尺，未見其長也。刀傷右脅，而福兒素用右手，傷宜在左，何右也？鞫之，果得真殺人者，遂釋福兒。桐廬人戴汝惟家被盜，有司得盜，獄成送郡。夜有焚戴氏廬者，而不知汝惟之所之，文原曰：此必有故也。乃得其妻葉氏，與其弟謀殺汝惟狀。而於水涯樹下得屍，與漬血斧俱在焉。人以為神。及移江東道，徽州民謝蘭家僮汪姓者死，蘭侄回賂汪族人，誣蘭殺之。蘭誣服。文原錄之，得其情，釋蘭而坐回。時久旱，獄決乃雨。
貢師泰為紹興路推官，山陰白洋港有大船飄近岸，史甲二十人適取鹵海濵，見其無主，因取其篙櫓，而船中有二死人。有徐乙者怪其無物而有死人，以為史等所刼，首官。史莢籣服，師泰宻詢之，則里中沈丁載物抵杭而回，漁者張網海中因盜網中魚，為漁者所殺。寃皆白。又有遊僥徐裕，以巡鹽為名，肆掠村落間。一日遇諸暨商，奪其錢撲殺之投屍於水，走告縣曰：我獲私鹽犯人，畏罪赴水死矣。官驗視，以有傷疑之，遂以疑獄釋，師泰追訊覆按之，具得裕所以殺人狀。又餘姚孫國賓獲姚甲造偽鈔，受賕而釋之，執高乙魯丙赴有司，誣以同造偽鈔。高嘗為姚行用，實非自造，而魯與孫有隙，故並連之。師泰疑高等覆造不合，以孫詰之，詞屈而情見，即釋魯而加高以本罪。姚遂處死，孫亦就法。
國朝易貴，成化間守辰州府，有窶人擔紙息肩路旁，倦而寐熟，盜去。訴於貴，即使人擡失紙處一石到府階下，杖焉。擁入觀者如市，閉門，量罰觀者以資窶人。復詰曰：汝紙有誌乎？曰：有。遂俾住在外，數日出公牘，泛買諸賈人紙，彼送至令，各書名於上。乃召窶人認之，果得原紙。因追究盜紙人伏罪。
郭彭祥，弘治間守眉州，問刑明決。鄰封合州有兄弟二人，兄宦別省，其貲每托弟攜歸，置產契劵，俱弟收掌。兄卒於官，嫂扶櫬歸，弟絶無所與。又無籍可稽。嫂訴於州，訊不服，乃越境訴於郭。郭即隠告者，取獄中賊指攀其弟與盜同夥，移文本州，械致詰曰：汝與某人為盜致富。其弟泣曰：吾兄仕宦所得，未嘗盜也。固詰之，詞甚詳，一一錄記，乃速其嫂語之。弟遂服，還貲產。
弘治末，稽察江郡帑藏及筠，筠守周君津、貳王君珀，銳志治盜。義民廖顯六素効巡捕，劇盜甘幹八，報復焚掠，廖殺之，二君益追治逮捕。一惡少怡然就獄云：與某村某某等隨甘行兇。眾將信之，察曰：死地，人所苦也。彼甘就焉，容非其情。可稍須之。倘得訊醜，參鞫未晚。後兩月，馳報曰：子言是也。向惡少嘗行竊，數為某某窘辱，因亡身攀誣。今獲真盜，辯釋矣。觀此聽訟者，可以躁心乗之哉？
有王梅者好酒，其妻不潔，圖去梅，以快所私。梅與族叔鍇素仇相絶，歲鄉人社，會梅家醉散，入夜，梅忽死於碎甕間。鍇乍聞，惻隠往視。亟還，妻懼鍇或訐發，謀所私者，誣鍇挾仇，乗梅醉跌未死往殺之。有司逮至訊鞫，凡刑加梅妻輙毀，加鍇乃無毀焉。疑其妻寃，益拷鍇，不勝遂誣服。尋上官讞改鍇戍邉，遇雷雨必焚香籲天。後梅妻頸生惡瘡三，呻吟苦楚以死。所私者亦別麗重典。蓋妻故碎甕擠梅於上，刃其頸三，擬詭稱醉跌觸甕死，適鍇往視，以其仇誣之則易信，且滅所忌也。刑具則所私賂吏卒，夾棍等鐡異新，故索異麻草堅韌朽脆相懸絶，用惑有司雲。夫情偽微曖，其變千狀。奸惡不足異也。明慎可少忽耶，若夫天人之際亦嚴矣。

