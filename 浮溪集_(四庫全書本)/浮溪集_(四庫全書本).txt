　　浮溪集原序
　　顯謨閣學士左大中大夫知徽州汪公自崇寜初起太學諸生策髙第校三館秘書尚符璽再遷尚書郎立柱下為右史遂贊書命入翰林為學士蓋仕朝廷三十年專以文學議論居儒官從臣之列所為詩文若干首傳天下號浮溪集凡若干巻公以書屬故人孫覿為之序余曰天下有能事而文章為難工由漢迄唐千有餘歳一時大手筆作為文章閎麗精深傑然視天下而自立於不朽者蓋幾人而已杜子美詩格力自大雄跨百代為古今詩人之冠至他文輒不工荀卿所謂藝之至者不兩能信矣夫道喪文敝作者衆矣詞句儇淺益不逮前其間心競力取馳騁上下欲一蹙以造古人之域而擇之不精守之不固殉名而媮習鄙而陋固不足與於斯文左太沖積十年之勤僅成一賦劉伯倫以一酒徳頌終其身而一能之善一語之工亦遂列於作者之林而名後世今汪公之文所謂閎麗精深傑然視天下者也公平生無所嗜好至讀古聖賢之書屬爲詞章如啗土䏑嗜昌歜爲一病寤寐千載心摹手追貫穿百氏網羅舊聞推原天地道徳之旨古今理亂興廢得失之跡而意有所適者必寓之於此登髙望逺屬思千里凡耳目之所接雜然觸於中而發於詠歎者必寓之於此﨑嶇兵亂潛深伏隩悲歌慷慨酣醉無聊而不平有動於心者亦必寓之於此伎與道俱習與空㑹文從字順體質渾然不見刻畫如金鐘大鏞叩之輒應愈叩而愈無窮何其盛也公在館閣時方以文章爲公卿大臣所推重每一篇出余獨指其妙處公亦喜爲余出也後十五年公以儒先宿學當大典冊秉太史筆爲天子視草始大發於文深醇雅健追配古作學士大夫傳誦自海隅萬里之逺莫不家有其書所謂常楊燕許諸人皆莫及也公詩自少作已有能名及是與年俱老興微託逺得詩人之本意覽者當自知之公鄱陽人諱藻字彥章雲晉陵孫覿撰
　　欽定四庫全書　　　　　集部四
　　浮溪集目錄　　　　　　別集類三〈宋〉
　　巻一
　　奏疏四首
　　巻二
　　奏疏十一首
　　巻三
　　表二十四首
　　巻四
　　表二十九首
　　巻五
　　表二十七首
　　巻六
　　表二十八首
　　巻七
　　外製三十七首
　　巻八
　　外製六十八首
　　巻九
　　外製三十六首
　　巻十
　　外製三十六首
　　卷十一
　　內製二十六首
　　巻十二
　　內製二十三首
　　巻十三
　　內製三十四首
　　巻十四
　　內製二十九首
　　巻十五
　　內製五十九首
　　巻十六
　　內製三十首
　　巻十七
　　諡議一首　　　　　策問一首
　　序跋〈題說書後附〉十四首
　　巻十八
　　記八首
　　巻十九
　　記七首
　　巻二十
　　碑二首　　　　　　傳一首
　　巻二十一
　　銘十三首　　　　　贊二首
　　祭文四首　　　　　書劄六首
　　巻二十二
　　啓十九首
　　巻二十三
　　啓二十八首
　　巻二十四
　　神道碑一首　　　　行狀三首
　　巻二十五
　　誌銘五首
　　巻二十六
　　誌銘八首
　　巻二十七
　　誌銘十二首
　　巻二十八
　　誌銘十一首
　　巻二十九
　　五言古詩四十九首
　　巻三十
　　七言古詩二十三首　五言律詩四十七首
　　巻三十一
　　七言律詩七十八首
　　巻三十二
　　五言排律六首　　　五言絶句十五首六言絶句三首　　　七言絶句六十一首詞三首
　　〈臣〉等謹案浮溪集宋汪藻撰藻字彥章宋史文苑傳雲饒州徳興人孫覿作藻集序則雲鄱陽人攷宋史地理志德興縣屬鄱陽郡覿蓋舉其郡名也登崇寜二年進士歴官顯謨閣學士左大中大夫封新安郡侯藻學問博贍爲南渡後詞臣冠冕其集見於晁公武讀書志者僅十巻陳振孫書錄解題始載浮溪集六十巻而趙希弁讀書後志又増猥藁外集龍溪文集六十巻共一百二十巻宋史藝文志竝著於錄然趙汸跋羅願小集謂浮溪之文再更變故失傳頗多則明初已非完帙其後遂亡佚不存嘉靖中有胡堯臣者以舊傳浮溪文六十五篇詩二十七首詞三首合為十五巻名曰浮溪文粹刋行於世學者欲觀藻著作僅據是編而其原本終不復可見今檢勘永樂大典各韻內所載藻詩文甚夥皆題曰浮溪集視文粹所收不啻倍蓰謹重為編綴裒合成帙雖未必盡符原數大約亦十得其六七矣藻工於儷語所作代言之文如隆祐太后手書建炎德音諸篇皆明白洞達曲當情事詔命所被無不悽憤激發天下傳誦以比陸贄説者謂其製作得體足以感動人心實為辭令之極則固不獨其格律精密擅絶一時其他詩篇雜文亦多深醇雅健追配古人孫覿作誌銘以大手筆推之洵可無愧雖楊萬里誠齋詩話紀藻與李綱不葉其作綱罷相制詞至比之驩兜少正卯頗不免為清議所譏然其文章自能雄視一代固未可以一眚掩也惟明堂大禮畢奏告三清玉皇大天帝聖祖天尊大帝元天大聖后表本二篇明堂神異露香表本一篇奏告嘉州峨嵋山普賢菩薩等處表本一篇奏告潭州南嶽司天昭聖眞君等處表本一篇祈禱道罷散表一篇功德䟽表一篇均非文章之正軌謹稟承
　　聖訓槩從刪削焉乾隆四十七年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



