
開山十餘里，青壁森相倚。
欲識堯時天，東溪白雲是。
雷聲轉幽壑，雲氣杳流水。
澗影生龍蛇，巖端翳檉梓。
大道終不易，君恩曷能已。
鶴羨無老時，龜言攝生理。
浮年笑六甲，元化潛一指。
未暇掃雲梯，空慙阮氏子。
今朝共遊者，得性閑未歸。
已到仙人家，莫驚鷗鳥飛。
水深嚴子釣，松掛巢父衣。
雲氣轉幽寂，溪流無是非。
名理未足羨，腥臊詎所希。
自惟負貞意，何歲當食薇。

